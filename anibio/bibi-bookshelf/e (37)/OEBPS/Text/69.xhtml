<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Özdeyişler ve Nükteler Ustasından<br/>Bazı Latifeler ve Nükteler</p>
  </div>

  <p>Ey zamanın şahı, eski bilgelerin yıllıklarında ve bilginlerin kitaplarında ve bize gelenek yoluyla ulaşan öykülerde anlatırlar ki, bir zamanlar Kahire’de, bu şakraklık ve nükte kentinde, görünüşüyle budala, ama bu kaçık soytarı görünümünün altında eşsiz bir incelik, bilgelik ve zekâ taşıyan birisi yaşarmış. Bu niteliklerinin dışında, kesinlikle, çağının en eğlendirici, en eğitici ve en nükteli kişisiymiş. Adı Cûha<a href="../Text/dipnot.xhtml#Footnote0368" id="Feedback0368"><sup>[368]</sup></a> imiş ve kesinlikle hiçbir mesleği de yokmuş. Ama camilerde vaizlik yapar görünür imiş.</p>

  <p>Günün birinde, dostları ona “Ey Cûha, yaşamını avarelik içinde geçirmekten ve elinin on parmağını sadece ağzına yiyecek doldurmak için kullanmaktan utanmıyor musun? Ve de artık bu serseri hayatı bırakıp herkesin yaşamına uygun şekilde yaşamanın zamanı geldiğini düşünmüyor musun?” demişler. Onların bu sorularına Cûha hiç yanıt vermemiş. Ama günün birinde, kendisini göklerde yücelere uçurmaya yatkın şahane kanatlarla donanmış ve kuşlara dehşet veren harika bir gagası ve iki zambak sakına benzer ayakları olan büyücek ve güzel bir leylek yakalamış. Onu yakalayınca da, kendisine sitemde bulunanlarla birlikte eline bir bıçak alarak taraçasına çıkmış ve leyleğin muhteşem kanatlarını, harika gagasını ve incecik olan güzelim bacaklarını kesmiş ve onu havaya fırlatarak “Uç, uç bakalım!” diye haykırmış. Dostları, buna çok kızarak kendisine “Allah belanı versin, ey Cûha! Neden bu çılgınlığı yaptın?” diye haykırmışlar. O da “Bu leylek, öteki kuşlara benzemediği için canımı sıkıyor ve bakışımı incitiyordu. Ama ben onu şimdi herkese benzer yaptım” diye yanıt vermiş.</p>

  <p>Bir başka gün, yöresindekilere “Ey Müslümanlar ve burada hazır bulunan kişiler, övülesi ve şükrolunası Yüceler Yücesi Cömert Tanrı, deveye ve file niçin kanat vermemiştir, biliyor musunuz?” diye sormuş. Onlar da gülmeye başlayıp “Yo, vallahi! Bilmiyoruz bunu, ey Cûha! Ama, bilimden ve esrardan yana kendisinden hiçbir şey gizli olmayan sen, öğrenelim diye onu bize çabucak söyle bakalım!” diye yanıt vermişler. Cûha “Bunu açıklayacağım. Şundan ki, eğer deve ve filin kanatları olsaydı, tüm ağırlıklarıyla bahçelerinizdeki çiçekler üstüne çıkar ve onları ezerdi. İşte bunun için!” demiş.</p>

  <p>Bir başka gün de, Cûha’nın bir dostu gelip kapısını çalmış ve ona “Ey Cûha, dostluk hatırına bana eşeğini ödünç ver, acele bir iş için ihtiyacım var da!” demiş. Cûha da, bu dostuna pek fazla güven beslemediği için “Eşeği sana gerçekten ödünç vermek isterdim, ama artık burada değil, sattım onu!” diye yanıt vermiş. Tam o sırada eşek ahırda anırmaya başlamış. Adam da eşeğin uzun uzadıya anırdığını duyunca, Cûha’ya “İşte orada ya, senin eşeğin!” demiş. Cûha da çok incinmiş bir tavırla “He vallahi! Şimdi sen benim sözüme değil de, eşeğin sözüne mi inanıyorsun? Defol git, artık yüzünü görmek istemiyorum!” diye yanıt vermiş.</p>

  <p>Bir başka sefer de, Cûha’nın komşusu onu yemeğe çağırmak üzere evine gelmiş ve ona “Gel, ey Cûha, benim evde yemek yiyelim!” demiş. Cûha da daveti kabul etmiş. Ve ikisi birlikte sofraya oturmuşlar. Önlerine bir tavuk getirilmiş. Cûha da birçok çiğneme denemesinden sonra, çok kart ve eti sert olan bu tavuğa dokunmaktan vazgeçmiş; ve tabakta bulunan et suyundan biraz içmekle yetinmiş. Bunu izleyerek ayağa kalkmış ve tavuğu eline alarak onu başı Mekke doğrultusunda bir yere koymuş ve üzerinde ibadet etmeye hazırlanmış. Ev sahibi, öfkeli bir sesle “Sen ne yapıyorsun, ey kâfir? Ne zamandan beri Müslümanlar, ibadetlerini tavukların üzerinde yerine getiriyorlar?” demiş. Cûha da “Ey amca, sen düş görüyorsun! Üzerinde namaz kıldığım bu kanatlı yaratık, aslında tavuk falan değil! Sadece tavuk görünümünde bulunuyor; çünkü, gerçekte, tavuğa dönüşmüş kutsal bir yaşlı kadın ya da yaşlı bir ermiştir bu! Bundan dolayı ateşe konulmuş olsa da ateş ona saygılı davranmıştır!” diye yanıt vermiştir.</p>

  <p>Bir başka sefer, Cûha, bir kervanla birlikte yola çıkmış; azıkları çok az olduğundan kervana katılanların açlığı hatırı sayılır kertede imiş. Cûha’ya gelince, midesinin açlığı onu o hale getirmiş ki, bir devenin payını yutabilirmiş. Herkes ilk durak yerinde yemek yemek üzere sofraya oturunca Cûha, öylesine bir ihtiyat ve ölçülülükle davranmış ki, arkadaşları şaşıp kalmış. Yanından kendisine uzatılan ekmeği ve katı yumurtayı alması için zorlanınca “Yo, vallahi! Sizler yiyin yiyeceğinizi ve mutlulanın! Ama doğrusu benim bütün bir ekmeği ve katı yumurtayı tek başıma yemem mümkün değil! Her biriniz kendi payına düşen ekmeği ve yumurtayı alsın, sonra isterseniz, her ekmeğin ve yumurtanın yarısını bana verin! Çünkü nazik olan midem ancak bu kadarını alır” diye yanıt vermiş.</p>

  <p>Bir başka münasebetle, bir gün, bir kasaba gitmiş ve ona “Bugün evde şenlik var! Bundan dolayı bana yağlı koyun etinin en iyi parçasını ver” demiş. Kasap da bu koyunun böğrünün en iyi bölümünden epeyce ağır çeken bir parçayı kesip ona vermiş. Cûha, bu böğür parçasını karısına vererek ona “Bu harika böğür etiyle bize soğanlı şişler yap ve onları benim zevkime göre çeşnile!” demiş. Sonra çarşıda dolaşmak üzere evden çıkmış.</p>

  <p>Karısı Cûha’nın yokluğundan yararlanarak koyunun böğür etini pişirmiş ve kardeşi ile oturup, geriye hiçbir şey bırakmaksızın, bir güzel yemiş. Cûha, eve dönünce, ateşte kızarmış etin nefis kokusunu duymuş, burun delikleri açılmış ve midesinin duyarlığı artmış. Ama sofraya oturunca, karısı ona, akşam yemeği olarak sadece bir parça Rum peyniri ve bir parça küflü ekmek getirmiş. Kebaba gelince, zerresi yokmuş. “Onu ne zaman getireceksin?” diye sormuş. Kadın “Tanrı’nın acıması senin ve kebabın üzerine olsun! Apteshanede bulunduğum sırada evin kedisi yiyip bitirmiş onu” diye yanıt vermiş.</p>

  <p>Cûha da, tek bir söz söylemeksizin, kediyi tutup mutfaktaki terazide tartmış. Ve getirdiği koyun etinin yarısı kadar bile çekmediğini görmüş. O zaman karısına dönüp ona “Ey köpoğlunun kızı, ey utanmaz! Eğer elimde tuttuğum kedi eti yediyse, bu kedinin kendi ağırlığı nerede? Eğer tarttığım kediyse, et nerede?” demiş.</p>

  <p>Bir başka gün, karısı, mutfakta uğraşırken, üç yaşında olan süt çocuğu oğlunu göstererek “Ey Abdullah’ın babası, şu çocuğu al da beşiğe yatır; ben de mutfaktaki ocakla uğraşayım. Sonra gelir, çocuğu senden alırım” demiş. Cûha da bu tür işlerden hoşlanmadığı halde çocukla uğraşmak zorunda kalmış. O anda da çocuk çiş yapma ihtiyacı duyarak babasının yeni kaftanına işemiş. Cûha da kızgınlığın sınırında, çocuğu yere oturtmuş ve o kızgınlıkla o da kendince yavrunun üzerine işemeye koyulmuş. Karısı onun bu davranışını görerek üstüne yürüyüp “Ey katran suratlı, çocuğun üzerine ne yapıyorsun?” diye haykırmış. O da “Kör müsün? İşediğimi görmüyor musun ve de bir yabancının çocuğu olsa, bunu yapar mıydım sanıyorsun? Çünkü aslında, üzerime işeyen kendi oğlumuz değil de, bir yabancının çocuğu olsaydı, içimde ne var ne yoksa suratına boşaltırdım” diye yanıt vermiş.</p>

  <p>Bir akşam, bir araya gelen dostları ona “Ya Si Cûha, sen bilimlerde bahir ve yıldızbilimde çok derinleşmiş biri olarak bize, sonuncu hilal durumunu izleyerek ayın ne olduğunu söyleyebilir misin?” demişler. Cûha da, onlara “Siz okulda hocadan ne öğrendiniz bakalım, ey dostlar? Vallahi! Ay ikinci kez hilal haline geldikten sonra onu kırpıp kırpıp yıldız yaparlar!” diye yanıt vermiş.</p>

  <p>Bir başka gün, Cûha, komşularından birini görmeye gitmiş ve ona “Komşunun komşuya ihtiyacı vardır. Bana tencereni ödünç ver de, bizim evde, içine koyun kellesi koyup pişirelim...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yirmi üçüncü gece olunca, demiş ki:</i></p>

  <br/>

  <p>“Bana tencereni ver de, bizim evde, içine koyun kellesi koyup pişirelim!” demiş. Komşusu da Cûha’ya söz konusu tencereyi ödünç vermiş. Ve içinde ne pişirilecekse pişirilmiş. Ertesi gün, Cûha, tencereyi sahibine iade etmiş. Ama içine daha küçük boyda bir tencere koymaya da özen göstermiş. Komşu, geriye aldığı tencerenin böyle bir üretimde bulunmasına şaşmış kalmış. Ve Cûha’ya “Ya Si Cûha, tencerenin içinde bulduğum bu ikinci tencere de ne demek oluyor?” diye sormuş. Cûha da “Bilmiyorum, ama galiba tenceren bu gece doğurmuş olacak!” demiş. Öbürü de “Allahu ekber! Ey yüzü hayırlı kişi; bu, senin aracılığınla ortaya çıkan bir kazançtır!” demiş. Ve doğan kızıyla birlikte tencereyi rafa kaldırmış.</p>

  <p>Bir süre geçtikten sonra, Cûha, komşusunun kapısına gelip ona “Seni sıkıntıya sokmayacaksam komşum, bugünün ihtiyacını karşılamak üzere tencerenle kızını senden rica edeceğim!” demiş. Öteki de “Tüm dost yüreğimle, komşum!” diye yanıt vermiş ve tencereyi içine küçüğünü de koyarak ona teslim etmiş. Cûha onları alıp gitmiş. Aradan günler geçtiği halde Cûha, ödünç aldığı eşyayı geri getirmemiş. Komşusu da gelip onu görerek “Ya Si Cûha, sana güven duymadığımı sanma, ama evde bugün kap kaçağa ihtiyacım var da!” demiş. Cûha da “Hangi kap kacak, ey komşum?” diye sormuş. O da “Doğurmuş olan ve sana ödünç vermiş bulunduğum tencere” demiş. Cûha “Tanrı rahmet eylesin, öldü o!” diye yanıt vermiş. Komşusu “Tanrı’dan başka Tanrı yoktur! Nasıl oluyor da, ey Cûha, bir tencere ölebiliyor?” demiş.</p>

  <p>Cûha da “Doğan her varlık bir gün ölür! Allah’tan geldik, yine ona döneceğiz!” demiş.</p>

  <p>Ve bir başka sefer, Fellahın biri, Cûha’ya besili bir tavuk armağan etmiş. Cûha tavuğu pişirmiş ve Fellahı da yemeğe çağırmış. Tavuğu yiyip mutlu olmuşlar. Bir süre geçtikten sonra, bir başka Fellah gelip Cûha’nın kapısını çalmış ve konuk edilmesini istemiş. Cûha ona kapısını açıp “Hoş geldin, ama sen kimsin?” diye sormuş. Fellah da “Ben sana tavuk armağan eden Fellahın komşusuyum” diye yanıt vermiş. Cûha da “Başım üstüne geldin, gözüm üstüne geldin!” yanıtını vermiş. Ve onu tüm yüreğiyle konuk edip yiyecek vermiş ve hiçbir şeyini eksik etmemiş. Birkaç gün sonra, üçüncü bir Fellah gelip kapı çalmış. Cûha da “Kim o?” demiş. Adam “Ben sana tavuk armağan edenin komşusunun komşusuyum” demiş. Cûha ona “Bunda bir uygunsuzluk yok” demiş. Ve onu eve sokup sofraya oturtmuş. Ama tüm yemek ve içecek olarak, önüne, üzerinde birkaç yağ damlacığı bulunan sıcak suyla dolu bir tencere getirmiş. Fellah başka hiçbir şeyin getirilmemiş bulunduğunu görünce “Ey ev sahibi, nedir bu böyle?” diye sormuş. Cûha da “Bu mu? Bu pişirilen tavuğun suyunun hemşiresinin hemşiresidir!” diye yanıt vermiş.</p>

  <p>Ve bir gün, Cûha’nın dostları, onunla alay etmek için aralarında karar almışlar ve kendisini hamama götürmüşler. Cûha’da kuşku uyandırmadan yanlarında yumurta getirmişler. Ve hamama ulaştıklarında hepsi soyunup Cûha ile birlikte göbek taşında terlemeye yönelmiş ve “Tam sırasıdır! Her birimiz birer yumurta yumurtlayalım!” demişler. Ve “İçimizden hangimiz yumurtlamazsa, ötekilerin hepsinin hamam parasını ödesin!” diye eklemişler. Ve her biri elinden geldiğince tavuk gibi gıdaklayarak birer yumurta yumurtlamak üzere çömelmiş. Ve sonra yine her biri biraz sonra altlarından birer yumurta çıkarmış. Cûha da bunu görerek ansızın babasının yavrusunu ortaya çıkarmış ve horoz feryatları kopararak dostlarının üzerine atılmış ve onlara saldırır gibi yapmış. Hepsi çabucak ayağa kalkmış ve “Sen ne yapıyorsun, ey kopuk!” diye haykırmışlar. Cûha da “Görmüyor musunuz yahu? Önümde bir sürü tavuk var. Tek horoz ben olduğuma göre, onların üzerine binmek de bana düşüyor” yanıtını vermiş.</p>

  <p>Aynı şekilde bize kadar ulaştı ki, Cûha’nın her sabah evinin kapısına çıkıp “Ey Cömert Tanrı, senden yüz dinar dilemekteyim, ne bir fazla, ne bir eksik! Çünkü buna ihtiyacım var. Ama cömertliğinin etkisiyle, yüz sayısı bir dinar fazlasıyla da olsa ya da benim yetenek noksanlığım yüzünden, senden dilediğim yüz dinardan bir adedi noksan olsa, bu veriyi kabul etmem!” diyerek dua etme âdetindeymiş.</p>

  <p>Cûha’nın komşuları arasında, her türden dalaverelerle zenginleşmiş bir Yahudi de varmış. Bu Yahudi, Cûha’nın her gün kapısının önünde yüksek sesle söylediği bu duayı işitirmiş. Bir gün, kendi kendine “İbrahim ve Yakub’un anıları üzerine yemin ederim ki, Cûha’nın bu dileğini altınla karşılayarak deneyleyeceğim. Bakalım bu deneyden nasıl sıyrılacak?” demiş. Ve içinde doksan dokuz altın dinar bulunan bir kese alarak penceresinden, evinin eşiğinde ayak üzeri durmuş her zamanki duasını yapmakta olan Cûha’nın ayaklarına fırlatmış; kendisi de ne olup bittiğini görmek için gözetlemeye koyulup Cûha’nın keseyi yerden aldığını, kesenin bağını çözdüğünü ve içindekileri kucağına boşaltıp dinarları birer birer saydığını görmüş. Sonra da, Cûha’nın paranın dilediği yüz altından bir eksik olduğunu görerek ellerini Yaradan’ına doğru kaldırıp “Ey cömert varlık, yaptığın hayırlardan dolayı sana övgüler olsun! Ama atıfetin tam değil ve dileğim gereğince, onu bu haliyle kabul edemem” diye haykırmış. “Ve de, bundan dolayı bu parayı, aile sahibi, namusluluk abidesi olan fakir komşum Yahudiye bağışlıyorum” diye eklemiş. Ve bunu söyleyerek, keseyi alıp Yahudinin evinin içine fırlatmış. Sonra kendi yoluna gitmiş.</p>

  <p>Yahudi bütün bunları görüp işitince, şaşırmanın sınırına ulaşmış ve kendi kendine “Musa’nın ışık saçan boynuzları üzerine yemin ederim ki, komşumuz Cûha, saflık ve temiz yüreklilikle donanmış bir kişi! Ama konuşmasının ikinci bölümünü denetlemeden onun hakkında tam bir fikir sahibi olamam!” demiş. Ve ertesi gün keseye yüz bir dinar koyarak kapısında her zamanki duasını yaparken Cûha’nın ayakları dibine atmış. Kesenin nereden atılıp düştüğünü pekâlâ bilen, ama onun Tanrı’dan geldiğine inanmış gibi görünen Cûha, eğilip veriyi yerden kaldırmış. Ve görünür biçimde altınları sayarak bu kez adetlerinin yüz bir olduğunu anlamış. O zaman, ellerini göğe kaldırarak “Ya Allah, senin cömertliğin sınırsızdır! İşte güvenerek senden dilediğimi bana bağışladın, hatta dilediğimden fazlasını verdin! Ben de senin iyiliğini geri çevirmemek için, bu veriyi, kesenin içinde bir dinar fazla olduğu halde, seni kırmamak için olduğu gibi kabul ediyorum” demiş. Ve böylece konuşarak keseyi kemerine sıkıştırmış ve bacaklarını birbiri ardından atarak yürüyüp gitmiş.</p>

  <p>Sokağa bakmakta olan Yahudi, Cûha’nın keseyi böylece kemerine sıkıştırdığını ve sükûnetle çekip gittiğini görünce, yüzü sapsarı olmuş ve öfkeden ruhunun burnundan fışkıracak gibi olduğunu duyumsamış. Çabucak evinden fırlayarak ve ona “Bekle, ey Cûha, bekle!” diye haykırarak ardından koşmuş. Cûha da yürümeyi kesmiş ve Yahudiye doğru dönerek ona “Neyin var, senin?” diye sormuş. Yahudi “Kese! Bana keseyi geri ver!” diye yanıt vermiş. Cûha da “Tanrı’nın bana bağışladığı yüz bir altını içeren keseyi sana mı vereyim? Ey Yahudi köpeği, senin beynin bu sabah kafanda kaynıyor mu, ne? Yoksa, dün yaptığım gibi, onu tümüyle sana vereceğimi mi düşünüyorsun? Eğer böyle düşünüyorsan, yanılıyorsun! Çünkü ben bu keseyi, benim gibi değmez bir kişiye gösterdiği cömertlikten dolayı Yüceler Yücesi’ni gücendirmemek için kabullendim. Biliyorum ki, bu kesede fazladan bir dinar var; ama bunun ötekilere pek zararı yok. Sana gelince bas bakalım!” demiş.<a href="../Text/dipnot.xhtml#Footnote0369" id="Feedback0369"><sup>[369]</sup></a> Ve eline budaklı iri bir sopa alarak tüm ağırlığıyla bunu Yahudinin kafasına indirecek gibi yapmış. Yakub’un sulbünden gelme zavallı da, eli boş ve burnu ayaklarına kadar uzamış olarak geri dönmek zorunda kalmış.</p>

  <p>Bir başka gün de, Si Cûha, camide, vaaz veren vaizi dinliyormuş. Vaizin, dinleyicilerine şeriatın bir hükmünü açıklarken “Ey cemaat-i Müslimin, bilin ki, bir âdem, gece olunca, karısına karşı iyi bir kocanın yerine getirmesi gerekli görevini yaparsa, Nasip Dağıtan nezdinde bir koyun kurban etmişçesine sevaba girer. Ama meşru birleşme gündüzün yer alırsa, bir köle azat etmişçesine kabul görür. Eğer bu iş gece yarısı görülürse, bir deve kurban edilmişçesine sevap kazanılır” dediğini duymuş.</p>

  <p>O akşam eve dönünce, Cûha, bu sözleri karısına aktarmış. Sonra uyumak üzere onun yanına uzanmış. Ama kadın, şiddetli arzulara kapılarak, Cûha’ya “Kalk herif, bir koyun kurban etme sevabını kazanalım!” demiş. Cûha da “Olur!” demiş. Ve işi görmüş ve yeniden yatmış. Gece yarısına doğru, köpek soylu kadın, içinde yeniden çiftleşme arzusu duymuş ve ona “Gel herif, birlikte, bir deve kurban etme sevabını kazanalım!” diyerek Cûha’yı uyandırmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yirmi dördüncü gece olunca, demiş ki:</i></p>

  <br/>

  <p>Ona “Gel herif, birlikte, bir deve kurban etme sevabını kazanalım!” diyerek Cûha’yı uyandırmış. Cûha da sızlanarak uyanmış, gözleri yarı kapalı, söz konusu işi görmüş. Ama sabahın erinde, yeniden arzulara kapılan kadın, ona “Çabuk herif, gün doğmadan önce kalk da, Tanrı’nın bize bağışlayacağı bir köle azat etme sevabını kazanalım!” diyerek Cûha’yı yeniden uykusundan uyandırmış. Ama bu kez, hiçbir şey işitmemek isteyen Cûha “Ey kadın, kendi çocuğunu feda ederek bir adamın kazanacağı köle azat etme sevabı, ne mene bir sevaptır? Babasının yavrusunu kendi haline bırak! Ve sen, ilkin, senin kölen olan beni azat et!” diye yanıt vermiş.</p>

  <p>Bir başka gün de, bir başka camide, Si Cûha “Ey cemaat-i Müslimin, oğlanların art yuvarları peşinde koşarak karılarınızı ihmal etmekten sakının! Ve bilin ki, bir inanç sahibi karısıyla evlilik eylemini her yerine getirdiğinde, Tanrı onun için cennete bir köşk inşa eder” diyen imamı dinsel bir duyguyla dinliyormuş. Cûha da, evine döndüğünde duyduklarını konuşmaları sırasında, pek fazla önem vermeksizin, karısına aktarmış. Ama karısı, kulağının birinden girenin ikincisinden çıkmasına izin vermeksizin, çocukların uyuduklarını anlar anlamaz, Cûha’ya “Haydi gel de, çocuklarımızın hatırına, Cennette bir köşk inşa edelim!” demiş. Cûha da “Bunda bir uygunsuzluk yok!” diye yanıt vermiş. Ve yapı gerecini harç kutusuna daldırmış. Sonra da yatmış.</p>

  <p>Ama aradan bir saat geçince, açgözlü karısı onu uyandırmış ve “Evlenip kendi başına yaşayacak bir kızımız olduğunu unuttum. Onun uğruna da bir köşk inşa edelim!” diyerek Cûha’yı uyandırmış. Cûha da “He, vallahi! Kız için yavruyu feda eyledim!” demiş. Ve sözü edilen yavruyu onu çağıran beşiğe sokmuş. Sonra soluk soluğa yatağa uzanmış ve yeniden uyumuş. Gecenin ortasında, karısı, anası için de bir köşk talep ederek onu ayağından çekip uyandırmış. Ama Cûha “Tanrı’nın laneti, sinsi dilenciler üzerine olsun! Açgözlü kadın, biz onu kendi maksadımız için bunca köşk yapmaya zorlarsak, Tanrı’nın cömertliğinin üzerimizden çekileceğini bilmiyor musun?” diye haykırmış. Sonra sırtını dönüp horlamaya başlamış.</p>

  <p>Günlerden bir gün, Cûha’nın komşularından sofu bir kadın, ibadet etmekte iken, kaza eseri bir yellenme koparmış. Ve sonra, böyle bir şey yapmaya alışkın olmadığından söz konusu yellenmenin gerçekten kendinden mi çıktığını, yoksa ayağının döşemeye çarpmasından mı kopup geldiğini ya da dua ederken ağzından çıkan bir iniltiden mi oluştuğunu tam anlamıyla kavrayamamış. Tasalanıp kendisinin fetva biliminde ileri derecede bilgili olduğunu bildiği Cûha’ya danışmaya gitmiş. Ona durumu anlatarak görüşünü almak istemiş. Cûha da, okkalı bir yellenme kopararak karşılık vermiş ve sofu kadına “Gürültü böyle miydi, hala?” diye sormuş. Sofu kadın da “Biraz daha güçlüydü!” diye yanıt vermiş. Cûha da, ilkinden de güçlü ikinci bir yellenme kopararak, sofu kadına “Böyle miydi?” diye sormuş. O da “Sanırım daha da güçlüydü!” diye yanıt vermiş. O zaman Cûha “Yo, vallahi! Bu bir rüzgâr değildi, bir fırtınaydı! Ey rüzgârlar anası, haydi sen yoluna git, yoksa fazla zorlanayım derken ortalığı berbat edeceğim!” diye haykırmış.</p>

  <p>Günün birinde, topal olduğundan dolayı bir ayağı demirden yapılma korkunç fatih Tatar Timurlenk, Si Cûha’nın oturmakta olduğu kentin yakınından geçmiş. Orada oturanlar biraraya gelip Tatar hakanın kenti yağmalamaması için, aralarında binlerce söz üreterek konuşuyorlarmış. Sonunda, Si Cûha’ya gidip bu musibetten kendilerini kurtarmasını rica etmeyi kararlaştırmışlar. Ve hemen Si Cûha, çarşıda bulunabilen bütün müslin kumaşları getirtmiş ve bunlardan bir araba tekeri kadar büyük bir sarık yapmış. Sonra eşeğine binerek kentten çıkıp Timur’u karşılamaya gitmiş. Huzura ulaşınca Tatar, bu olağandışı sarığı görmüş ve Cûha’ya “Bu sarık da ne böyle?” diye sormuş. Cûha da “Ey evrenin hükümdarı, bu benim gecelik takkemdir, ama biraz sonra ardımdan sırf bu maksat için kiralanmış bir arabaya yüklenmiş olarak gelecek gündüzlük takkemi başıma takacağım” diye yanıt vermiş. Bunun üzerine Timur, içinde oturanların müthiş sarıklarından çekinerek bu kente girmekten vazgeçmiş. Ve Cûha’ya yakınlık duyarak onu yanına oturtmuş ve kendisine “Sen kimsin?” diye sormuş. Cûha da “Ben, gördüğün halimle yeryüzü ilahıyım!” diye yanıt vermiş. Tatar ırkından olan Timur da, o sırada yöresinde ulusunun en yakışıklı delikanlılarından oluşan, ırklarına özgü küçük ve çekik gözlü birçok genç oğlanla çevrili bulunuyormuş. Bu çocukları göstererek Cûha’ya “Pekâlâ, ey yeryüzü ilahı, burada gördüğün güzel çocukları beğendin mi? Ve bunlarınkine eş güzellik var mı?” demiş. Cûha da “Seni üzmek için söylemiyorum ama, ey evrenin hükümdarı, bu çocukların gözlerini çok küçük, yüzlerini de zarafetten yoksun buluyorum” demiş. Timur da ona “Bunun önemi yok! Mademki sen yeryüzü ilahısın, benden onların gözlerini büyütmek lütfunu esirgeme!” demiş. Cûha “Efendim, yüzdeki gözler söz konusu olunca, onları ancak Allah büyültebilir! Çünkü ben yeryüzü ilahı olarak ancak kemer altında bulunan gözleri büyültebilirim” diye yanıt vermiş. Bu sözleri duyan Timur nasıl bir nüktedanla konuştuğunu anlayıp verdiği yanıttan da memnun kalmış. Ve onu sürekli dalkavuğu olarak artık yanından ayırmaz olmuş.</p>

  <p>Bir ayağı demirden yapılma topal, bir gözü de kör ve son kertede çirkin birisi olan Timur, bir gün Cûha ile şuradan buradan konuşuyormuş. Tam o sırada, Timur’un berberi içeri girmiş ve onun başını kazıdıktan sonra, baksın diye bir ayna uzatmış. Timur da ağlamaya başlamış. Onun durumuna bakarak Cûha da gözyaşları dökmüş ve iniltiler, iç çekişler koyvermiş; ve böylece, bir, iki, hatta üç saat geçirmiş. Timur ağlayıp sızlanmayı bitirdiği halde, o hâlâ hıçkırıp inlemeyi sürdürüyormuş. Buna şaşan Timur, ona “Senin neyin var? Ben, ağlıyorsam, bu Allah’ın belası berberin uzattığı aynada kendimi gördüğümden ve gerçekten çok çirkin bulunduğumdandır. Ama sen, hangi nedenle bu kadar çok gözyaşı döküyorsun ve de ağlayıp inlemeyi sürdürüyorsun?” demiş. Cûha da “Haşa huzurdan devletlim, sen bir aynaya birazcık bakarak iki saat ağlıyorsan, senin bütün gün yüzüne bakan kölenin daha uzun süre ağlamasında şaşılacak ne var?” diye yanıt vermiş. Ve Timur, bu sözlere kızacak yerde, öylesine gülmeye başlamış ki sırtüstü yuvarlanmış.</p>

  <p>Bir başka gün, Timur, sofrada bulunurken, Cûha’nın yüzüne doğru geğirmiş. Cûha da “Sultanım, geğirmek utanç verici bir davranıştır!” diye haykırmış. Buna şaşan Timur “Bizim ülkemizde geğirmek utanç verici değildir” demiş. Cûha, hiçbir yanıt vermemiş; ama yemeğin sonlarına doğru, gürültülü bir yellenme koparmış. Timur, dehşete düşerek “Ey köpoğlu köpek, ne yaptın bakayım, sen? Utanmıyor musun?” diye haykırmış. Cûha da “Efendim, bizim ülkemizde bunu utanç verici saymazlar. Ben de senin, ülkemizin âdetlerini bildiğini sandığımdan yellenirken sıkılmadım!” diye yanıt vermiş.</p>

  <p>Bir başka gün, başka koşullar altında, Cûha, yakın bir köydeki caminin vaizinin yerini almış; vaaz vermeyi bitirince, dinleyicilerine, başını sallayarak “Ey Müslümanlar, köyünüzün iklimi benim köyümün ikliminin aynısı!” demiş. Onlar da “Bu nasıl oluyor?” deyince “Zebbimi yokluyorum ve onu köyümdeki gibi gevşek ve yumurtalarıma asılı buluyorum. Selam üzerinize olsun, ben gidiyorum!” diye yanıt vermiş.</p>

  <p>Bir başka gün, Cûha, camide vaaz verirken, sözünü bitirmek üzere ellerini göğe kaldırmış ve “Sana iyiliklerinden ötürü şükürler ve övgüler olsun, ey özü sözü bir, tüm güçlere sahip Tanrım, iyi ki, gerimiz ellerimizde yaratmadın bizi!” demiş. Dinleyenler, bu tür bir ululamadan şaşkına dönmüş olarak ona “Bu garip duayla sen ne demek istedin, ey vaiz?” diye sormuşlar. Cûha da “Tabii değil mi? Bağışlayıcı Tanrı bizi, gerimiz ellerimizde yaratsaydı, burnumuz günde yüz kereden fazla kirlenirdi!” demiş.</p>

  <p>Bir başka gün de, henüz kürsüye çıkmışken “Ey cemaati müslimin, önümüzde yarattığı şeyi arkamızda yaratmadığı için Tanrı’ya şükürler olsun!” diyerek söze başlamış. Ona “Bu da ne demek?” diye sorduklarında...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yirmi beşinci gece olunca, demiş ki:</i></p>

  <br/>

  <p>“Ey cemaat-i Müslimin, önümüzde yarattığı şeyi ardımızda yaratmadığı için Tanrı’ya şükürler olsun!” diyerek sözüne başlamış. Ona “Bu da ne demek?” diye sorduklarında “Çünkü, baston ardımızda olsaydı, istemesek bile, ancak Lut’un kendinin sakınabildiği, ama yoldaşlarının sakınamadığı belalar bizim de başımıza gelirdi!” demiş.</p>

  <p>Ve bir gün, Cûha’nın karısı, evde tek başına ve çırılçıplak bulunuyormuş; ve “Ey sevgili define, neden benim, senin gibi iki, üç ya da dört definem yok? Sen benim zevklerimin kaynağısın ve bana değerli faydalar sağlarsın” diyerek fercini büyük bir sevgiyle yoklamaya koyulmuş. Talih de, Cûha’nın o sırada eve gelmesini istemiş. Bu sözleri işitince, karısının bunları hangi maksatla söylediğini anlamış ve maslahatını çıkarmış ve ağlayarak ona seslenip “Ey köpoğlu, ey pezevenk, sen benim başıma ne felaketler getirdin! Bir türlü babanın çocuğu olamadın gitti!” demiş.</p>

  <p>Ve bir başka gün, Cûha komşusunun bağına girmiş ve salkımları olduğu gibi ağzına sokarak ve ağzından tanelerinden yoksun saplar olarak çıkararak, bir tilki gibi üzüm yemeye koyulmuş. O sırada komşusu belirerek elindeki sopayla tehdit edip ona “Ey alçak, orada ne yapıyorsun?” diye haykırmış. Cûha da “İshal olmuşum, buraya aptes bozmak üzere girdim” diye yanıt vermiş. Öteki de “Doğru söylüyorsan mesele yok! Öyleyse yaptıkların nerede?” diye sormuş. Cûha da bir an şaşırmış, ama sonra, kendini haklı çıkaracak bir şey bulmak üzere iki yanına bakınarak bağcıya bir eşek pisliği göstermiş ve “İşte kanıtı!” demiş. Adam da “Sus, yalancı! Ne zamandan beri eşek oldun sen?” demiş. Cûha da hemen, muazzam zebbini çıkararak “Nasip Dağıtıcı bana şu gördüğün belalı gereci vereliden beri!” demiş.</p>

  <p>Günün birinde, Cûha, ırmak kenarında dolaşıyormuş; orada çamaşır yıkayan bir kadın topluluğu görmüş. Çamaşır yıkayanlar, onu görünce, yanına yaklaşmış ve bir arı sürüsü gibi yöresini sarmışlar. İçlerinden biri, giysisini kaldırarak kutusunu göstermiş. Cûha, bunu görüp “Ey utançtan Koruyucu, sana sığınırım!” diyerek başını çevirmiş. Ama bundan incinen çamaşır yıkayıcılar, ona “Senin neyin var, ey dümbelek! Sen bu mutlu varlığın adını bilmiyor musun?” demişler. O da “Çok iyi bilirim, Dertlerimin Kaynağı’dır, o!” demiş. Ama onlar “Hiç de değil! Fakirlerin Cenneti’dir, bu!” diye haykırmışlar. O zaman Cûha, biraz uzaklaşmak için izin istemiş ve yavruyu sarığının kuşamına kefene sarar gibi sarmış ve çamaşır yıkayıcılara yanına geri dönmüş, onlar da “Bu nedir, ey Cûha?” diye sormuşlar. O da “Bu ölmüş olan bir fakirdir ve söz konusu cennete girmeyi dilemektedir” demiş. Kadınlara hepsi birden sırtüstü düşünceye kadar gülmeye koyulmuş. Aynı zamanda, kefenin dışında asılı olan Cûha’nın müthiş yumurta torbasını görmüşler. Ona “Öyle olsun ama, ölünün başında sanki iki devekuşu yumurtası gibi asılı duran şunlar da nedir?” demişler. O da “Bunlar, fakirin mezarını ziyarete gelmiş bulunan iki oğuldur” demiş.</p>

  <p>Bir keresinde de, Cûha, karısının kız kardeşini ziyarete gitmiş. Kadın ona “Ya Cûha, ben hamama gitmek zorundayım. Senden yokluğum sırasında emzikli çocuğuna bakmanı rica ediyorum” demiş. Ve çekip gitmiş. Tam o sırada küçük çocuk, zırlamaya ve yaygara koparmaya başlamış. Cûha da çok rahatsız olarak onu yatıştırmaya koyulmuş. Ve çaresiz lokumunu çıkarıp emsin diye çocuğun ağzına tıkmış; çocuk bunu emerken uyuyakalmış. Annesi geri döndüğünde, çocuğu uyur görünce, Cûha’ya teşekkür etmiş; o da kendisine “Bir şey değil, ey amca kızı! Sana da aynı şeyi uygulasaydım ve benim uyuşturucu ilacımdan tatsaydın, başın ayakların arasında, sen bile uyur kalırdın!” demiş.</p>

  <p>Bir başka sefer, Cûha, tenha bir caminin kapısında eşeğini becermekte imiş. O sırada, rastlantısal olarak, bu camide ibadette bulunmak üzere, bir adam çıkagelmiş. Cûha’nın söz konusu işleme iyice kendini kaptırmış olduğunu görmüş. Nefret duyarak kızgınlıkla yere tükürmüş. Cûha, ona yandan bakarak kendisine “Tanrı’ya şükürler et! Burada acele görülecek bir işim olmasaydı, sana yere tükürmenin neye mal olacağını öğretirdim!” demiş.</p>

  <p>Bir başka gün de, güneş tepesinde kaynarken, Cûha, sıcak bir yaz gününde, ortaya çıkardığı çapkın bastonunu elinde tutuyormuş. Yoldan geçen biri ona “Utan ey Cûha! Orada ne yapıyorsun?” demiş. Cûha da ona “Sus be adam ve rüzgârımdan çekil bakalım! Serinlesin diye çocuğuma hava aldırdığımı görmüyor musun?” diye yanıt vermiş.</p>

  <p>Bir başka gün, hukuksal bir sorun için danışmak üzere Cûha’ya gelip “Şayet camide imam bir yellenme koparırsa, cemaat ne yapar?” diye sormuşlar. Cûha da, tereddüt etmeden “Ne yapacakları besbelli, yanıt verirler!” demiş.</p>

  <p>Bir gün, Cûha ve karısı suların kabardığı sırada ırmak kıyısını izliyorlarmış. Ansızın, yanlış bir adım atınca, kadının ayağı kaymış ve suya düşmüş. Akıntı güçlü olduğundan su onu alıp götürmüş. Cûha da karısını kurtarmak için suya atılmakta tereddüt etmemiş. Ama akıntıyı izleyecek yerde, kaynağa doğru yüzmeye koyulmuş. Toplanan kalabalık onun bu davranışını görüp “Sen ne aramaktasın, ya Si Cûha?” demişler. O da “He, vallahi! Suya düşen amcamın kızını arıyorum!” diye yanıt vermiş. Onlar da “Ama ey Cûha, akıntı onu aşağıya doğru sürüklemiş olmalı. Sense kaynağa doğru yüzmeye çalışıyorsun!” demişler. O da “Hiç de öyle değil! Ben karımı sizin hepinizden iyi tanırım! Onun öyle ters bir kişiliği vardır ki, peşinen onun yukarıya doğru gitmiş olduğundan eminim!” demiş.</p>

  <p>Bir başka gün, o sırada kadılık görevini üstlenmiş olan Cûha’nın önüne bir adam getirmişler. Ve ona “Şurada gördüğün adam, sokak ortasında bir kediyi kirletirken yakalandı. İşi gören tanıklar olduğundan, herif kabul olunabilir bir mazeret bulup inkâra kalkışmadı” demişler. Cûha da ona “Haydi bakalım anlat! Bana doğruyu anlatırsan, Tanrı’nın hoşgörüsüyle kurtulursun!” demiş. Adam da “Vallahi, kadı efendimiz! Bildiğin şeyi lütuf kapısına getirdim, hayvanın ayaklarını ellerime, başını dizlerimin arasına alarak bu kapıyı zorladım! İlk seferinde işler yolunda gidince, ikinci kez tekrarlama hatasını işledim! Hatamı kabul ediyorum, ey kadı efendi!” diye yanıt vermiş. Ama Cûha “Sen yalan söylüyorsun, ey pezevengin oğlu! Çünkü ben, senin tanımladığın şekle uygun olarak otuz kez denedim, ama başarı sağlayamadım!” diye haykırmış. Ve onu sepetlemiş.</p>

  <p>Bir başka gün, Cûha, kentin kadısını ziyaret etmekte iken, oraya iki davacı gelmiş ve “Ey kadı efendi, evlerimiz birbirine o denli yakındır ki, birbirine dokunurlar. Bu gece, bir köpek gelip iki kapının ortasında, kapılara aynı mesafede bulunan bir yere pisledi. Şimdi sana bu pisliği kimin kaldırması gerektiği konusunda danışmaya geldik” demişler. Kadı da, Cûha’ya dönmüş ve alaylı bir sesle ona “Bu davanın soruşturmasını yapmayı ve hükme bağlamayı sana bırakıyorum!” demiş. Cûha da, iki davacıya dönüp onlardan birine “Söyle bakalım ey âdem, göze batar şekilde senin kapına yakın bir yerde mi oldu bu iş?” demiş. O da “Sana gerçeği söylemek gerekirse, o şey sokakta tam iki kapının ortasında bulunuyor!” diye yanıt vermiş. Cûha da ikinci davacıya “Söylediği doğru mu, yoksa o şey senin tarafına daha yakında bir yerde mi bulunuyor?” diye sormuş. O da “Yalan yasaya aykırıdır. O şey, sokakta, tam da iki kapının ortasında durmakta!” diye yanıt vermiş. O zaman Cûha, karar makamında “Mesele anlaşıldı. Bunun kaldırılması ne şu ne bu tarafa, sokakların düzeninden sorumlu olan efendimiz kadıya düşüyor!” demiş.</p>

  <p>Ve günün birinde, o sırada dört yaşında olan Cûha’nın oğlu, babasıyla birlikte bir düğün evine gitmiş. Çocuğa bir güzel patlıcan sunmuşlar ve “Nedir bu?” diye sormuşlar. Çocuk da “Gözü açılmadık dana!” diye yanıt vermiş. Cûha “Vallahi ben öğretmedim!” diye haykırırken herkes gülmekten katılıyormuş.</p>

  <p>Ve nihayet bir gün, Cûha, çiftleşme arzuları duyarak babasının yavrusunu ortaya çıkarmış. O sırada rastlantısal olarak bir bal arısı gelip aletinin başına konmuş. Cûha da “Vallahi! Sen neyin iyi olduğunu bilmektesin, ey arı! Çünkü bal yapmak için tüm çiçekler arasında seçilmeye değer bir çiçektir bu!” diye haykırarak şişinmiş.</p>

  <br/>

  <p><i>“İşte, ey bahtıgüzel şah,” diye sözünü sürdürmüş Şehrazad ve “özdeyiş ve nükte ustalarından alıntı, söz, saçmalık ve fıkralarından ve de Tanrı kendisinden merhametini esirgemeyesi nefis ve unutulmaz Cûha’nın öykülerinden birkaçı bunlar! İnşallah onun anısı, Hesap Günü gelinceye kadar canlı olarak kalmayı sürdürür” demiş.</i></p>

  <p><i>Şah Şehriyar da “Cûha’nın bu fıkraları, benim en ağır kaygılarımı ortadan kaldırdı, Şehrazad!” demiş. Küçük Dünyazad da “Kardeşim, sözlerin ne kadar tatlı, lezzetli ve taze!” diye haykırmış. Şehrazad da “Ama,</i> Kuşların Başkanı Genç Kızın Öyküsü<i>’yle karşılaştırdığında bunun değeri nedir ki?” demiş. Şah Şehriyar da “Vallahi! Ey Şehrazad, şimdiye kadar pek çok genç kız tanıdım; pek çoklarını da gördüm; ama bu ismi hiç duymadım!” diye haykırmış. Şehrazad da demiş ki:</i></p>
</body>
</html>