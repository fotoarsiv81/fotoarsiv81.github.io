<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Altı Ayrı Nitelikteki Genç Kadının Öyküsü</p>
  </div>

  <p>Anlatırlar ki, günlerden bir gün, Emirü’l-Müminin El-Memun, sarayının salonunda tahtına oturmuş, huzuruna yalnız vezirlerini, emirlerini ve imparatorluğunun başlıca yöneticilerini değil, samimiyetle yanına kabul ettiği tüm şairleri ve ince ruhlu kimseleri de çağırtmış. Toplananların içinde en gönülden bağlandığı kişi Muhammed el-Basri imiş. Ve Halife El-Memun ona doğru dönüp kendisine “Ey Muhammed, şu saatte bana hiç duymadığım bir öykü anlatmanı çok isterdim!” demiş. O da “Ey Emirü’l-Müminin, bu kolay bir şey! Ama sen benim kulaklarımla işittiğim bir öyküyü mü, yoksa gözlerimin tanık olduğu bir olayı mı anlatmamı istersin?” diye yanıt vermiş. El-Memun da “Ey Muhammed, hiç önemi yok! Ama en hayranlık uyandıranı olsun!” demiş. Bunun üzerine Muhammed el-Basri “Bil ki, ey Emirü’l-Müminin, şu son zamanlarda, Yaman’ın yerlisi olup kentimiz Bağdat’a, hoş ve sakin bir yaşam sürmek üzere gelmiş, hatırı sayılır serveti olan birisini tanıdım” diye söze başlayıp öyküyü sürdürmüş:</p>

  <p>Adı Ali el-Yemeni idi. Ve bir süre geçip Bağdat’ın törelerini tam anlamıyla kendine uygun bulunca, Yaman da nesi var, nesi yoksa, ay kadar güzel altı cariyesi de dahil, getirtmiş. Bu genç kadınlardan birincisi beyaz, ikincisi esmer, üçüncüsü şişman, dördüncüsü zayıf, beşincisi sarışın ve akıncısı siyah imiş. Ve altısı birden, doğrusu, mükemmelliğinin sınırındaymış. Ve ruhları edebiyat bilgisiyle donanmış, raks ve çalgı sanatlarında üstatmışlar. Beyaz genç kadının adı...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama üç yüz otuz ikinci gece olunca, demiş ki:</i></p>

  <br/>

  <p>Beyaz genç kadının adı Ay Yüzlü, esmerinki Ocağın Alevi, şişmanınki Dolunay, zayıfınki Cennet Hurisi, sarışınınki Gündüz Güneşi, siyahınki Gözbebeği imiş.<a href="../Text/dipnot.xhtml#Footnote0200" id="Feedback0200"><sup>[200]</sup></a></p>

  <p>Bir gün, Ali el-Yemeni, hoş havalı Bağdat’ın sakinliğiyle mutlu, ruhunu her zamankinden de iyi durumda bularak, oturma salonuna cariyelerinin altısını birden çağırıp kendisine eşlik ederek, zamanı kendisiyle birlikte içerek, söyleşerek ve şarkı söyleyerek geçirmelerini istemiş. Esirelerin altısı birden dileğini yerine getirmişler; ve her çeşit oyunlar, eğlenceler ve şakalaşmalarla, birlikte çok hoş vakit geçirmişler. Bu eğlence aralarında kusursuz olarak sürüp giderken, Ali el-Yemeni eline bir bardak alıp onu şarapla doldurmuş ve Ay Yüzlü’ye dönerek, ona “Ey beyaz ve sevgili esire, ey Ay Yüzlü, o hayran olunacak sesinle bize bir şarkı okusana!” demiş. Ve Ay Yüzlü, eline bir ut alarak düzen sağlamış ve taşları yerinden kaldırıp raksettirecek bir taksim geçmiş! Ve içinden geldiği gibi sözlerini donattığı şu şarkıyı okumuş:</p>

  <div class="gir1">
    <p>Sevdiğim dost, uzak da olsan, yakın da olsan, hayalin her zaman gözlerimdedir; ve adın sonsuza dek sana sadık organlarıma yazılmıştır.</p>

    <p>Onun anısını saygıyla sarmak için tepeden tırnağa yürek kesiliyorum ve onu seyre dalmak için baştan aşağı göz haline geliyorum!</p>

    <p>Durmaksızın beni suçlayıp eleştiren biri, bana ‘Sonunda seni yakan bu aşkı unutuyor musun?’ diye sordu. Ben de ona ‘Ey insafsız eleştirmen, beni kendi halime bırak ve çek git! Benden imkânsızı isteyerek beni nasıl oyalarsın?’ dedim.</p>
  </div>

  <p>Bu dizeleri işitince Ay-Yüzlü’nün efendisi zevkle dolmuş ve dudaklarını şarap bardağıyla ıslattıktan sonra, onu genç kıza sunmuş; kız da içmiş. Bunun üzerine bardağı ikinci kez doldurmuş ve elinde tutarak esmer cariyeye dönmüş ve ona “Ey Ocağın Alevi, ey ruhların ilacı, seçeceğin bazı dizeleri şarkıya dökerek sesinin tınısını bana duyur!” demiş. Ocağın Alevi de udu eline almış ve başka bir makam üzere düzen sağlamış; sonra, taşları da, yürekleri de oynatacak bir peşreve girişmiş; ve ardından şu şarkıyı okumuş:</p>

  <div class="gir1">
    <p>Bu güzel yüz uğruna yemin ederim ki, seni seviyorum ve ölünceye kadar da senden başkasını sevmeyeceğim; ve asla aşkına ihanet etmeyeceğim!</p>

    <p>İnceliğinle tüm yürekleri fethettin; çünkü sen Yaradan’ın parmaklarının halk ettiği katıksız yapıtsın!</p>
  </div>

  <p>Bu dizeleri işitince, Ocağın Alevi’nin efendisi, zevk içinde ve dudaklarını bardaktaki şarapla ıslattıktan sonra onu genç kadına sunmuş; o da içmiş. Onu ikinci kez doldurup elinde tutmuş ve hatırı sayılır tombulluktaki şişman esireye dönmüş ve ona “Dolunay, yüzeyde ağır, ama kanı sevecen ve yeğni olan! Bize cildin kadar parlak güzel dizelerle donatılmış bir şarkı okumak ister misin?” demiş. Aşırı tombul kız, udu eline almış, ona düzen vermiş. Ruhları ve en sert kayaları titretecek tarzda bir peşrev tutturmuş ve birkaç hoş mırıltıdan sonra, saf bir sesle şu şarkıyı okumuş:</p>

  <div class="gir1">
    <p>Hoşuna gitmeyi başarabilseydim, ey sen, arzumun ereği, tek gülüşüne karşılık tüm evrene ve evrenin öfkesine meydan okurdum.</p>

    <p>Acı çeken ruhuma doğru, dengeli mağrur yürüyüşünle ilerleseydin, dünyanın tüm hükümdarları, ben farkına varmadan, gözden yok olurlardı.</p>

    <p>Aşkımın alçakgönüllülüğünü kabul etseydin, tüm günlerin mutluluğumu ayaklarına sermekle geçerdi. Ey tüm güzelliklerin simgelerini ve süslerini yüklenip özümleyen varlık!</p>
  </div>

  <p>Bu dizeleri işiten tombul Dolunay’ın efendisi, zevkle dolmuş ve dudaklarını şarapla doldurduğu bardakta ıslattıktan sonra, onu genç kadına sunmuş; o da içmiş. Bunun üzerine bardağı ikinci kez doldurmuş ve onu elinde tutarak ince yapılı genç kadına dönmüş ve ona “Ey narin Cennet Hurisi! Şimdi güzel şarkılarla bizi mest etme sırası sende!” demiş. Ve narin genç kadın, bir annenin çocuğunun üzerine eğilmesi gibi, udun üzerine eğilerek şu dizeleri okumuş:</p>

  <div class="gir1">
    <p>Sana olan tutkum sonsuz; aldırmazlığın da ona eşit! Bu denli karşıt duygulara salık veren yasa nerede?</p>

    <p>Gönül davasında da başvurulacak yargıç var mıdır? Olsaydı eğer, benim tutkumun fazlasını sevgilime, onun aldırmazlığının fazlasını da bana vererek her yanda eşitlik sağlardı!</p>
  </div>

  <p>Bu dizeleri işitince, ince ve narin Cennet Hurisi’nin efendisi zevkle dudaklarını şarap doldurduğu bardakta ıslattıktan sonra, onu genç kadına vermiş; o da içmiş. Bunu izleyerek, bardağı yeniden doldurmuş ve eline alarak sarışın esireye doğru dönmüş ve ona...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama üç yüz otuz üçüncü gece olunca, demiş ki:</i></p>

  <br/>

  <p>... Sarışın esireye doğru dönmüş ve ona “Ey Gündüz Güneşi, ey bedeni amber ve altınla yoğrulan! Bir aşk nağmesine bürünmüş dizelerle sen de ruhumuzu şenlendirmek ister misin?” demiş. Sarışın genç kadın da altın başını sazının üzerine eğmiş ve şafak gibi aydınlık gözlerini yarı kapamış ve içten de dıştan da ruh ve bedenleri titreten uyumlu vurgulamalarla bir peşrev geçtikten sonra, bir girizgâh yaparak hazinelerin hazinesi sesinin olanca gücüyle şu dizeleri okumuş:</p>

  <div class="gir1">
    <p>Dostum, önünde belirince, beni süzer ve yüreğime bakışlarının keskin kılıcını saplar. Delik deşik olmuş zavallı yüreğime: ‘Yaralarından şifa bulmayı neden istemezsin? Ona karşı kendini neden korumazsın?’ dedim.</p>

    <p>Ama yüreğim bana yanıt vermedi ve her zamanki gibi, kendisini onun ayakları altına sürükleyen yola koyuldu?</p>
  </div>

  <p>Bu dizeleri işitince, sarışın esire Gündüz Güneşi’nin efendisi dudağını bardağa değdirip ıslattıktan sonra onu genç kadına sunmuş ve o da şarabı içmiş. Bunu izleyerek, bardağı yeniden doldurmuş ve eline alarak siyah esireye dönmüş ve ona “Ey Gözbebeğim, ey dışı kara, içi bembeyaz, bedeni matem rengini taşırken yüzü eşiğimizin mutluluğunu oluşturan sen! Güneş kadar parlak şiirlerinden bir demet sun bize!” demiş. Bunu duyan siyah renkli Gözbebeği, udu eline almış ve yirmi kadar değişik makamda mızrap oynattıktan sonra ilk iki makama dönerek aksak bir zamanlaması olan çok sevdiği bu şarkıyı okumuş:</p>

  <div class="gir1">
    <p>Gözlerim, bırakın yaşlarınız bol bol aksın.</p>

    <p>Aşkının ateşiyle yanan yüreğimin üstüne!</p>

    <p>Beni tutuşturan tüm bu ateşi ve beni tüketen tüm bu tutkuyu,</p>

    <p>Bana acı çektiren o kıyıcı dosta borçluyum.</p>

    <p>Rakiplerimi neşeye boğan o kıyıcıya!</p>

    <p>Beni eleştirenler ayıplıyorlar;</p>

    <p>Beni, çiçek açan yanaklarının gülünden</p>

    <p>Yüz çevirmeye kışkırtıyorlar!</p>

    <p>Ama çiçeklere, güllere duyarlı bir yüreğe söz geçiremezsin ki!</p>

    <p>Şimdi işte ortada dönüp duran şarap bardağı</p>

    <p>Ve telli saz, ruhumuzu zevklenmeye çağırıyor,</p>

    <p>Bedenimizi de şehvete...</p>

    <p>Ben, sadece onun soluğunu seviyorum!</p>

    <p>Yanaklarım ne yazık ki! Arzularımın ateşiyle soldu.</p>

    <p>Ama ne önemi var!</p>

    <p>Cennetin gülleri, yani yanakları işte karşımda!</p>

    <p>Ne önemi var, madem ki ona tapınıyorum!</p>

    <p>Ne de olsa, suçum böyle harika bir yaratığı sevmekten öteye geçmez!</p>
  </div>

  <p>Bu dizeleri işitince Gözbebeği’nin efendisi, zevkten bayılmış ve bardakta dudağını ıslattıktan sonra onu genç kadına sunmuş; o da şarabı içmiş.</p>

  <p>Bunu izleyerek altısı birden ayağa kalkmış ve efendilerinin önünde yeri öpmüş ve ondan, en çok kimden etkilendiğini ve hangisinin sesinden ve şarkısından en çok hoşlandığını açıklamasını istemişler. Ali el-Yemeni de şaşırmanın sınırına ulaşarak kararsız bakışlarla onlara uzun uzadıya bakmaya koyulmuş ve güzelliklerine ve yeteneklerine hayranlık duymaktan kendini alıkoyamamış; ve ruhunda, biçimlerinin ve renklerinin aynı hayranlığı uyandırdığını anlamış. Sonunda konuşmaya karar vererek “Bana her türlü üstünlüğe sahip sizin gibi altı harika kadın veren, güzellik ve zarafetin dağıtıcısı Tanrı’ya şükürler olsun! Madem ki sordunuz, işte fikrimi söylüyorum: Ben sizin hiçbirinizi ötekinden üstün görmüyorum. Ve içinizden birisini ötekilerden üstün görmeyi vicdanıma sığdıramıyorum. Haydi gelin, kuzucuklarım, hepiniz birden beni sarın!” demiş.</p>

  <p>Efendilerinin bu sözlerini işitince, altı genç kadın, kollarına atılmışlar. Ve onu bin kez öpmüşler; o da bir saat süreyle aynı şekilde onları öpüp koklamış; sonra önünde yarım daire şeklinde sıralamış ve onlara “İçinizden birini özellikle seçip beğenimi belirtmek ve onu ortaklarından üstün tutmak haksızlığını göstermeyi hiç istemem! Ama benim kaçındığım şeyi, siz aranızda kendiniz yerine getirebilirsiniz. Siz hepiniz, gerçekten, Kur’an okumada ve edebiyat bilgisinden yana üstün düzeydesiniz; eski salnameleri<a href="../Text/dipnot.xhtml#Footnote0201" id="Feedback0201"><sup>[201]</sup></a> ve Müslüman cetlerimizin tarihini okudunuz; hitabetten yana marifetlisiniz; harika bir konuşma üslubunuz var. Böyle olunca, her birinizin, kendisinin layık olduğuna inandığı övgüyü yapmasını, üstünlüklerini ve niteliklerini belirtmesini ve rakibinin üstünlüklerini azımsamasını istiyorum. Böylece örneğin; beyaz ile siyah, zayıf ile tombul, sarışın ile esmer olarak iki ayrı renk ve biçimdeki iki rakip arasında savaşıma girişilir. Ama bu savaşım sırasında, birbirinizi güzel sözler, güzel deyimler, bilge ve bilginlerden alıntılar, şairlerin yetkinliği ve Kur’an’ın desteğinden başka kanıtlarla yıpratmamalısınız...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama üç yüz otuz dördüncü gece olunca, demiş ki:</i></p>

  <br/>

  <p>“... şairlerin yetkinliği ve Kur’an’ın desteğinden başka kanıtlarla yıpratmamalısınız!” demiş. Altı genç kadın da işitip itaat ettikleri cevabını vermişler ve bu çok hoş savaşıma girişmişler.</p>

  <p>İlk ayağa kalkan beyaz esire Ay Yüzlü olmuş; ve siyah esire Gözbebeği’ne önünde yer alması için işaret etmiş; ve hemen ona şöyle demiş:</p>

  <p>“Ey siyahi, bilginlerin kitaplarında, beyazlığın, kendini şöyle anlattığından söz edilir:</p>

  <div class="gir1">
    <p>Ben, göz kamaştıran bir ışığım! Ben, ufukta yükselen bir ayım!</p>

    <p>Benim rengim açık ve belirgindir! Alnım gümüş parlaklığında ışıldar!</p>
  </div>

  <p>“Güzelliğim de şairlere şu dizeleri esinlemiştir:</p>

  <div class="gir1">
    <p>Beyaz düzgün, parlak ve tatlı yanaklarıyla, özenle saklanmış bir güzellik incisidir.</p>

    <p>Boyu, elif gibi diktir; mim harfi ağzıdır, kaşları devrik iki nun gibidir; ve bakışları kaşlarının müthiş yayıyla atılmış oklardır.</p>

    <p>Ama yanaklarını ve endamını tanımak istiyorsan, sana derim ki: ‘Yanakları gül, mersin ve nergis çiçeklerinin yapraklarıdır. Boyu, bahçede zarafetle salınan bükülgen bir narin daldır. Onlar uğruna çiçek tarhlarıyla bezeli tüm bir bahçeden vazgeçebilir.’</p>
  </div>

  <p>“Ama ey siyahi, sözümü sürdürür ve sana, rengim günün rengidir; ve de portakal çiçeğinin ve incilerle süslenmiş sabah yıldızının rengidir, derim!</p>

  <p>“Bil ki, Yüce Tanrı, Kutsal Kitap’ında, elini cüzam bürümüş dua ve barış üzerine olası Musa’ya ‘Elini cebine sok, çıkardığında, onu bembeyaz, yani temiz ve hastalıktan arınmış bulacaksın!’ der.</p>

  <p>“Yine inancımızın kitabında, aynı şekilde ‘Yüzünü ak tutmayı, yani tüm kirlerden arınık tutmayı bilenler, Allah’ın rahmetine ulaşacak seçkinler arasına katılacaklardır!’ yazılıdır.</p>

  <p>“Böylece, benim rengim renklerin sultanıdır; ve güzelliğim, benim üstünlüğümdür; üstünlüğüm de benim güzelliğimdir. Güzel giysiler ve güzel süsler her zaman rengime uygun düşer; ve ruhlara ve yüreklere boyun eğdiren parlaklığıma çok yatkınlık sağlar!</p>

  <p>“Bilmez misin ki, gökten yağan kar daima beyazdır! Bilmez misin ki, inanç sahipleri sarıklarına sarmak için tülbent olarak beyaz muslin kullanırlar? Benim rengim üstüne daha ne harika şeyler söyleyeyim! Ama değerlerim üstünde daha fazla durmak istemiyorum. Çünkü gerçek, ışığın gözlere vurduğu gibi kendisini ortaya koyar.</p>

  <p>“Ey mürekkep ve duman renkli demir kırıntısı! Kuşların en kötüsü olan karga suratlı siyahi! Şimdi de seni eleştirmeye başlıyorum:</p>

  <p>“İlkin siyah ve beyazdan söz eden şairin şu sözlerini hatırla:</p>

  <div class="gir1">
    <p>Bilmez misin ki bir incinin değeri beyazlığına bağlıdır; ve bir çuval kömür ancak bir dirhem eder?</p>

    <p>Bilmez misin ki, beyaz yüzler iyiye alamettir ve cennetten izler taşır; ama kara yüzler ziftten ve cehennem ateşine oturtulacak kazan için hazırlanmış katrandan başka şeyler değildir.</p>
  </div>

  <p>“Yine bil ki, dürüst insanların salnameleri anlatırlar ki: Mübarek Nuh bir gün uyurken, oğulları Sam ve Ham yanındaymış. O sırada bir rüzgâr esmiş ve giysisini havalandırarak gizli yerlerini açığa çıkarmış. Bunu gören Ham gülmeye başlamış ve gördüğü şeyden çok zevklenmiş; çünkü insanoğlunun ikinci babası olan Nuh, zengin ve katı bir görkemlilik içinde olduğundan, gülünç hale düşsün<a href="../Text/dipnot.xhtml#Footnote0202" id="Feedback0202"><sup>[202]</sup></a> diye babasının çıplaklığını örtmek istememiş. Bunun üzerine Sam ciddiyetle ayağa kalkmış ve hemen gidip eteği indirerek her şeyi kapatmış. Bu sırada Nuh uyanmış; Ham’ın güldüğünü görerek onu lanetlemiş; ve Şam’ın ciddi yüzünü görünce de, onu kutsamış. O anda Sam’ın yüzü bembeyaz olmuş; Ham’ınki ise simsiyah. Ve o zamandan beri Sam, sulbünden peygamberler gelen ata, halkların, hükümdarların ve bilgelerin güdücüsü olmuş; babasının huzurundan kaçarak ayrılan Ham ise, zencilerin ve Sudanlıların çoğaldığı gövde olmuş! Ve de iyi bilirsin ki, ey siyahi, tüm bilginler ve genellikle tüm insanlar kabul ederler ki, zenci ırkından ya da zencilerin yaşadığı ülkelerden bir tek bilge çıkmamıştır!”</p>

  <p>Beyaz esirenin bu sözlerini işitince, efendisi, ona “Şimdi seni susturmalıyım! Sıra siyah tenlinin!” demiş. Bunun üzerine hareketsiz oturmakta olan Gözbebeği, Ay Yüzlü’ye bakmış ve ona, “Bilmez misin ki, ey beyaz cahil,” demiş; “Yüceler Yücesi Tanrı, Kur’an’da, Karanlık Gece ve Göz kamaştıran Gündüz üzerine yemin eder? Böylece, Yüceler Yücesi Tanrı, bu yeminiyle, ilkin geceyi anmakla söze başlar, sonra gündüzden söz eder. Eğer geceyi gündüze yeğlemeseydi, hiç de böyle yapmazdı. Ve sonra! Tüylerin ve saçların siyah rengi gençliğin işareti ve süsü, beyaz renk de yaşlılığın ve yaşamın zevklerinin son bulmasının işareti değil midir? Ve eğer siyah renk, renklerin en beğenileni olmasaydı...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama üç yüz otuz beşinci gece olunca, demiş ki:</i></p>

  <br/>

  <p>“Ve eğer siyah renk renklerin en beğenileni olmasaydı, Tanrı onu gözbebeği ve yüreğin özü bakımından o denli değerli kılar mıydı? Aynı şekilde, şairin bu sözleri de doğru değil midir:</p>

  <div class="gir1">
    <p>Bir abanoz bedeni çok seviyorsam, genç olduğundan ve sıcak bir yüreği ve ateşli gözbebeklerini içerdiğindendir.</p>

    <p>Beyaz olana gelince, yumurtanın beyazını yutmaya sık sık zorlansam ya da daha iyisi bulunmadığından, sığır etinin ender de olsa, beyaz renklisini yemekle yetinmek zorunda kalsam, ne feci olurdu!</p>

    <p>Ama siz benim beyaz bir kefene bürünmek için büyük bir heves duyduğumu ve de aynı renkteki saçların hoşuma gittiğini görmeyeceksiniz!</p>
  </div>

  <p>“Bir başka şair demiş ki:</p>

  <div class="gir1">
    <p>Şu parlak bedenli zenci kadının aşkıyla çılgına dönüyorsam, sakın şaşmayın, ey dostlarım. Çünkü, hekimler bize anlatırlar ki, tüm çılgınlıklar kara fikirlerden doğar!</p>
  </div>

  <p>“Bir başkası da aynı şekilde demiştir ki:</p>

  <div class="gir1">
    <p>Cildi tükürükle un sıvanmış izlenimi veren beyaz kadınları hiç sevmem!</p>

    <p>Sevdiğim dost, rengi geceninki gibi bu yüzü ay gibi olan bir siyah tenlidir; renk ve yüz birbirinden ayrılmaz! Çünkü gece olmasaydı, ayın parlaklığı da olmazdı!</p>
  </div>

  <p>“Ve dahası, gece olmasaydı, dostlar, içtenlikli toplantılarını ne zaman yaparlardı? Ve âşıklar, onları densizlerden koruyan ve suçlamalara karşı sığınak oluşturan gecenin karanlığı olmasaydı çılgınca sevişmelerinden dolayı neye minnet duyarlardı? Ama, buna karşılık, onları tedirgin eden ve onları tehlikeye düşüren densiz gündüze karşı nefret duyguları beslemezler mi? Bu tek ayrım, ey beyaz, yetmez mi? Ama yine de şairin şu dediğini dinle:</p>

  <div class="gir1">
    <p>Beyaz rengi tıkındığı yağla ağırlaşmış şu beyaz oğlanı hiç sevmem ama şu narin ve ince, tıkız adaleli genç zenciyi severim.</p>

    <p>Çünkü ben, doğam gereği cirit oynarken binek olarak ince sağrılı karayağız bir küheylanı yeğlerim, başkaları varsın fillere binsin!</p>
  </div>

  <p>“Bir başkası da demiştir ki:</p>

  <div class="gir1">
    <p>Bu gece dost beni görmeye geldi; zevk içinde yan yana yattık. Sabah bizi hâlâ kucak kucağa buldu!</p>

    <p>Tanrı’ya bildireceğim bir dileğim varsa, bu, dostum beni hiç terk etmemesi için bütün günlerimi geceye çevirmesidir.</p>
  </div>

  <p>“Ey beyaz tenli kız, siyah rengin değerlerini ve övgülerini saymak zorunda kalsam ‘Açık ve kısa sözler uzun bir nutuktan daha çok değer taşır’ özdeyişine karşı çıkmış olurdum. Yalnız sana şunu da bildirmeliyim ki, benimkilerin yanında senin değerlerin pek sönük kalır. Sen beyazsın, gerçekte, cüzamın beyaz, pis kokulu ve boğucu olduğu gibi... Kendini karla karşılaştırıyorsan, cehennemde sadece ateşin olmadığını, bazı köşelerinde karın, korkunç bir soğuk ortaya çıkararak alevin yakmasından çok cehennemliği kahrettiğini unutuyor musun? Eğer beni mürekkeple kıyaslıyorsan, Tanrı’nın Kitabı’nın siyah mürekkeple yazıldığını unutuyor musun? Ve şahların armağan ettiği değerli misk, siyah değil midir? Ve nihayet, kendi iyiliğin için, sana şairin şu sözlerini hatırlamanı öğütlerim:</p>

  <div class="gir1">
    <p>Fark ettin mi hiç, misk siyah olmasaydı, kesinlikle misk olmazdı ve de alçı, beyaz olduğundan o denli nefret uyandırmaktadır.</p>

    <p>Ve gözün siyahına, beyazı için bu kadar az kaygılanılırken, çok değer verilir!”</p>
  </div>

  <p>Gözbebeği’nin bu sözlerini duyan efendisi Ali el-Yemeni, ona “Kuşkusuz, ey siyahi ve sen beyaz esire, her ikinizde çok harika konuştunuz! Şimdi sıra diğer ikisinde” demiş.</p>

  <p>O zaman beyaz ile siyah yeniden yerlerini alırken, çokça tombul olanla zayıf ve ince olan ayağa kalkmışlar; ve ayakta birbirlerinin karşısında yer almışlar. Önce, iri yapılı Dolunay konuşmaya hazırlanmış. Ama ilkin bileklerini, topuklarını ve kalçalarını açarak soyunmakla işe girişmiş. Ve sonunda üst üste gelen şahane kıvrımlarıyla karnının ferahlığını, gölgeli göbek deliğini ve iri kaba etkilerin zenginliğini değerlendirecek şekilde hemen hemen tümüyle soyunmuş; ve üzerinde, yuvarlak organlarını gizlemeksizin onları hoş bir şekilde tülleyen ince saydam kumaştan yapılmış gömleğinden başka hiçbir şey kalmamış ve ancak o zaman, şişman Dolunay birkaç ürpertiyi izleyerek rakibi incecik Cennet Hurisi’ne doğru dönmüş ve ona...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama üç yüz otuz altıncı gece olunca, demiş ki:</i></p>

  <br/>

  <p>... Ancak o zaman şişman Dolunay birkaç ürpertiyi izleyerek rakibi incecik Cennet Hurisi’ne doğru dönmüş ve ona şöyle demiş: “Tanrı’ya şükürler olsun ki benim her yanıma ve yöreme yastıklar koyarak, derimi uzaktan yakından aselbent kokusu veren yağla doldurarak ve buna ek olarak gerekince düşmanımı bir yumruk darbesiyle ayva reçeline dönüştürecek yeterli kas gücü sağlamayı da unutmayarak beni böyle sağlıklı yaratmış. Oysa, sen ey zayıf hatun, bilesin ki bilgeler ‘Yaşam sevinci ve şehvet üç şeyden oluşur: Et yemek, et üzerine yüklenmek ve eti ete sokmak!’ derler.</p>

  <p>“Kim, zevkten titremeden, bol dökümlü biçimlerimi seyredebilir? Allah bile, Kitap’ında, kurban için besili koyun ve kuzuların ya da besili danaların kesilmesini buyurarak yağın övgüsünü yapar. Bedenim, nar gibi memelerim, şeftali gibi yanaklarım, karpuz gibi kaba etlerimle bir meyve bahçesi gibidir. Beni-İsrail’in Mısır’dan kaçıp çölde gezindiğinden en çok özlemini çektiği eti yenir kuş hangisidir? Lezzetli ve yağlı etli bıldırcın değil mi? Birinin gidip de kasaptan cılız et istediği görülmüş müdür? Ve kasap en iyi müşterilerine en dolgun parçaları vermez mi?</p>

  <p>“Ve de, dinle, ey zayıf hatun, şair, benim gibi şişman kadınlar konusunda neler söylemiştir:</p>

  <div class="gir1">
    <p>İki dengeli tulumu iki yana oynatarak şehvet içinde ağır ve dehşet saçarak yürüyüşüne bak!</p>

    <p>Oturduğu zaman ona bak; kalkınca, ayrıldığı yerde, oturuşunun anısı olarak, kaba etinin baskısı nasıl çıkmış.</p>

    <p>Raksederken ona bak: kalçasının bir kıvrılışıyla ruhlarımızı nasıl soldurduğuna, yüreklerimizi ayaklarının ucuna nasıl düşürdüğüne!</p>
  </div>

  <p>“Sana gelince, ey zayıf hatun, sen tüyü dökülmüş bir serçeye benzemiyorsan, neye benziyorsun? Ve bacakların karga bacağından başka türlü mü yaratılmıştır? Baldırların fırın küreğinden başka bir şeye mi benziyor? Ve de bedenin asılanlardan darağacı gibi kuru ve sert değil mi? Ey et yoksulu kadın, şairin şu dizelerinde senden söz edilmektedir:</p>

  <div class="gir1">
    <p>Tanrı beni şu zayıf kadının boynuna sarılmaktan ve çakıllarla engellenmiş geçidinde sürtünerek çabalamaktan korusun! Her bir organında inciten ve kemiklerime çarpan bir boynuz var.</p>

    <p>Öylesine ki, uyandığımda tenimi morarmış ve çatlamış buluyorum?”<a href="../Text/dipnot.xhtml#Footnote0203" id="Feedback0203"><sup>[203]</sup></a></p>
  </div>

  <p>Ali el-Yemeni şişman Dolunay’ın bu sözlerini duyunca, ona “Sen şimdi susabilirsin! Sıra Cennet Hurisi’nde!” demiş.</p>

  <p>O zaman zayıf ve narin olan genç kadın gülerek, şişman Dolunay’a bakmış ve ona şöyle demiş: “Bana söğüt dalının bükülgen şeklini, servi gövdesinin esnekliğini ve zambağın salınımını veren Tanrı’ya şükürler olsun! Ayağa yeğnilikle kalkarım, oturunca kibarca otururum; şaka yapınca, tatlıyımdır. Soluğum hoş ve güzel kokuludur. Çünkü ruhum sade ve her tür yoğun dokunuştan arınıktır. Ey şişman hatun, ben bir âşığın sevgilisini ‘Bir fil kadar iridir, bir dağ yüceliğinde dolgundur!’ diyerek övdüğünü asla işitmedim.</p>

  <p>“Aksine, sevgilisini tanımlamak isteyen âşığın ‘Boyu bosu ince ve zariftir. Yürüyüşü öyle yeğnidir ki, ayakları toprakta hemen hemen iz bırakmaz! Beslenmesi için pek az bir şey yeter ona! Birkaç damla su susuzluğunu giderir. Cilveleri ve okşayışları taşkın değildir; öpüşleri şehvet doludur. Serçeden daha kıvraktır, sığırcık kuşu gibi canlıdır. Kamışın gövdesi gibi bükülgendir! Gülüşü zarif, tavırları zariftir. Onu kendime doğru çekersem, zahmetsizce kollarıma gelir. Ve bana doğru eğildiğinde bunu incelikle yapar; ve dizlerime oturursa, ağırlığını duyurmaz, bir kuş tüyü gibi hissedilir!’ dediğini her zaman işitmişimdir.</p>

  <p>“Bil ki, ey şişman hatun, tüm yürekleri tutuşturan, narin ve ince sevgili benim! En şiddetli tutkuları esinlendiren, en aklı başında erkekleri çıldırtan benim! Ve de hurma ağacının gövdesine dolanarak tırmanan, kaygısızca bu gövdeyi saran asmayla kıyaslanan ben’im! Nemli ve baygın güzel gözleriyle bakan narin ceylan ben’im! Ve adımın Huriye olması da boşuna değildir! Sana gelince, ey şişman hatun, şimdi izin ver de senin hakkındaki tüm gerçekleri söyleyeyim!”</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama üç yüz otuz yedinci gece olunca, demiş ki:</i></p>

  <br/>

  <p>“Sana gelince, ey şişman hatun, izin ver de senin hakkındaki tüm gerçekleri söyleyeyim!</p>

  <p>“Ey et ve yağ yığını, sen yürüyünce, ördek gibisindir; yemek yiyince, fil gibisindir; çiftleşmede doymak bilmezsin, dinlenmede uzlaşılmazsın!</p>

  <p>“Sonra, senin karnın ve kalçalarının dağları arasına gizlenmiş çukuruna ulaşacak uzunlukta organı olan erkek kimdir acaba? Sana dalabilecek böylesi bir erkek bulunca da, şişkin karnının bir vuruşuyle devrilir gider.</p>

  <p>“Hiç kuşkun olmasın ki, böyle yağlı halinle, kasaplık et olmaktan başka şeye yaramazsın! Ruhun da bedenin gibi kabadır. Şakaların öylesine ağırdır ki, insanı boğar. Cilvelerin öyle kabadır ki, insanı öldürür; gülüşün öyle korkunçtur ki, kulağın kıkırdağını çatlatır. Eğer âşığın kollarında iç çekerse, sen güçlükle nefes alabilirsin; eğer seni kucaklarsa, sen tükürük ve ter saçarsın!</p>

  <p>“Uyurken horlarsın uyanınca manda gibi solursun; güçlükle yerinden kalkarsın; otururken de kendin için yük oluşturursun. Yaşamın inek gibi boyna çeneni oynatmakla ve deve gibi geviş getirmekle geçer.</p>

  <p>“İşersen giysilerini ıslatırsın; zevkten dört köşe olup altına yaparsan şilteleri berbat edersin; ayakyoluna gidersen boynuna kadar içine dalarsın; hamama gidersen, fercine ulaşamadığından akıntısını gideremez ve yolunmamış tüylerle onu allak bullak edersin!</p>

  <p>“Sana önden bakanlar file benzetirler; yandan bakanlar için deve gibisindir; ardından bakanlar şişmiş bir tulum görürler.</p>

  <p>“Ve de hiç kuşkusuz şu dizeleri şair senin için söylemiştir:</p>

  <div class="gir1">
    <p>İdrar dolu bir sidik torbası gibi ağırdır, o! Oylukları karşılıklı iki dağ gibidir; yürüyüşü zelzelede gibi yeri sarsar.</p>

    <p>Batı’da yellenirse, sesi tüm Doğu’da yankılanır.”</p>
  </div>

  <p>Cennet Hurisi’nin bu sözlerini duyan Ali el-Yemeni, ona “Gerçekte, ey Huriye, konuşkanlığın çok çarpıcı; ve sen, Dolunay, senin dilin de hayranlık verici! Ama şimdi sarışın ile esmerin konuşmaları için yerlerinize dönmenin zamanıdır!” demiş.</p>

  <p>O zaman Gündüz Güneşi ile Ocağın Alevi birbirlerinin karşısına geçmişler. İlkin, sarışın genç kadın rakibine şöyle demiş: “Kur’an’da uzun uzadıya tanımlanan sarışın benim! ‘Sarı, gözleri şenlendiren renktir!’ diyen Tanrı’nın nitelediği benim! Böylece, tüm renklerin en güzeli benimkidir! Rengim bir harikadır, güzelliğim sınırsızdır; ve sevimliliğim, sevimli olmanın en son ulaştığı yerdir. Benim rengim altına değerini, güneşe ve yıldızlara güzelliklerini sağlar. Elmaları, şeftalileri süsleyen bu renktir; safrana da o renk verir. Değerli taşlara, olgun buğdaylara o renk verir. Güzler tüm süslerinin altınını bana borçludur ve güneşin ışınlarıyla sarıya boyanmasa, toprağın yaprak örtüsü o denli güzel olmazdı!</p>

  <p>“Ama sen, ey esmer, senin rengin herhangi bir şeyde görülürse, onun değerini yitirmeye yeter! Hiçbir renk seninki kadar bayağı ve çirkin değildir. Mandalara, eşeklere, kurtlara ve köpeklere bak: Hepsi esmerdir! Bana senin renginde olup da gözlerimize zevk saçacak bir tek yiyecek göster! Ne çiçekler, ne değerli taşlar esmerdir. Sadece kirli bakır senin rengindir. Ne beyazsın sen ne de kara. Bundan dolayı bu iki rengin değerli yanları sende bulunmaz ve de söylenen hiçbir söz seni övmez!”</p>

  <p>Sarışının bu sözlerini duyan efendisi, ona “Şimdi izin ver de Ocağın Alevi konuşsun!” demiş.</p>

  <p>Bunun üzerine esmer genç kadın, gülüşüyle dişlerinin iki inci dizisini parıldatmış ve bal renginin ötesinde uyumlu bir bedene, harika bir boya, sevimli bir güzelliğe, zarif davranışlara ve beline kadar inen hayranlık verici saç örgülerine sahip olduğundan, ilkin sessizce bütün bu güzelliklerini ortaya koymuş, sonra rakibi sarışına dönerek şöyle demiş: “Tanrı’ya şükürler olsun ki, beni, ne şekilde bir şişmanlıkta, ne de hastalıklı bir cılızlıkta, ne alçı gibi beyaz, ne ishal kakası gibi sarı, ne kömür tozu gibi kara yaratmış; bende, hayranlık uyandıran bir sanatla en hoş renkleri ve en çekici şekilleri birleştirmiş.</p>

  <p>“Tüm şairler, hemen her dilde beni öven dizeler söylemişlerdir. Bütün ağaçların ve bütün bilgelerin seçtikleri kişiyim ben! Ama, ben, oturup kendimi övecek yerde, zaten buna gerek yok, benim onuruma düzenlenmiş birçok şiirden sadece birkaçını sunayım.</p>

  <p>“Şairin biri demiştir ki...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama üç yüz otuz sekizinci gece olunca, demiş ki:</i></p>

  <br/>

  <p>“Benim onuruma düzenlenmiş birçok şiirden sadece birkaçını sunayım:</p>

  <p>“Şairin biri demiştir ki:</p>

  <div class="gir1">
    <p>Esmerlerde gizli bir anlam vardır.</p>

    <p>Bunu bulursan, artık gözlerin başka kadınlara bakmak zahmetine katlanmaz.</p>

    <p>O büyüleyici kadınlar, tüm dönüşümleriyle sevmek sanatını bilirler; ve onu melek Harut’a bile öğretirler!</p>
  </div>

  <p>“Bir başkası da demiştir ki:</p>

  <div class="gir1">
    <p>Rengi beni büyüleyen, boyu bir mızrak gibi dimdik, sevimli bir esmer severim.</p>

    <p>Çok sevilen, çok öpülen ve de boynunu süsleyen yumuşacık siyah beni, kaç kez başımı döndürmüştür?</p>

    <p>Parlak cildinin rengiyle, ondan yayılan narin kokuyla, sarısabırın kokulu sakına benzer.</p>

    <p>Ve gece gölgeden yelkenlerini açınca, o esmer beni görmeye gelir!</p>

    <p>Gölgelerin kendisi düşlerimizin rengine dönüşünceye kadar onu bağrıma basarım!</p>

    <p>Ama sen, ey sarı hatun, sen, Babü’l-Luk’ta derlenen kötü nitelikteki mülukiyye<a href="../Text/dipnot.xhtml#Footnote0204" id="Feedback0204"><sup>[204]</sup></a> yaprakları gibi sararıp solarsın!</p>

    <p>Sen, koyun başı satan tacirin pişmiş topraktan tenceresinin rengindesin!</p>

    <p>Sen, tüy ağdalamaya yarayan sarızırnık rengindesin, ayrıkotu rengindesin!</p>

    <p>Sarı bakırdan bir yüzün var. Zakkum ağacının meyvelerine benzer ki, cehennem de biter ve şeytanın kafasına benzer meyveleri taşır.</p>
  </div>

  <p>“Ve yine şairin biri senden şöyle söz eder:</p>

  <div class="gir1">
    <p>Talih bana sarı renkli bir kadın verdi; sesi öyle cırlak ki, başımı ağrıtıyor; yüreğim ve gözlerim sıkıntıdan yerinden fırlıyor.</p>

    <p>Eğer ruhum onu sonsuza dek görmeyi reddetmezse, kendimi cezalandırmak için azı dişlerimi sökercesine şiddetle vurarak yüzümü döveceğim!”</p>
  </div>

  <p>Ali el-Yemeni, bu sözleri işitince, zevkten sıçrayıp durmuş ve öylesine gülmüş ki, sırtüstü yere düşmüş. Bunu izleyerek iki genç kadına, geçip yerlerine oturmalarını söylemiş; ve tümünü dinlemiş olmakla ne denli eğlendiğini göstermek için, onlara aynı değerde güzel giysiler, yeryüzü ve deniz ürünü değerli taşlar vermiş!</p>

  <p>“Ve işte ey Emirü’l-Müminin” diyerek Muhammed el-Basri, Halife El-Memun’a seslenerek sözünü sürdürmüş; “Artık kendi aralarında iyi koşullar içinde ve efendileri Ali el-Yemeni’nin kentimiz Bağdat’taki evinde yaşamlarını sürdüren bu altı kadının öyküsü böyledir!” demiş.</p>

  <p>Halife bu öyküden son derece etkilenmiş ve “Ama, ey Muhammed, hiç değilse bu genç kadınların efendisinin evi nerededir, bilmiyor musun? Ve acaba ona bu kadınları satmak isteyip istemediğini sorabilir misin? Eğer istiyorsa, onları satın alıp bana getirebilir misin?” diye sormuş. Muhammed de “Ey Emirü’l-Müminin, sana şunu söyleyebilirim ki, bu esirelerin sahibi onlardan ayrılmak istemez: Çünkü hepsine birden büyük bir aşkla bağlıdır!” diyerek yanıt vermiş. El-Memun da “Yanına her birinin satın alınma değeri olarak on bin, yani tümüyle altmış bin dinar al. Bu parayı benim adıma Ali el-Yemeni’ye ver ve bu altı cariyeyi istediğimi söyle!” demiş.</p>

  <p>Halifenin bu sözlerini işitince, Muhammed el-Basri, sözü edilen parayı alıp hemen esirelerin efendisini görmeye gitmiş ve ona Emirü’l-Müminin’in arzusunu anlatmış. Ali el-Yemeni, halifenin dileğini geri çevirmeye cesaret edememiş; ve altmış bin dinarı alarak altı cariyeyi Muhammed el-Basri’ye teslim etmiş; o da bunları hemen El-Memun’un huzuruna çıkarmış.</p>

  <p>Halife onları görünce, renklerinin çeşitliliğinden olduğu kadar zarif davranışlarından, kültürlerinden, zekâlarından ve de diğer hoş hallerinden etkilenerek büyülenmenin sınırına ulaşmış. Ve her birine, hareminde, seçkin birer yer vermiş. Ve günlerce onların üstün nitelikleri ve güzelliklerinden yararlanmış.</p>

  <p>Bu sırada, altı güzelin ilk sahibi Ali el-Yemeni, ruhunda yalnızlığın ağırlığını duymuş ve halifenin arzusuna boyun eğmiş bulunduğundan pişman olmaya başlamış.</p>

  <p>Sonra, günün birinde, sabrı tükenerek halifeye gönderdiği umutsuzluk dolu bir mektupla birçok kederli şeyler yazdıktan sonra, şu dizeleri de sıralamış:</p>

  <div class="gir1">
    <p>Umutsuz selamım ayrı düştüğüm güzellere ulaşsın! Onlar benim gözlerim, kulaklarım, besinim, içkim, bahçem ve hayatımdı.</p>

    <p>Onlardan uzaklaştığımdan beri derdimi hiçbir şey avutmuyor; gözkapaklarımı da uyku terk etti!</p>

    <p>Hiç olmadığım kadar kıskançlıkla, onların altısını da gözlerimin içinde saklıyorum. Gözkapaklarımı da örtü gibi üzerlerine kapamak istiyorum!</p>

    <p>Ey kader! Ey mutsuzluk! Bakışlarının öldürücü oklarıyla yaralı düşecek yerde, hiç doğmayarak bu yaralardan kurtulmayı yeğlerdim!</p>
  </div>

  <p>Halife El-Memun mektubu okuduktan sonra, yüce bir ruhu bulunduğundan, altı genç kadını çağırtmış; her birine on biner dinar ve görkemli giysiler ve başkaca hayranlık uyandıran armağanlar vermiş; ve onları hemen eski efendilerine geri göndermiş. Ali el-Yemeni onların geldiğini görünce, sevincin sınırına ulaşmış ve onlarla birlikte zevk ve eğlence içinde son ayrılık gününe kadar yaşamını sürdürmüş!</p>

  <br/>

  <p><i>“Ama” diyerek sözünü sürdürmüş Şehrazad “Ey bahtıgüzel şah, sanma ki, bugüne kadar işitmiş olduğun tüm öyküler, uzaktan yakından, eğer anlatmamı dilersen bir sonraki gece anlatmak istediğim </i>Tunç Kentinin Olağanüstü Öyküsü<i> değerindedir!” demiş. Küçük Dünyazad da “Ah, Şehrazad, bu öykünün anlatılmasını beklerken, bize ilk sözcüklerini söylemekle ne kadar incelik göstermiş olursun, bilsen!” diye haykırmış.</i></p>

  <p><i>Bunun üzerine Şehrazad gülmüş ve demiş ki:</i></p>

  <br/>

  <p>Anlatırlar ki, tek Hükümdar Tanrı’dır ama yine de, bir ülkede bir zamanlar bir hükümdar varmış...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama üç yüz otuz dokuzuncu gece olunca, demiş ki:</i></p>
</body>
</html>