<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Alaaddin ebu Şâmât’ın Öyküsü</p>
  </div>

  <p>İşittim ki, ey bahtıgüzel şah, Kahire’de kentin tacirlerinin kâhyası olan saygın bir şeyh varmış. Dürüstlüğünden, ağır ve kibar davranışlarından, ölçülü konuşmasından, zenginliğinden, köle ve hizmetkârlarının çokluğundan dolayı tüm çarşı tarafından saygı görürmüş. Adı Şemseddin imiş.</p>

  <p>Bir cuma günü, namazdan önce, hamama gitmiş; sonra da berbere giderek kutsal tanımlamalara göre, bıyıklarını üst dudağının kenarına kadar kestirmiş ve özenle başını kazıtmış. Sonra eline berberin uzattığı aynayı alıp durumu hakkında çok belirgin bir hoşnutluktan sakınmak için kibirlenmeye karşı bazı ayetler okuduktan sonra, kendine bakmış. Ve sonsuz bir üzüntüyle sakallarındaki beyaz kılların siyahlarından daha fazla olduğunu, bunların da beyaz tutamlar arasında fark edilemeyecek kadar dağılmış bulunduğunu görmüş. Ve kendi kendine “Beyazlaşan sakal, yaşlılığın alametidir, yaşlılık da ölümün habercisidir! Zavallı Şemseddin! İşte sonunda mezarın kapısına yaklaştın ve hâlâ da neslini sürdürecek çocuğun yok! Sönüp gideceksin ve sanki dünyaya hiç gelmemiş gibi olacaksın!” diye düşünmüş. Sonra, bu üzücü düşüncelerle yüklü olarak namaz kılmak üzere camiye girmiş, oradan da evine dönmüş. Evinde, dönüşünün saatini bilen karısı, yıkanıp koku sürünmüş ve büyük bir dikkatle bedenindeki kılları almış olarak onu bekliyormuş. Ve onu güler bir yüzle karşılayıp “Akşamın mutluluğu üzerine olsun!” dileğinde bulunmuş.</p>

  <p>Ama kâhya, karısının dileklerine yanıt vermeksizin, ona, ekşi bir yüzle “Hangi mutluluktan söz ediyorsun sen bana? Benim için hâlâ mutlu olma olanağı var mı?” demiş. Karısı şaşırarak ona “Allah’ın yüce adı senin üzerine ve yörene olsun! Bu kötü düşüncelere neden kapılıyorsun? Mutluluğunun nesi eksik? Ve de derdinin nedeni nedir?” demiş. O da “Sadece sensin! Dinle öyleyse beni, ey kadın! Çarşıya her gittiğimde duyduğum kederi ve üzüntüyü bir düşün! Dükkânlarda tacirleri, yanlarında, gözlerinin önünde büyümüş bir, iki, üç, bazen de dört çocukları olduğu halde oturduklarını görüyorum. Onlar artlarında evlat bıraktıklarından ötürü gurur duyuyorlar. Sadece ben bu avuntudan yoksunum! Ve çoğu zaman bu avuntusuz yaşamdan kurtulmak için ölümü dilediğim oluyor! Ve atalarımı bağrına çekmiş olan Tanrı’dan benim için de acılarımı bitirecek bir sonuç hazırlamasını diliyorum!” diyerek yanıt vermiş.</p>

  <p>Bu sözleri işitince kâhyanın karısı, ona “Bu üzücü düşünceler üzerinde durma ve gel senin için hazırladığım sofrayı onurlandır!” demiş. Ama tacir “Hayır! Vallahi! Ne yemek, ne içmek ne de bundan böyle senin elinden çıkan bir şeyi kabul etmek istiyorum! Bizim verimsizliğimizin nedeni sadece sensin! Evliliğimizden bu yana işte kırk yıl geçti ve hiçbir sonuç alamadık! Ve sen, benim başkalarını eş edinmeme her zaman engel oldun ve ilgili kadın olarak, etimin zayıflığından yararlanıp daha ilk gerdek gecemizde, eve senden başka hiçbir kadın sokmayacağıma ve de senden başka herhangi bir kadınla yatmayacağıma dair bana yemin ettirdin. Ben de safça, bütün bunları sana vaat ettim. Bundan da daha kötüsü, vaadimi tuttuğumu ve kısır olduğunu gördüğün halde, beni yeminimden kurtaracak gönül yüceliğini de göstermedin! Ama, vallahi! Şimdi yemin ediyorum ki, bundan böyle içine girmemi, hatta okşamanı görmektense, zebbimi dibinden kesmeyi yeğlerim. Çünkü daha şimdiden görüyorum ki, seninle uğraşmak boşuna bir zahmettir; gerecimi bir kaya kovuğuna sokmakla seninki kadar verimsiz bir toprağa ürün almak üzere sokmak arasında bir fark görmüyorum! Evet! Vallahi, senin dipsiz kuyuna cömertlikle akıttığım bunca tohum boşa gitmiştir!” diye haykırmış. Kâhyanın karısı, biraz dokunaklı olan bu sözleri işitince, gözlerinin önünde ışığın karanlığa dönüştüğünü görmüş, öfkeli ve olabildiğince acı dolu bir sesle kocası kâhyaya “Ah! Yaşlı soğuk yaratık! Konuşmadan önce ağzına koku sür! Tanrı’nın adı üzerime ve yöreme olsun! Bütün bu çirkinliklerden ve yanlış suçlamalardan korusun! Sen, ikimizden sırf benim mi yetersiz olduğumu sanıyorsun? Aldanıyorsun sen, yaşlı amca! Sen kendini ve soğuk yumurtalarını suçlamalısın! Evet, Allah için, soğuk olan senin çok duru ve verimsiz bir sıvı sızdıran yumurtalarındır! Onları ısıtacak ve sıvılarını koyulaştıracak ne gerekse satın al! O zaman benim meyvemin güzel tohumlar mı taşıdığını, yoksa verimsiz mi olduğunu anlarsın!” diye haykırmış.</p>

  <p>Öfkelenmiş karısının bu sözlerini işiten tacirler kâhyası, tereddüte kapılmış ve kararsız bir vurgulamayla “Senin söylediklerini kabul ederek, yumurtalarımın soğuk ve saydam, sıvısının da duru ve verimsiz olduğunu varsaysak, acaba, koşup satın almam için sıvı yoğunlaştırıcı ilacın nerede satıldığını söyleyebilir misin?” diye sormuş. Karısı da ona “Gidip ilk rastladığın aktarda erkek yumurtasını yoğunlaştıracak ve onları kadını aşılayacak hale getirecek tertibi bulursun.”</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama iki yüz elli birinci gece olunca, demiş ki:</i></p>

  <br/>

  <p>“... erkek yumurtasını yoğunlaştıracak ve onları kadını aşılayacak hale getirecek tertibi bulursun!” demiş. Bu sözleri işitince kâhya kendi kendine “Vallahi! Yarından tezi yok aktara gidecek ve yumurtalarımı yoğunlaştırmak için bu tertibi satın alacağım!” demiş.</p>

  <p>Ve ertesi gün olup çarşı açılır açılmaz, kâhya yanına boş bir çini kap alarak bir aktara gitmiş ve ona “Barış üzerine olsun!” demiş. Aktar selamını iade etmiş ve ona “İlk müşteri olarak seni kapıma getiren sabaha şükürler olsun! Buyur!” demiş. Kâhya “Bana, bir ölçü erkek yumurtasını yoğunlaştıran tertipten satmanı istemeye geldim” demiş. Ve ona çini kabı uzatmış. Bu sözleri duyan aktar, ne düşüneceğini bilememiş ve kendi kendine, her zaman o kadar ağırbaşlı olan bizim kâhya, kuşkusuz benimle şakalaşmak istiyor. Ben de ona aynı tarzda yanıt vereyim!” demiş. Ve ona “Yok vallahi! Daha dün üretmiştim; ama bu tertip o kadar çok aranıyor ki, elimdekiler çoktan tükendi! Git komşumdan sor!” demiş.</p>

  <p>Bunun üzerine kâhya, ikinci aktara gitmiş, sonra bir üçüncüsüne, sonra da çarşıdaki tüm aktarlara! Hepsi de kendilerinden böyle olağanüstü bir dilekte bulunmasına gülerek ve aynı yanıtı vererek onu uzaklaştırmışlar.</p>

  <p>Kâhya, araştırmalarının sonuçsuz kaldığını görünce, dükkânına dönmüş; orada düşüncelere dalarak ve varlığından tiksinerek oturmuş. Böyle, içi karamsarlıkla dolu otururken, tipik bir haşhaş yutucu, bir sarhoş, bir afyon tüketici, tam deyimiyle çarşının rezil ve sefihlerinin en canlı örneği olan Samsam adlı tellal, şeyhin kapının önünde oturduğunu görmüş.</p>

  <p>Bununla birlikte tellal Samsam, Kâhya Şemseddin’e çok saygı duyar ve dükkânın önünden en seçkin deyimleri bulup yerlere kadar eğilerek selam vermeden geçmezmiş. O sabah da oldukça kötü bir mizaçla selamını iade etmekten kendini alamayan kâhyayı selamlayarak saygılarını sunmaktan geri kalmamış. Bunu fark eden Samsam, ona “Nasıl bir felaket ruhunda bu denli tedirginlik yarattı da seni sardı, ey saygın kâhyamız?” diye sormuş.</p>

  <p>O da “Bak, Samsam! Gel şuraya otur da sana diyeceklerimi dinle! Üzülmeye değer bir şeyim var mı, yok mu, sen karar ver! Düşün ki, Samsam, kırk yıldır evliyim ve de henüz bir evlat kokusu almadım! Sonunda bana bu gecikmede, saydam yumurtalarım, duru ve verimsiz özsuyum olduğu için, kusurun bende olduğu söylendi! Ve gidip aktarlardan yumurtalarımı yoğunlaştıracak bir tertip aramam tavsiye edildi. Şimdi beni burada, kişiliğim için çok değerli olan özsuyumu katılaştırmak için gerekli çareyi bulamamaktan ötürü bahtsız otururken görüyorsun!” demiş.</p>

  <p>Tellal Samsam, kâhyanın bu sözlerini işitince, şaşkınlık gösterecek ya da aktarlar gibi gülecek yerde, elini ayası yukarı gelecek şekilde uzatarak ona “Avcuma bir dinar koy ve bana şu çini kâseyi ver. Senin derdinin çaresi bende!” demiş. Kâhya da ona “Acaba mümkün mü bu? Ama, ey Samsam, bil ki, eğer bu işte başarı sağlarsan, zengin oldun gitti! Peygamberin yaşamı üzerine yemin ederim! İşte başlamak için de, bir dinar yerine, sana iki dinar!” diyerek yanıt vermiş. Ve iki parça altını eline koyarak çini kâseyi ona uzatmış.</p>

  <p>Bunun üzerine ünlü bir rezil olan bu Samsam, çarşının bütün aktarlarından daha marifetli olduğunu göstermiş. Gerçekten, çarşıdan kendisi için gerekli her şeyi satın aldıktan sonra, evine giderek aşağıdaki tertibi hazırlamış:</p>

  <p>İki ölçü Çin kebabesi,<a href="../Text/dipnot.xhtml#Footnote0162" id="Feedback0162"><sup>[162]</sup></a> bir ölçü Yunan kendir otu yağı, bir ölçü taze karanfil, bir ölçü kızıl Serendip tarçını, on dirhem Malabar’ın beyaz kakulesi, beş dirhem Hint zencefili, beş dirhem beyaz biber, beş dirhem Ada karabiberi, bir ölçü Hint yıldız anasonu tanesi ve yarım ölçü dağ kekiği almış. Bunların hepsini ustaca birbirine karıştırıp öğüterek elekten geçirdikten ve üzerine saf bal döküp iyice karıştırdıktan sonra buna beş misk tanesi ve bir ölçü havanda dövülmüş balık yumurtası ekleyerek yeniden ustalıkla birbirine karıştırmış. Bunların üzerine de gülsuyuyla oluşturulmuş bir şurup dökmüş ve hepsini birden çini kâseye koymuş.</p>

  <p>Kâseyi, çabucak kâhya Şemseddin’e götürmüş ve “İşte erkeğin yumurtalarını sertleştiren ve çok duru olan sıvısını yoğunlaştıran üstün tertip!” diyerek ona vermiş...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz elli ikinci gece olunca, demiş ki:</i></p>

  <br/>

  <p>“İşte erkeğin yumurtalarını sertleştiren ve çok duru olan sıvısını koyulaştıran üstün tertip!” diyerek ona vermiş. Sonra da “Bu macunu cinsel yaklaşımdan iki saat önce yemen gerek! Ama, önceden, ilkin üç gün gıda olarak, sadece baharatla çeşnilendirilmiş keklik kebabı, içindeki sütüyle erkek balık ve de hafifçe ızgarası yapılmış koç yumurtası yemen gerek! Ve bütün bunlarla duvarları delip çıplak bir kayayı bile dölleyemezsen, ben Samsam, sakallarımı ve bıyıklarımı kazıtıp suratıma tükürülmesine razıyım!” diye eklemiş. Ve bu sözleri söyleyerek kâhyaya çini kâseyi vermiş ve uzaklaşmış.</p>

  <p>Bunun üzerine kâhya “Kuşkusuz bu Samsam, tüm yaşamını sefahatle geçirdiğinden, sertleştirici ilaçları iyi biliyor olmalı! Dolayısıyla Tanrı’ya ve ona güvenmeliyim!” diye düşünmüş. Ve evine dönüp çabucak zaten sevdiği ve onun tarafından sevildiği karısıyla arasını düzeltmiş ve birbirlerinden geçici bir öfkeyle ortaya koydukları davranışlarından dolayı karşılıklı özür dilemişler; ve birbirlerine anlamsız sözler söyledikten sonra bütün gece kendilerini nasıl yiyip bitirdiklerini anlatmışlar.</p>

  <p>Bundan sonra, Şemseddin, üç gün boyunca büyük bir özenle Samsam’ın önerdiği yiyecekleri ve tadını harika bulduğu macunu yemiş. Bunun üzerine kanının gençlik yıllarında kendi yaşındaki ufaklıklarla iddialara girdiği zamanki gibi coşkuyla kaynadığını duyumsamış. Ve karısına yaklaşarak üstüne çıkmış; o da kendini kocasına vermiş; ikisi de süre, tekrarlama, sıcaklık, atılım, yoğunluk ve kararlılık bakımlarından harika sonuç almışlar.</p>

  <p>Ve de o gece kâhyanın karısı tartışılmaz biçimde döllenmiş; ve âdet görmeden üç ay geçince, bundan tam anlamıyla emin olmuşlar.</p>

  <p>Hamilelik doğal yolunu izlemiş; ve günü gününe dokuzuncu ayın sonunda, kadın, mutlu, ama korkulu bir güçlükle doğum yapmış; çünkü doğan çocuk sanki bir yaşındaki bir çocuk kadar iriymiş. Ve ebe kadın, âdet olan duaları okuduktan sonra, ömründe bu kadar güçlü ve güzel çocuk görmediğini açıklamış. Samsam’ın harika macunu düşünülünce, buna pek öyle şaşmamak gerekirmiş!</p>

  <p>Bunun üzerine ebe kadın çocuğu alıp Allah’ın, Muhammed’in ve Ali’nin adlarını anarak yıkamış ve kulağına Müslümanların âdeti gereği kelime-i şahadet getirerek kundaklayıp annesine teslim etmiş; annesinin memesini doyuncaya kadar emen bebek uyuyakalmış. Ebe kadın annenin yanında üç gün daha kalmış ve ancak her şeyin yolunda olduğunu anlayınca oradan ayrılmış ve tüm komşulara bu münasebetle hazırlanmış tatlılar dağıtılmış.</p>

  <p>Yedinci gün odaya tuzlar dökülmüş ve kâhya içeri girerek karısını tebrik etmiş. Sonra ona “Tanrı vergisi nerede?” diye sormuş. O da bebeği kendisine uzatmış. Kâhya Şemseddin, yedi günlük olduğu halde bir yaşındaymış gibi gösteren ve yüzü yeni doğmuş aydan da parlak olan çocuğun güzelliğine hayran kalmış. Ve karısına “Buna ne ad koyacaksın?” diye sormuş. O da “Kız olsaydı, ona ben ad koymak isterdim; ama bir oğlan olduğuna göre, seçme önceliği senin!” diye yanıt vermiş.</p>

  <p>Tam o anda, çocuğu kundaklayan cariyelerden biri, yavrunun kıçının sol kanadında şekli ve rengiyle geri kalan kısmının beyazlığıyla çelişen misk tanesi gibi bir ben görerek heyecan ve zevkten ağlamış. Ve zaten çocuğun iki yanında da aynı şekilde ama daha küçük, zarif, siyah, üzerleri hafif tüylü birer tanecik halinde benler varmış. Bundan dolayı saygın kâhya, bu durumdan esinlenerek “Ona Alaaddin ebu Şâmât<a href="../Text/dipnot.xhtml#Footnote0163" id="Feedback0163"><sup>[163]</sup></a> adını koyalım!” demiş.</p>

  <p>Böylece çocuk Alaaddin ebu Şâmât olarak çağrılmış; ama kısa süre sonra bu ad uzun bulunduğundan sadece Ebu Şâmât denilmiş. Ve Ebu Şâmât’a dört yıl boyunca iki ayrı sütana ve kendi anası tarafından süt verilmiş; böylece bir genç arslan kadar güçlü, yasemin kadar beyaz, gül gibi pembe olmuş. O kadar yakışıklıymış ki, komşuları olan tüm küçük kızlar ve ana ve babalan ona çılgınca tapınıyorlarmış; o da onların sevgi gösterilerini kabulleniyor, ama onlara kendini öptürmüyor ve yanına çok yaklaşırlarsa, yüzlerini acımadan tırmalıyormuş; bundan dolayı küçük kızlar, hatta genç kızlar, onu incitmeden ancak uykudayken öpücüklere boğuyor, güzelliği ve tazeliğine hayranlık duyuyorlarmış.</p>

  <p>Ebu Şâmât’ın anasına ve babasına gelince, oğullarının ne denli hayranlık uyandırıp beğenildiğini görüyor ve onun kem göze uğramasından korkuyorlarmış; sonunda, onu bu kötü etkiden korumaya karar vermişler. Bunun için, öteki ana ve babalar gibi sinek ve kirliliğin yüzünde kalmasına aldırmayarak onun daha az güzel görünmesine ve bu yoldan kendi üzerine kem gözü çekmesine engel olacak yerde; Ebu Şâmât’ın ana ve babası, çocuğu, evin alt bölümünde bulunan odalara kapatmışlar ve onu böylece tüm gözlerden ırak büyütmüşler. Ebu Şâmât da, böylece her şeyden habersiz, ama köleler ve haremağalarıyla çevrili olarak büyümüş. Ve daha ileri yaşlara ulaşınca, kendisine güzel yazı, Kur’an ve fen bilimlerini öğreten çok bilgili hocalar tutmuşlar. O da sırası gelince güzel ve güçlü olduğu kadar bilgili bir kişi olmuş. Ana ve babası sakalları çıkıp iyice büyüyünceye kadar onu yeraltındaki bölmeden çıkarmamaya karar vermişler.</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz elli üçüncü gece olunca, söze başlamış:</i></p>

  <br/>

  <p>... sakalı çıkıp iyice büyüyünceye kadar onu yeraltındaki bölmeden çıkarmamaya karar vermişler.</p>

  <p>Bir gün Ebu Şâmât’a yiyecek tepsileri taşıyan kölelerden biri, yeraltındaki odanın kapısını kapatmayı unutmuş; yeraltı kesimi oldukça geniş birçok perde ve kapılarla dolu olduğundan daha önce farkına varmadığı bu kapının açık olduğunu gören çocuk, çabucak oradan çıkarak kendisini ziyarete gelmiş birçok soylu kadınla oturmakta olan annesinin bulunduğu üst kata çıkmış.</p>

  <p>O sıralarda Ebu Şâmât, sarhoş bir melek kadar güzel, yanaklarında bir meyvedeki gibi ayva tüyleri olan, görünmeyenler hesaba katılmaksızın dudaklarının kenarında birer ben bulunan, on dört yaşında bir delikanlı imiş.</p>

  <p>Kadınlar, birdenbire yanlarına giren tanımadıkları bu delikanlıyı görünce şaşırarak hemen yüzlerini örtmüşler ve Şemseddin’in karısına “Allah aşkına! Yanımıza yabancı bir gencin girmesine neden olmaya utanmıyor musun? Yoksa, utanma duygusunun İslam inancının esaslarından biri olduğunu bilmiyor musun?” demişler.</p>

  <p>Ama Ebu Şâmât’ın annesi “Maşallah deyin misafirlerim! Bu gördüğünüz çocuk, benim bedenimden kopup gelen, Kahire çarşısı tacirlerinin kâhyasının oğlu sevgili yavrumdan başkası değildir. Kendisi, güzel cariyelerin kollarında ve memelerinin cömert sütleriyle, seçkin bakirelerin omuzlarında ve en saf, en soylularının göğüslerinde yetişmiştir. Annesinin gözbebeği, babasının gururudur. Adı da Ebu Şâmât’tır! Maşallah deyin ey misafirlerim!” diye yanıt vermiş. Emirlerin ve zengin tacirlerin hanımları da “Sana da, ona da maşallah! Ey Ebu Şâmât’ın annesi, nasıl oldu da oğlunu bugüne kadar bize göstermedin?” diye yanıt vermişler.</p>

  <p>Bunun üzerine Şemseddin’in eşi, ilkin ayağa kalkmış ve oğlunun gözlerinden öpmüş ve onu, misafirleri daha fazla huzursuz etmesin diye oradan uzaklaştırmış; sonra da onlara “Babası onu, kem gözlerden esirgemek için evimizin alt bölümünde yetiştirdi. Güzelliği başına bela getirmesin ve kötü etkilerden korunsun diye sakalları çıkıncaya kadar onu ortaya çıkarmamaya karar verdi. Eğer şimdi çıkmışsa, kuşkusuz haremağalarından birinin kapıyı kapatmayı unutmuş olmasındandır” demiş.</p>

  <p>Bu sözleri duyunca, misafirler, kâhyanın karısını böyle güzel bir oğula sahip olduğundan dolayı tebrik ederek Yüce Tanrı’nın kutsamasının onun üzerine olmasını dilemişler ve sonra oradan ayrılmışlar.</p>

  <p>Bunun üzerine Ebu Şâmât annesinin yanına gelmiş ve kölelerin bir katıra koşum taktıklarını görerek “Bu katır kimin için hazırlanıyor?” diye sormuş. Kadın da “Gidip çarşıdan babanı getirmek için!” diye yanıt vermiş. O da “Babamın mesleği nedir?” diye sorunca, kadın “Baban, ey gözümün nuru, büyük bir tacirdir ve de Kahire’nin tüm tacirlerinin kâhyasıdır; ve kendisi, tüm Arap sultanlarının ve tüm Müslüman hükümdarların hacetlerini görür. Babanın işinin önemi üstüne bir fikir vermek için, bilesin ki, ona ancak bin dinarı geçen büyük işler için başvururlar; bundan daha küçük işlerle, dokuz yüz doksan dinarlık bir sipariş bile olsa, onu rahatsız etmeksizin, babanın yetki verdiği görevliler ilgilenirler. Ve Kahire’ye girebilecek veya dışarı çıkarılabilecek hiçbir tecimsel eşya ya da yük babanın haberi olmadan ya da onun görüşü alınmadan işlem göremez. Bundan dolayı, yavrum, Tanrı, babana, hesaba gelmez zenginlikler ihsan etmiştir. Tanrı’ya şükürler olsun!” demiş.</p>

  <p>Ebu Şâmât “Evet! Beni tacirler kâhyasının oğlu olarak yarattığı için Tanrı’ya şükürler olsun! Artık yaşamımı da bundan böyle, tüm gözlerden ırak, kapalı odalarda geçirmek istemiyorum; ve yarından tezi yok, babamla birlikte çarşıya gitmem gerek!” demiş. Annesi de ona “Allah seni duymuş olsun, oğlum! Baban gelir gelmez bu meseleyi kendisiyle konuşurum!” diyerek cevap vermiş.</p>

  <p>Ve de Şemseddin eve döndüğü zaman, karısı olan biteni anlatmış ve ona “Oğlumuzu artık çarşıya götürmenin zamanı geldi!” demiş. Kâhya da “Ebu Şâmât’ın annesi! Kem gözün gerçek bir şey olduğunu, bu gibi ciddi konuların şakaya gelmeyeceğini bilmez misin? Ve de <i>falan falan</i> komşumuzla <i>falan falan</i> komşumuzun oğullarının kem göze uğrayarak öldüklerini unuttun mu? İnan ki, zamanımızda mezarların yarısı kem göze uğrayanların ölüleriyle doludur!” diye yanıt vermiş.</p>

  <p>Kâhyanın karısı “Ey Ebu Şâmât’ın babası, gerçekten, insanoğlunun bahtı boynunda asılıdır. Ondan nasıl kaçılabilir? Ve yazılan bozulmaz; oğul, yaşamda da, ölümde de babasının yolunu izler. Ve bugün var olan yarın yok olacaktır! Böylece olunca, bir gün oğlumuzun senin hatan yüzünden kurban olmasının kötü sonuçlarını düşün! Gerçekten uzun ve kutsanmış olmasını dilediğim bir yaşam sürdükten sonra ölünce, hiç kimse oğlumuzu, bugün herkes varlığından habersiz olduğuna göre, bunca zenginliğinin ve mülkünün yasal mirasçısı olarak tanımak istemeyecektir! Böyle olunca da, devletin hazinesi tüm servetini ele geçirecek ve çocuğunu başvuracak yer bulmaksızın perişan bırakacaktır. Yaşlı kişilere tanıklık etmek üzere baş vurduğumda, bana, sadece ‘Biz kâhya Şemseddin’in herhangi bir erkek ya da kız çocuğu olduğunu duymadık!’ diyeceklerdir!” diye cevap vermiş.</p>

  <p>Bu anlamlı sözler kâhyayı düşünmeye zorlamış ve birkaç dakika sonra “Vallahi! Sen haklısın, ey karı! Yarından başlayarak Ebu Şâmât’ı yanımda götürerek ona, alış veriş yapmayı, pazarlık etmeyi ve mesleğin tüm özelliklerini öğreteceğim!” diye yanıt vermiş. Sonra bu haberle sevinen Ebu Şâmât’a dönerek ona “Biliyorum ki, benimle birlikte gelmeye can atıyorsun! Çok iyi! Ama bil ki, çocuğum, çarşıda çok ciddi olman ve gözlerini alçakgönüllülükle her zaman eğik tutman gerekir! Ve de umarım ki, orada, ustalarının bilgece derslerini ve edinmiş olduğun temel kuralları uygulamaya koyarsın!” demiş.</p>

  <p>Ertesi gün, kâhya Şemseddin, oğlunu çarşıya götürmeden önce, onu hamama sokmuş...</p>

  <br/>

  <p><i>Anlatısının burasında Şehrazad, sabah olduğunu görmüş ve yavaşça susmuş.</i></p>

  <p><i>Ama iki yüz elli dördüncü gece olunca, söze başlamış:</i></p>

  <br/>

  <p>... onu hamama sokmuş ve yıkandıktan sonra, sırtına, dükkânda bulunan ince satenden bir esvap giydirmiş. Başına da, altın işlemeli çizgili ince kumaştan bir sarık sarmış. Bundan sonra ikisi birden biraz bir şeyler yiyip birer bardak şerbet içmişler; böylece serinledikten sonra, hamamdan çıkmışlar. Kâhya, kölelerin kendisi için bulundurdukları beyaz katıra binmiş ve arkasına da, teninin tazeliği daha da belirgin hale gelen ve parlak gözleri melekleri bile baştan çıkarabilecek olan oğlu Ebu Şâmât’ı almış. Sonra önlerinde ve arkalarında yeni giysileriyle köleler olduğu halde çarşı yolunu tutmuşlar.</p>

  <p>Bunu gören tacirler ve tüm alış veriş edenler hayran kalmışlar; ve birbirlerine “Ya Allah! Şu çocuğa bakın! On dördüncü gecesindeki ayın ta kendisi!” demişler. Bir diğerleri de “Kâhya Şemseddin’in ardındaki bu çok hoş çocuk kim? Onu hiç görmemiştik!” demişler.</p>

  <p>Onlar böylece, kâhya ile Ebu Şâmât’ın bindiği katır geçtiği sırada hayranlıklarını belirtirken, tellal Samsam çarşıdan geçiyormuş; genç çocuğu görmüş. Sefih bir kimse olduğundan, haşhaş ve afyonu da biraz fazla kaçırmış bulunduğundan belleğini tümüyle yitirmiş ve süt, misk, kebabe özsuyu ve öteki yüksek nitelikli şeylerden oluşturduğu mucizevi macun aracılığıyla sağaltma sağladığını da hatırlamıyormuş.</p>

  <p>Bu durumda, kâhyayı bu genç çocukla birlikte görünce, bilgiç bir tavırla gülmeye başlamış ve onu dinleyen tacirlere “Bakın hele şu aksakallı ihtiyara! Tıpkı pırasa gibi! Dışı beyaz, içi yeşil!” diyerek kendi hesabına rezilce eğlenmeye yeltenmiş. Ve bir tacirden diğerine giderek, her birine şakalarını ve zevzekliklerini tekrarlayarak hemen hemen çarşıda herkesin Şemseddin Kâhya’nın, dükkânında çıtı pıtı bir memluk tuttuğuna inanasıya kadar çaba göstermiş. Bu dedikodu, tacirlerin şeyhlerinin ve ünlülerin kulağına erişince, kâhyalarının durumunu karara bağlamak üzere, en yaşlı ve en saygın tacirlerden oluşan bir kurul toplanmış. Ve kurulun toplantısı sürerken, Samsam söz alıp yakışıksız işaretlerle “Bundan böyle başımızda, çarşı kâhyası olarak, halkın gözü önünde gençlerle düşüp kalkan bu sakallı ahlaksızın bulunmasını istemiyoruz! Ve her sabah dükkânlarımızı açmadan önce kâhyanın huzurunda Fatiha süresinin yedi kutsal ayetinin okunmasından da bugünden başlayarak çekilmek istiyoruz. Ve gündüzün, bu yaşlı kişi kadar gençlere düşkün olmayan bir başka kâhya seçelim!” demiş.</p>

  <p>Samsam’ın bu nutkunu duyan tacirler, söyleyecek başka şey bulamamışlar ve önerilen tasarıyı oybirliğiyle kabul etmişler.</p>

  <p>Saygın Şemseddin’e gelince, tacir ve simsarların gelip kendi önünde Fatiha suresinin ayetlerini okuma merasimine katılmakta geciktiklerini görünce, bu ağır ve geleneğe aykırı ihmali neye bağlayacağını bilememiş. Gözünün ucuyla kendisine yakın bir yerlerden bakmakta olduğunu gördüğü Samsam’a bir çift söz etmek üzere yaklaşmasını işaret etmiş. Zaten bu işareti beklemekte olan Samsam da, ağır ağır, zamanı kollayarak ve ayağını sürüyerek ve de ondan gözünü ayırmayan, bu sorunun çözümünü ondan bekleyen tacirlere, sağdan sola bilgiççe gülüşler fırlatarak yaklaşmış.</p>

  <p>Samsam, tüm bakışların kendi üzerinde olup genel ilgiyi çektiğini bilerek ve salına salına yürüyerek dükkânın tezgâhına dayanmış, Şemseddin ona “Samsam, nasıl oluyor da tüm tacirler şeyhleri başlarında olduğu halde gelip önümde Kur’an’ın ilk süresinin ayetlerini okumuyorlar?” diye sormuş. Samsam “Höh, höh! Ben ne bilirim? Yalnız çarşıda bazı söylentiler var, yani işte öylesine söylentiler! Ama, her durumda bildiğim bir şey varsa, o da belli başlı şeyhlerden oluşmuş bir kurul toplanmış ve seni işinden alıp kâhyalık görevlerini bir başkasına vermek üzere karar almışlar!” diyerek yanıt vermiş.</p>

  <p>Bu sözleri duyan saygın Şemseddin’in rengi atmış ve yine de ağır başlı bir edayla “Hiç değilse bana, bu kararın neye dayandığını söyleyebilir misin?” diye sormuş. Samsam göz kırparak kalçalarını oynatmış ve “Bak, yaşlı şeyh, kurnazlık yapma! Pekâlâ sen herkesten daha iyi biliyorsun! Şu dükkânına getirdiğin genç çocuk herhalde orada sadece sinekleri kovmak için bulunmuyor! Her durumda, bilmelisin ki, o biçim olan genç oğlanların ham cinsiyetini üstün tutan alışkanlıktaki birçok kimseyle düşüp kalktığım için herkesten önce benim haberim olacağını söyleyerek seni, her şeye karşın savundum ve senin oğlanlara düşkün biri olmadığını açıkladım. Hatta bu oğlanın karının herhangi bir yakını olabileceğini ya da Tanta, Mansura veya Bağdat’tan iş için gelmiş bir dostunun oğlu olabileceğini de söyledim. Ama tüm kurul bana karşı çıktı ve senin çekilmen yolunda karar aldı. Allah büyüktür ey şeyh! Seni avutacak olan ve izin verirsen, aramızda kalmak koşuluyla zevkinden dolayı seni kutlamak istediğim şu güzel oğlan var. Gerçekten harika bir şey...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz elli beşinci gece olunca, söze başlamış:</i></p>

  <br/>

  <p>“... İzin verirsen, aramızda kalmak kaydıyla, zevkinden dolayı seni kutlamak istediğim şu güzel oğlan var!” demiş.</p>

  <p>Samsam’ın bu sözlerini işitince, kâhya Şemseddin artık öfkesini tutamamış ve “Sus, ey sefihlerin en kokuşmuşu! Onun benim çocuğum olduğunu bilmiyor musun? Aklın nerede senin, ey haşhaş yutucu?” diye haykırmış. Ama Samsam “Yapma bunu bana! Ne zamandan beri bir oğlun var senin? On dört yaşındaki bu oğlan böylece olduğu gibi anasının karnından mı çıktı yani?” diye yanıt vermiş. Şemseddin “Ama, Samsam, sen kendin, on dört yıl önce yumurtaları katılaştıran ve özsuyunu yoğunlaştıran ve mucizevi macunu bana getirmedin mi? Vallahi! Bu ilaç sayesinde üretkenlik kazanabildim ve Allah bana bu oğulu bağışladı! Ve sen de gelip bana tedavinin işe yarayıp yaramadığını sormadın! Bana gelince, kem gözden sakındığım için, bu çocuğu evimin altındaki geniş toprakaltı bölmesinde yetiştirdim; bugün de ilk kez benimle birlikte dışarı çıktı. Aslında benim ilk niyetim, sakalı ele gelecek kadar büyümeden onu dışarı çıkarmamaktı. Ama annesi, kendisine mesleğini bir an önce öğretebilmem ve işlerin oluşumundan haberli kılmam için onu alıp götürmem konusunda beni ikna etti” diyerek yanıt vermiş.</p>

  <p>Sonra da “Sana gelince Samsam, borcumdan kurtulmam için sana rastlamış olmamdan mutluyum! O harika ilaçla bana yaptığın hizmet karşılığı işte bin dinar!” diye eklemiş.</p>

  <p>Samsam, bu sözleri işitince, doğruluğundan kuşkuya düşmemiş; gidip tüm tacirleri yanılgıdan kurtarmış; onlar da hemen kâhyalarını tebrik etmişler sonra da kendisinden açılış duası yapmakta geciktikleri için özür dilemişler ve orada onun önünde bu gereği yerine getirmişler. Bundan sonra, Samsam, hepsi adına söz almış ve “Ey saygın kâhyamız, Tanrı bizim sevecenliğimizi ağacın gövdesi ve dallarından yana saklı tutsun! Ve onların da sırası gelince çiçek açıp koku saçan ve altın yaldızlı meyveler vermesini nasip etsin! Ama, ey kâhyamız, içimizden en fakirleri bile, bir doğum dolayısıyla, tatlılar yaptırıp bunu eşe dosta dağıtır; oysa biz henüz yağlı ballı asideyi tatmadık; ve de yeni doğan çocuğa dualar edilerek yenmesi ne kadar hoştur bunun! Bu harika asidenin büyük kazanı ne zaman kaynayacak bakalım!” demiş.</p>

  <p>Kâhya Şemseddin “Ne demek yani? Bundan daha çok istediğim şey yoktur. Ancak size sadece aside kazanıyla ikramda bulunmakla yetinemem! Kahire kapılarının yöresindeki bahçeler arasındaki yazlık evimde büyük bir şölen vereceğim! Hepiniz dostlarım, yarın sabah, bildiğiniz bu bahçede vereceğim şölene çağrılısınız. Ve orada, eğer Tanrı isterse, gecikmiş olanı gideririm!” diye yanıt vermiş.</p>

  <p>Ve eve döner dönmez saygın kâhya, ertesi sabah için hazırlıklara başlamış ve erken saatte pişsin diye, fırına, altı ay yeşil yaprakla beslenmiş koyunlar ve bol yağ sıvanmış bütün kuzular göndermiş; sayısız tepsi dolusu tatlı ve diğer benzeri şeyler hazırlatmış ve bunun için de, katkıda bulunmak üzere tatlı yapmakta usta tüm kölelerini ve Zeyni caddesinin tatlıcı ve hamurişi ustalarını işe koşturmuş. Ama bunca zahmete karşılık, doğruyu söylemeli, arzulanıp da yerine getirilmedik hiçbir şey kalmamış.</p>

  <p>Ertesi gün erken saatte, Şemseddin oğlu Ebu Şâmât ile birlikte bahçeye gitmiş; ve köleler aracılığıyla birbirinden epeyce uzakta iki adet çok büyük sofra örtüsü serdirmiş; sonra Ebu Şâmât’ı çağırmış ve ona “Oğlum, görüyorsun ki, iki ayrı örtü serdirdim; bunlardan biri erkekler için, öteki de babalarıyla gelecek olan senin yaşıtın oğlanlar içindir. Ben sakalı bulunan erkekleri kabul edeceğim; sen de oğlum, sakalı bulunmayan gençleri karşılamakla yükümlüsün!” demiş. Ebu Şâmât, şaşırarak babasına “Bu ayrım ve bu iki ayrı hizmet neden? Uygulamada bu ayrım, kadınlar ile erkekler arasında yapılır. Ve benim gibi oğlanların sakallı erkeklerden korkacak nesi var ki?” diye sormuş. Kâhya “Oğlum, henüz sakalı çıkmamış genç çocuklar yalnız başlarına olurlarsa daha özgür davranırlar ve kendi aralarında babalarının yanında olduklarından daha iyi eğlenirler!” diye yanıt vermiş. Ebu Şâmât da, doğal bir saflıkla bu yanıtla doyum sağlamış.</p>

  <p>Böylece, çağrılılar gelince, Şemseddin yaşlı başlı erkekleri, Ebu Şâmât da çocukları ve gençleri kabul etmeye başlamış. Ve yenilmiş, içilmiş, şarkı söylenmiş ve elden geldiğince eğlenilmiş; ve neşe ve sevinç tüm yüzlerde ışımış; buhurdanlıklarda tütsü tütmüş ve güzel kokulu otlar yakılmış. Sonra, şölen bitince konuklara karlı şerbetler dağıtılmış. Erkekler kendi aralarında yarenlik ederken, öte yandan gençler aralarında bin çeşit eğlenceli oyunlar sürdürüyorlarmış.</p>

  <p>Çağrılıların arasında, kâhyanın en iyi müşterilerinden bir tacir bulunuyormuş; ama bu kişi ünlü bir oğlancı imiş ve çevredeki hiçbir güzel oğlan onun hovardalığından zarar görmeden kurtulamamışmış. Adı Mahmud imiş ama, sadece “İkiyanlı” takma adıyla tanınırmış.</p>

  <p>İkiyanlı Mahmud öte yandaki çocukların haykırışlarını işitince...</p>

  <br/>

  <p><i>Anlatısının burasında Şehrazad, sabah olduğunu görmüş ve Şah Şehriyar’ın izniyle anlatmakta olduğu öyküsünü kesmiş.</i></p>

  <p><i>Ama iki yüz elli altıncı gece olunca, demiş ki:</i></p>

  <br/>

  <p>İkiyanlı Mahmud öte yandaki çocukların haykırışlarını işitince, son kertede heyecanlanmış ve kendi kendine “O yanda herhalde benim için iyi bir fırsat olsa gerek!” diye düşünmüş. Ve genel dikkatsizlikten yararlanıp, sanki bir ihtiyacını gidermek için, sıkışmış gibi yaparak bulunduğu yerden ayrılmış; ağaçlar arasından yavaşça genç çocukların topluluğuna dalmış; ve onların zarif hareketleri ve güzel yüzleri karşısında zınk diye durmuş. Ve çok zaman geçmeden onların en güzellerinin içinde kuşkusuz en güzelinin Ebu Şâmât olduğunu fark etmiş. Ve onunla konuşabilmek ve onu bir kenara çekebilmek için kafasında binlerce tasarı geliştirmeye başlamış ve “Hay Allah! Arkadaşlarının arasından bir parça uzaklaşabilseydi!” diye düşünmeye başlamış. Talih de, ona, dileklerinin ötesinde yardımda bulunmuş.</p>

  <p>Gerçekten, bir an için Ebu Şâmât, oyunun coşkusuna kapılarak ve koşuşmadan ötürü yanakları pespembe, su dökmek ihtiyacını duymuş. Ve iyi yetiştirilmiş bir çocuk olduğundan, herkesin önünde diz çöküp işemek istemediğinden, ağaçların altına doğru uzaklaşmış. İkiyanlı da hemen “Kuşkusuz şimdi yanına yanaşırsam, onu ürkütürüm. Başka bir fikir üretmeliyim!” demiş. Ve saklandığı ağacın altından ayrılıp genç oğlan çocuklarının arasına karışınca onu tanımışlar ve yuh çekmeye ve bacaklarının arasına saldırmaya başlamışlar. O da, bundan memnun, onlara gülmüş; ve sonra, onlara “Beni dinleyin çocuklar! Eğer Ebu Şâmât’ta yolculuk sevdası ve Kahire’den uzaklaşma arzusu uyandırabilirseniz, yarın her birinize birer yeni giysi ve her türlü hevesinizi doyuracak kadar para vereceğim” demiş. Onlar da “Ey İkiyanlı, bu çok kolay!” diye yanıtlamışlar. Bunun üzerine çocukları bırakmış ve gidip sakallı erkeklerin arasına dönmüş.</p>

  <p>Ebu Şâmât çişini bitirip yerine dönünce, arkadaşları, aralarında göz kırpmışlar ve içlerinden en konuşkanı, Ebu Şâmât’a seslenerek, ona “Sen yokken, aramızda, yolculuğun harikalarından ve uzaktaki şahane ülkelerden söz ediyorduk: Şam’dan, Halep’ten ve de Bağdat’tan... Sen, ey babası bunca zengin olan Ebu Şâmât, hiç kuşkusuz birçok kere, kervanlarla bu gezilere katılmışsındır! Bize gördüğün en harika şeylerden söz et biraz!” demiş. Ama Ebu Şâmât “Ben mi? Ama siz benim yeraltında yetiştirildiğimi ve oradan ancak dün çıktığımı bilmiyor musunuz? Nasıl olur da bu koşullarda geziye çıkmış olduğumu düşünürsünüz? Şimdi de bütün yaptığım gezi, babam izin verirse evden dükkâna kadar onun yanında yürümemden ibarettir!” diye yanıt vermiş. Bunun üzerine aynı çocuk şunları söylemiş: “Zavallı Ebu Şâmât, desene ki sen, daha onları tadamadan, en zevkli sevinçlerden yoksun bırakılmışsın! Eğer dostum yolculuğun ne harika bir tadı olduğunu bilseydin, babanın evinde artık bir dakika bile oturmak istemezdin! Şairlerin hepsi, avare dolaşmanın zevklerini dile getirmişlerdir; işte bu konuda bize kadar gelmiş şiirlerinden sadece birisi:</p>

  <div class="gir1">
    <p>“Yolculuk, senin harikalarını kim anlatacak! Ey dostlarım, tüm güzel şeyler değişmeyi özler! İnciler bile denizin karanlık derinliklerinden çıkar ve şahların taçlarını ve hatunların boyunlarını süslemek için sonsuz mesafelerde yol alırlar!”</p>
  </div>

  <p>Bu dörtlüğü işiten Ebu Şâmât “Haklı olabilirsiniz! Ama insanın kendi evinde oturmasının da hoş yanları vardır!” demiş. Bunu duyan çocuklardan biri gülmeye başlamış ve arkadaşlarına “Hele şu Ebu Şâmât’a bir bakın! Tıpkı suyu terk eder etmez ölen balıklar gibi!” demiş. Bir başkası da biraz daha abartarak “Hayır! Herhalde yanağının güllerinin solmasından korkuyor!” demiş. Bir üçüncüsü de “Görmüyor musunuz, tıpkı sokağa çıkarken yalnız başlarına tek bir adım bile atamayan kadınlar gibi!” diye eklemiş. Ve en sonra bir başkası da “Ne oluyor Ebu Şâmât? Bir erkek gibi davranamadığından utanmıyor musun?” diye haykırmış.</p>

  <p>Bütün bu çıkışmaları işiten Ebu Şâmât’ın o denli onuru kırılmış ki, hemen konuklarını terk etmiş ve katıra binerek kentin yolunu tutmuş ve yüreğinde öfke, gözünde yaşlarla annesinin yanına ulaşmış; o da çocuğunu bu halde görünce korkmuş. Ebu Şâmât ona arkadaşlarının yanında nasıl alay konusu olduğunu anlatmış ve nereye olursa olsun hemen yola çıkmak istediğini söylemiş. “Ama hemen!” Ve eklemiş: “Şu bıçağı görüyorsun değil mi? Eğer bana yolculuk için izin vermezsen, göğsüme saplayacağım!” diye eklemiş.</p>

  <p>Bu hiç beklenmedik karar karşısında, zavallı kadın, gözyaşlarını içine akıtmış ve onun bu isteğine boyun eğmiş. Bunun üzerine Ebu Şâmât’a “Oğlum, sana tüm gücümle yardım edeceğime söz veriyorum! Ama daha baştan babanın buna karşı çıkacağından emin olduğum için, ben kendi hesabıma sana bir yük dolusu eşya hazırlatacağım” demiş. Ebu Şâmât da “Ama bunun hemen, babam gelmeden, yapılması gerek!” demiş.</p>

  <p>Şemseddin’in karısı, kölelere çabucak malların saklandığı ambarlardan birini açtırmış ve balya yapanlara on deve yükü olacak kadar mal hazırlatmış. Kâhya Şemseddin’e gelince, çağrılılar ayrılınca, bahçede oğlunu boşu boşuna aramış, sonunda onun oradan ayrılıp erkenden eve döndüğünü öğrenmiş. Kâhya da, yolda oğlunun başına bir felaket gelebileceği endişesiyle, katırını dört nal sürerek nefes nefese avluya dalarak ancak orada heyecanını bastırabilmiş ve Ebu Şâmât’ın kazasız belasız gelişini kapıcıdan öğrenmiş. Ama avluda hazırlanmış, yüklenmek üzere bulunan birçok balyayı ve üzerlerine iri harflerle bunların Şam, Halep ve Bağdat gibi çeşitli kentlere yollanması için yazılar yazılmış olduğunu görünce çok şaşırmış...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz elli yedinci gece olunca, demiş ki:</i></p>

  <br/>

  <p>İri harflerle, bunların, Şam, Halep ve Bağdat gibi çeşitli kentlere yollanması bakımından yazılmış olduğunu görünce çok şaşırmış.</p>

  <p>Bunun üzerine çabucak karısının yanına çıkmış ve ondan olup bitenin tümünü ve Ebu Şâmât’a karşı çıkmanın getirebileceği ağır sakıncaları öğrenmiş. Kâhya da “Yine de onu caydırmaya çalışacağım!” demiş. Ve Ebu Şâmât’ı çağırarak ona “Çocuğum, Allah’ın seni aydınlatmasını ve bu uğursuz tasarıdan vazgeçilmesini dilerim! Dua ve barış üzerine olası Peygamberimizin ‘Kendi toprağının meyvesiyle beslenen ve yaşamının doyumunu kendi ülkesinde bulan kimseye ne mutlu!’ dediğini bilmez misin?” demiş. “Eskiler de ‘Sakın yolculuğa girişmeyin, bir millik bir mesafede de olsa!’ demiştir. Bu durumda çocuğum, bana hâlâ kararında direnmek isteyip istemediğini söylemeni bekliyorum!” demiş. Ebu Şâmât “Bil ki, baba, sana asla karşı çıkmak istemem. Ama isteğimi reddedip yola çıkmamı engelleyecek olursan giysilerimden soyunacak ve fakir dervişlerin urbalarına bürünecek ve yeryüzünün tüm ülkelerini yalınayak dolaşacağım!” diye yanıt vermiş.</p>

  <p>Kâhya, oğlunun ne pahasına olursa olsun yola çıkmaya karar vermiş olduğunu anlayınca, tasarısına karşı durmak fikrinden vazgeçmek zorunda kalmış ve ona “Öyleyse, oğlum, sana kırk yük daha verelim; böylece, annenin sana sağladığı diğer on yükle birlikte, elli deve yükü malın olur. Bunların içinde gittiğin her kentin ihtiyacı için ayrı mallar olacak. Çünkü, örneğin, Şam’da oturanların hoşlanacağı kumaşları Halep’te satmaya kalkışmamalısın; bu, hatalı bir girişim olur! Bu durumda yola çık oğlum ve Tanrı seni esirgesin ve yolunu düz etsin! Özellikle Arslan Çölü adlı bölgedeki Köpekler Vadisi’nden geçerken çok dikkat et! Çünkü burası yolkesen haydutların yatağıdır; başlarında da akın ve saldırıları ansızın olduğu için ‘Hızlı’ lakabıyla anılan bir Bedevi vardır” demiş. Ebu Şâmât da “Kötü olaylar da, hayırlı olaylar da bize Tanrı’dan gelir! Ben ne yapsam, olacak olan olur!” diye yanıtlamış.</p>

  <p>Bu sözler karşılık gerektirmediğinden kâhya da artık hiçbir şey söylememiş; fakat karısı bin dilekte bulunup fakirlere de elli koyun adadıktan ve oğlunu yolcuların koruyucusu Es-Seyyid Abdülkadir Geylani’nin kutsal korumasına terk ettikten sonra ancak huzur bulmuş.</p>

  <p>Bunu izleyerek, kâhya, yüreğinin tüm gözyaşlarıyla ağlayan zavallı annesinin kollarından güçlükle ayırdığı oğluna arkadaşlık ederek gidip yola çıkmaya hazır durumdaki kervanı bulmuş; deveci ve katırcıların yaşlı yöneticisi Şeyh Kemal’i bir yana çekerek, ona “Ey saygıdeğer mukaddem,<a href="../Text/dipnot.xhtml#Footnote0164" id="Feedback0164"><sup>[164]</sup></a> gözümün bebeği olan bu çocuğu sana emanet ediyorum ve onu senin nezaretinde Tanrı’nın kanatları altına sokuyorum! Ve de sen oğlum!” diyerek bu kez Ebu Şâmât’a seslenmiş: “Benim yokluğumda sana babalık edecek kişi budur! Ona itaat et ve ona sormadan hiçbir iş tutma!” demiş. Sonra Ebu Şâmât’a bin altın dinar vererek ve son bir nasihat olarak, ona “Oğlum bu bin dinarı sana, mallarını en yararlı zamanda satmak için bekletirken sabredip o arada bunları harcayabilesin diye veriyorum! Çünkü onları fiyatların düşük olduğu zaman satmaktan kaçınmalı ve kumaşlarla öteki malların en yüksek değer kazandığı sırada ortaya çıkan fırsatı kullanmalısın! Böylece onları en iyi koşullarda değerlendirmiş olursun!” demiş. Sonra, birbirlerine veda etmişler ve kervan yola koyulmuş ve kısa bir süre sonra Kahire kapılarının dışına çıkmış.</p>

  <p>İkiyanlı Mahmud’a gelince, onun da durumu şöyleymiş: Ebu Şâmât’ın yola çıkacağını öğrenerek o da bir yandan hazırlıklara başlamış; ve birkaç saatte, katırlarını ve develerini yüklemiş ve atlarını eyerlemiş. Ve zaman kaybetmeksizin, yola koyulup Kahire’den birkaç mil ötede kervana ulaşmış. Ve kendi kendine “Şimdi, çöle gelinince, ey Mahmud, kimse seni ele vermez ve kimse gelip seni gözetleyemez! Ve başının derde gireceğinden korkmadan bu çocukla keyfini bulursun!” demiş.</p>

  <p>Böylece, daha ilk merhalelerden sonra, İkiyanlı, çadırlarını Ebu Şâmât’ın çadırlarının yanına kurmuş ve Ebu Şâmât’ın aşçısına ateş yakmak zahmetine katlanmamasını; çünkü kendisinin Ebu Şâmât’ı kendi çadırında yemeye çağıracağını söylemiş. Ve gerçekten, Ebu Şâmât, Mahmud’un çadırına gelmiş, ama devecilerin mukaddemi Şeyh Kemal ile birlikte... Böylece, zahmetlerinin yorgunluğu Mahmud’un yanına kâr kalmış; ertesi gün ikinci dinlenme sırasında da, ondan sonraki molalarda da, ta Şam’a ulaşıncaya kadar bu hep böyle olmuş; çünkü, Ebu Şâmât, İkiyanlı’nın her çağrısını kabul ettiğinde yanında devecilerin mukaddemini de götürüyormuş. Ama Şam’a gelindiğinde, Halep’te ve Bağdat’ta olduğu gibi, burada da İkiyanlı’nın dostlarını kabul ettiği bir evi bulunduğundan...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama iki yüz elli sekizinci gece olunca, demiş ki:</i></p>

  <br/>

  <p>... Halep’te ve Bağdat’ta olduğu gibi, burada da İkiyanlı’nın dostlarını kabul ettiği bir evi bulunduğundan, kentin girişinde bir çadırda kalmak üzere olan Ebu Şâmât’a bir köle göndererek onu, ama sadece onu, varlığıyla onur vermek üzere evine çağırtmış. Ebu Şâmât da “Biraz bekle de, Şeyh Kemal’in görüşünü alayım!” demiş. Ama devecilerin mukaddemi bu öneriyi duyunca kaşlarını çatmış ve ona “Hayır oğlum, bu öneriyi reddet!” demiş. Ebu Şâmât da çağrıyı geri çevirmiş.</p>

  <p>Şam’da kalmak uzun sürmemiş ve hemen Halep’e doğru yola çıkılmış. İkiyanlı oraya geldikleri anda, Ebu Şâmât’ı çağırmak için adam göndermiş; fakat, Şam’da olduğu gibi, Şeyh Kemal çekinmesini söylemiş; ve Ebu Şâmât, mukaddemin niçin bu denli sert davrandığını anlamadığı halde ona karşı çıkmak istememiş. Bu kez de İkiyanlı’nın harcamaları boşa gitmiş. Ama Halep’i terk ettiklerinde, İkiyanlı bir dahaki sefere işlerin böyle olmayacağına dair kendi kendine yemin etmiş. Ve Bağdat doğrultusundaki ilk molada, eşi görülmedik bir şölenin hazırlıklarına girişmiş ve birlikte gelmesini sağlamak için Ebu Şâmât’ın yanına kendisi gitmiş. Ve bu kez, Ebu Şâmât, karşı çıkacak ciddi bir nedeni olmadığından, çağrıyı kabul etmek zorunda kalmış; ve uygun bir şekilde giyinmek üzere ilkin çadırına girmiş. O sırada Şeyh Kemal onu görmeye gelmiş ve durumu öğrenince şöyle demiş: “Ne kadar düşüncesizsin, ey Ebu Şâmât! Mahmud’un çağrısını niye kabul ettin? Onun niyetlerinin ne olduğunu bilmiyor musun? Ve ona neden İkiyanlı adı takılmış, anlamıyor musun? Ama ne olursa olsun, benim gibi bir ihtiyarın görüşünü almalı ve şairin şu sözlerine kulak vermelisin:</p>

  <div class="gir1">
    <p>“İhtiyara sordum ‘Neden sırtın eğik yürüyorsun?’ diye; bana ‘Çünkü nemli toprakta gençliğimi yitirdim! Eğilmiş, onu arıyorum! Ve sırtıma aldığım deney o denli ağır ki, artık belimi doğrultmama engel oluyor!’ dedi.”</p>
  </div>

  <p>Ama Ebu Şâmât “Ey saygıdeğer mukaddem, İkiyanlı olarak çağrılmasının nedenini bilmemekle birlikte, dostumuz Mahmud’un çağrısını geri çevirmek pek uygun olmayacak! Zaten, onunla arkadaşlık ederek ne kaybedeceğimi de anlamıyorum. Herhalde beni yemeyecektir!” diye yanıt vermiş. Mukaddem de ona hızla “Allah korusun! Elbette seni yemeyecektir! Zaten daha önce pek çoklarını yedi o!” yanıtını vermiş. Bu sözleri işitince Ebu Şâmât bir kahkaha koparmış ve gidip sabırsızlıkla onu bekleyen İkiyanlı’ya ulaşmış. Ve ikisi birlikte şölen için hazırlanmış çadırın içine girmişler.</p>

  <p>Gerçekten, İkiyanlı, harika delikanlıyı karşılamak için hiçbir şey esirgememiş; onun gözlerini okşamak ve duygularını pohpohlamak için her şey hazırmış; böylece şölen neşe ve canlılık dolu geçmiş; ve ikisi birlikte iştahla ve doyuncaya kadar yemek yemişler ve aynı bardaktan içmişler. Şarap başlarını döndürmeye başlayınca köleler sessizce çekilince; İkiyanlı’nın şaraptan ve tutkudan başı dönmüş. Ebu Şâmât’a doğru eğilmiş ve yanaklarını iki eli arasında tutarak bir öpücük almak istemiş. Ama Ebu Şâmât, bundan sıkılarak içgüdüyle elini kaldırmış; ve İkiyanlı’nın dudakları delikanlının avcunun içiyle karşılaşmış. Bunun üzerine, Mahmud kolunun biriyle onun boynunu, ötekiyle de belini sardığında; “Sen bana ne yapmak istiyorsun?” diye soran Ebu Şâmât’a “Sadece, şairin şu dizelerini uygulamaya koymak için açıklamada bulunmak istiyordum!” demiş:</p>

  <div class="gir1">
    <p>“Ruhumu sarsan o gözlerin bakışlarıyla nasıl titriyorum! Ey çocuksu yumurtalarını şişiren ilk arzunun verdiği zevk! İşte, ey gözümün nuru! Kavrayabileceğini kavra, kaldırabileceğini kaldır! Bir avuç, iki avuç, üç avuç al! Bir karış ya da daha fazla sok! Ama seni hiç üzmesin! Tadını almaya bak, sadece!”</p>
  </div>

  <p>Bu dizeleri belli bir tarzda okuduktan sonra, İkiyanlı Mahmud, bunları anlaşılır bir uygulamayla delikanlıya anlatmaya koyulmuş. Fakat, Ebu Şâmât, durumu hemen fark ederek onun bu tavırlarından, davranışlarından ve hareketlerinden çok sıkıldığını duyumsamış ve oradan ayrılmak istemiş. Ama İkiyanlı onu alıkoymuş ve neyin söz konusu olduğunu sonunda ona açıkça anlatmış.</p>

  <p>Ebu Şâmât, İkiyanlı’nın niyetinin ne olduğunu iyice tartıp istediği şeyi kavrayınca...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz elli dokuzuncu gece olunca, demiş ki:</i></p>

  <br/>

  <p>Ebu Şâmât, İkiyanlı’nın niyetinin ne olduğunu iyice tartıp istediği şeyi kavrayınca; derhal ayağa fırlamış ve ona “Yok, vallahi! Ben bu malı satmıyorum! Ama, her durumda, seni teselli etmek için, başkalarına altın karşılığı bir şey satarsam, sana karşılığını almadan veririm!” demiş. Ve İkiyanlı’nın yalvarmalarına karşın, Ebu Şâmât, o çadırda bir saniye daha kalmak istememiş; oldukça hızlı dışarı çıkıp mukaddemin çok tedirgin olarak kendisini beklemekte olduğu konaklama yerine ulaşmış.</p>

  <p>Mukaddem Kemal de, Ebu Şâmât’ın garip bir tavırla geldiğini görünce, ona “Allah aşkına! Ne olup bittiğini bana anlat!” demiş. O da “Ama, kesinlikle bir şey olmadı! Yalnız hemen hiç gecikmeden konaklamayı bozup Bağdat yoluna koyulmalıyız! Çünkü artık İkiyanlı ile birlikte yolculuk etmek istemiyorum! Abartılı ve çok sıkıcı niyetleri var!” diye yanıt vermiş. Devecilerin şeyhi “Sana söylememiş miydim, oğlum? Ama Tanrı’ya şükürler olsun ki başına bir şey gelmemiş! Yalnız böylece tek başına yolculuk yapmanın çok tehlikeli olacağını sana belirtmeliyim. Bu topraklarda kaynaşan Bedevi haydutlarının saldırılarına karşı çıkabilmek için tıpkı bizimki gibi bir kervanla birlikte bulunmak gerek!” demiş. Ama Ebu Şâmât hiçbir şey dinlemek istememiş ve yola çıkma emri vermiş.</p>

  <p>Böylece küçük kervan tek başına yola koyulmuş ve bir akşam gün batarken Bağdat’ın kapılarına gelinceye kadar yolculuğunu sürdürmüş.</p>

  <p>Devecilerin mukaddemi, bunun üzerine gelip Ebu Şâmât’ı bulmuş ve ona “Oğlum, burada mola vermektense, yolumuzu sürdürerek bu gece Bağdat’a ulaşalım! Çünkü şimdi üzerinde bulunduğumuz yer yolculuğumuzun en tehlikeli bölgesidir. Buraya Köpekler Vadisi derler! Geceyi burada geçirmeye kalkarsak büyük bir tehlikeyi göze almış oluruz! Çabuk davranıp kapılar kapanmadan Bağdat’a ulaşalım! Çünkü, oğlum, bilmelisin ki, halife, bağnaz kişilerin gizlice içeri girip okulların salonlarında saklanan bilim kitaplarını ve el yazmalarını ele geçirip Dicle’ye atmamaları için kentin kapılarını özenle kapattırır!” demiş.</p>

  <p>Ebu Şâmât, bu öneriden hoşlanmayarak ona “Hayır, vallahi! Kente geceleyin girmek istemiyorum, çünkü Bağdat’ı gün doğarken görüp zevk almak istiyorum! Geceyi burada geçirelim, çünkü benim pek öyle acelem yok; zaten ben iş gezisi yapmıyorum, sadece zevk almak ve tanımadığım yerleri görmek için geziyorum!” yanıtını vermiş. Ve yaşlı mukaddem, Şemseddin’in oğlunun bu denli tehlikeli inatçılığından canı sıkılarak boyun eğmek zorunda kalmış.</p>

  <p>Ebu Şâmât’a gelince, bir parça yemek yemiş; sonra köleler yatmaya gitmişler, o da çadırdan çıkmış ve vadinin içinde biraz ilerlemiş ve ayışığında bir ağacın altına oturmuş. Ve yeraltında yaşarken hocalarından öğrendiği bazı şiirler aklına gelmiş ve düş kurmaya uygun böylesi bir yerden etkilenerek şairin şu dizelerini okumaya başlamış:</p>

  <div class="gir1">
    <p>Irak’ın yeğni zevkli gecesi ey Bağdat! Halifelerin ve şairlerin kenti, seni uzun zaman düşledim, ey dingin...</p>
  </div>

  <p>Ama birdenbire, daha ilk dörtlüğü okuyup bitirmeden, sol yanında korkunç bir çatırtı ve nal sesleri duymuş; ve de yüz ağızdan birden çıkan bağırıp çağırmalar işitmiş! Ve geriye dönüp konaklama yerinin sanki yerden fışkırmış gibi her yandan birden kalabalık bir Bedevi topluluğu tarafından sarılmış olduğunu görmüş.</p>

  <p>Onun için pek yeni olan bu görüntü kendisini olduğu yere çivilemiş; ve kendini savunmak isteyen kervandakilerin genel bir kıyıma uğradığına ve kervanın yağma edildiğine tanık olmuş. Ve Bedeviler ortada canlı hiçbir kimsenin kalmadığını görünce, bütün develeri ve katırları birlikte götürerek göz açıp kapayasıya kadar bir sürede geldikleri gibi kaybolmuşlar.</p>

  <p>Uğradığı şaşkınlık bir parça dağılınca, Ebu Şâmât konakladıkları yere doğru ilerlemiş ve orada herkesin kıyıma uğratılmış olduğunu görmüş. Ve devecilerin mukaddemi Şeyh Kemal de, saygı uyandıran yaşına karşın, diğerlerinden ayırt edilmeden göğsüne saplanan çeşitli mızraklarla delik deşik edilerek öldürülmüş bulunuyormuş. Ebu Şâmât bu denli korkunç bir manzaraya daha fazla dayanamayarak, ardına bakmaya cesaret edemeden oradan kaçmış.</p>

  <p>Böylece bütün gece kaçarak rastlayabileceği başka haydutların hırsını uyandırmamak için, tüm zengin giysilerinden soyunmuş ve bunları uzağa fırlatmış ve üzerinde gömleğinden başka şey bırakmamış. Ve işte bu kılıkta, gün doğarken adeta yarı çıplak Bağdat’a girmiş.</p>

  <p>Yorgunluktan bitkin bir halde ve artık ayakta kalmaya gücü yetmeksizin, kente girince karşısına çıkan ilk meydan çeşmesinin önünde durmuş. Ellerini, yüzünü ve ayaklarını yıkamış ve çeşmenin üzerindeki mermer düzlüğe çıkmış ve oraya boylu boyunca uzanıp pek fazla zaman geçmeden uyumuş.</p>

  <p>İkiyanlı Mahmud’a gelince, o da aynı şekilde yola koyulmuş; ama kestirme bir yoldan gelerek haydutlara rastlamaktan sakınabilmiş; ve dahası, Bağdat’a tam da Ebu Şâmât’ın kapıları açıp çeşmenin üzerinde yatıp uyuduğu bir sırada girmiş.</p>

  <p>Aynı çeşmenin önünden geçerken, İkiyanlı, hayvanların sulandığı mermer yalağa yaklaşıp susamış atına su içirmek istemiş. Ama at, uzanıp yatan gencin suya vuran gölgesini görerek irkilmiş. Bunu gören İkiyanlı başını kaldırıp bakınca düzlükte yarı çıplak yatan gencin Ebu Şâmât olduğunu anlamış; o an neredeyse atından düşüyormuş.</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz altmışıncı gece olunca, demiş ki:</i></p>

  <br/>

  <p>... düzlükte yarı çıplak yatan gencin Ebu Şâmât olduğunu anlamış; o an neredeyse atından düşüyormuş. Hemen attan atlayarak çeşmenin düzlüğüne çıkmış ve başını kollarından birine yaslamış, uykusunda bitkin bir halde uzanmış Ebu Şâmât’ı görünce hayranlıktan donmuş kalmış. Ve ilk kez olarak, bedeninin geri kalan beyazlığının üstünde belirgin halde olan benlerinin yer aldığı saydamsı genç gövdesinin çıplak güzelliğini sonunda seyredebilmiş. Ve aşkı uğruna bu yolculuğu göze aldığı meleğin nasıl bir nedenle bu halde yoluna çıkmış ve bu çeşme üzerinde uyumakta olduğunu asla kavrayamamış. Ve o anda keşfettiği sol kaba etini süsleyen bir misk damlası gibi yuvarlak benden bir türlü bakışlarını ayıramamış. Ve nasıl bir davranışta bulunacağını bilemeden kendi kendine “Ne yapsam acaba? Onu uyandırayım ve olduğu gibi atımın terkisine atarak çöle mi kaçayım? Yoksa uyanmasını bekleyip onunla konuşarak ve onu yumuşatarak benimle Bağdat’taki evime gelmesi için kandırayım mı?” diye düşünmüş.</p>

  <p>Sonunda bu sonuncu fikrin yerinde olduğuna inanarak gencin ayakları dibinde düzlüğün kenarına oturmuş; çocuksu bedeni üzerinde güneşin getirdiği tüm pembemsi durulukta gözlerini yıkayarak uyanmasını beklemiş.</p>

  <p>Ebu Şâmât, uykusuna kandıktan sonra, bacaklarını gererek gözlerini yarı açmış; ve aynı anda İkiyanlı onun elini tutmuş ve çok tatlı bir sesle, ona “Korkma, çocuğum, güvenli ellerdesin, benim yanımda! Ama lütfen acele bana bütün bunların nedenini anlat!” demiş.</p>

  <p>Bunun üzerine Ebu Şâmât kalkıp kıçının üzerine oturmuş ve her ne kadar kendisine hayran olan kişinin huzurunda bulunmaktan sıkılıyorsa da, ona serüvenini tüm ayrıntılarıyla anlatmış. Mahmud da ona “Tanrı’ya şükürler olsun ki, benim genç dostum, senden servetini almışsa da, yaşamını korumuş! Çünkü şair ‘Baş kurtulmuşsa, yitirilen servet zarar vermeden kesilen tırnağın kıpırtısı gibidir!’ demiştir. Ve zaten senin servetin hiç de kaybolmuş sayılmaz. Çünkü benim sahip olduğum her şey senindir. Haydi benimle eve gel de yıkan ve giyin! Ve şu andan başlayarak Mahmud’un tüm varlığını kendi malın sayabilirsin, Mahmud’un yaşamı da sana hayranlık duymak içindir!” demiş. Ve Ebu Şâmât ile konuşmasını babacan bir tavırla böylece sürdürerek onu kendisiyle birlikte gitmeye razı etmiş.</p>

  <p>İlkin onu düzlükten indirmiş ve kendi arkasında atın üzerine oturmasına yardım etmiş; sonra arkasına büzülmüş olan çocuğun bedeninin sadece sıcak ve çıplak dokunuşuyla bile zevkten titreyerek evine doğru yol almaya başlamış. İlk yaptığı iş, Ebu Şâmât’ı hamama götürmek ve herhangi bir tellak ya da hizmetkâr araya sokmadan onu kendi elleriyle yıkamak olmuş; ve ona değerli bir urba giydirdikten sonra, çocuğu genellikle dostlarını kabul ettiği bir salona götürmüş.</p>

  <p>Burası serinlik ve gölgelikten yana çok hoş, sadece mine ve çinilerin mavimtrak yansımalarıyla ve yukardaki yıldızların ışıltılarıyla aydınlanan bir salonmuş. Seçkin tütsü kokuları, insanın ruhunu kâfur ve tarçın bahçelerine sürüklüyor, orta yerde, fıskiyeli bir havuz şarkı söylüyormuş. Orada dinlenmek oldukça güvenli imiş; ve bu sakin havada insanı kendinden geçiren bir şeyler varmış.</p>

  <p>İkisi birlikte halı üzerine oturmuşlar ve Mahmud kolunu dayasın diye Ebu Şâmât’a bir yastık uzatmış. Tepsiler üzerinde yiyecekler getirilmiş ve bunlardan yemişler; sonra da testilere konmuş kaliteli şaraplar içmişler. Bunun üzerine o ana kadar pek aceleci davranmayan İkiyanlı, artık kendini tutamamış ve şairin şu dizelerini okuyarak haykırmış:</p>

  <div class="gir1">
    <p>Arzu! Ne gözlerin tatlı bakışının okşayışı ne de saf dudakların öpüşü seni yatıştırır! Ey arzum! Üzerinde, fışkırmadıkça azalmayan bir tutkunun ağırlığını duyuyorsun!</p>
  </div>

  <p>Ama Ebu Şâmât, İkiyanlı’nın dizelerine epeyce alışmış olduğundan; bazen kapalı olan anlamlarını bile kolayca kavradığından, birdenbire ayağa fırlamış ve ev sahibine “Gerçekte, bu konudaki direnmeni anlayamıyorum. Sana daha önce de söylediğimi tekrarlamaktan başka bir şey söyleyemem: Bu malı başkalarına altın karşılığı satarsam, sana karşılıksız veririm” demiş.</p>

  <p>Ve İkiyanlı’nın açıklamalarını daha fazla dinlemek istemeyerek onu sert bir tavırla terk edip oradan ayrılmış.</p>

  <p>Dışarı çıkınca, kentin orasında burasında dolaşmaya başlamış. Ama tam o sırada karanlık bastırdığından ve de Bağdat’ta yabancı olduğu için, ne yana gideceğini bilemediğinden geceyi yoluna çıkan bir camide geçirmeye karar vermiş. Avluya girmiş ve sandallarını çıkararak caminin içine dalmak üzere iken, ellerinde yanan fenerleriyle önlerinde iki kölenin yol aldığı iki adamın geldiğini görmüş. Onların geçmesi için kenara çekilmiş; fakat iki kişiden yaşlı olanı onun önünde durmuş ve ona uzun uzun dikkatle baktıktan sonra “Barış üzerine olsun!” diyerek selam vermiş. Ebu Şâmât da onun selamını iade etmiş. Öteki söz alarak “Sen burada yabancı mısın çocuğum?” diye sormuş. O da “Ben Kahireliyim. Babam, kent tacirlerinin kâhyası Şemseddin’dir!” diye yanıt vermiş.</p>

  <p>Bu sözleri duyan yaşlı adam, arkadaşına dönerek ona “Allah dileklerimizin ötesinde bizi gözetiyor! Aradığımız ve bizi sıkıntımızdan kurtaracak olan yabancıyı bu denli çabuk bulacağımızı umar mıydık?”</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz altmış birinci gece olunca, demiş ki:</i></p>

  <br/>

  <p>“Aradığımız ve bizi sıkıntımızdan kurtaracak olan yabancıyı bu denli çabuk bulacağımızı umar mıydık?” demiş. Sonra Ebu Şâmât’ı bir kenara götürüp ona “Seni yolumuza çıkaran Tanrı’ya şükürler olsun! Senden karşılığında beş bin dinar, bin dinarlık mal ve bin dinar değerinde bir at vererek bir hizmet görmeni isteyeceğiz. Şöyle:</p>

  <p>“Herhalde biliyorsundur, oğlum, yasalarımıza göre bir Müslüman eşine bir kez ‘Boş ol!’ derse, onu başkaca hiçbir işleme ihtiyaç duyulmadan üç ay on gün sonra yeniden alabilir; ve eğer ikinci bir kez boşarsa, yine gerekli zaman geçtikten sonra onunla evli kalabilir; ama üçüncü kez ‘Boş ol!’ derse, ya da bunları ayrı ayrı söylemeksizin, bir kez ‘Üç kez boş ol!’<a href="../Text/dipnot.xhtml#Footnote0165" id="Feedback0165"><sup>[165]</sup></a> derse ya da ‘Benim için artık hiçbir şey değilsin, bunu üç kez boşayarak yeminle söylüyorum!’ derse; bu durumda, yasa, erkek yeniden karısına sahip olmak isteyince, ancak ilkin yasal olarak bir başka erkeğin boşanmış olan kadını alıp bir gece için bile olsa gerdeğe girdikten; ve o da kendince kadını üç kez boşadıktan sonra, onu yasal eşi olarak yeniden almasına olanak sağlar.<a href="../Text/dipnot.xhtml#Footnote0166" id="Feedback0166"><sup>[166]</sup></a></p>

  <p>İşte yanımda gördüğün genç adamın durumu da böyledir. Geçen gün kötü bir ruhsal durumda iken, kendini öfkeye kaptırarak benim kızım olan karısına ‘Evimden çek git! Artık seni tanımıyorum! Benden üç kez boş ol!’ diye haykırmış. Bunu duyar duymaz kızım olan karısı, peçesini başına örterek kocasının artık kendisi için bir yabancı olduğunu söyleyip ve ertelenmiş mehrini<a href="../Text/dipnot.xhtml#Footnote0167" id="Feedback0167"><sup>[167]</sup></a> alıp hemen o gün baba evine döndü! Ama şimdi şurada gördüğün kocası, ona yeniden sahip olmayı büyük bir arzuyla istiyor. Gelip benim elimi öptü ve eşiyle arasını bulmamı benden rica etti. Ben buna razı oldum. Ve hemen birlikte çıkıp bir gece için onun yerini alacak olan adamı aramaya koyulduk. Ve işte böylece, oğlum, sana rastladık. Sen kentimizde yabancı olduğundan işi gizlice geçiştiririz, sadece kadı bilir durumu, dışarıya da bir şey sızmaz!” demiş.</p>

  <p>İçinde bulunduğu yoksunluk hali dolayısıyla, Ebu Şâmât tüm yüreğiyle bu öneriyi kabul etmiş; ve kendi kendine “Elime beş bin dinar, bin dinarlık mal ve bin dinar değerinde bir at geçecek; üstelik bütün bir gece de bir kadınla çiftleşeceğim! Aman yarabbi! Hemen kabul edeyim!” diye düşünmüş. Ve yanıtını merakla bekleyen iki adama “Vallahi! Hülleci olmayı kabul ediyorum!” demiş.</p>

  <p>Bunun üzerine o zamana kadar hiç konuşmamış olan kadının kocası, Ebu Şâmât’a dönmüş ve ona “Bizi gerçekten büyük bir sıkıntıdan kurtarıyorsun, çünkü sana karımı büyük bir aşkla sevdiğimi söylemeliyim! Ancak yarın sabah karımı zevkine uygun bularak boşamaktan vazgeçip bana geri vermekten kaçınmandan korkuyorum. Bu durumda, yasa, sana hak tanıyor. Bunun içindir ki, kadı önünde yarın onu boşamaya yanaşmadığın takdirde hemen bana on bin dinar tazminat ödeyeceğini taahhüt etmen gerek!” demiş. Ebu Şâmât da bu koşulu kabul etmiş; çünkü söz konusu kadınla bir geceden fazla yatmamaya kararlı imiş. Bu durumda üçü birden kadıya gitmişler ve onun önünde, yasal koşullara uygun olarak sözleşme düzenlemişler. Ve kadı, Ebu Şâmât’ı görünce, son kertede heyecanlanmış ve onu çok sevmiş.</p>

  <p>Onu bu öykünün akışı içinde yeniden karşımızda bulacağız.</p>

  <p>Böylece, sözleşme yapılarak kadının huzurundan ayrılmışlar; ve boşanmış olan kadının babası, Ebu Şâmât’ı alıp evine götürmüş; ondan evin giriş bölümünde beklemesini rica etmiş ve gidip kızma durumu bildirerek ona “Sevgili kızım, senin için hoşuna gidecek yakışıklı bir genç buldum; umarım beğenirsin; ve sana onu tam anlamıyla tavsiye ederim. Onunla hoş bir gece geçir ve kendini hiçbir şeyden yoksun kılma! İnsan her gece böylesine harika bir genci kollarıyla saramaz!” demiş. Kızına böylece nasihatlar verdikten sonra, iyi yürekli baba, gidip Ebu Şâmât’ı bulmuş ve ona da aynı şeyleri söylemiş. Ve ondan yeni karısının onu kabullenmek üzere hazırlıklarını tamamlaması için biraz daha beklemesini rica etmiş.</p>

  <p>İlk kocaya gelince, gidip kendisini de yetiştirmiş olan çok kurnaz yaşlı bir kadını bulmuş ve ona “İyi yürekli anacığım, senden boşadığım karımla bu gece birlikte kalmak üzere bulduğumuz hüllecinin ona dokunmasını engelleyecek bir çare bulmanı rica ediyorum!” demiş. Yaşlı kadın da “Yaşamın kadar güven duy, benim için bundan kolay bir şey olamaz!” demiş; ve çarşafına bürünmüş...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz altmış ikinci gece olunca, demiş ki:</i></p>

  <br/>

  <p>... ve çarşafına bürünmüş, boşanmış olan kadının evine gitmiş; orada ilkin evin girişinde beklemekte olan Ebu Şâmât’ı görmüş. Selam vererek ona “Boşanmış olan genç hanımı, her gün yaptığım gibi, tutulduğu cüzamdan sağaltmak için zavallının bedenine merhem sürmek üzere görmeye geldim!” demiş. Ebu Şâmât da “Allah beni korusun! Demek ki, ey iyi yürekli anacığım bu kadın cüzama tutulmuş ha? Ben de kalkıp bu gece onunla çiftleşecektim! Çünkü ben onun eski kocasının bulduğu hülleciyim!” diye haykırmış. Yaşlı kadın da “Evladım, Allah senin güzel gençliğini korusun! Evet doğrusu, çiftleşmekten kaçınsan iyi olur!” diye yanıt vermiş. Ve onu şaşkın halde bırakıp boşanmış kadının yanına girmiş. Hüllecilik yapacak genç hakkında, ona da aynı şeyleri söyleyerek onu da inandırmış. Ve kadına, hastalığın kendisine de bulaşmaması için dikkat etmesini önermiş. Sonra da çekip gitmiş.</p>

  <p>Ebu Şâmât’a gelince, yanına girmeden önce genç kadından bir işaret beklemeye başlamış. Ama, uzun zaman beklediği halde, ona, üstü yiyecekle dolu bir tepsi getiren bir köleden başka kimse görünmemiş. Yiyip içmiş, sonra zaman geçirmek için Kur’an’dan bir sure okumuş; sonra da genç Davud’un Kral Saul’ün önünde mezmur<a href="../Text/dipnot.xhtml#Footnote0168" id="Feedback0168"><sup>[168]</sup></a> okurken duyulan sesinden de tatlı bir sesle içli dörtlükler okumaya başlamış.</p>

  <p>Genç kadın, içerden, bu sesi duyunca, kendi kendine “Bu yaşlı alçak kadın, ne demek istiyordu öyle! Hiç cüzama tutulmuş bir erkek böylesine güzel bir sesle şarkı söyler mi? Vallahi, onu çağırtacak ve bu yaşlı kadının bana yalan söyleyip söyleyemediğini kendi gözlerimle görüp anlayacağım. Ama ilkin ben de ona seslenmeliyim!” diyerek bir Hint udunu eline alıp ustaca düzen tutturmuş ve gökte uçan kuşları göğün derinliklerinde öylece tutacak etkide bir sesle şu şarkıyı okumuş:</p>

  <div class="gir1">
    <p>Baygın güzel gözlü genç bir alageyiği sevdim. Endamı öylesine narindir ki, bükülgen dallar onun salındığını görerek bükülgenliği öğrenirler!</p>
  </div>

  <p>Ebu Şâmât, bu şarkının daha ilk notalarını işitince, mırıldanmayı bırakmış ve büyülenmiş gibi bir dikkatle dinlemeye koyulmuş. Ve de “Bu yaşlı merhem satıcısı bana ne saçma şeyler söyledi! Aman yarabbi! Herhalde bana yalan söylemiş olacak! Bu güzel ses, bir cüzamlının sesi olamaz!” diye düşünmüş. Ve işittiği şarkının son notasına uygun düşürerek kayaları bile yerinden oynatacak bir sesle şu şarkıyı söylemiş:</p>

  <div class="gir1">
    <p>Selamım avcıdan saklanan o ince karacaya doğru akıp gitti ve yanaklarının tarhlarında biten güllere saygılarımı iletti!</p>
  </div>

  <p>Ve bu dizeler öylesine bir vurgulamayla okunmuş ki, genç kadın, heyecanla sarsılarak onu genç adamdan ayıran perdeleri açmak üzere koşmuş ve kendini tıpkı bir buluttan ansızın çıkan bir mehtap gibi, onun bakışlarına sunmuş. Ve çabucak içeri girmesi için işaret etmiş ve kalçalarını, kudreti tükenmiş bir ihtiyarın bile nefsini uyandıracak biçimde oynatarak önünde yürümüş. Ebu Şâmât da onun güzelliği, tazeliği ve gençliği karşısında şaşmış kalmış. Ama, hastalığının bulaşması korkusuyla ona yanaşmaya cesaret edememiş.</p>

  <p>Ama birdenbire genç kadın, tek bir söz bile söylemeden, göz açıp kapayasıya kadar geçen bir sürede gömleğini ve donunu çıkarmış ve bir yana fırlatarak çırılçıplak ve gümüş kadar saf, taze bir hurma ağacının gövdesi kadar tığ gibi ve narin görünmüş. Bunu gören Ebu Şâmât, bacakları arasında taşıdığı saygıdeğer babasının mirası gönül çekici küçük yavrunun kıpırdadığını duyumsamış. Yavrunun kendisini zorlayan isteminin iyice farkına vardığından, onu, yatıştırmak için, neresine koyacağını bilmesi gereken genç kadına geçirmek istemiş. Ama kadın ona “Bana yaklaşma! Bedenindeki cüzama yakalanmaktan korkuyorum!” demiş.</p>

  <p>Bu sözleri duyunca, Ebu Şâmât, tek bir söz söylemeden, tüm giysilerinden soyunmuş; sonra da gömleğini ve içdonunu çıkarmış ve uzağa fırlatmış; ve tüm çıplaklığı içinde, kaynak suyu kadar saydam, bir çocuğun gözü kadar tertemiz görünmüş. O zaman genç kadın yaşlı arabulucunun, ilk kocasının kışkırtmasıyla kullandığı düzenden artık kuşku duymamış ve gencin sihriyle gözleri kamaşmış, ona doğru koşmuş ve onu kollarıyla sararak yatağına doğru sürüklemiş ve onunla birlikte yatağa yuvarlanmışlar. Arzudan soluk soluğa kalarak, ona “Kendini kanıtla, ey Şeyh Zekeriye, ey büyük sihirlerin kudretli babası!” demiş. Bu kesin çağrı üzerine, Ebu Şâmât genç kadını kalçalarından kavramış ve büyük tatlı çubuğunu yengiler kapısına dayatmış. Sonra ana yoldan saparak kestirmeden binici kapısına şiddetle saldırmış; ama, bu kapının darlığı yüzünden kararsızlığa düşmüş ve çömleğin kapağını delerek geçide dalmış; ve kendini sanki mimarın iki tarafın ölçülerini alarak yapmışçasına rahat bir ortamda bulmuş. Bundan sonra, yolculuğunu pazartesi çarşısını, salı pazarını, çarşamba pazarını ve perşembe sergisini ziyaret ederek sürdürmüş. Sonra, gevşetilecek ne varsa hepsini gevşeterek, cuma gününe erişen iyi yürekli bir Müslüman gibi dinlenmeye çekilmiş.</p>

  <p>Ebu Şâmât’ın ve yavrusunun genç kadının bahçesindeki ilk yolculuğu böyle olmuş...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz altmış üçüncü gece olunca, demiş ki:</i></p>

  <br/>

  <p>... Ebu Şâmât’ın ve yavrusunun genç kadının bahçesindeki ilk yolculuğu böyle olmuş.</p>

  <p>Bundan sonra, Ebu Şâmât, mutluluk içinde, yatışmış yavrusuyla bahçe tarhları darmadağın olmuş genç kadına sevecenlikle sarılmış; üçü birlikte sabaha kadar uykuya dalmışlar.</p>

  <p>Uyandıklarında, Ebu Şâmât geçici eşine “Senin adın ne, ciğer köşem?” diye sormuş. Kadın “Zübeyde” diyerek yanıt vermiş. O da kadına “Pekâlâ, Zübeyde! Seni bırakacağımdan ötürü çok üzgünüm!” demiş. Kadın heyecanlanarak “Peki, neden beni terk ediyorsun?” diye sorunca; “Ama biliyorsun ki ben sadece hülleciyim!” demiş. Kadın “Yo! Aman yarabbi! Ben, mutluluğum içinde, seni babamın bana ötekinin yerini almak üzere sağladığı harika bir armağan sanmıştım!” demiş. O da “Ey cana yakın Zübeyde, ben elbette baban ve kocan tarafından seçilmiş bir hülleciyim. Ve benim tarafımdan kötü bir davranış ortaya konur da bu sabah seni boşamazsam düşüncesiyle, kadı huzurunda beni, kendilerine on bin dinar ödemeye zorlayan bir sözleşme imzalattılar. Doğrusu, böyle bir durumda, onlara bu akıl almaz miktardaki parayı nasıl ödeyeceğimi bilmiyorum; ben ki cebimde sadece bir dirhem parası olan biriyim. İyisi mi, ben çekip gideyim; yoksa, parayı ödeyemeyeceğime göre, hapsedilmem gerekir!” demiş.</p>

  <p>Bu sözleri duyan, genç Zübeyde bir an düşünmüş; sonra, delikanlının gözlerinden öperek, ona “Senin adın ne gözümün nuru?” diye sormuş; o da “Ebu Şâmât!” demiş. Kadın “Ya Allah! Duruma uygun isim ancak bu kadar olur! Pekâlâ! Ey sevgili Ebu Şâmât, tüm şekerkamışlarına, bütün gece bahçeme tatlılıklar saçan bu zevk verici beyaz tatlı çubuğunu yeğlediğimden, sana yemin ederim ki, birbirimizden ayrılmamak için bir çare bulacağım; çünkü seni tattıktan sonra artık başkasına ait olmaktansa ölmeyi yeğ tutarım!” diye haykırmış. O da “Peki öyleyse, ne yapacağız?” diye sormuş. Kadın “Yapılacak şey çok basit. İşte şöyle: Babam biraz sonra gelip seni arayacak ve seni kadıya götürerek sözleşmenin koşullarını yerine getirmeni isteyecek. O zaman sen, kadıya yavaşça sokularak ona ‘Artık boşanmak istemiyorum!’ dersin. O da sana ‘Nasıl, bir kadın için beş bin dinardan ve bin dinarlık attan vaz mı geçiyorsun?’ diye soracak; sen de ‘Bu kadının her bir saç teli bin dinar eder! Bundan dolayı bu değerli saçın sahibini bırakmıyorum’ yanıtını verirsin. Bunun üzerine kadı, sana ‘Bu senin hakkındır! Ama ilk kocaya ödence olarak on bin dinar ödeyeceksin!’ diyecek. Bu durumda, sevgilim, ne diyeceğimi iyi dinle! Yaşlı kadı, her bakımdan harika bir insan olmakla birlikte genç çocuklara çılgınca tutkundur. Senin de, onun üzerinde hatırı sayılır bir etki bırakmış olacağından hiç kuşku duymuyorum!” demiş.</p>

  <p>Ebu Şâmât “Sen, kadının da İkiyanlı olduğunu mu düşünüyorsun yani?” diye haykırmış. Zübeyde bir kahkaha patlatmış ve “Kuşkusuz! Bunu duymak neden seni bu kadar şaşırttı?” demiş. O da “Öyle anlaşılıyor ki, Ebu Şâmât’ın bütün ömrünce bir İkiyanlı’dan öbürüne gitmesi alnında yazılı! Ama ey akıllı Zübeyde, ilkin bana fikrini iyice açıkla! Diyordun ki ‘Yaşlı kadı, her ne kadar harika bir insansa da, genç çocuklara çılgınca tutkundur’ Bu sözlerle herhalde malımı ona satmayı önermiyorsun bana!” demiş. Kadın da “Hayır! Bekle, göreceksin!” demiş.</p>

  <p>“Ve de, kadı sana ‘On bin dinarı ödemen gerek!’ deyince, sen şöyle belli bir tarzda ona bakarsın, kalçalarını da hafifçe sallarsın! Çok değil ama, onu oturduğu halı üzerinde erir gibi hale getirecek şekilde! Ve o sana, ancak bu durumda, bu borcu ertelemek için belli bir süre tanıyacaktır!” demiş.</p>

  <p>Bu sözleri duyunca, Ebu Şâmât, bir an düşünmüş ve “Bu, olabilir!” demiş. Tam o sırada bir köle kız gelmiş ve perdenin ardından, sesini duyurarak “Hanımım Zübeyde, içerde baban, efendimi bekliyor!” demiş. Bunun üzerine Ebu Şâmât ayağa kalkmış ve çabucak giyinerek Zübeyde’nin babasını görmeye gitmiş. Ve ikisi birden, sokakta bekleyen birinci kocanın yanına varmışlar ve kadı huzuruna çıkmışlar.</p>

  <p>Orada, Zübeyde’nin düşündükleri harfi harfine yerine gelmiş; ama burada Ebu Şâmât’ın onun verdiği değerli fikirlere olduğu gibi uyduğunu da söyleyelim!</p>

  <p>Kadı da, Ebu Şâmât’ın kendine fırlattığı bakışlardan tam anlamıyla tükenip gencin kendisinden alçakgönüllükle istediği üç günlük erteleme süresini tanımakla kalmamış; verdiği kararı şu hükümle bağlamış; “Dinsel yasalarımız ve içtihatlarımız boşanmayı bir zorunluk olarak görmemektedir! Ve dört mezhebimizin görüşü de kesinlikle bu noktada uyum halindedir. Öte yandan hülleci, yasal olarak koca sıfatını taşıdığına ve yabancı olduğuna göre böyle bir yararlanmaya layık görülmüştür. Biz borcunu ödemesi için ona on gün süre tanıdık!”</p>

  <p>Bunu duyan Ebu Şâmât, saygıyla kadının elini öpmüş; o da kendi bakımından “Vallahi! Bu genç delikanlı on bin dinardan da fazla değerli! Ben kendim bile ona bunu gönül hoşluğuyla sağlayabilirim!” diye düşünmüş.</p>

  <p>Sonra Ebu Şâmât çok kibar bir tavırla izin istemiş ve koşarak eşi, akıllı Zübeyde’yi bulmaya gitmiş...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz altmış dördüncü gece olunca, demiş ki:</i></p>

  <br/>

  <p>... çok kibar bir tavırla izin istemiş ve koşarak eşi akıllı Zübeyde’yi bulmaya gitmiş.</p>

  <p>Zübeyde de yüzü sevinçten ışıyarak ve onu aldığı sonuçtan dolayı kutlayarak karşılamış ve ona sırf ikisi için bütün gece sürecek bir şölen hazırlamak üzere yüz dinar vermiş. Ebu Şâmât, karısının parasıyla söz konusu şöleni hazırlamış. İkisi birden doyuncaya kadar yiyip içmeye başlamışlar. Böylece, sevincin sınırlarını zorlayan bir sevince kapılarak uzun boylu çiftleşmişler. Sonra, soluklanmak için kabul salonuna inmişler, meşaleleri tutuşturmuşlar ve kayaları raksettirecek ve uçan kuşları havada uçmaktan alıkoyacak etkinlikte ikisine özgü bir musiki şöleni düzenlemişler. O sırada birdenbire sokak kapısının çalındığını duymuşlar. Ve bu sesi ilk duyan Zübeyde, Ebu Şâmât’a “Git, bak bakalım kim kapıyı çalıyor?” demiş. Ebu Şâmât da gidip kapıyı açmak için aşağıya inmiş.</p>

  <p>Oysa, o gece, Halife Harun Reşid göğsünün daraldığını duyumsayarak veziri Cafer’e, celladı Mesrur’a ve gözde şairi zevk sahibi Ebu Nuvas’a “Biraz göğsümün daraldığını hissediyorum. Haydi gidip Bağdat sokaklarında dolaşalım! Belki ruhumuzu şenlendirecek bir şeyler buluruz!” demiş bulunuyormuş. Dördü de Acem dervişlerinin kılığına bürünerek eğlenceli bir serüven yaşamak ümidiyle, Bağdat sokaklarında dolaşıyormuş. Böylece Zübeyde’nin evinin önüne kadar gelmişler ve çalınan sazları ve söylenen şarkıları duyunca, dervişlerin mizaçlarına uygun olarak hiçbir sıkıntı duymadan kapıyı çalmışlar.</p>

  <p>Ebu Şâmât dervişleri görünce, konukseverlik görevlerini pekâlâ bildiğinden ve de çok mutlu bir durumda olduğundan, onları içtenlikle karşılamış ve evin giriş bölümüne sokmuş ve kendilerine yiyecek getirmiş. Ama onlar yiyecekleri geri çevirerek “Vallahi! Narin ruhların duygularını doyurmak için yiyeceğe ihtiyaç yoktur, sadece musikinin uyumu yeter! Oysa, dışarıdan duyduğumuz ahengin tam da biz içeri girince kesildiğini görüyoruz! Acaba bu denli güzel şarkı söyleyen kadın, meslekten bir şarkıcı mıdır?” demişler. Ebu Şâmât da “Yo, efendilerim! Benim kendi eşimdir!” diye yanıt vermiş. Ve onlara, tek bir ayrıntıyı atlamadan, başından sonuna kadar öyküsünü anlatmış. Ama onu burada tekrarlamanın yararı yok.</p>

  <p>Bunun üzerine aslında halifenin ta kendisi olan dervişlerin başı, onu çok sevimli bularak ve birdenbire onun için yüreğinde bir sevecenlik duyarak, Ebu Şâmât’a “Oğlum, karının eski kocasına borçlu olduğun on bin dinar konusunda tedirginlik duyma! Ben, Bağdat’taki kırk üyesi olan derviş tekkesinin başında bulunuyorum; Tanrı sayesinde, rahat bir yaşam sürüyoruz; on bin dinar bizim için hiç de fedakârlık sayılmaz. Bunu sana on gün içinde sağlayacağımıza söz veriyorum. Ama şimdi git de eşine, ruhumuzu şenlendirmesi için, bize, perdenin arkasından, birkaç şarkı söylemesini rica et! Zira, oğlum, musiki kimilerine şölen yerine geçer; kimileri için ilaç, kimileri için de ruhlarını serinleten yelpazedir. Bizim için her üçü de geçerlidir” demiş.</p>

  <p>Ebu Şâmât, onları daha fazla söyletmemiş; ve karısı Zübeyde de bu dervişler için şarkı söylemeyi kabullenmiş. Böylece sonsuz bir neşe yaşanmış ve nefis bir gece geçirmişler: Bazen kadın şarkı söylerken, onlar da “Ah! Ah!” diyerek iç geçiriyorlar; bazen hoşça yarenlik ediyorlar; bazen de, şair Ebu Nuvas’ın, gencin güzelliğinin onu da coşkunluktan coşkunluğa sürüklemesi nedeniyle söylediği neşe veren doğaçlama şiirlerini dinliyorlarmış...</p>

  <p>Sabahla birlikte, düzmece dervişler ayağa kalkmışlar ve halife, ayrılmadan önce yaslandığı yastığın altına, başlangıç olmak üzere, o anda üzerinde bulunan yüz altın dinar içeren bir kese koymuş. Sonra genç ev sahibinden izin alarak ona doğaçlama hoş bir şiirle veda eden ve içinden kendi kendisine onu bir daha hiç gözünden ırak etmeyeceğine söz veren Ebu Nuvas’ın ağzıyla teşekkür etmişler.</p>

  <p>Günün ortasına doğru, Ebu Şâmât, Zübeyde’nin yastık altında bularak kendisine verdiği yüz altınla alış veriş yapmak için pazara gitmek üzere evden çıkmakta iken, kapıyı açınca evin önünde teleme kumaş yüklü elli katırın durduğunu görmüş. Ve çok iyi koşumlanmış bir katırın üstünde de, çizgileri çok sevimli, bedeni esmer bir Habeş kölenin elinde kıvrılmış bir mektupla beklediğini görmüş.</p>

  <p>Kibar küçük köle, Ebu Şâmât’ı görünce, canlı bir hareketle yere atlamış ve delikanlının önünde yeri öperek, ona mektubu vermiş; ve kendisine “Ey efendim, Ebu Şâmât! Şu anda Kahire’den gelmiş bulunuyorum, beni kentin tacirlerinin kâhyası olan baban efendim Şemseddin, elli bin dinar değerindeki malla ve de annenin hediyesi olan ve eşin Zübeyde’ye verilmek üzere değerli taşlarla süslenmiş bir ibrik ve işlemeli bir altın leğenden oluşan bir paketle birlikte gönderdi...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz altmış beşinci gece olunca, demiş ki:</i></p>

  <br/>

  <p>“..Değerli taşlarla süslenmiş bir ibrik ve işlemeli bir altın leğenden oluşan bir paketle birlikte gönderdi” demiş.</p>

  <p>Ebu Şâmât, bu mucizevi olaya hem sevinmiş hem de şaşırmış ve ilkin açmayı bile unuttuğu mektubu açıp okuyunca içeriğinin şöyle olduğunu görmüş:</p>

  <div class="gir1">
    <p>Oğlu Alaaddin Ebu Şâmât’a babası Şemseddin en iyi mutluluk ve sağlık dileklerini yerine getirdikten sonra der ki: Bil ki, sevgili oğlum, kervanın uğradığı felaketin ve mallarını yitirişinin gürültülü haberi bana kadar ulaştı. Ve hemen senin için elli bin dinar değerinde mal yüklü elli katırdan oluşan bir kervan hazırlattım. Buna ek olarak annen de kendi eliyle işlediği güzel bir giysi ve eşin için de beğeneceğini umduğumuz bir ibrik ile bir leğen gönderiyor.</p>

    <p>Gerçekte, biraz şaşırarak senin üç kez boşanma andıyla boşanmış bir kadınla hülleci olarak evlenmiş bulunduğunu öğrendik. Ama deneyerek, genç karını zevkine uygun bulduğun anda, pekâlâ onunla evli kalabilirsin. Sana küçük Habeş Selim aracılığıyla ulaşacak olan mallar da, bunun ötesinde, karının ilk kocasına ödence olarak vereceğin on bin dinarlık borcunu ödemeye yarayacaktır.</p>

    <p>Annen ve hanemizdeki herkes mutluluk ve sağlık içinde bulunmakta; ve senin yakında dönmeni ummakta ve de candan selamlarını ve olanca sevgilerini yollamaktadırlar. Uzun ve mutlu bir ömür dileğiyle!</p>
  </div>

  <p>Bu mektubun ve bu servetin gelişi Ebu Şâmât’ı öylesine bir sevince boğmuş ki, olayın gerçek olmayışını bir an için bile düşünmemiş. Ve hemen yukarı çıkıp eşine durumu anlatmış. Daha açıklamalarını anlatıp bitirmeden kapı çalınmış ve Zübeyde’nin babası ile eski kocası evin giriş bölümüne girmişler. Gelişlerinin nedeni Ebu Şâmât’ı gönül rızasıyla karısını boşamaya ikna etmekmiş.</p>

  <p>Zübeyde’nin babası Ebu Şâmât’a “Oğlum, eski karısını çok seven ilk damadıma acı! Allah sana pazardaki en güzel esirleri ve de emirler içinde en hatırı sayılanların kızlarını bile nikâhla alabilecek kadar servet verdi. Artık bu zavallı gence eski karısını geri ver, o da senin kölen olmaya razıdır!” demiş. Ama Ebu Şâmât “Tanrı bana bütün bu serveti borçluma olan borcumu rahatça ödeyeyim diye yolladı. Ben kendisine annemin eşime armağan olarak gönderdiği ibrik ile leğen dışında, üzerindeki yükleriyle birlikte elli katırı ve de sevimli Habeş köle Selim’i bile vermeye hazırım!” demiş. Sonra da “Ama kızın Zübeyde, eski kocasına dönmek isterse, ben de bana düşen boşanma işini yerine getiririm!” diye eklemiş.</p>

  <p>Bunun üzerine babası, Zübeyde’nin yanına girmiş ve ona “Söyle bakayım! İlk kocana dönmek ister misin?” diye sormuş. Kadın, abartılı el hareketleriyle “Ya Allah! Ya Allah! Ama o benim bahçemin tarhlarının değerini hiç bilmedi! Her zaman yarı yolda kaldı! Yo, vallahi! Ben her yeri dolaşmasını bilen delikanlıyla kalacağım!” diye yanıtlamış.</p>

  <p>İlk koca kendisi için tüm umutların yok olduğunu anlayınca, öylesine bir acı duymuş ki, o saat, karaciğeri patlamış ve ölmüş. İşte onun başına gelen!</p>

  <p>Ebu Şâmât’a gelince, o, büyüleyici ve akıllı Zübeyde ile yaşamını sürdürmüş; ve her akşam, şölenden ve çeşitli şakalaşmalardan, çiftleşmelerden ve benzeri durumlardan sonra, taşları bile oynatacak ve kuşları uçarken gökyüzünde durduracak kadar güzel saz ve şarkı âlemleri yapmışlar.</p>

  <p>Evlenmesinden on gün geçtikten sonra, Ebu Şâmât, ansızın, dervişlerin başının kendisine on bin dinar vermek üzere yaptığı vaadi anımsamış ve karısına “Şu yalancıların başını hatırlıyor musun? Eğer onu, sözünü yerine getirsin diye bekleseydim, çoktan hapiste açlıktan ölmüştüm! Vallahi! Ona bir kez daha rastlarsam, hakkında ne düşündüğümü kendisine söylerim!” demiş.</p>

  <p>Sonra, akşam olurken, kabul salonunun meşalelerini tutuşturmuş ve her geceki gibi musiki düzenini hazırlamış ve tam o sırada kapı çalınmış. Gidip kapıyı kendisi açmak istemiş ve ilk geceki dört dervişi yeniden karşısında görünce çok şaşırmış. Ve yüzlerine bir kahkaha fırlatarak, onlara “Hoş geldiniz yalancılar, hoş geldiniz kötü niyetli kişiler! Ama ben yine de sizi davet ediyorum; çünkü Tanrı bana sizin yardımlarınıza muhtaç olmadan olanak sağladı. Ve sizler yalancı ve riyakâr olsanız da, çok sevimli ve iyi yetiştirilmiş kişilersiniz!” demiş. Ve onları kabul salonuna sokmuş ve Zübeyde’ye, onlara perde arkasından bir şeyler okumasını rica etmiş. O da bunu akıllara durgunluk verecek, taşları oynatacak ve kuşları uçarken gökte durduracak bir şekilde yerine getirmiş. Bir aralık dervişlerin başı ayağa kalkmış ve bir ihtiyaç yerine getirmek için ortadan yok olmuş. Bunun üzerine düzmece dervişlerden biri olan şair Ebu Nuvas, Ebu Şâmât’ın kulağına eğilmiş ve ona...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz altmış altıncı gece olunca, demiş ki:</i></p>

  <br/>

  <p>Şair Ebu Nuvas, Ebu Şâmât’ın kulağına eğilerek ona “Ey sevimli ev sahibimiz, sana bir soru sormama izin ver! Nasıl oldu da bir an için baban Şemseddin’in sana servet yüklü elli katırı yolladığına inanabildin? Söyle bakalım! Bağdat’tan Kahire’ye kaç günde haber ulaştırılır?” diye sormuş. O da “Kırk beş gün!” diye yanıt vermiş. Ebu Nuvas “Ya, dönüp gelmek için?” diye sormuş; o da “En az kırk beş gün!” diye yanıt vermiş. Ebu Nuvas gülmeye başlamış ve “Öyleyse nasıl oluyor da o günden az bir sürede baban senin kervanı yitirdiğini öğrenip sana ikinci bir kervan gönderebiliyor?” demiş. Bunu duyan Ebu Şâmât “Hay Allah! Sevincim o denli büyüktü ki, bütün bunları düşünecek zaman bulamadım! Ama, söyle bana, ey derviş! Ya onun yazdığı mektup ne olacak? Bu mektup nereden geliyordu?” diye sormuş. Ebu Nuvas da “Ah! Ebu Şâmât, güzel olduğun kadar anlayışlı olsaydın, bizim başımızdaki kişinin, efendimiz halifenin ta kendisi Emirü’l-Müminin Harun Reşid, ikinci dervişin bilge vezir Cafer el-Bermeki, üçüncünün cellat Mesrur ve dördüncünün de ben, kölen ve hayranın şair Ebu Nuvas olduğunu anlardın!” diye yanıt vermiş.</p>

  <p>Bu sözleri duyunca, Ebu Şâmât, şaşkınlık ve karmaşıklığın sınırına ulaşmış ve utanarak “Ama, ey büyük şair Ebu Nuvas, halifeden yana üzerime bunca iyi eylemleri çeken bende ne gibi bir değer var?” diye sormuş. Ebu Nuvas gülmüş ve “Güzelliğin!” demiş; sonra da “Onun gözünde genç, cana yakın ve güzel olmak değerlerin en yücesidir! Ve sadece güzel bir varlığın temaşası ve güzel bir yüzün görünüşünün bedelinin yeterince pahalı olmadığına inanır!” diye eklemiş.</p>

  <p>Bütün bunlar konuşulurken, halife dönüp yeniden halı üzerindeki yerini almış. O zaman Ebu Şâmât gelip onun önünde eğilmiş ve ona “Ey Emirü’l-Müminin, Allah seni bizim saygı ve sevgimize bağışlasın ve senin cömertliğinden bizleri yoksun kılmasın!” demiş. Halife de ona gülüp yavaşça çenesini okşayarak “Seni yarın sarayda bekliyorum!” demiş. Sonra oturduğu yerden kalkmış ve Cafer, Mesrur ve Ebu Şâmât’a ertesi gün gelmeyi unutmaması uyarısında bulunan Ebu Nuvas kendisini izlediği halde oradan ayrılmış.</p>

  <p>Ertesi gün, karısının da desteğiyle Ebu Şâmât, küçük Habeş Selim’in kendisine getirdiği en değerli eşyayı seçip bunları güzel kölenin başında taşıdığı küçük bir sandığa koymuş ve kendisi de karısı Zübeyde’nin özenle giydirip düzene sokmasıyla hazırlanarak, küçük köleyi de yanına alarak Divan’a doğru yol almış. Ve Divan’a çıkarak sandığı halifenin ayak ucuna bırakmış ve ona uyumlu bir kasideyle övgüler sunmuş ve “Ey Emirü’l-Müminin, dua ve barış üzerine olası aziz Peygamberimiz, sunanların üzüntüsüne neden olmamak için sunulan armağanları kabul edermiş. Kölen de, minnettarlığının bir işareti olarak bu küçük sandığı kabul buyurursan mutluluk duyacaktır!” demiş. Halife delikanlının bu ilgisinden etkilenerek ona “Bu biraz fazla ey Ebu Şâmât, çünkü zaten sen kendin bizim için en büyük armağansın! Sarayıma hoş geldin ve bugünden başlayarak sana burada önemli bir görev vermek istiyorum” demiş. Ve hemen Bağdat kentinin tacirler kâhyasını görevden alarak onun yerine Ebu Şâmât’ı atamış.</p>

  <p>Sonra, bu atamanın herkes tarafından bilinmesi için, durumu açıklayan bir ferman kaleme almış; bu fermanı valiye göndermiş, o da bunu tellala vererek Bağdat’ın tüm çarşılarında ve sokaklarında ilan ettirmiş.</p>

  <p>Ebu Şâmât’a gelince, o günden başlayarak kendine hemen hiç zaman ayırmadan, her gün düzenli olarak halifenin yanında bulunmaya başlamış ve açtığı güzel bir dükkânın başına, orada bu ince mesleği beceriyle yürüten küçük esmer köleyi getirmiş.</p>

  <p>Aradan ancak iki ya da üç gün geçmişken, halifeye baş sakisinin öldüğü haberi gelmiş. Halife de hemen orada Ebu Şâmât’a baş sakinin görevini vermiş ve bu önemli göreve yaraşır bir onur giysisi de armağan etmiş ve ona görkemli bir maaş bağlamış. Ve böylece artık birbirlerinden hiç ayrılmamışlar.</p>

  <p>Ertesi gün de, Ebu Şâmât, halifenin yanında bulunurken, içeriye büyük mabeyinci girmiş ve tahtın önünde yer öperek “Tanrı Emirü’l-Müminin’in ömrünü arttırsın! Ölen saray komutanının eksik ömrünü de onunkine katsın!” demiş. Ve de “Ey Emirü’l-Müminin, saray komutanı öldü!” diye eklemiş. Emirü’l-Müminin de “Allah rahmetini ondan esirgemesin!” demiş; ve hemen oracıkta ölen saray komutanının yerine Ebu Şâmât’ı atamış; ve ona daha da görkemli bir maaş bağlamış. Ve böylece Ebu Şâmât sürekli olarak halifenin yanında bulunmak zorunda kalmış. Bu yeni görev sarayda ilan edildikten sonra, Harun Reşid âdeti gereğince Divan’ın dağıldığını anlatmak üzere mendilini sallayarak ayağa kalkmış...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz altmış yedinci gece olunca, söze başlamış:</i></p>

  <br/>

  <p>... Âdeti gereğince Divan’ın dağıldığını anlatmak üzere, mendilini sallayarak ayağa kalkmış ve yanında Ebu Şâmât’tan başka kimseyi bırakmamış.</p>

  <p>Ve de, o günden başlayarak Ebu Şâmât bütün günlerini sarayda geçirmiş; ve evine ancak geceleyin geç vakit dönmeye ve o günün olaylarını anlattığı karısıyla mutlu bir yaşam sürmeye başlamış. Halifenin Ebu Şâmât’a olan sevecenliği günden güne artıyormuş; öyle ki, sonunda, gencin en küçük bir arzusunu doyurmak için, sahip olduğu her şeyi severek feda edecek hale gelmiş. Anlatacağım olay bunun bir kanıtıdır.</p>

  <p>Bir gün halife, yanında her zamanki has adamları: Cafer, şair Ebu Nuvas, Mesrur ve Ebu Şâmât olduğu halde bir musiki şöleni düzenlenmiş. Perdenin ardında, cariyelerinin içinde en güzeli olan halifenin gözdesi şarkı söylüyormuş. Ama birdenbire halife, Ebu Şâmât’a dikkatle bakarak, ona “Dostum, gözdem senin hoşuna gitti galiba, bunu gözlerinden okuyorum” demiş. Ebu Şâmât da “Efendisinin hoşuna giden kölesinin de hoşuna gider!” diye yanıt vermiş. Ama halife “Başım üzerine ve atalarımın kabri üzerine, ey Ebu Şâmât, bu andan başlayarak gözdem sana aittir!” diye haykırmış. Ve hemen baş haremağasını çağırarak, ona “Saray komutanımın evine tüm eşyasıyla ve kırk cariyeyle Kutü’l-Kulub’u<a href="../Text/dipnot.xhtml#Footnote0169" id="Feedback0169"><sup>[169]</sup></a> bir tahtırevanla taşı!” demiş. Ama Ebu Şâmât “Ey Emirü’l-Müminin, sefil köleni, efendisine ait bir şeyi almaktan affeyle!” demiş. Bunun üzerine halife, Ebu Şâmât’ın düşüncesini anlayarak ona “Belki hakkın var. Herhalde karın benim soylu bir kişiliği olan gözdemi kıskanacaktır! Öyleyse o, burada, sarayda kalsın!” demiş. Sonra Cafer’e doğru dönerek ona “Ey Cafer, şimdi hemen esir pazarına git, çünkü bugün oranın günüdür, on bin dinara çarşının en güzel esiresini satın al. Sonra da onu hemen Ebu Şâmât’ın evine yolla!” demiş.</p>

  <p>Cafer o saatte ayağa kalkarak, Ebu Şâmât ile esir pazarına gitmiş ve ondan cariyeyi kendisinin seçmesini rica etmiş. O sırada, kentin valisi Emir Halid de, ergenlik çağına erişmiş bulunan oğlu için bir cariye satın almak üzere çarşıya inmiş bulunuyormuş. Ancak bu oğlan, hamile bir kadını kusturarak çocuk düşürtecek kadar çirkinmiş. Gövdesi çarpık, bedeni ve ağzı pis kokulu, gözleri şaşı ve ağzı yaşlı bir ineğin ferci kadar büyükmüş. Bu yüzden ona Habzalam<a href="../Text/dipnot.xhtml#Footnote0170" id="Feedback0170"><sup>[170]</sup></a> derlermiş. Bir gece önce Habzalam, tam on dört yaşına girmiş bulunuyormuş ve epey zamandan beri gerçek erkekliğin hiçbir işaretini göstermemesi annesini tedirgin etmekte imiş. Ama o gecenin sabahında, yatak çarşafında, gördüğü bir rüyanın etkisiyle Habzalam’ın en sonunda çiftleşmenin anlamını öğrenmiş bulunduğunu belirten şaşmaz lekeleri görünce yüreği ferahlamış. Bu gözlem, Habzalam’ın annesinin son kertede hoşuna gitmiş ve hemen kocasının yanına koşarak mutlu haberi ona duyurmuş ve ona, oğlunu da yanına alıp çabucak pazara giderek oğlunun beğendiği güzel bir cariye satın almaya zorlamış.</p>

  <p>Böylece, sadece Tanrı’nın elleri arasında bulunan Talih esir pazarında Cafer ve Ebu Şâmât’ın, Emir Halid ve oğlu Habzalam ile karşılaşmasını takdir etmiş. Alışılageldik selamlaşmalardan sonra hep birlikte bir topluluk oluşturarak simsarların her birinin sahibi bulundukları beyaz, esmer ya da siyah esirelerle önlerinden geçmesini istemişler. Böylece Rum, Habeş, Çinli, İranlı birçok genç kızı görmüşler ve o gün hiçbiri üzerinde karar veremeyerek çekilmek üzereler iken, sonunda simsarların başı, yüzü açık ve Ramazan ayındaki dolunaydan daha güzel bir genç kızı elinden tutarak önlerinden geçirmiş.</p>

  <p>Onu görünce Habzalam, arzusunu anlatmış olmak için şiddetle fosurdamaya başlamış ve babası Emir Halid’e “İşte bana gerekli olan kız bu!” demiş. Kendi bakımından da Cafer “Nasıl bu sence uygun mu?” diye Ebu Şâmât’a sormuş. O da “Uygundur!” yanıtını vermiş. Bunun üzerine Cafer kıza “Senin adın ne ey sevimli esire?” diye sormuş. Kız da “Yasemin efendim!” diye yanıt vermiş. O zaman vezir simsara “Yasemin’e ne gibi bir fiyat koydun?” diye sorunca; o da “Beş bin dinar, efendim!” demiş. Bunu duyan Habzalam “Ben altı bin öneriyorum!” diye haykırmış.</p>

  <p>O anda, Ebu Şâmât ileri çıkmış ve “Benden sekiz bin!” demiş. Bunu duyan Habzalam kudurmuş gibi soluyarak “Sekiz bin bir dinar!” demiş. Cafer de “Dokuz bin bir!” demiş. Ama Ebu Şâmât “On bin dinar!” demiş. Bunun üzerine simsar, iki taraf arasında bir çatışmadan korkarak, çabucak “On bin dinara esire Yasemin satıldı!” diyerek kızı Ebu Şâmât’a teslim etmiş. Bunu gören Habzalam, yere yatıp el ve ayaklarıyla havayı dövmeye başlamış; onun çirkinliğinden ve budalalığından nefret eden ve karısının zoruyla onu pazara getirmiş bulunan Emir Halid çok üzülmüş.</p>

  <p>Ebu Şâmât’a gelince, Vezir Cafer’e teşekkür ettikten sonra, Yasemin’i alıp götürmüş ve onu sevmiş; o da kendisini sevmiş. Bundan dolayı, onu cana yakın bularak seçiminden dolayı öven karısı Zübeyde ile tanıştırdıktan sonra, kızla ikinci bir eş olarak yasal tarzda yaşamlarını birleştirmiş. Ve hemen o gece onunla yatmış ve öykünün sonunda görüleceği gibi o anda kızı hamile bırakmış.</p>

  <p>Habzalam’a gelince, onun durumu şöyleymiş:</p>

  <p>Vaatler ve pehpehlemeler yoluyla kandırılıp eve getirilince, yatağa atlamış ve ne yemiş ne de içmiş ve hemen hemen aklını yitirir gibi olmuş. Evin tüm kadınları, üzgün, şaşkınlığın sınırına gelmiş olan Habzalam’ın annesinin yöresinde toplanmış otururlarken, tüm Bağdat’ta Güve Ahmed<a href="../Text/dipnot.xhtml#Footnote0171" id="Feedback0171"><sup>[171]</sup></a> olarak tanınan ve o sırada hüküm giydiğinden hapishanede bulunan ünlü bir hırsızın anası olan yaşlı bir kadın içeri girmiş.</p>

  <p>Bu Güve Ahmed, hırsızlık sanatında o denli usta imiş ki, onun için kapıcının gözü önünde bir kapıyı söküp kaldırmak ve göz açıp kapayıncaya kadar sanki onu yutmuşçasına ortadan yok etmek; çiş yapar gibi görünerek sahibinin gözleri önünde bir duvarı delmek; fark etmeden bir kimsenin gözlerinden kirpiklerini sökmek ve duyumsatmadan bir kadının gözündeki sürmeyi silmek onun için çocuk oyunu gibiymiş.</p>

  <p>Güve Ahmed’in anası, Habzalam’ın annesinin yanına girmiş; selâmlaştıktan sonra, ona “Ey hanımım, derdinin nedeni nedir? Ve benim genç efendim oğlunuz, Allah korusun, ne gibi bir kederle acı çekiyor?” diye sormuş. Bunun üzerine Habzalam’ın annesi, kendisine uzun zamandan beri hizmetçi bulmada aracılık eden yaşlı kadına, onları bu duruma getiren tersliği anlatmış. Güve Ahmed’in anası da “Ey hanımım, sana yaşamım üzerine yemin ederim ki, sizi bu sıkıntıdan kurtaracak oğlum Ahmed’den başkası yoktur. Onun hapisten çıkmasını sağlarsan, O da güzel Yasemin’i oğlumuz olan genç efendimizin ellerine yollamanın bir yolunu bulur. Çünkü biliyorsun ki benim zavallı oğlum, ayakları bukağılı, boynunda üzerinde ‘Müebbet’ yazılı bir demir laleyle hapiste yatmaktadır. Bütün bunların nedeni de sahte para basması!” diye haykırmış. Habzalam’ın annesi de oğlunu kollayacağını ona vaat etmiş.</p>

  <p>Gerçekten, akşam olup da kocası vali, eve dönünce, yemekten sonra onu görmeye gitmiş; takıp takıştırmış, kokular sürünmüş ve en sevimli tavrını takınmış. Aslında yaradılış itibarıyla iyi olan Emir Halid, karısını görünce içinde kabaran arzuya kapılmaktan kendini alamamış ve ona sahip olmak istemiş; ama kadın “Senden istediğimi benden esirgemeyeceğine nikâhın üzerine yemin et önce!” diyerek karşı durmuş. O da yemin etmiş. Kadın hırsızı yaşlı anasının kaderi üzerinde konuşarak onu acındırmış ve oğlunun salıverilmesi vaadini almış. Bunun üzerine kocasının üzerine çıkmasına izin vermiş.</p>

  <p>Böylece, ertesi sabah Emir Halid abdestini alıp namaz kıldıktan sonra, Güve Ahmed’in kapalı bulunduğu hapishaneye gelmiş ve ona “Söyle bakayım haydut, geçmişteki kötülüklerinden pişman oldun mu?” diye sormuş; o da “Pişman oldum ve içimden gelerek bunu sana sözle açıklıyorum!” diye yanıt vermiş. Bunun üzerine vali, onu hapisten çıkarmış ve onun hâlâ hayatta olduğunu görünce şaşıran halifenin huzuruna çıkarmış. Halife, Güve Ahmed’e “Nasıl oldu da ey haydut, sen daha ölmedin?” diye sormuş. O da “Vallahi, ey Emirü’l-Müminin! Kötü kişinin yaşamı hapiste uzar!” diye yanıt vermiş. Bunu duyan halife kahkahalarla gülmüş ve “Demirciyi getirin, şunun bukağılarını kırsın!” diye buyurmuş. Sonra da ona “Senin yaptıklarının farkında olduğumdan, duyduğun pişmanlığı sürdürmen için sana yardım etmek istiyorum ve hırsızları senden iyi hiç kimse bilmediğinden, seni Bağdat’a kollukçubaşı atıyorum” demiş. Ve halife hemen bir ferman çıkararak Ahmed’i kollukçubaşı atadığını halka duyurmuş. Bunun üzerine Ahmed, halifenin elini öpmüş ve hemen görevini uygulamaya başlamış.</p>

  <p>Kurtuluşunu ve yeni görevine başlayışını kutlamak için ilkin eskiden yaptıklarının tanığı Yahudi Abraham’ın işlettiği meyhaneye giderek en sevdiği ve tadı olağanüstü olan İyonya şarabından iki üç testi boşaltmış. Anası oraya geldiğinde; onu, yarı sarhoş, eski Güve Ahmed olan şimdiki kollukçubaşının ürkülen görevine gösterdiği saygıdan dolayı karşı çıkmayan Yahudinin sakalını çekiştirip dururken bulmuş. Buna karşın onu, meyhaneden çıkarmayı başarmış ve bir kenara çekerek Habzalam’ın annesi Emir Halid’in karısına minnettar olmasını ve kurtuluşuna yol açan tüm konuşulanları ona aktararak saray komutanı Ebu Şâmât’ın esiresini en kısa sürede kaçırmak için bir yol bulması gerektiğini söylemiş.</p>

  <p>Bu sözleri duyan Güve Ahmed, anasına “Bu akşam meseleyi hallederim. Bundan kolay şey yok!” demiş. Ve bir düzen hazırlamak için onu terk etmiş.</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz altmış sekizinci gece olunca, demiş ki:</i></p>

  <br/>

  <p>Ve bir düzen hazırlamak için onu terk etmiş.</p>

  <p>Öte yandan, aynı gece Halife Harun Reşid eşinin dairesine gitmiş; çünkü ayın ilk günüymüş; ve her ayın ilk gününü eşini ziyaret ederek onunla günün olaylarını konuşmayı ve ülkesinin genel ve özel sorunları hakkında görüşünü almayı âdet edinmiş bulunuyormuş. Gerçekten, onun kişiliğine sonsuz güven duyuyor ve onu bilgeliği ve her zaman canlı kalan güzelliği için seviyormuş. Ama şunu da bilmek gerekir ki, halifenin, karısının dairesine girmeden önce, giriş yerindeki yuvarlak masa üzerine: amber ve firuze tanelerin birbirini izlemesinden oluşmuş tespihini, kabzasına güvercin iriliğinde yakutlar kakılmış yeşimden yapılmış kılıcını, Hilafet mührünü ve geceleyin sarayda gizli teftişler yaptığı sırada aydınlanmak için kullandığı taşlarla zenginleştirilmiş altından yapılmış küçük lambasını bırakmak gibi bir âdeti varmış.</p>

  <p>Bu ayrıntıları Güve Ahmed çok iyi bilirmiş. Tasarısını uygulamaya koymak için de bundan yararlanmış, halifenin karısının dairesini oluşturan köşkün duvarına ip merdivenini dayamak, yukarı tırmanmak ve bir gölge gibi sessiz giriş bölümüne girmek için geceleyin ortalığın kararmasını ve kölelerin yatmasını beklemiş. Orada göz kapayıp açıncaya kadar geçen bir sürede, dört değerli eşyayı ele geçirmiş; ve geldiği yoldan aşağı inmiş. Sonra doğru Ebu Şâmât’ın evine gitmiş ve aynı biçimde avluya girmiş; orada en ufak bir gürültü çıkarmadan, döşemedeki dört köşe mermerlerden birini çıkarmış, çabucak bir çukur kazarak değerli eşyayı oraya gömmüş. Sonra, her şeyi yine yerli yerine koyarak Yahudi Abraham’ın meyhanesinde içmeyi sürdürmek üzere gözden kaybolmuş.</p>

  <p>Bununla birlikte, Güve Ahmed, dörtbaşı bayındır bir hırsız olduğundan, dört değerli eşyadan birine sahip çıkma arzusunu yenememiş. Küçük altın lambayı ötekilerle birlikte çukurun dibine gömecek yerde, cebine atmış ve kendi kendine “Simsarlık bedeli almadan iş tutmak benim kitabımda yazılı değildir. Bu işte de kendi, kendime ödüyorum” demiş.</p>

  <p>Ama, biz halifeye dönersek, ertesi sabah dört değerli eşyayı bıraktığı yerde bulamayınca çok şaşırmış. Haremağalarını soruşturmaya kalkınca, bunların kendilerini yere atarak hiçbir şeyden haberleri olmadığını söylemeleri üzerine, halife sınırsız bir öfkeye kapılmış ve hemen gidip öfkelendiği zaman giydiği urbasına bürünmüş. Bu urba, baştan aşağı kızıl ipekten yapılmış imiş; ve halife, bunu giydiği zaman, bunun anlamı, onun yöresinde olanlar için belirli bir felaketin ve korkunç bir uğursuzluğun söz konusu olduğu imiş.</p>

  <p>Halife, bu kızıl giysiye bir kez büründükten sonra, Divan’a gitmiş ve salonda tek başına tahtına oturmuş. Ve tüm mabeyinciler, sapsarı kesildiği halde, başını dik tutup gözlerini halifenin ayaklarına yönelten Cafer dışında hepsi öylece kalakalmışlar. Halife, bir saat süren korkunç bir sessizlikten sonra, soğukkanlılıkla karşısında duran Cafer’e bakmış ve ona yavaşça “Kazan kaynıyor!” demiş; Cafer de “Allah tüm kötülüklerden korusun!” diye yanıt vermiş. Tam o sırada yanında Güve Ahmed olduğu halde vali içeri girmiş. Halife de ona “Yaklaş bakalım, ey Emir Halid! Ve bana Bağdat’ta kamu güvenliğinin ne âlemde olduğunu söyle!” demiş. Habzalam’ın babası olan vali “Bağdat’ta güvenlik tamdır, ey Emirü’l-Müminin!” diye yanıt vermiş. Halife “Sen yalan söylüyorsun!” diye haykırmış. Vali şaşırarak bu öfkeyi nasıl açıklayacağını bilemediğinden, yanında bulunan Cafer kulağına eğilerek iki sözcükle halifeyi öfkeye sürükleyen nedeni fısıldamış. Sonra halife ona “Eğer geceyarısı olmadan benim için olduğu kadar ülkem için de değerli olan çalınmış eşyayı bulamazsan, kafanı kestirip sarayın kapısına asacağım!” demiş.</p>

  <p>Bu sözleri duyan vali, halifenin önünde yeri öpmüş ve “Ey Emirü’l-Müminin! Hiç kuşku yok ki, hırsız saraydan biridir; çünkü ekşiyen şarap kendine özgü mayalanır. Ve de kölene, burada tek sorumlu kişinin sarayı da gözetmekle görevli olduğu kadar Bağdat’ın ve tüm ülkenin hırsızlarını da tanıyan kollukçubaşı olduğunu söylemesine izin ver! Kaybolan eşya bulunmadığı takdirde, onun öldürülmesi benimkinden önce yerine getirilmelidir” diye haykırmış.</p>

  <p>Bunun üzerine kollukçubaşı Güve Ahmed ilerlemiş ve gerekli saygıları sunduktan sonra, halifeye “Ey Emirü’l-Müminin, hırsız bulunacaktır. Ama halifemden tüm sarayda oturanlarla buraya girenler üzerinde: kadı, büyük Vezir Cafer ve saray komutanı Ebu Şâmât dahil, araştırma yapmama izin verilmesini sağlayan bir ferman yazmanı rica ederim!” demiş. Halife de hemen söz konusu fermanı hazırlayıp ona vermiş; ve “Her durumda, birinin kafasını kesmem gerek! Bu ya seninki olur ya da hırsızınki! Kendin seç artık! Ve yaşamım üzerine, atalarımın kabri üzerine yemin ederim ki, hırsız, tahtımın varisi kendi öz oğlum da olsa kararım aynı olacaktır: siyaset meydanında asılarak ölüm!” demiş.</p>

  <p>Bu sözleri duyan Güve Ahmed, elinde ferman olduğu halde, araştırma yapmak için kadıya iki muhafız, valiye iki muhafız göndermiş ve hemen Cafer’in, kadının ve valinin evlerini ziyaret ederek araştırma yapmış. Sonra olup bitenden henüz haberi bulunmayan Ebu Şâmât’ın evine ulaşmış. Güve Ahmed, bir elinde ferman, ötekinde ağır bir tunç çubuk olduğu halde evin giriş bölümüne dalmış ve Ebu Şâmât’a durumu anlatmış ve ona “Efendim, ben, halifenin sadık sırdaşının evinde araştırma yapmaktan çekinirim! Dolayısıyla araştırma yapmış sayılarak ayrılmam için izin ver!” demiş. Ebu Şâmât, ona “Ey kollukçubaşı, Tanrı böyle bir şeyden beni korusun! Görevini gereğince yapmanı isterim!” demiş. Bunu duyan Güve Ahmed “Bunu sadece usulen yapacağım!” demiş. Ve ihmalkâr bir tavırla avluya çıkmış ve her bir mermer parçasını ağır tunç çubuğuyla yoklayarak, darbe altında boşluktan ses veren söz konusu parçaya gelinceye kadar dolaşmaya başlamış.</p>

  <p>Bu sesi işiten Güve Ahmed “Aman yarabbi! Efendim, bu taşın altında herhalde geçmiş zamanlara ait içinde define gizleyen eski bir mahzen olsa gerek!” diye haykırmış. Ebu Şâmât da dört muhafıza “Haydi, şu mermeri kaldırın da altında ne olduğunu görelim!” demiş. Ve hemen muhafızlar elindeki gereçleri mermerler arasındaki aralıklara sokmuşlar ve mermeri kaldırmışlar. Ve herkesin gözleri önünde, çalınmış eşyadan üçü, yani kılıç, mühür ve tespih belirmiş! Bunu gören Ebu Şâmât “Aman yarabbi!” diye haykırarak bayılmış.</p>

  <p>Bunun üzerine Güve Ahmed, kadı ile valiyi ve tanıkları çağırarak çabucak bulunan eşya üzerine bir tutanak hazırlatmış; ve hepsi kâğıdı mühürlemişler ve muhafızlar Ebu Şâmât’ı gözaltına alırken, kadı bizzat halifeye giderek belgeyi ve çalıntı eşyayı kendisine sunmuş.</p>

  <p>Halife lamba dışında çalınan üç eşyayı eline alınca, bunların en sadık dostu, kendine yakın bildiği, bunca lütufta bulunduğu ve saray komutanı yaptığı ve sonsuz güven duyduğu kimsenin evinde bulunduğunu öğrenince, bir saat kadar tek bir söz söylemeden kalakalmış; sonra muhafızların komutanına dönerek, ona “Asın onu!” demiş.</p>

  <p>Muhafızların komutanı hemen huzurdan çıkarak buyruğu tüm Bağdat sokaklarında duyurmuş; sonra da Ebu Şâmât’ın evine giderek, kendisini tutuklamış, karılarını ve mallarını o saat zoralımına uğratmış. Mallar hazineye mal edilmiş; ve iki kadın esir pazarına götürülerek tellala teslim olunmuş; o zaman, Habzalam’ın babası olan vali, bunlardan birini, Cafer tarafından satın alınan eski esireyi getirmelerini bildirmiş; muhafızların komutanı da güzel sesli Zübeyde’yi kendi evine götürmüş.</p>

  <p>Oysa, muhafızların komutanı, Ebu Şâmât’ın en iyi dostuymuş, ve ona katıksız bir baba sevgisiyle bağlıymış. Ve halk içinde halifenin gazabını üzerine çekmemek için Ebu Şâmât’a sert davranıyorsa da, manevi oğlunun başını kesilmekten kurtarmaya da yemin etmiş bulunuyormuş ve kendi evine onun eşlerinden birini, felaketin tükettiği güzel Zübeyde’yi almakla işe başlamış.</p>

  <p>O akşam, o anda zincirlenmiş olarak zindanda bulunan Ebu Şâmât’ın asılması gerekiyormuş. Ama muhafızların komutanı onu gözetip duruyormuş. Gidip hapishane muhafızlarırının komutanını görmüş ve ona “Bu hafta durumu kesinleşmiş idam edilecek ne kadar mahkûm var hapishanede?” diye sormuş. O da “Bir noksanı bir fazlasıyla, kırk kadar!” diye yanıt vermiş. Muhafızların komutanı, “Onları görmek istiyorum” demiş. Ve onları birer birer ve birçok kez gözden geçirmiş; sonunda içlerinden Ebu Şâmât’a şaşılacak kertede benzeyen birini seçmiş ve hapishane muhafızına “Bu kişi, bana, oğlu İsmail yerine kurban edilmek üzere daha önce İbrahim’e gönderilen koçun yerini tutmaya yarayacaktır!” demiş.</p>

  <p>Ve mahpusu alıp idamın infazı için kararlaştırılan saatte, âdet olmuş gerekli dini işlemlerden sonra, toplanmış olan çok büyük bir halk kitlesi önünde hemen idam edilmek üzere meydana getirmiş; ve düzmece Ebu Şâmât’ın boynuna ipi geçirmiş ve bir hareketle onu asılmış olarak havada sallandırmış.</p>

  <p>Bunu yaptıktan sonra, muhafızların komutanı, Ebu Şâmât’ı hapisten çıkarmak için ortalığın kararmasını beklemiş ve onu oradan gizlice alıp kendi evine götürmüş. Ve ancak o zaman kendisine ne yapmak istediğini açıklamış ve “ama, Allah aşkına! Ey oğlum, niye bu değerli eşyayı çalma hevesine kapıldın, sen ki halifemizin büyük güvenini kazanmıştın?” demiş. Bu sözleri duyan Ebu Şâmât, heyecandan yeniden bayılmış ve birçok özen gösterilerek kendine geldikten sonra “Tanrı’nın yüce adına ve Peygamber üzerine yemin ederim ki, baba, bu hırsızlığın tümüyle dışındayım, nedenini ve kimin bu işi yaptığını da bilmiyorum!” diye haykırmış. Muhafızların komutanı da ona inanmakta hiç tereddüt etmemiş ve “Oğlum, er ya da geç suçlu bulunacaktır! Sana gelince, artık Bağdat’ta bir an bile kalma, çünkü bir insanın düşmanının hükümdar olması büyük bir beladır. Tanrı yüce bilgeliğiyle bu durumu değiştirinceye kadar karın Zübeyde’yi evimde, eşimin yanında alıkoyarak ben de seninle birlikte geleceğim!” diye haykırmış. Sonra, Ebu Şâmât’ı, karısına veda etmek için bile zaman tanımaksızın, alıp götürmüş ve “Buradan Tuz Denizi üzerinde Ayas limanına gideriz; oradan da İskenderiye’ye! Orada seni sakin bir yaşam bekliyor; çünkü bu İskenderiye kenti, oturmak için çok hoş, yöresi yeşil ve verimlidir!” demiş.</p>

  <p>Ve gece olunca, ikisi birden hemen yola koyulmuşlar ve çabucak Bağdat’ın dışına çıkmışlar. Ama binecek hayvanları yokmuş ve bunu nasıl sağlayacaklarını birbirine sorarlarken, Bağdat’ta sarraflık eden, çok zengin ve halifenin tanıdığı iki Yahudi görmüşler. Muhafızların komutanı kendisini canlı olarak rastladıkları Ebu Şâmât ile birlikte gördüklerini gidip anlatırlar diye korkmuş.</p>

  <p>Onlara doğru ilerleyerek, kendilerine “Katırlarınızdan inin!” diye haykırmış. Ve iki Yahudi titreyerek bineklerinden inmişler ve muhafızların komutanı, bunların kafalarını kesmiş, paralarını almış; katırlardan birinin üzerine binmiş, ötekini de Ebu Şâmât’a vermiş, ikisi birlikte denize doğru yol almaya başlamışlar.</p>

  <p>Ayas’a ulaşınca, katırlarını, onlara iyi bakmasını tembihleyerek, dinlenmek üzere indikleri hanın sahibine emanet etmişler; ve ertesi gün İskenderiye’ye gidecek bir gemi aramışlar; ve sonunda yelkenlerini açıp yola çıkmaya hazırlanmış bir gemi bulmuşlar. O zaman muhafızların komutanı, iki Yahudiden aldıkları tüm altınları Ebu Şâmât’a vermiş ve ona, İskenderiye’de, kendisine Bağdat’tan göndereceği haberleri ve de gerçek suçlu bulunduğu zaman onu yeniden Bağdat’a götürmek üzere kendisinin gelişini sakince beklemesini söylemiş. Sonra ağlayarak onu kucaklamış ve gemi yelkenlerini şişirmiş bulunduğundan yanından ayrılmış. Ve oradan Bağdat’a dönmüş.</p>

  <p>Ve de orada şunları öğrenmiş.</p>

  <p>Düzmece Ebu Şâmât’ın asılmasının ertesi günü, halife, daha fazla sarsılmış olarak Cafer’i çağırtmış ve ona “Ey vezirim, görüyor musun şu Ebu Şâmât bunca iyiliğimi gördükten sonra, nasıl benim güvenimi kötüye kullandı? Nasıl olur da bu kadar güzel bir kişi, bunca çirkin bir ruh taşıyabilir?” demiş. Vezir Cafer, mantığa sığmayan bu eylemin nedenlerini bir türlü kavrayamadığından, hayranlık verici bir bilgelikle “Ey Emirü’l-Müminin, en garip eylemler, nedeni bizim gözümüzden kaçmadıkça, sanıldığı kadar garip değildir. Her durumda, biz, sadece ortaya çıkan olayın etkilerinden başka bir şey düşünemeyiz. Oysa, eyleme girişen kişi bakımından bu etki, onu idam sehpasına götürecek kadar kötüdür! Bununla birlikte, Emirü’l-Müminin, Mısırlı Ebu Şâmât, gözlerinde öyle bir ruhsal güzelliğin yansımalarını taşımaktaydı ki, benim sağduyum, gözlerimin denetlediği olaya inanmayı kabul etmiyor!” diyerek yanıt vermiş.</p>

  <p>Bu sözleri duyan halife, bir saat kadar düşünmüş; sonra Cafer’e “Gerçekte, ne olursa olsun, gidip suçlunun darağacında sallanan gövdesine bakmak istiyorum!” demiş. Ve kılık değiştirerek Cafer ile birlikte dışarı çıkmış ve düzmece Ebu Şâmât’ın yer ile gök arasında asılı bulunduğu yere ulaşmış. Gövde, kendisini bütünüyle saran bir kefene bürülü bulunuyormuş. Halife, Cafer’e “Kefeni aç!” demiş. Cafer de açmış ve halife asılan kişiye bakınca, birden şaşırarak irkilmiş, ve “Ey Cafer, bu kesinlikle Ebu Şâmât değil!” diye haykırmış. Cafer gövdeyi inceleyerek bunun kesinlikle Ebu Şâmât’a ait olmadığını saptamış; ama bunu belli etmeyerek, sakin “Ey Emirü’l-Müminin, bunun Ebu Şâmât olmadığını neye göre söylüyorsun?” diye sormuş. O da “Onun boyu bundan daha kısaydı, bununki ise uzun” demiş. Cafer “Bu bir kanıt sayılamaz. Asılınca uzamıştır” diye yanıt vermiş. Halife “Sarayın eski komutanının yanaklarında iki ben vardı, bunda bir tane bile yok!” deyince Cafer “Ölüm bünyeyi değiştirir, çehreyi de alt üst eder!” demiş. Ama halife “Olabilir! Ama Cafer, şu asılmışın ayak tabanlarına bak; aykırı mezhepli Ali yanlılarının âdetlerine uygun olarak, dövmeyle kazınmış iki büyük şeyhin adını taşıyor! Oysa, sen de pekâlâ biliyorsun ki, Ebu Şâmât Şii değil, Sünni idi!” diye haykırmış. Bu gözlem üzerine Cafer “Sadece Allah eşyanın sırrını bilir!” diyerek sözünü tamamlamış. Sonra ikisi birden saraya dönmüşler, halife cesedin gömülmesi emrini vermiş. Ve o günden sonra Ebu Şâmât’ın anısını bile belleğinden silip atmış.</p>

  <p>Ama, Ebu Şâmât’ın ikinci karısı olan esireye gelince, Emir Halid’in buyruğuyla oğlu Habzalam’ın yanına götürülmüş. Satış gününden beri yatağından kıpırdamamış olan oğlan, onu görünce burnundan soluyarak ayağa kalkmış ve ona yaklaşmak, onu kollarına almak istemiş. Ama budalanın görünümünden iğrenmiş ve nefret duymuş olan güzel esire, birdenbire kemerinden bir hançer çıkararak kolunu kaldırmış ve “Uzaklaş benden, yoksa şu hançerle seni öldürür, sonra da kendimi vururum!” diye haykırmış. Bunu gören Habzalam’ın annesi, kollar havada ilerleyip “Sen oğlumun arzusuna nasıl karşı koyarsın, ey küstah esire?” diye haykırmış. Ama genç kadın “Ey yolsuz kadın, bir kadının aynı zamanda iki erkeğe ait olmasına izin veren yasa var mı? Ve söyle bana, ne zamandan beri köpekler arslanların ininde barınıyor?” demiş.</p>

  <p>Bu sözleri duyan Habzalam’ın annesi “Pekâlâ! Madem ki öyledir, burada geçireceğin yaşamın senin için çok zor olduğunu göreceksin!” demiş. Genç kadın da “İster yaşamakta, ister ölmüş olsun; kocamın sevgisini reddetmektense ölmeyi yeğlerim!” demiş. Bunun üzerine valinin karısı onu soyundurmuş ve üzerindeki ipek giysiler ile ziynetleri almış ve üzerine keçi kılından kötü bir aşçı esvabı giydirmiş ve onu “Bundan böyle senin burada köle olarak görevin soğan soymak, tencereleri kaynatmak için ateş yakmak, domatesin suyunu sıkmak ve ekmek hamuru yoğurmaktan ibaret olacak!” demiş. Genç kadın da “Bu tür kölelik görevlerini yapmayı, oğlunun yüzünü görmeğe yeğlerim!” demiş. Ve o günden sonra mutfakta çalışmış; ama öteki tüm esirlerin gönlünü kazanmakta gecikmemiş; onlar da çalışırken onun yerini alarak kendisinin bu işleri yapmasını engellemişler.</p>

  <p>Habzalam’a gelince, güzel esire Yasemin’e artık hiç ulaşamayacağını anlayınca yatağa düşmüş ve bir daha da hiç kalkmamış.</p>

  <p>Öte yandan da Yasemin’in daha evliliğinin ilk gecesinden Ebu Şâmât’tan hamile kalmış bulunduğunu hatırlamak gerek! Bundan dolayı, valinin evine gelmesinden birkaç ay sonra doğum yaparak ay kadar güzel bir oğlan çocuğu doğurmuş; ve adını Arslan koymuş. Kendisiyle birlikte bütün esirler sıcak gözyaşlarıyla ağlayarak babasının çocuğuna ad koyamamasından dolayı üzüntülerini belirtmişler.</p>

  <p>Küçük Arslan, iki yıl boyunca ana sütüyle beslenerek sağlam ve güzel bir çocuk olmuş. Ve artık tek başına yürüyebildiğinden, bir gün, Baht onun, annesinin meşgul bulunduğu bir sırada, mutfağın merdivenlerinden çıkarak, Habzalam’ın babası Vali Emir Halid’in oturup amber tespihini çekmekte olduğu salona ulaşmasını istemiş.</p>

  <p>Babası Ebu Şâmât’a benzerliği besbelli olan küçük Arslan’ı görünce, Emir Halid, gözlerinin yaşardığını duyumsamış; çocuğu çağırıp onu dizlerine alarak okşamaya başlamış ve kendi kendine “Bunca güzel varlıkları yaratan ve onlara can ve yaşam sağlayana şükürler olsun!” demiş.</p>

  <p>O sırada, esire Yasemin, çocuğun gözden kaybolduğunu fark etmiş, şaşırarak onu her yerde aramış; sonunda, içeri girmek için uygun bir durumu bulunmamasına karşın, gözleri afallamış, Emir Halid’in bulunduğu salona girmiş; küçük Arslan’ın valinin kucağında oturmakta olduğunu görmüş; çocuk, küçük parmaklarını valinin saygıdeğer sakallarına sokarak eğleniyormuş. Ama, annesini görünce, küçük kollarını ona doğru uzatmış; Emir Halid onu alıkoyarak Yasemin’e, iyi yürekli bir yaklaşımla “Yaklaş bana ey esire! Bu çocuk senin mi?” diye yanıt vermiş. Vali “Ya babası kim? Benim hizmetkârlarımdan biri mi?” diye sormuş. O da şelale halinde gözyaşları dökerek “Babası benim kocam olan Ebu Şâmât’tır! Ama şimdi, ey efendim, senin oğlundur!” demiş. Vali, bundan çok duygulanarak, esireye “Allah için! İyi söyledin! Bundan böyle benim oğlumdur!” ve o saat çocuğu evlat edinmiş ve anasına da “Bu durumda, bugünden başlayarak oğlunu benim sayabilirsin, ona da bunu inandırırsın ve her şeyi anlayacak bir yaşa ulaşınca da, benden başka bir babası olduğunu bilmesin!” demiş. Yasemin de “İşittim ve itaat ettim!” diye yanıt vermiş.</p>

  <p>Bunun üzerine Emir Halid, Ebu Şâmât’ın oğlunun gerçek babası olmayı üstlenmiş; ve onun özenli bir öğrenim görmesini sağlamış onu çok bilgili birinci sınıf bir hattat olan bir hocanın ellerine teslim etmiş; o da çocuğa güzel yazmayı, Kur’an’ı, hendeseyi ve şiir sanatını öğretmiş. Sonunda genç Arslan biraz daha büyüdüğünde, babalığı Emir Halid, ona, at binmeyi, silah kullanmayı, mızrak atmayı ve yarışmalarda güreşmeyi öğretmiş. Ve böylece çocuk, on dört yaşına ulaşınca vali olan babası gibi dörtbaşı bayındır bir silahşor olmuş ve kendisine halife tarafından emir unvanı verilmiş.</p>

  <p>Oysa, Baht, bir gün genç Arslan’ın Yahudi Abraham’ın meyhanesinin kapısında Güve Ahmed ile buluşmasını istemiş. Ve Güve Ahmed emirin oğlunu içeri girip bir şeyler içmeye çağırmış. Öylece oturmuşlarken, Güve Ahmed, alışık olduğu gibi sarhoş oluncaya kadar içmeye koyulmuş. O sırada cebinden birzamanlar çalmış bulunduğu değerli taşlarla zenginleştirilmiş küçük altın lambayı çıkarmış ve o sırada ortalık kararmaya başladığından onu yakmış. Bunu gören Arslan ona “Ya Ahmed, bu çok güzel bir lamba. Onu bana versene!” demiş. Kollukçubaşı “Allah bundan beni korusun! Birçok canların alınmasına neden olmuş bir eşyayı sana nasıl verebilirim? Bil ki, gerçekten, bu lamba eski saray komutanı olan Ebu Şâmât adlı bir Mısırlının ölümüne neden olmuştur!” diyerek yanıt vermiş. Arslan da çok ilgilenerek “Anlat bunu bana!” diye haykırmış.</p>

  <p>O zaman Güve Ahmed, bütün öyküyü, başından sonuna kadar ona anlatmış ve sarhoşluğu dolayısıyla, bu düzenin kendisi tarafından yerine getirildiğini de övünerek açıklamış.</p>

  <p>Genç Arslan, eve dönünce, annesi Yasemin’e Güve Ahmed’den işitmiş olduğu öyküyü anlatmış ve ona, bu lambanın hâlâ onun elinde bulunduğunu da bildirmiş. Bu sözleri duyan Yasemin, bir çığlık atarak baygın yere düşmüş...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz altmış dokuzuncu gece olunca, demiş ki:</i></p>

  <br/>

  <p>Bu sözleri duyan Yasemin, bir çığlık atarak baygın yere düşmüş. Ve sonra kendine gelince, hıçkırıklarla ağlamaya başlamış ve oğlu Arslan’ın boynuna atılarak ona gözyaşları arasında “Evladım, Allah artık gerçeği ortaya çıkarıyor. Artık senden sırrımı daha fazla saklamayacağım! Bil ki, ey küçük Arslan, Emir Halid senin sadece babalığındır; kan bağınla bağlı olduğun babana gelince, senin anlayacağın gibi gerçek suçlu yerine cezalandırılmış olan benim sevgili kocam Ebu Şâmât’tır. Bu durumda, oğlum, babanın eski ve büyük bir dostu olan halifenin muhafızlarının sayın komutanını gidip bulman ve ona öğrendiğin şeyi anlatman gerek! Sonra ona ‘Ey büyüğüm, babam Ebu Şâmât’ın ölümüne neden olandan öcümü alacağıma Tanrı huzurunda yemin ederim!’ dersin!” demiş.</p>

  <p>Ve genç Arslan hemen koşup vaktiyle Ebu Şâmât’ın başını da kurtarmış olan muhafızların komutanını bulmaya gitmiş ve ona Yasemin’in kendisinden anlatmasını istediği şeyleri anlatmış. Bunu duyan muhafızların komutanı, şaşkınlığın ve sevincin sınırına ulaşarak, Arslan’a “Örtüleri yırtıp karanlıkları aydınlatan Tanrı’ya şükürler olsun!” demiş. Ve “Yarından tezi yok, ey oğlum, Tanrı senin öcünü alacaktır!” diye eklemiş.</p>

  <p>Gerçekten, o gün; halife, bir yarışma açarak bütün emirleri ve Bağdat’ın en ünlü silahşorlarını katılmaya çağırmış; bu yarışma sırasında at üzerinde top oynama oyunu da düzenlenmiş. Arslan, oyun için gerekli tulumu giymiş, babalığı Emir Halid’in ahırının en güzel atına binmiş. Ve gerçekten bu haliyle göz kamaştırmakta imiş; halife de onun duruşundaki zarafetten ve canlı gençliğinde son kertede etkilenmiş. Ve onu kendi takımına seçmek istemiş.</p>

  <p>Ve oyun başlamış. Şu yandan, bu yandan oyuncular davranışlarıyla ve ellerindeki tokmaklarla topa vururken gösterdikleri beceriyle dörtnal giden atlarının üstünde büyük bir gösteri sergilemişler.</p>

  <p>Ama birdenbire halifenin yönettiği takımın karşısındaki takımdaki oyunculardan biri topu doğrudan doğruya halifenin yüzüne fırlatmış; bu öylesine ustaca ve şiddetli bir vuruşmuş ki, eğer genç Arslan, hayranlık verici bir beceriyle, elindeki tokmakla topu zamanında uzaklaştırmasa, top halifenin gözleri, belki de yaşamı için büyük bir tehlike oluşturacakmış. Arslan, topu karşı tarafa doğru öylesine bir vuruşla geri yollamış ki, topu fırlatmış olan silahşorun sırtına çarpmış ve onu attan düşürmüş!</p>

  <p>Bu parlak eylemi yapan genç Arslan’a bakan halife, onu “Ey Emir Halid’in oğlu, yaşayasın!” demiş. Sonra da hemen attan inerek ve yarışmaya son verdirerek emirlerini ve oyuna katılan tüm silahşorları bir araya toplamış; ve de genç Arslan’ı çağırarak orada bulunanların önünde kendisine “Ey Bağdat valisinin yiğit oğlu, seninkine benzer bir oyun çıkarana verilebilecek ödülü senin takdir etmeni istiyorum! Ne istersen hemen yerine getirmeye hazırım! Söyle bakalım!” demiş.</p>

  <p>Bunun üzerine genç Arslan halifenin önünde yeri öperek, ona “İman ehlinin komutanından intikam diliyorum! Babamın kanı henüz yerde duruyor, oysa katil yaşamakta!” demiş.</p>

  <p>Bu sözleri duyan halife, şaşkınlığın sınırına ulaşmış ve “Ey Arslan, babanın öcünden söz ederek ne demek istiyorsun? Baban, Emir Halid, işte yanında duruyor ve Tanrı’ya şükürler olsun ki canlı!” diye haykırmış. Ama Arslan “Ey Emirü’l-Müminin, Emir Halid beni evlatlık almış olan babamdır ve benim için babalıkların en değerlisidir. Bil ki, aslında ben, kan bağıyla onun değil, senin eski saray komutanın Ebu Şâmât’ın oğluyum!” diye yanıt vermiş.</p>

  <p>Halife bu sözleri işitince, gözlerinin önünde ışığın karanlığa dönüştüğünü görmüş; ve değişik bir sesle “Oğlum, bilmiyor musun ki, baban, Emirü’l-Müminin gözünde bir haindir?” demiş, ama Arslan “Tanrı babamı bir ihanette bulunmuş olmaktan korusun! Hain senin sol yanında durmaktadır, ey Emirü’l-Müminin! Kollukçubaşı Güve Ahmed’dir suçlu! Onun üstünü yokla, cebinde ihanetinin kanıtını bulacaksın!” diye haykırmış.</p>

  <p>Bu sözleri duyan halifenin rengi atmış, safran gibi sararmış; ve korkunç bir sesle muhafızların komutanını çağırmış ve ona “Benim önümde kollukçubaşının üzerini ara!” demiş. Bunun üzerine Ebu Şâmât’ın eski dostu olan muhafızların komutanı, Güve Ahmed’in yanına yaklaşmış ve göz açıp kapayıncaya kadar geçen bir sürede elini cebine sokup birdenbire oradan halifeden çalınan küçük altın lambayı çıkarmış.</p>

  <p>Bunun üzerine halife, kendini zor tutarak Güve Ahmed’e “Yaklaş buraya! Bu lamba nereden eline geçti?” demiş; O da “Ey Emirü’l-Müminin, satın aldım!” diyerek yanıt vermiş. Halife de muhafızlara “Hemen onu itiraf edinceye kadar sopalamaya başlayın!” demiş. Ve muhafızlar hemen Güve Ahmed’i yakalamışlar, sırtını soymuşlar ve her şeyi itiraf edip tüm öyküyü başından sonuna kadar anlatıncaya kadar kırbaçlayıp delik deşik etmişler.</p>

  <p>Bunu gören halife, genç Arslan’a dönmüş ve ona “Şimdi sıra sende. Onu senin ellerine teslim ediyorum!” demiş. Ve hemen muhafızlar ipi Güve Ahmed’in boynuna geçirmişler; Arslan da onu iki elleriyle tutmuş ve muhafızların komutanının yardımıyla yarış alanının ortasına dikilmiş darağacının yukarısına çekmiş.</p>

  <p>Adalet böylece yerine getirilince, halife Arslan’a “Oğlum, gösterdiğin cesaret için benden hâlâ bir şey dilemedin!” demiş. Arslan da “Ey Emirü’l-Müminin, madem ki benden bir dilekte bulunmamı istiyorsun, öyleyse bana babamı geri ver!” demiş.</p>

  <p>Onun bu sözlerini duyan halife, son kertede duygulanmış ve ağlamaya koyulmuş; sonra iç çekerek “Ama bilmiyor musun ki oğlum, senin zavallı baban, haksız yere mahkûm edilmiş ve asılarak ölmüştür? Ya da ölmüş olmalı; ama konu tümüyle açıklık kazanmamıştır. Bundan dolayı sana atalarımın değerli anıları üzerine yemin ederim ki, bana baban Ebu Şâmât’ın ölmemiş olduğunu bildiren kimseye ödüllerin en büyüğünü bağışlayacağım!” demiş.</p>

  <p>Bunun üzerine muhafızların komutanı ilerlemiş ve halifenin önünde yeri öperek “Bana güven sözü ver!” demiş. Halife “Güvenlik üzerine olsun! Konuş!” diye yanıtlamış. Muhafızların komutanı da “Sana hayırlı haberi veriyorum, ey Emirü’l-Müminin: Senin eski sadık hizmetçin Ebu Şâmât hayattadır!” demiş. Halife “Ah, ne diyorsun sen?” diye haykırmış. O da “Başın üzre yemin ederim ki söylediğim gerçektir! Ve onun yerine, kendisine bir kardeş kadar benzeyen sıradan bir mahkûm astırarak Ebu Şâmât’ı ben kurtardım. Şimdi kendisi güven içinde, muhtemelen İskenderiye’de bir dükkâncı olarak yaşamaktadır!” diye yanıt vermiş. Bu sözleri duyan halife, sevince kapılmış ve muhafızların komutanına “Senin gidip onu araman ve en kısa sürede bana getirmen gerek!” demiş. Muhafızların komutanı da “İşittim ve itaat ettim!” diye yanıt vermiş. Bunun üzerine halife, yolculuk harcamaları için ona on bin dinar vermiş ve muhafızların komutanı da hemen İskenderiye’ye gitmek üzere yola çıkmış. Ve orada Allah isterse Ebu Şâmât’ı bulacakmış.</p>

  <p>Ebu Şâmât’ın ne durumda olduğuna gelince, şöyleymiş:</p>

  <p>Onu İskenderiye’ye ulaştıracak olan gemi, harika bir yolculuktan sonra, Yüce Tanrı’nın alnına yazmış olduğu gibi Ebu Şâmât hemen sahile çıkmış ve kendisi Kahireli olduğu halde ömründe hiç görmediği İskenderiye’nin görünümüyle büyülenmiş. Ve hemen çarşıya gidip orada yeni hazırlanmış ve tellalın satışa çıkarıldığını ilan etmekte olduğu bir dükkânı olduğu gibi tutmuş. Burası, sahibi ansızın ölen bir dükkânmış; hemen kullanılabilecek şekilde halılar ve yastıklarla doluymuş; mal olarak da içinde denizciler için yelkenler, halatlar, sağlam sandıklar, işporta malları, her türden ve her fiyattan silahlar ve özellikle önemli bir miktarda, denizdeki kaptanların çok değer verdikleri ve Batı’da bulunanlara satmak üzere aldıkları tahta parçaları ve eski püskü şeyler varmış. Çünkü oradaki kişiler eski zamanlardan kalma döküntü şeyleri pek sever ve bunların karşılığında karılarını ve kızlarını vererek değiş tokuş ederlermiş; örneğin çürümüş bir tahta ya da tılsımlık bir taş ya da paslı bir kılıç gibi...</p>

  <p>Böylece, Ebu Şâmât’ın Bağdat’tan uzakta uzun yıllar sürgün kaldığı zaman, ticaret hayatında bire karşı on aldığı bu satışlardan dolayı hayran olunacak kadar başarı sağlamasında şaşılacak bir şey yokmuş. Çünkü eski zamanlara ait döküntü şeyleri, örneğin bir dirheme alınan bir malı, meraklılarına, on dinara satmak pekâlâ mümkünmüş.</p>

  <p>Dükkânda bulunan her şeyi sattıktan sonra, Ebu Şâmât, onu boş olarak yeniden satmak isterken, kesinlikle boşaldığını sandığı raflardan birinde parlak ve kırmızı bir madde bulunduğunu görmüş. Onu eline alarak bunun tılsım değeri yüksek, alt yüzü tıraş edilerek zincire takılmış eski, iri bir mücevher olduğunu görmüş; üzerinde karınca gibi ya da benzeri aynı boydaki böceklere çok benzer harflerle yazılmış isimler varmış. Ebu Şâmât bulduğu şeyi dikkatle incelerken ve bunun kendisine ne miktarda kazanç sağlayacağını düşünürken; birdenbire dükkânın önünde elinde tuttuğu şeyi sokaktan geçerken görüp daha yakından incelemek isteyen bir kaptanın durmakta bulunduğunu görmüş.</p>

  <p>Kaptan, selam verip aldıktan sonra, Ebu Şâmât’a “Üstat, bana bu mücevheri satar mısın, yoksa satılık değil mi?” diye sormuş; o da “Burada her şey satılıktır, dükkân bile!” diyerek yanıt vermiş; kaptan da “Öyleyse bu mücevheri bana bin dinara satar mısın?” diye sormuş.</p>

  <p>Bu sözleri duyunca, Ebu Şâmât, kendi kendine “Aman yarabbi! Bu taş herhalde çok değerli olmalı! Biraz güçlük çıkarmalıyım!” diye düşünmüş. Ve “Herhalde şaka yapıyor olmalısın, ey kaptan! Zira, Allah tanığımdır, ben bunu kendim yüz bin dinara satın aldım!” demiş. Öteki de “Öyleyse yüz bin dinar mı istiyorsun?” diye sormuş. Ebu Şâmât da “Öyle olsun! Ama sırf senin hatırın için!” demiş. Kaptan da ona teşekkür edip, kendisine “Üzerimde bu kadar para yok çünkü İskenderiye’de bu denli çok parayla dolaşmak çok tehlikelidir. Ama benimle gemiye kadar gelirsen, yalnız malın bedelini değil, fazladan iki parça çuha, iki parça kadife, iki parça da saten kumaş alırsın!” demiş.</p>

  <p>Bunun üzerine Ebu Şâmât ayağa kalkmış, dükkânının kapısını kilitlemiş ve gemiye giden kaptanı izlemiş. Kaptan da ona güvertede beklemesini rica etmiş ve parayı bulmak üzere oradan uzaklaşmış. Ama bir daha görünmemiş ve yelkenler fora edilerek gemi martı gibi denize açılmış. Ebu Şâmât böylece denizde hapsedilmiş olduğunu anlayınca, son kertede şaşırıp kalmış. Ortalıkta kendisinden açıklama isteyebileceği hiçbir gemici göremediğinden, kime başvurabileceğini bilememiş ve gemi deniz üzerinde âdeta uçar gibi, görünmez bir güçle itilircesine yol alıyormuş. Böylece şaşkın ve korku içinde dururken, sonunda kaptanın çıkıp geldiğini görmüş, kendisine sakalını sıvazlayarak ve alaycı bir tavırla bakıyormuş; sonunda “Sen Bağdat’ta, halifenin sarayında bulunmuş olan tacir Şemseddin’in oğlu Müslüman Ebu Şâmât değil misin?” demiş. O da “Şemseddin’in oğlu benim!” diye yanıt vermiş. Kaptan “Pekâlâ! Birkaç gün içinde bizim Hıristiyan ülkemizdeki Cenova’ya ulaşmış olacağız. Ve ey Müslüman, orada seni bekleyen bahtı göreceksin!” demiş. Sonra ayrılıp gitmiş.</p>

  <p>Ve gerçekten çok mutlu bir deniz yolculuğundan sonra, gemi, Hıristiyanların kenti Cenova limanına ulaşmış. Ve hemen yaşlı bir kadın, yanında iki erkek olduğu halde, kendisini nasıl bir serüvenin beklediğini anlamayan Ebu Şâmât’ı bulmaya gelmiş. Bununla birlikte, ister iyiye, ister kötüye yöneltsin, diyerek kendini bahtına terk etmiş; kendisini kentin içinden geçirerek bir keşiş topluluğuna ait bir manastırın kilisesine götüren yaşlı kadını izlemiş.</p>

  <p>Kilisenin kapısına ulaşınca, yaşlı kadın Ebu Şâmât’a dönerek ona “Bundan böyle kendini bu kilisenin ve bu manastırın hizmetkârı olarak düşünebilirsin. Hizmetin, her sabah şafak sökerken kalkıp ilkin odun toplamak üzere ormana gitmek, sonra çabucak dönüp kilisenin ve manastırın döşeme taşlarını yıkamak; sonra buğdayı kalburdan geçirmek, öğütmek, unu hamur haline getirmek, ekmeği fırında pişirmek; sonra bir ölçek mercimek alıp öğüterek pişirmektir. Sonra pişirdiğin yemeği üç yüz yetmiş çanağa dolduracak, her birini manastırın üç yüz yetmiş keşişinin önüne birer birer koyacaksın; sonra keşişlerin hücrelerinde bulunan çöp tenekelerini boşaltmaya gideceksin; sonra bahçeyi sulayarak ve dört havuzu ve duvar dibinde sıralanmış fıçıları doldurarak işini bitireceksin! Ve bütün bu günlük işler öğleden önce bitmiş olmalıdır. Çünkü bütün öğleden sonraları, yoldan geçenleri ister istemez kilisede vaizi dinlemeye zorlamakla meşgul olacaksın! Reddederlerse, şurada duran ucuna ağır bir haç eklenmiş demir topuzla, kralın emri gereğince, onları tepelersin! Böylece, kentte sadece buraya gelip keşişlerce kutsanmak isteyen sofu Hıristiyanlar kalır. Ve şimdi, işe başla ve sana söylediklerimi aklından çıkarma!” demiş.</p>

  <p>Ve ona bu sözleri söyledikten sonra, yaşlı kadın, gözünü kırparak ona bakmış ve uzaklaşmış gitmiş.</p>

  <p>Bunun üzerine Ebu Şâmât kendi kendine “Vallahi! Bütün bunlar müthiş!” demiş. Ve artık ne karar vereceğini bilemeden, o sırada bomboş olan kiliseye girmiş ve darbe üstüne darbeyle gelen bütün bu şeyler üzerinde düşünmeye gayret etmek üzere bir sıraya oturmuş.</p>

  <p>Bir saat kadar oturup orada öylece düşünürken, direkler arasından ona kadar ulaşan tatlı bir kadın sesi duymuş; ve hemen tüm üzüntülerini unutarak kendinden geçercesine onu dinlemiş. Ve bu sesten öylesine duygulanmış ki, ruhundaki tüm kuşlar hep bir ağızdan ötmeye başlamışlar; ve üzerine bu musikinin sunduğu kutsanmış tazeliğin indiğini duyumsamış. Ve kalkıp sesin sahibini aramağa koyulunca, bu ses duyulmaz olmuş.</p>

  <p>Ama ansızın, sütunlar arasından başı örtülü bir kadın şeklinin kendisine doğru geldiğini görmüş, kadın, tatlı bir sesle ona, “Ah! Ebu Şâmât, çok uzun zamandır seni düşünüyordum! Sonunda Tanrı’ya şükürler olsun ki bizi buluşturdu! İşte! Artık şimdi evlenebiliriz!” demiş.</p>

  <p>Bu sözleri duyan Ebu Şâmât “Tanrı’dan başka Tanrı yoktur! Kuşkusuz, benim başıma gelen, bir rüyadan başka bir şey olamaz! Ve bu rüya dağılınca, ben yine İskenderiye’deki dükkânıma döneceğim!” diye haykırmış. Ama genç kadın ona “Ama, yo! Ey Ebu Şâmât, gerçek bu! Seni kentin kralı olan babamın emrindeki deniz kaptanının girişimiyle getirttiğim Cenova kentindesin! Evet, bil ki ben, aslında, bu kentin kralının kızı, Hüsn-Meryem Ece’yim! Daha küçücük çocukken öğrendiğim büyücülük, senin varlığını ve güzelliğini önüme serdi; sana öylesine âşık oldum ki, seni bulması için kaptanı İskenderiye’ye yolladım. Ve işte, dükkânında bulduğun ve kaptanın kendisinin raflardan birine bıraktığı ve bu yoldan seni gemiye çektiği tılsımlı mücevher boynumda. Ve birkaç saniye sonra, bu mücevherin bana sağladığı mucizevi gücü kendi gözünle göreceksin! Ama her şeyden önce, benimle evleneceksin! O zaman tüm arzuların yerine gelecek!” demiş. Ebu Şâmât ona “Ey Ece, bana hiç değilse, yeniden İskenderiye’ye geri yollanacağımı vaat edemez misin?” demiş. Kadın da “Bu en kolay şey!” demiş. Bunun üzerine o da kadınla evlenmeye razı olmuş. Ve hemen Meryem Ece, ona “Demek ki çabucak İskenderiye’ye geri dönmek istiyorsun, öyle mi? demiş. O da “Evet, Allah rızası için!” diye yanıt vermiş. Kadın “Haydi gidelim!” deyip kırmızı akiği eline alarak üzerine bir yatak sureti çizilmiş yüzünü göğe çevirerek “Ey akik, Süleyman’ın adına, bana bir yolculuk yatağı sağlamanı senden istiyorum!” demiş.</p>

  <p>Bu sözler daha söylenir söylenmez, örtüleri ve yastıklarıyla bir yolculuk yatağı önlerinde belirmiş. İkisi birlikte üzerine binmişler, keyiflerince uzanmışlar. Bunun üzerine Meryem Ece, akiği parmakları arasına almış ve üzerinde kuş sureti olan yüzeylerinden birini göğe çevirmiş ve “Akik, ey akik, Süleyman’ın adını anarak sana emrediyorum: Bizi, en kestirme yolu izleyerek sağ salim İskenderiye’ye götür!” demiş.</p>

  <p>Daha bu buyruk ağzından çıkar çıkmaz yatak hiç sarsıntı yapmadan kendiliğinden havalanmış, kubbeye kadar yükselmiş, büyük pencereden dışarı çıkmış, kuşların içinde en hızlı uçandan daha hızlı, hayranlık verici bir biçimde uzaya dalmış, çiş yapacak kadar bile gerekmeyen bir zaman içinde onları İskenderiye’ye indirmiş.</p>

  <p>Oysa, karaya ayak bastıkları o anda, Bağdat usulünce giyinmiş bir adamın kendilerine doğru geldiğini görmüşler; Ebu Şâmât onu hemen tanımış: Bu, muhafızların komutanı imiş. O da, tam o sırada, bir gemiden çıkarak eski hükümlüyü aramak üzere İskenderiye’ye gelmiş imiş. Birbirlerinin kollarına atılmış ve muhafızların komutanı Ebu Şâmât’a gerçek suçlunun bulunuşunun ve asılışının öyküsünü anlatmış; ayrıca on dört yıldan bu yana Bağdat’a geçmiş olan tüm olayları da anlatmış; böylece ona oğlu Arslan’ın doğuşunu ve şimdi Bağdat’ın en yakışıklı silahşoru olduğunu açıklamış.</p>

  <p>Ebu Şâmât da, muhafızların komutanına kendi bakımından tüm serüvenini, başından sonuna kadar anlatmış. Ve bir kez heyecanı yatıştıktan sonra biraz kendini toparlayan muhafızların komutanı, ona “Emirü’l-Müminin seni en kısa zamanda görmek istiyor!” demiş. O da “Çok doğal! Ama ilkin bana izin verirsen Kahire’ye giderek babam Şemseddin’in ve annemin ellerini öpmek ve onların Bağdat’a bizimle birlikte gelmelerini sağlamak istiyorum” demiş.</p>

  <p>Bunun üzerine muhafızların komutanı onlarla birlikte yatağın üzerine binmiş ve göz açıp kapayasıya kadar geçen bir zamanda Kahire’ye ulaşıp Şemseddin’in evinin bulunduğu Sarı Sokak’a ulaşmışlar. Kapıyı çalmışlar. Kimin çaldığını görmek üzere Ebu Şâmât’ın annesi kapıya gelmiş ve “Kim o?” diye sormuş. O da “Ben, oğlun Ebu Şâmât!” diye yanıt vermiş.</p>

  <p>Annenin sevinci sonsuz olmuş, uzun yıllardır büründüğü matem elbiseleri içinde oğlunun kollarına bayılarak düşmüş. Saygıdeğer Şemseddin’in de ondan kalır yeri yokmuş.</p>

  <p>Evde üç gün dinlendikten sonra, hepsi birden yatağın üzerine oturmuşlar ve Hüsn-Meryem Ece’nin emri üzerine, yatak onları sağ salim Bağdat’a taşımış; orada halife, Ebu Şâmât’ı bir evlat gibi kucaklayarak karşılamış ve onu ve onunla birlikte babası Şemseddin’i, oğlu Arslan’ı armağanlar ve onurlarla donatmış. Bundan sonra Ebu Şâmât, servetinin ilk kaynağının, onu saflıkla yoluculuğa çıkarmak için düzen kuran, sonra da yarı çıplak bir çeşmenin mermerleri üzerinde yatarken oradan toparlayıp götüren İkiyanlı Mahmud olduğunu hatırlamış. Ve onu hemen her yerde aratmış; ve sonunda bir bahçede, bir genç topluluğunun ortasında yiyip içer ve şarkı söylerken buldurmuş. Ve onu saraya getirtip İkiyanlı da olsa, Güve Ahmed’in yerine kollukçubaşı olarak atanmasını sağlamış.</p>

  <p>Bu da olup bittikten sonra, Ebu Şâmât, genç Arslan gibi güzel ve yiğit bir oğul bulmaktan mutlu, Tanrı’ya lütuflarından dolayı şükretmiş. Ve Bağdat’ta, mutluluğun sınırında, üç karısı: Zübeyde, Yasemin ve Hüsn-Meryem arasında, zevkleri yıkan ve dostları birbirinden ayıran ölüm onu buluncaya kadar yıllarca ve yıllarca yaşamış. Tüm yaratılmışların bir gün Kendisine döneceği kesin olan Değişmez Varlığa şükürler olsun!</p>

  <br/>

  <p><i>Ve Şehrazad, bu öyküyü anlatmayı bitirince, kendini biraz yorgun hissetmiş ve susmuş.</i></p>

  <p><i>Bunun üzerine, onu dikkatle dinlerken hiç kıpırdamamış olan Şah Şehriyar “Bu Ebu Şâmât Öyküsü, ey Şehrazad, gerçekten olağandışı! Ve İkiyanlı Mahmud ve soğuk yumurtaları ısıtan Samsam, beni hayran bıraktı. Ama bu öyküde pek az şiir bulunduğunu görmekle şaşırdığımı da sana söylemeliyim; oysa sen beni görkemli şiirler dinlemeye alıştırmıştın! Ve dahası şunu da söylemeliyim ki, İkiyanlı’nın davranışları benim için hâlâ pek belirgin değil, bana, elinden geldiğince daha belirgin açıklamalar yapsaydın daha çok hoşlanacaktım!” diye haykırmış.</i></p>

  <p><i>Şah Şehriyar’ın bu sözlerini duyan Şehrazad hafifçe gülmüş ve son derece eğlenmiş olduğunu gördüğü kız kardeşi Dünyazad’a bakmış; sonra şaha “Şimdi, ey bahtıgüzel şah, bu küçüğün her şeyi işitebilmesi için sana</i> Şair Ebu Nuvas’ın Serüvenleri<i>’nin bir ya da ikisini anlatmak istiyorum!” demiş.</i></p>

  <p><i>Küçük Dünyazad da üzerinde büzülmüş olduğu halıdan kalkmış ve kız kardeşinin kollarına atılmış; onu yavaşça öperek “Oh! Lütfen Şehrazad, hemen anlatmaya başla! Ne olursun kardeşim!” demiş.</i></p>

  <p><i>Şehrazad da ona “Tüm dost yüreğim ve bu yüce ruhlu şaha duyduğum saygıyla!” diyerek yanıtlamış.</i></p>

  <p><i>Ama sabahın belirdiğini görmekle, her zamanki gibi, susarak öykü anlatmayı ertesi geceye bırakmış.</i></p>

  <p><i>Ama iki yüz yetmişinci gece olunca...</i></p>

  <p><i>Küçük Dünyazad Şehrazad’ın Şah Şehriyar ile her zaman yaptığı şeyi bitirmesini beklemiş; sonra başını kaldırarak “Ey kız kardeşim, İran’ın ve Arabistan’ın şairlerinin en büyüleyicisi olan halifenin dostu harika şair Ebu Nuvas’ın yaşamıyla ilgili serüvenleri şimdi anlatmak için ne bekliyorsun?” diye haykırmış. Şehrazad da, kız kardeşine gülerek bakıp ona “Gerçekten harika bir şair olduğu kadar büyük bir hovarda da olan Ebu Nuvas’ın serüvenlerinden bazılarını anlatmak için şahın izin vermesini bekliyorum!” demiş.</i></p>

  <p><i>Bunun üzerine küçük Dünyazad sıçramış ve koşup “Oh! Neler yapmış, rica ederim, hemen anlat bize!” diyerek kız kardeşini kucaklamış.</i></p>

  <p><i>Ama Şah Şehriyar, Şehrazad’a dönerek, ona “Gerçekten, Şehrazad, çok hoş olduğunu düşlediğim bu serüvenlerin birkaçını anlatman bana da zevk verecektir. Ama bu gece kendimi daha yüce düşüncelere doğru yönelmiş buluyorum. Ve de senin ağzından bilgece sözler işitmek istiyorum. Eğer bilgelerin ve bilginlerin tecrübelerinden ruhumun yararlanabileceği ve öğrenmekle beni güçlendirebilecek güzel öğütler içeren öyküler biliyorsan, bunun beni ilgilendirmeyeceğini sanma! Ve de eğer sabrım sonuna erişmemişse Şehrazad, Ebu Nuvas’ın serüvenlerinden de söz edebilirsin!” demiş.</i></p>

  <p><i>Şah Şehriyar’ın bu sözlerini duyunca Şehrazad, hemen “Ey bahtıgüzel şah, ben de gün boyunca hayranlık uyandıran güzel ve bilgili Canayakın adlı bir genç kızın öyküsünü anlatmayı düşündüm, durdum. Onun davranışları ve bildikleri üstüne ne biliyorsam anlatmaya hazırım!” diye cevap vermiş.</i></p>

  <p><i>Şah Şehriyar da “Allah aşkına! Bu açıkladığın konuda beni aydınlatmak için artık daha fazla gecikme! Çünkü, hiçbir şey, güzel genç kızların söylediği bilgece sözleri dinlemek kadar hoşuma gitmez. Ve dilerim ki, vaat ettiğin öykü beni tam anlamıyla doyursun ve aynı zamanda yarar sağlasın; ve de her gerçek Müslüman kızın edinmek istediği eğitimin bir örneğini oluştursun!” demiş.</i></p>

  <p><i>Bunun üzerine Şehrazad bir an düşünmüş ve bir parmağını havaya kaldırarak demiş ki:</i></p>
</body>
</html>