<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Nezaket Kurallarına Aldırmayan<br/>Neşeli Kişiler Divanı</p>
  </div>

  <div class="baslik11" id="b42_1">
    <p>Tarihsel Yellenme</p>
  </div>

  <p>Anlatırlar ki, ancak Allah en doğrusunu bilir, Yemen’in Keykeban kentinde Fazli kabilesinden Ebü’l-Hüseyn adlı bir Bedevi varmış. Bu kişi, epey zaman önce Bedevi yaşamını terk etmiş; seçkin bir kentli ve en varlıklı tacirler arasında sayılır olmuş. Gençliğinde bir kez evlenmişse de, Tanrı eşini, bir yıllık evlilik yaşamından sonra rahmetine kavuşturmuş. Bundan dolayı Ebü’l-Hüseyn’in dostları, onu, şairin sözlerini tekrarlayarak, boyuna yeniden evlenmeye zorluyorlarmış:</p>

  <div class="gir1">
    <p>Ayağa kalk arkadaş, bahar mevsiminin boşuna geçip gitmesine izin verme!</p>

    <p>Genç kız karşında duruyor! Evin içinde bir kadının, tüm yılı gösteren bir takvim olduğunu bilmez misin?</p>
  </div>

  <p>Sonunda Ebü’l-Hüseyn, dostlarını bütün bu sıkıştırmalarına artık dayanamadığından gidip evlilik için aracılık eden yaşlı kadınlarla görüşmeye karar vermiş; ve sonunda deniz üzerinde parlayan mehtap kadar güzel genç bir kızla evlenmiş; ve düğünleri için büyük şenlikler düzenleyerek ulemalar, fakirler, dervişler ve hocalarla birlikte tüm dostları ve tanıdıkları davet etmiş. Ve evinin kapılarını ardına kadar açmış; ve çağrılılarına öteki şeyler arasında yedi ayrı renkten pirinç pilavı, şerbetler, iç fındık, badem, fıstık ve kuru üzüm doldurmuş kuzu ve kızarmış ve tümüyle ortaya konmuş bir yavru deve bulunan her türden yemek yedirmiş; herkes neşe içinde yiyip içerek mutlulanmış. Yeni gelin de her seferinde bir öncekinden daha güzel giysiler içinde birbiri ardından yedi kez dolaştırılarak çağrılılara gösterilmiş; sonra da gözleri yeterince doyum sağlamayan çağrılılar için orada bulunanların arasında sekizinci kez dolaştırılmış. Bunu izleyerek yaşlı kadınlar onu gerdek odasına sokmuşlar ve bir taht gibi yüksek bir yatağın üzerine yatırmışlar ve güvey içeri girdiği zaman onu nasıl bulması gerekiyorsa öylesine hazırlamışlar.</p>

  <p>O sırada Ebü’l-Hüseyn, geçit alayının ortasında ağır ağır ve saygın bir tavırla yeni gelinin odasına girmiş; kendi kendine durumunu kanıtlamak ve karısıyla geçitteki kadınlara ne denli incelik ve ölçü içinde olduğunu göstermek üzere bir divana oturmuş. Sonra kadınların hayırlı dileklerini kabul etmek ve kendisini utangaç bir görünümle beklemekte olan genç kızın uzandığı yatağa yaklaşmadan önce onlara izin vermek üzere ağırbaşlılıkla ayağa kalkmış; ve tam o sırada, ne felaket yarabbi! Ağır etlerle ve içkiyle dolu karnından alabildiğine gürültülü, müthiş ve kocaman bir yellenme kopmuş! Allah kötülükten ırak eylesin!</p>

  <p>Bu gürültüyü duyan her kadın, sanki hiçbir şey olmamış gibi yüksek sesle konuşarak yanındakine dönmüş ve aynı şekilde genç gelin de, gülüp alay edecek yerde bileziklerini şıngırdatmaya başlamış. Ama Ebü’l-Hüseyn utanmanın sınırına ulaşan bir utanca kapılarak, acele bir ihtiyacı ileri sürerek avluya inmiş; kısrağını koşumlandırmış ve sırtına atlayarak evini, düğünü ve karısını terk etmiş; kaçıp gecenin karanlıklarına karışmış. Kentten çıkarak çöle dalmış; buradan deniz kıyısına ulaşmış ve orada Hindistan’a yola çıkmak üzere bulunan bir gemi görmüş. Gemiye binip Malabar kıyılarına ulaşmış.</p>

  <p>Orada, Yemen asıllı birçok kişiyle tanışmış; bunlar, kendisini, ülkenin hükümdarına önermişler. Hükümdar da ona tam bir güven göstererek kendisini muhafızlarının başına getirmiş. Bu ülkede on yıl kalmış; saygı ve onur kazanmış; ve zevkli bir yaşamın huzurunu tatmış. Ve yellenmeyi her hatırladığında, onu, kötü kokuları kovarcasına aklından çıkarmış.</p>

  <p>Ama on yılın sonunda içi sızlayarak doğduğu yerin özlemini duymuş; ve yavaş yavaş kendini bir çöküntüye kaptırmış; ve evini ve kentini düşündükçe iç çekmeye başlamış; ve geri dönme arzusuyla neredeyse ölecekmiş. Ve bir gün, ruhunun isteğine artık karşı koyamayarak hükümdardan izin almaya gerek bile görmeden, oradan kaçıp Yemen’in Hadramut kentine ulaşmış. Oradan derviş kılığına bürünerek, Keykeban kentine yürüyerek yol almış; oraya, böylece adını ve durumunu gizleyerek ulaşmış. Oradan eski evinin taraçasını ve yöresindeki taraçaları görmüş ve kendi kendine “İnşallah beni kimse tanımaz! Allah öykümü onlara unutturmuştur!” demiş. Ve böyle düşünerek tepeden inip evine ulaşmak üzere yola koyulmuş yürürken, on yaşındaki küçük bir kızın başından bit ayıklayan yaşlı bir kadın görmüş, küçük kız yaşlı kadına “Anneciğim, ben yaşımı öğrenmek istiyorum! Çünkü arkadaşlarımdan biri benim yıldız falıma bakmak istiyor. Hangi yıl doğduğumu bana söyler misin?” diye sormuş. Yaşlı kadın bir an düşünüp “Sen, kızım, tam Ebü’l-Hüseyn’in yellendiği yıl doğdun!” diye yanıt vermiş.</p>

  <p>Bahtsız Ebü’l-Hüseyn onun sözlerini duyunca, yüzgeri edip bacaklarını rüzgâra kaptırarak koşmaya başlamış ve kaçarken kendi kendine “Baksana, senin yellenmen takvimlerde tarih olmuş! Ve hurma ağaçlarında çiçek açtıkça çağlar boyu anılacak!” demiş; ve yeniden Hindistan’a dönünceye kadar koşmasını kesmeden yolculuğunu sürdürmüş. Ve ölünceye kadar acı içinde sürgün yaşamış. Tanrı’nın acıması ve bağışlaması onun üzerine olsun!</p>

  <br/>

  <p><i>Sonra Şehrazad, aynı gece, şu öyküyü de anlatmış:</i></p>

  <div class="baslik11" id="b42_2">
    <p>İki Soytarı</p>
  </div>

  <p>Aynı tarzda duydum ki, ey bahtıgüzel şah, Suriye’de Şam kentinde, kaba şakalarıyla ün sağlamış tuhaf biriyle Kahire’de aynı niteliklerinden ötürü daha az ünlü olmayan bir başkası yaşamaktaymış. Kahire’deki benzerinden sık sık söz edildiğini işiten Şamlı soytarı, her zamanki müşterileri boyna ona “Hiç kuşku yok! Mısırlı senden çok daha muzip, daha zeki, daha yetenekli ve de senden daha tuhaf! Ve yöresindeki topluluğu senden daha iyi eğlendiriyor! Eğer bize inanmak istemiyorsan, Kahire’ye gidip marifetini kendi gözlerinle görmen yeter; üstünlüğünü sen de anlarsın!” dedikçe, onu tanımayı çok istemiş. Müşterileri öyle bastırmışlar ki, sonunda adam “Vallahi! Anlıyorum ki, onun hakkında söylenenlerin gerçekliğini Kahire’ye gidip gözlerimle görmekten başka yapacak şey yok!” demiş. Ve yol hazırlığı yapıp kendi kenti olan Şam’dan ayrılmış; ve Kahire’ye doğru yola koyulup Allah’ın izniyle sağ salim oraya ulaşmış. Ve gecikmeksizin rakibinin evi hakkında bilgi edinmiş ve onu ziyarete gitmiş. Her bakımdan büyük bir konukseverlikle ve en candan hoş gelme dilekleriyle karşılandıktan sonra onurlandırılıp barındırılmış. Bunu izleyerek ikisi birden karşılıklı olarak dünyanın önemli işlerinden konuşup geceyi hoşça geçirmişler.</p>

  <p>Ertesi sabah, Şam’dan gelen adam, Kahireliye “Vallahi arkadaş, ben Şam’dan Kahire’ye, kendi gözlerimle, senin durmadan kentte çevirdiğin dolapları ve güldürme yöntemlerini görmek için geldim! Ve konudaki bilgilerle zenginleşerek ülkeme dönmek fikrindeyim. Bunca merakla görmeyi dilediğim şeyleri görüp tanıklık etmeme yardım eder misin?” demiş. Öteki de “Vallahi! Arkadaşım, benim hakkımda böyle konuşanlar kuşkusuz seni kandırmışlar! Ben sağ elimi sol elimden ayırmayı bile beceremiyorum! Nasıl olur da senin gibi soylu bir Şamlıyı incelik ve zekâdan yana eğitmeyi becerebilirim? Ama, benim evsahibi olarak görevim sana kentimizin güzel yerlerini göstermek olduğuna göre çıkıp dolaşalım!” demiş. Sonra da onunla birlikte çıkıp onu önüne katarak, inşasının ve bunun dayandığı bilimin hayranlık veren yanlarını Şam’da oturanlara anlatsın diye onu her yerden önce El-Ezher Camii’ni görmeye götürmüş. Ve yolda, çiçekçiler çarşısından geçerlerken, kokulu otlardan, karanfillerden, güllerden, fesleğenlerden, yaseminlerden, nane dallarından ve mercanköşklerden oluşan bir demet yaptırmış. Ve böylece ikisi birlikte camiye ulaşıp avluya girmişler ve oraya girerken, çeşmeye karşı abdest almak üzere çömelmiş kişilerle hacetlerini görmek üzere su dökmekte olan başka kişileri görmüşler. Ve Kahireli adam Şamlıya “Arkadaş, şu sıra sıra çömelmiş kişilere bir şaka yapman gerekse sen nasıl davranırdın bakalım?” diye sormuş.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz on sekizinci gece olunca, demiş ki:</i></p>

  <br/>

  <p>“Arkadaş, şu sıra sıra çömelmiş kişilere bir şaka yapman gerekse, sen nasıl davranırdın, bakalım?” diye sormuş. Öteki “Yapılacak şey besbelli! Bir dikenli süpürgeyle artlarına gelir ve süpürürken farkına varmamış gibi dikenleri kıçlarına batırırdım!” diye yanıt vermiş. Kahireli adam “Bu yapılan arkadaş, epeyce ağır ve kaba bir şaka! Ve böyle şakalar yapmak gerçekten zarif değil! Bense, bak şöyle yapardım!” demiş. Ve bu sözleri izleyerek, tatlı bir tavırla musluk başına çömelmiş bulunan kimselerin yanına yaklaşarak, onlara “İzninizle efendim!” diyerek her birine bir çiçek ya da bir dal uzatmış. Bunların her bir şaşkınlık ve öfkesinin sınırında, ona “Allah evini yıksın! Ey pezevenk çocuğu! Biz burada şölende mi bulunuyoruz?” diye yanıt vermişler. Ve caminin avlusunda toplanmış bulunan herkes, söz konusu olan bu kimselerin kızgınlık ifade eden yüzlerini görünce gülmekten kırılmış.</p>

  <p>Ve Şamlı adam, bu durumu gözleriyle görünce, Kahireli adama dönüp ona “Vallahi, sen beni yendin ey alaycıların şeyhi! Ve ‘İğnenin deliğinden geçen Mısırlı kadar ince!’ atasözüne hak verdirdin!” demiş.</p>

  <br/>

  <p><i>Sonra Şehrazad, şu öyküyü de anlatmış:</i></p>

  <div class="baslik11" id="b42_3">
    <p>Kadın Hilesi</p>
  </div>

  <p>Ey bahtıgüzel şah, duydum ki, kentler içinde bir kentte, kocası sık sık uzak ya da yakın yerlere yolculuğa çıkan yüksek aileden bir genç kadın, bedenini isteğine artık dayanamamış ve yatıştırıcı bir merhem olarak, sonunda, zamane gençleri arasında benzeri olmayan bir genci seçmiş. Ve ikisi birlikte olağandışı bir aşk yaşamışlar; ve tam bir zevkle ve rahatlıkla, yemek için ayağa kalkarak, yatmak için yiyerek ve çiftleşmek için yatarak birbirlerini karşılıklı doyurmuşlar; ve böylece uzun bir zaman süresince yaşamışlar.</p>

  <p>Günün birinde bu genç, beyaz sakallı, tıpkı bir göleves<a href="../Text/dipnot.xhtml#Footnote0296" id="Feedback0296"><sup>[296]</sup></a> bıçağı gibi iki yanlı ilişkiden zevk alan sapık bir şeyh tarafından rahatsız edilmiş. Genç, yaşlı adamın beklentilerine yanıt vermek istemediği gibi onunla dövüşmeye başlamış, yüzüne şiddetle yumruklar indirmiş; o arada, sakallarını da yolmuş. Şeyh de gidip kentin valisine, uğradığı kötü işlemden ötürü şikâyette bulunmuş. Vali de delikanlıyı yakalatıp hapse attırmış.</p>

  <p>İşler bu durumda iken, genç kadın dostunun başına gelenleri öğrenmiş; hapse atıldığını anlayınca da büyük bir keder duymuş ve dostunu kurtarmak için hemen bir tertip düşünmekte gecikmemiş; ve en süslü giysi ve takılarıyla donanarak valinin konağına gitmiş; huzura kabulünü dilemiş; ve dilek salonuna alınmış ve o bükülgen haliyle, yeryüzünde tüm başvuruları enine boyuna olumlu sonuca erdirecek kadar çekiciymiş; ve böylece selamlar alınıp verildikten sonra, valiye “Ey vali efendimiz, hapse attırdığın falan genç, benim öz kardeşimdir ve bir alçak ve sefih olan şeyh ile şeyhin tanıkları tarafından iftiraya uğramıştır. Ben buraya onsuz evim bir harabeye dönüşeceği, ben de açlıktan öleceğim için özgür bırakılması bakımından ricada bulunmaya geldim!” demiş. Valinin yüreği bu genç kadını gördüğü andan başlayarak onun uğrunda çırpınmaya başlayıp kadına tutulduğundan, ona “Kuşkusuz! Kardeşini özgür bırakmaya hazırım! Ama daha önce sen benim haremime gir; Divan’daki işlerim bitince ben seni görmeye gelirim, seninle bu meseleyi görüşürüz!” demiş. Ama kadın, valinin kendisinden ne istediğini anlayarak kendi kendine “Vallahi! Ey zift sakallı, sen bana ancak balık kavağa çıkınca<a href="../Text/dipnot.xhtml#Footnote0297" id="Feedback0297"><sup>[297]</sup></a> dokunabilirsin!” demiş. Ama “Vali efendimiz, senin bizzat benim evime gelmen daha doğru olur; orada, bir yabancı olduğum buradan daha rahatlıkla meseleyi görüşürüz!” diye yanıt vermiş. Vali de sevincin sınırında, ona “Senin evin nerede bulunuyor?” diye sormuş; kadın “Falan semtte! Ve seni ben akşam gün batarken orada bekleyeceğim!” demiş. Ve valinin yanından çıkarak gidip kentin kadısını bulmuş.</p>

  <p>Yaşlı bir kişi olan kadı’nın yanına girince, ona “Ey kadı efendimiz!” diye hitap etmiş. Kadı “Evet?” deyince “Senden benim davama bakmanı rica ediyorum, Allah da bundan hoşnut olacaktır!” demiş. Kadı “Şikâyetin kimden?” diye sorunca “Yalancı şahitleri sayesinde evimin tek desteği kardeşimi hapsettirmeyi başaran alçak bir şeyhten! Kardeşimi bıraktırması için sizden vali nezdinde girişimde bulunmanızı rica etmeye geldim!” diye eklemiş. Kadı, genç kadını görüp söylediklerini duyunca, ona çılgınca âşık olmuş ve kendisine “Kuşkusuz! Kardeşinin meselesiyle uğraşacağım. Ama ilkin hareme gir de benim gelişimi bekle! O zaman meseleyi görüşürüz. Her şey senin istediğin gibi olur!” demiş. Genç kadın kendi kendine “Ah! Pezevenk çocuğu! Sen bana balık kavağa çıktığı zaman sahip olursun!” demiş. Yüzüne karşı da “Efendimiz, benim gidip seni, bizi kimsenin rahatsız etmeyeceği kendi evimde karşılamam daha doğru olur!” diye yanıt vermiş. Kadı “Evin nerede?” diye sorunca da “Falan yerde! Seni hemen bu akşam güneş battıktan sonra orada bekliyorum!” demiş. Ve kadı’nın yanından çıkarak şahın vezirini bulmaya gitmiş.</p>

  <p>Vezirin huzuruna çıkınca, kardeşi olduğunu söylediği delikanlının hapsedildiğini anlatmış ve onun özgür bırakılması için emir verilmesini kendisinden rica etmiş. Vezir de ona “Buna bir terslik görmüyorum! Ama bunu beklerken, hareme gir de, işi görüşmek üzere gelip seni orada bulayım!” demiş. Genç kadın “Başım üzerine yemin ederim ki efendimiz, ben çok utangacım; ve de hareminizin yolunu bile bulacağımdan emin değilim! Ama benim evim bu türden konuşmalar için daha uygundur. Ben, seni orada, hemen bu akşam, gün battıktan bir saat sonra bekleyeyim!” demiş. Ve evinin bulunduğu yerin adresini ona bildirmiş; ve ülkenin hükümdarını bulmak üzere onun yanından ayrılmış.</p>

  <p>Taht salonuna girince şah onun güzelliğine hayran olmuş ve kendi kendine “Vallahi! Aç karnına, sıcağı sıcağına yenecek ne güzel parça bu!” diye düşünmüş; ve ona “Şikâyetin kimden?” sorusunu yöneltmiş. Genç kadın “Şahımızın adaleti varoldukça kimseden korkum yok!” demiş. Şah “Tanrı, tek adalet dağıtıcıdır! Ben senin için ne yapabilirim?” diye sormuş. Genç kadın “Haksız yere hapse atılan kardeşimin kurtulması için buyruğunu dilemekteyim!” demiş. Şah da “O iş kolay! Git kızım, beni haremde bekle! Sana ne uygun geliyorsa yaparız!” demiş. Genç kadın “Bu durumda ey şah, benim, seni, evimde beklemem daha uygundur. Çünkü şahımız da bilir ki, bu tür işler için büyük bir hazırlık zorunludur. Hamamı hazırlamak, temizlik yapmak ve benzeri şeyler gibi... Bütün bunları ancak kendi evimde istediğim gibi yapabilirim. Ve de şahımın ayak bastığı yerde kalan iz, saygın ve kutsaldır!” demiş. Şah da “Peki, öyle olsun!” diye yanıt vermiş. Ve ikisi de buluşulacak yer ve saat üzerinde anlaşmışlar. Genç kadın da saraydan çıkıp bir doğramacı bulmaya gitmiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz yirminci gece olunca, demiş ki:</i></p>

  <br/>

  <p>Genç kadın saraydan çıkıp doğramacı bulmaya gitmiş; ve ona “Bu akşam evime üst üste dört bölmesi olan büyük bir dolap yollayacaksın! Her bölmenin bir kilitle sıkıca kapatılacak ayrı birer kapağı olacak!” demiş Doğramacı “Vallahi hanımım, istediğin şeyi bu akşama kadar yetiştiremem!” diye yanıt vermiş. Genç kadın “İstediğin ücreti sana öderim!” demiş. Doğramacı “Bu durumda hazır olur! Ancak, ücret olarak, senden ne altın ne de para isterim efendim; sadece bildiğin şeyi isterim. Haydi aşağıdaki odaya in de seninle konuşalım!” demiş. Doğramacının bu sözlerini duyan genç kadın “Ey kutsanası doğramacı, sen ne kadar düşüncesiz bir adamsın! Vallahi! Senin girişmek istediğin türden bir konuşma için dükkânın sefil alt katı hiç uygun düşer mi? İyisi mi sen, bu akşam, dolabı gönderdikten sonra evime gel, beni sabaha kadar seninle görüşmek üzere hazırlanmış göreceksin!” diye yanıt vermiş. Doğramacı da “Tüm dost yüreğim ve gerekli saygıyla!” diyerek yanıt vermiş. Genç kadın “Evet! Ama sanırım, sen dört bölmeli değil, beş bölmeli bir dolap yapsan daha doğru olur. Çünkü bana, içine koyacağım şeyler için beş bölmeli bir dolap gerek!” demiş ve ona adresini verdikten sonra, kendisini terk edip evine dönmüş. Orada, bir sandıktan beş ayrı biçimde ve renkte urba çıkarmış; onları özenle sıralamış; yiyecek, içecek de hazırlamış; çiçekleri düzenlemiş ve buhurdanlıkta kokular yakmış; ve böylece çağrılılarını beklemeye koyulmuş.</p>

  <p>Akşama doğru, doğramacının hamalı dolabı getirmiş; genç kadın da onu misafir odasına koydurmuş; sonra da hamalı savmış; ve ancak bölmelerinin kilitlerini denemek için zaman bulduktan sonra, kapı çalınmış. Ve bunu izleyerek çağrılıların ilki olarak kentin valisi içeri girmiş. Genç kadın onun onuruna ayağa kalkmış ve önünde eğilerek saygı gösterip oturtmuş. Ve kendisine serinletici şerbetler sunmuş; yanıbaşında bir karışlık mesafeden gözlerine uzun uzadıya dalıp ateşli bakışlar fırlatmış; öylesine ki, vali oturduğu yerden kalkmış ve güçlü davranışlar ve titremeler içinde o anda genç kadına sahip olmak istemiş. Ama kadın, kendini ondan kurtararak kendisine “Efendim, ne kadar incelikten yoksunsun! İlkin, davranışlarında özgür olmak için soyunmakla işe başla!” demiş. Vali de ona “Bunda bir aykırılık yok!” demiş. Ve giysilerini çıkarmış; ve hovardalık şölenlerinde âdet olduğu gibi, kadın ona koyu giysiler yerine biçimi olağandışı, sarı renkli bir urba ve aynı renkten bir takke giydirmiş. Vali de, sarı urbayla sarı takkenin gülünçlüğü içinde ona yaklaşmaya çalışırken aynı anda, şiddetle kapı çalınmış. Düş kırıklığına uğrayan vali “Sen bir komşunu ya da bir bakkal çırağını mı bekliyordun?” diye sormuş; o da, dehşete düşerek “Yok vallahi! Ama kocamın tam da bu gece yolculuktan döneceğini unutmuşum! Şu anda kapıyı vuran o olacak!” diyerek yanıt vermiş. Vali de “E, öyleyse ben ne olacağım? Ve ne yapmam gerek?” diye sormuş. Genç kadın “Senin için tek kurtuluş yolu var: şu dolaba girmek!” demiş ve dolabın ilk bölümünü açmış ve valiye “İçine gir!” demiş. O da “Nasıl içine sığarım?” deyince “Çömelerek!” yanıtını vermiş. Vali, ikiye katlanarak dolaba girip çömelmiş. Genç kadın bölmenin kapısını anahtarla kilitlenmiş ve kapıyı çalanı karşılamaya gitmiş.</p>

  <p>Gelen kadıymış. Genç kadın onu tıpkı valiyi karşıladığı gibi karşılamış. Ve zamanı gelince olağandışı biçimde kırmızı bir urba ile aynı renkten bir takke giydirerek gülünç hale sokmuş; kadı genç kadının üstüne çökmek isterken, kadın ona “Yo, vallahi! Kardeşimin kurtulması için bir mektup yazmadan olmaz!” demiş. Kadı da söz konusu mektubu yazmış ve tam kapının yeniden çalındığının duyulduğu sırada kendisine vermiş. Genç kadın, korkmuş bir tavırla “Bu, benim yolculuktan dönen kocamdır!” diye haykırmış; ve kadıyı dolabın ikinci bölmesine tırmandırmış. Ve evin kapısını çalana açmak için gitmiş.</p>

  <p>Gelen vezirin ta kendisiymiş. Onun başına da ilk ikisinin başına gelenler gelmiş; ve yeşil bir urba ve yeşil bir takkeyle gülünç şekilde donandıktan sonra ülkenin hükümdarı sırası gelip eve ulaştığı sırada dolabın üçüncü gözüne itilmiş. Şah da aynı tarzda, bir mavi urba ve bir mavi takkeyle gülünç bir kılığa sokularak tam uğrunda buraya geldiği şeyi yapmak isterken kapı çalınmış ve kadının duyduğu sahte dehşet karşısında dolabın dördüncü bölümüne tırmanmak zorunda kalmış; ve çok semiz olduğu için oraya zahmetli bir durumda çömelmiş.</p>

  <p>Bunun üzerine doğramacı, yutucu gözlerle içeri girmiş; ve dolabın bedeli olarak hemen genç kadının üstüne çökmek istemiş. Ama kadın ona “Ey doğramacı, neden dolabın beşinci bölümünü bu kadar küçük yaptın? Buraya küçük bir sandığın içindekiler bile zor sığar!” demiş. O da “Vallahi! Bu bölüme ben sığdığım gibi, benden iri dört kişi daha sığabilir!” demiş. Kadın “Denemek için, oraya gir de, bir bakalım!” demiş. Doğramacı da, üst üste konan arkalıksız iskemlelere tırmanarak, beşinci bölmenin içine girmiş; kadın da hemen anahtarı çevirip onu oraya kapatmış.</p>

  <p>Genç kadın hemen kadı’nın kendisine verdiği mektubu alarak hapishane gardiyanlarını bulmaya gitmiş. Onlar da altında kadı’nın mührü bulunan mektubu görünce delikanlıyı salıvermişler. Bunun üzerine ikisi birden büyük bir aceleyle eve gelmişler ve birlikte olmalarını sevinç içinde kutlamışlar; birçok gürültüler kopararak ve soluk soluğa kalarak sıkı sıkıya ve uzun uzadıya çiftleşmişler. Ve dolabın içinde kapalı kalan beş kişi bunları işitmiş; ama kıpırdamaya cesaret ve güç bulamamışlar.</p>

  <p>Genç kadınla delikanlı oynaşmalarını bitirince, değerli eşya olarak evde buldukları herşeyi toplayıp ve bunları sandıklara koyup üzerlerini kapamışlar; geri kalanı satmışlar ve kenti, başka bir kente ve başka bir ülkeye göçmek üzere terk etmişler. İşte onların durumu böyleymiş!</p>

  <p>Geriye kalan beş kişiye gelince onların durumu da şöyle: Orada iki gün kaldıktan sonra, beşini de işemek ihtiyacı sıkıştırmış. İlk işeyen de doğramacı olmuş. Böylece çiş yaparken, sidik, şahın başına akmış. Şah da, aynı anda, vezirin başı üzerine işemiş. O da, kadı’nın başı üzerine; kadı da valinin başı üzerine... Bunun üzerine doğramacı ve şah dışında hepsi birden seslerini yükselterek, hep bir ağızdan “Bu ne pislik!” diye haykırmış. Kadı vezirin, o da kadı’nın sesini tanımış. Ve birbirlerine “Biz burada tuzağa düşmüşüz! Şükür ki şah kendini kurtardı!” demişler. O anda, onurunu kurtarmak için susmuş olan şah, onlara “Sussanıza siz! Ben de buradayım işte! Ve başıma işeyenin de kim olduğunu bilmiyorum!” diye haykırmış. O zaman doğramacı “Tanrı şahın onurunu yüceltsin! Sanırım ki o işi ben yaptım! Çünkü ben beşinci bölmedeyim!” diye haykırmış. Sonra da “Vallahi! Bütün bunların nedeni benim! Çünkü dolabı ben yaptım!” diye eklemiş.</p>

  <p>Tam o sırada genç kadının kocası yolculuktan dönmüş; ve genç kadının ayrılışını görmemiş olan komşuları, onun eve gelip boşu boşuna kapıyı çalıp durduğunu görmüşler. Adam onlara niçin içerden hiç kimsenin cevap vermediğini sorunca, bu konuda ne söyleyeceklerini bilememişler. Bunun üzerine hep birlikte, omuz omuza vererek kapıyı çökertip içeriye girmişler; ama evi bomboş bulmuşlar ve mobilya olarak sadece söz konusu dolabı görmüşler ve dolabın içinden erkek sesleri işitmişler ve dolabı ecinnilerin sardığından kuşkulanmışlar...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz yirmi ikinci gece olunca, demiş ki:</i></p>

  <br/>

  <p>... Ve dolabın içinden erkek sesleri işitmişler; ve dolabı ecinnilerin sardığından kuşkulanmışlar, ve yüksek sesle dolabı ateşe vermeyi ve içindekilerle birlikte yakmayı önermeye başlamışlar. Ve tam tasarılarını yerine getirecekleri sırada, dolabın dibinden kadı’nın sesinin “Durun, iyi yürekli insanlar! Biz ne ecinni ne de hırsızız! Falan falan kişileriz!” diye haykırdığını duymuşlar. Ve kadı, birkaç sözcükle hepsinin ne yolda aldatılarak kurban edildiklerini anlatmış. O zaman komşular başlarında kadının kocası olduğu halde, kilitleri kırıp üzerlerinde genç kadının giydirdiği gülünç elbiselerle kapatılmış bulunan beş kişiyi kurtarmışlar. Ve bu durumu görünce, başlarına gelenlere alabildiğine gülmekten kendilerini alıkoyamamışlar. Şah da karısı kaçan kocayı avutmak için ona “Seni ikinci vezirim yapıyorum!” demiş. Ve bu öykü de işte böylece bitmiş! Ama Tanrı en iyi bilendir!</p>

  <br/>

  <p><i>Ve Şehrazad, sözünü böylece tamamlayarak Şah Şehriyar’a “Ama, ey şah, bütün bu anlattığımın</i> Uyanık Uykucu Öyküsü<i> ile kıyaslanabilir olacağını sanma!” demiş. Ve Şah Şehriyar kendisinin bilmediği bu öykünün adını duyunca kaşlarını çattığından, Şehrazad daha fazla beklemeksizin demiş ki:</i></p>
</body>
</html>