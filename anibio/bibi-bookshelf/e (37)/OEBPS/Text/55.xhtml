<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Kolay Şakalar ve Neşeli Bilgelikler Divanı</p>
  </div>

  <div class="baslik11" id="b55_1">
    <p>Eskimeyen Pabuçlar</p>
  </div>

  <p>Anlatırlar ki, Kahire’de Ebu Kasım et-Tamburi adlı cimriliğiyle ünlü bir eczacı varmış, bu eczacı, Tanrı ona zenginlik ve alım satım işlerinden dolayı refah sağladığı halde, sanki dilencilerin en fakiriymişçesine giyinir ve yaşarmış; üzerine giydiği urbalar paramparçaymış; sarığı o kadar eski ve kirliymiş ki, artık rengi anlaşılmaz olmuş; ama onun tüm giysileri içinde cimriliğini en iyi vurgulayan pabuçlarıymış; çünkü bunlar yalnız iri çivilerle güçlendirilmekle ve bin kez onarılarak bir su aygırının başı gibi kalın tabanlı ve bir savaş makinesi gibi dayanıklı olmakla kalmamış; yüzleri öylesine parçalanmış ki, pabuçlar pabuç olalı yirmi sene geçmiş ve Kahire’nin en usta tamirci ve deri işçileri onun döküntülerini biraraya getirilebilmek için artık zanaatlarıyla yarar sağlayamaz olmuşlar. Bütün bunlardan ötürü Ebu Kasım’ın pabuçları öylesine ağırlaşmış ki, tüm Mısır’da çoktan beri atasözü olarak anılmaya başlamış; çünkü ne zaman ağır bir şeyden söz etmek istenirse, her zaman kıyaslama konusu olmuş. Örneğin, çağrıldığı yerde bir konuk fazla oturursa, onun hakkında “Bunun, Ebu Kasım’ın pabuçları gibi kanı ağır!” derlermiş. Ve eğer ukalalığıyla tanınmış bir okul hocası, nükte yapmaya kalksa, onun hakkında “Nükte yeteneği Ebu Kasım’ın pabuçları kadar kaba!” derlermiş Ve yine bir hamal yükünün ağırlığı altında ezilmişse, kendi kendine “Allah bu yükün sahibinin belasını versin! Bu yük, Ebu Kasım’ın pabuçları kadar ağır!” diyerek içini çekermiş. Bir haremdeki yaşlı, asık suratlı, netameli bir kalfa kadın, efendisinin genç eşlerinin aralarında eğlenmelerini engellemek isterse, onun hakkında “Allah kahretsin bu uğursuzu! Ebu Kasım’ın pabuçları gibi çekilmez!” dermiş. Ve eğer biri, hazmı güç bir yemek yer de, yemek bağırsaklarını bozar ve karnının içinde fırtınalar koparsa “Allah beni kurtarsın! Bu kahrolası yemek Ebu Kasım’ın pabuçları kadar ağırmış!” denirmiş. Böylece, ağırlığın etkisini gösterdiği her durumda bu pabuçlar söz konusu olurmuş.</p>

  <p>Günün birinde, Ebu Kasım her zamankinden çok daha kârlı bir alışveriş yaparak çok keyiflenmiş. Bu münasebetle Tanrı’nın hayırlı bir iş tutarak başarılı kıldığı tacirlerin âdetine göre küçük ya da büyük bir şölen verecek yerde, gidip o güne kadar hiç kimsenin ayak bastığını görmediği bir hamamda yıkanmayı daha uygun bulmuş. Ve dükkânını kapatarak ve ayağına giyecek yerde pabuçlarını sırtına vurarak hamama doğru yönelmiş; çünkü, uzun bir süreden beri onların kullanımında tasarrufta bulunmak üzere böyle davranıyormuş. Hamama gelince, pabuçlarını, âdet gereğince orada sıralanmış bulunan tüm ayakkabılarla birlikte eşikte bırakmış. Ve yıkanmak üzere hamama girmiş.</p>

  <p>Ebu Kasım’ın içine öylesine kir işlemiş bir cildi varmış ki, hamam tellakları görevlerini yapmakta büyük zahmet çekmişler; ve ancak tüm yıkananlar çoktan hamamdan ayrıldıkları bir sırada, günün sonuna doğru, işlerini bitirebilmişler. Ebu Kasım da sonunda hamamdan çıkabilmiş ve pabuçlarını aramış; ama bıraktığı yerde bulamamış; onların yerinde limon sarısı renkte bir çift güzel ayakkabı varmış. Ebu Kasım, kendi kendine “Kuşkusuz, çoktan beri benzeri bir şey satın almak istediğimi bilen Tanrı bunları bana yollamıştır! Belki de birisi, bunları bırakıp farkında olmadan, benimkileri alarak götürmüştür!” demiş. Ve yenisini satın almak zahmetinden kurtulduğu için neşe dolu, onları alıp yoluna gitmiş.</p>

  <p>Oysa limon sarısı renkli pabuçlar, kendisi de o gün hamamda bulunan kadıya aitmiş. Ebu Kasım’ın pabuçlarına gelince, hamam da ayakkabıları gözetmekle görevli hizmetkâr, görünüşü ve kokusuyla hamamın giriş yerinin temizliğini bozduğu için bunları çabucak alıp bir köşeye saklamış; sonra gün dönüp de, hizmet saati tamamlanınca, bunları yerlerine koymayı düşünmeksizin hamamdan ayrılmış bulunuyormuş.</p>

  <p>Kadı, yıkanmasını bitirince, hamam hizmetkârları, onun buyruklarına göre, boşu boşuna her yanda ayakkabıları aramışlar, sonunda, bir köşede, hemen Ebu Kasım’a ait bulunduklarını anladıkları dillere destan pabuçları bulmuşlar. Hemen kendisini araştırmaya koşuşmuşlar ve omzunda suçunun kanıtı ayakkabılarla birlikte onu hamama getirmişler. Kadı da kendine ait olanı aldıktan sonra, ona pabuçlarını geri verdirmiş; kendini de, karşı çıkmalarına rağmen, hapse attırmış. Ebu Kasım, hapishanede ölmemek için, ister istemez, gardiyanlara ve muhafızlara büyük bahşişler vermek zorunda kalmış; çünkü, cimri olduğu kadar, oldukça büyük para sahibi olarak da bilindiğinden, pek öyle ucuz bir şekilde, kendisinden yararlanılmadan özgür bırakılmamış. Ebu Hasan da bu yolu tutarak hapisten kurtulmuş; ama kayıplarından dolayı son kertede üzgün ve kızgınmış. Felaketinin nedenini pabuçlarına yükleyerek onlardan kurtulmak için, gidip Nil nehrine atmış.</p>

  <p>Birkaç gün sonra, balıkçılar, büyük ağlarını her zamankinden de güçlükle sudan çıkarınca, Ebu Kasım’a ait olduğunu hemen anladıkları pabuçları ağın içinde bulmuşlar. Ve öfke içinde, pabuca çakılı çivilerin ağlarının örgülerini parçalamış olduğunu görmüşler. Ebu Kasım’ın dükkânına koşarak ve sahibine küfürler savurarak pabuçları dükkânın içine fırlatmışlar. Şiddetle fırlatılan pabuçlar, raflarda bulunan gülsuyu şişeleriyle öbür koku şişelerine çarparak onları devirip yerde bin parçaya bölünmelerine neden olmuş.</p>

  <p>Bu durumu gören Ebu Kasım’ın acısı son kerteye ulaşmış ve “Ah! Lanet olası pabuçlar! Kıçımın artıkları, bana bundan büyük zarar veremezdiniz!” diye haykırmış. Ve onları yerden alıp bahçesine gitmiş ve onları gömmek için bir çukur kazmaya başlamış. Ama vaktiyle şikâyetçi olduğu komşularından biri, bununla öç alma fırsatını yakalamış; ve hemen gidip valiye başvurarak Ebu Kasım’ın bahçesinde bir hazine bulmak üzere kazıya başladığını haber vermiş. Vali de, eczacının zenginliğini ve cimriliğini bildiğinden, Ebu Kasım’ın hemen yakalayıp huzuruna getirmeleri için muhafızlara emir vermiş. Zavallı Ebu Kasım, hazine falan bulmadığını, sadece pabuçlarını toprağa gömmek istediğini yeminlerle anlatmışsa da, vali böylesine garip ve sanığın ünlenmiş cimriliğine bu denli aykırı bir savı dinlemek istememiş; ve parasına göz dikerek ve kafasında her türlü hesabı ne yolda olursa olsun yaparak kederli Ebu Kasım’ı özgürlüğüne kavuşması için, büyük miktarda para ödemeye zorlamış. Ebu Kasım da bu acı veren işlemi yerine getirdikten sonra özgürlüğüne kavuşmuş.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama yedi yüz doksan beşinci gece olunca, demiş ki:</i></p>

  <br/>

  <p>... Ve Ebu Kasım, bu acı veren işlemi yerine getirdikten sonra özgürlüğüne kavuşmuş. Umutsuzluktan sakallarını yolarak ve pabuçlarını eline alarak, ne pahasına olursa olsun onlardan kurtulmaya karar vermiş. Uzun boylu dolaştıktan sonra ve başarı için en iyi yolu düşünerek sonunda, onları kırlarda, uzak bir yerdeki bir kanala atmaya karar vermiş. Bu kez artık ondan bir daha söz edilmeyeceğini umuyormuş. Ama, talih, pabuçların kanalın sularıyla çarkları dönen bir değirmenin giriş yerine kadar sürüklenmesine hükmetmiş bulunuyormuş. Pabuçlar çarklara takılmış, onların işleyişlerini engellemiş. Değirmenin sahibi aksaklığı onarmak üzere koşup gelmiş ve hasarın çarklara takılı bulduğu koca pabuçlar yüzünden olduğunu anlamış ve hemen bunların Ebu Kasım’a ait olduğunun farkına varmış. Zavallı eczacı da yeniden hapse atılmış ve bu kez neden olduğu hasar dolayısıyla değirmenciye oldukça büyük bir tazminat ödemek zorunda kalmış. Dahası, özgürlüğüne kavuşmak için bu büyük büyük bahşişler de ödemesi gerekmiş. Ama, aynı zamanda ona pabuçlarını da geri vermişler.</p>

  <p>O zaman şaşkınlığın sınırında, evine dönmüş ve taraçasına çıkarak elini çenesine dayamış ve yapacak ne kaldığını düşünmeye başlamış. Ve pabuçları taraçada, kendinden pek ayırmamış; ama onları görmemek için sırtını pabuçlara çevirmiş. Tam da o sırada, bir komşunun köpeği pabuçları görmüş ve efendisinin taraçasından Ebu Kasım’ın evinin taraçasına atlamış, pabuçlardan birini ağzına almış ve onunla oynamaya başlamış. Ve köpeğin oynamakta olduğu pabuç, ansızın uzağa fırlamış ve kötü talih onu taraçadan düşürerek sokaktan geçmekte olan yaşlı bir kişinin başına düşürmüş. Topuğuna takılmış demirle ağırlaşmış olan pabucun akıl almaz ağırlığı yaşlı kişiyi ezmiş ve onun enini boyuna katmış. Yaşlı kişinin yakınları Ebu Kasım’ın pabucunu tanımışlar ve onu kadı’nın huzuruna çıkararak yakınlarının kanının bedelinin ödetilmesi ya da Ebu Kasım’ın başının vurulmasını istemişler. Zavallı da, yasaya göre, ölenin kanının bedelini ödemek zorunda kalmış. Ve dahası, zindana girmemek için, muhafızlara ve güvenlik görevlilerine de bahşişler ödemek zorunda kalmış.</p>

  <p>Ama, bu kez, kararı kesinmiş. Evine dönünce, iki uğursuz pabucu almış ve kadı’nın yanına dönerek pabuçları başının üzerine kaldırmış; ve kadıyı, şahitleri ve tüm orada bulunanları güldüren bir öfkeyle “Ey kadı efendimiz, işte benim sıkıntılarımın nedeni! Neredeyse yakında cami avlusunda dilenir hale geleceğim! Senden, Ebu Kasım’ın artık onların sahibi bulunmadığını, bunları kim almak isterse onlara devredebileceğini ve gelecekte onların neden olabileceği felaketlerden sorumlu tutulamayacağını açıklayan bir fetva vermeni rica ediyorum!” diye haykırmış. Ve böyle konuşarak, pabuçları mahkeme salonunun ortasına fırlatmış ve tüm orada bulunanlar, gülmenin etkisiyle, sırtüstü düştükleri sırada oradan yalınayak kaçmış.</p>

  <p>Ama Allah daha iyisini bilir!</p>

  <br/>

  <p><i>Ve Şehrazad, durmaksızın, şu öyküyü de anlatmış:</i></p>

  <div class="baslik11" id="b55_2">
    <p>Harun Reşid’in Soytarısı Behlül</p>
  </div>

  <p>Anlatırlar ki, Halife Harun Reşid’in kendisiyle birlikte sarayda yaşayan, kederli saatlerinin sıkıntısını dağıtarak onu eğlendirmek üzere görevli, Bilge Behlül diye anılan bir soytarısı varmış. Halife, ona, bir gün “Ya Behlül, Bağdat’ta kaç budala bulunduğunu biliyor musun?” diye sormuş. Behlül de “Sultanım, bunun listesi biraz uzun tutar!” diye yanıt vermiş. Harun “Seni bunu yapmakla görevlendiriyorum! Tam bir liste olmasını da beklerim!” demiş. Behlül de uzun bir kahkaha atmış. Halife, ona “Neyin var, Behlül?” diye sorunca; Behlül “Efendimiz, ben, her türlü yorucu çalışmanın düşmanıyım. Bundan dolayı, seni hoşnut kılmak için, iyisi mi, ben, Bağdat’ta bulunan bilgelerin listesini çıkarayım sana! Çünkü böylesi bir iş beni ancak bir yudumluk su içecek süre kadar uğraştırır. Ve pek kısa olacak bu listeyle, Tanrı tanıktır ki, saltanatının başkentindeki budalaların da sayısını öğrenmiş olursun!” demiş.</p>

  <p>İşte bu Behlül, bir gün, halifenin tahtı üzerine oturarak, bu gözüpek davranışından dolayı, kapı kullarından epeyce sopa yemiş. Bu olay dolayısıyla kopardığı çığlıklar tüm sarayı heyecan içinde bırakmış, bizzat halifenin de dikkatini çekmiş. Ve Harun, soytarısının sıcak gözyaşları döktüğünü görerek onu teselli etmeye girişmiş. Ama Behlül, ona “Ne yazık ki, ey Emirü’l-Müminin, benim acılarım teselli kabul etmez, çünkü ben kendime ağlamıyorum, efendim halifeye ağlıyorum! ‘Eğer, gerçekte, onun tahtını bir an işgal ettiğim için bunca dayak yiyorsam, yıllar ve yıllar boyunca onu işgal edeni, ne büyük bir tehdit beklemektedir kim bilir!’ diyorum!” demiş.</p>

  <p>Her durumda yine bu Behlül, dehşet duyduğu evlenmeden kaçınacak kadar bilge imiş; bu yüzden Harun bir gün ona kızarak kötü bir oyun oynamak istemiş ve onu esireleri arasından seçtiği bir genç kızla zor kullanarak evermiş. Ve kendisine kızın onu mutlu kılacağını ve buna kendisinin güvence verdiğini söylemiş. Ve Behlül, buna uymak zorunda kalmış ve seçkin bir güzelliği olan genç eşinin beklemekte olduğu gerdek odasına girmiş. Ama daha onun yanına uzanır uzanmaz, birdenbire dehşetle ayağa kalkarak sanki görünmez düşmanlarca izleniyormuş gibi odadan çıkıp kaçmış; ve sarayın içinden bir deli gibi koşarak geçmiş. Halife olup biteni haber alınca, Behlül’ü huzuruna çağırtmış ve ona, öfkeli bir sesle “Neden ey lanet olası, karına bu hakareti yaptın?” diye sormuş. Behlül de “Sultanım, korku çaresiz bir derttir! Oysa ben, hiç kuşkusuz, senin kerem edip bana eş olarak verdiğin cariyede en küçük kusur bulamam! Çünkü güzel ve alçakgönüllüdür. Ama, sultanım, evlilik yatağına girer girmez, aynı anda eşimin bağrından kopan birçok sesi açık seçik işittim. Sesin biri benden giysiler istiyor, öteki ipek bir yeldirme talep ediyordu; bir diğeri pabuçlar, bir başkası işlenmiş bir kemer ve başkaları da daha başka şeyler. O zaman ben, korkumu yenemeyerek, senin buyruklarına ve genç kızın güzelliğine karşın, öncekinden de daha budala ve daha bahtsız olmaktan korkarak, tam gücümle kaçtım!” diyerek yanıtlamış.</p>

  <p>Yine bu Behlül’dür ki, halifenin kendisine iki kez önerdiği bin dinarlık ve armağanı almayı reddetmiş. Ve halife, son kertede şaşırarak, bunun nedenini ona sorunca, bir ayağını altına alarak, öbür ayağını uzatmış oturan Behlül, yanıt olarak, Halife’nin gözü önünde iki ayağını birden uzatmakla yetinmiş. Bu aşırı terbiyesizliği ve halifeye karşı saygı noksanlığını gören haremağası ona şiddetle davranılmasını ve ceza verilmesini istemiş; ama Harun Reşid, bir işaretle onu engellemiş ve Behlül’e görgü kurallarını bu denli unutmasının nedenini sormuş. Behlül de “Sultanım, armağanını almak için elimi uzatsaydım, bacaklarımı uzatma hakkını sonsuza dek yitirmiş olurdum!” yanıtını vermiş.</p>

  <p>Yine bu Behlül, bir gün bir savaş harekâtından geri dönen Harun Reşid’in çadırına girmiş ve onu susamış ve bir bardak su istemek için haykırırken bulmuş. Ve Behlül hemen koşup ona bir bardak taze su getirmiş ve kendisine uzatırken “Ey Emirü’l-Müminin, bu suyu içmeden önce, rica etsem, bana, faraza bulunmaz ya da sağlanması güç bir şey durumunda olsaydı, bu bir bardak suyu hangi bedelle satın alırdın, söyler misin?” demiş. Harun Reşid de “Hiç kuşkusuz, onu elde etmek için, ülkemin yarısını verirdim!” demiş. Behlül de “Onu iç, şimdi! Tanrı da içine ferahlık versin!” demiş. Halife suyu içip bitirince, Behlül ona “Ve eğer Emirü’l-Müminin, şimdi suyu içtiğine göre, bu bir bardak su, onurlu sidik torbandaki bir idrar tutulması sonucu bedeninden dışarı çıkmayı reddetseydi, bunun dışarı çıkmasını sağlamak için, ne gibi bir bedel öderdin?” demiş. Harun Reşid “Vallahi! Bu durumda baştan başa tüm ülkemi verirdim!” diye yanıt vermiş. Birdenbire kederlenen Behlül “Efendim, bir bardak suyla ya da bir atımlık idrarla dengelenen kantarda ağır basmayan bir ülke, sana vereceği bunca kaygıya ve uğrunda girişilen savaşlara değer mi?” demiş. Harun da bunu işiterek ağlamaya başlamış.</p>

  <br/>

  <p><i>Ve Şehrazad, o gece şunu da anlatmış:</i></p>

  <div class="baslik11" id="b55_3">
    <p>Evrensel Barışa Çağrı</p>
  </div>

  <p>Anlatırlar ki, saygın bir köy şeyhinin, çiftliğinde, tüm özenini harcadığı, karşılığında kendisine güzel yumurtalar ve yenecek harika piliçler üreten erkek ve dişi kümes hayvanlarının bulunduğu bir kümesi varmış. Erkek kümes hayvanları arasında da, sesi seçik, tüyleri parlak ve yaldızlı ve bütün bu dış güzellikleri ile birlikte, uyanıklık, bilgiçlik ve dünya işlerinden, zamanın değişiminden ve yaşamın tersliklerinden yana tecrübeli, iri ve harika bir horozu varmış. Bu horoz, dişilerine karşı adil ve gözetici imiş; ve onlara karşı görevini yüreklerine kıskançlık ve bakışlarına öfke girmesin diye tarafsızlıkla yerine getirirmiş. Ve tüm kümes uyrukları tarafından güçlü ve iyilikten yana örnek koca olarak anılırmış. Efendisi de onu Şafağın Sesi olarak adlandırırmış.</p>

  <p>Günün birinde, Şafağın Sesi, eşleri ve yavrularıyla uğraşır ve tüylerini düzeltirlerken çiftliğin topraklarını gezmeye çıkmış. Ve gördüklerine hayran olarak geçtiği yerlerde buğday, arpa, mısır ya da darı ve kara buğday tanelerine rastladıkça, bunları gagalayıp yutuyormuş. Böylece, araştırmalarına ve bulgularına kapılarak tasarladığından da uzak yerlere kadar gitmiş ve birdenbire kendini o güne kadar hiç görmediği yabanıl bir yerde bulmuş. Sağına soluna iyice baktığı halde, ne bir dost yüzü ne de tanıdık bir çehre görmüş. Şaşırmaya ve kısa tedirginlik haykırışları koparmaya başlamış. Ve tam ardına dönüp oradan uzaklaşmaya hazırlandığı sırada...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama yedi yüz doksan sekizinci gece olunca, demiş ki:</i></p>

  <br/>

  <p>Ve tam ardına dönüp oradan uzaklaşmaya hazırlandığı sırada, bakışları uzakta, büyük sıçrayışlarla engelleri aşarak kendisine doğru gelen bir tilkiye ilişmiş. Bunu görünce, yaşamını yitirmekten korkmuş ve sırtını düşmanına çevirerek kaçıp kanatlarının tüm gücüyle yıkık bir duvarın tepesine sıçramış; burası tilkinin hiçbir şekilde kendisine ulaşamayacağı ve tam bir güven içinde tüneyebileceği en uygun yermiş.</p>

  <p>Tilki de nefes nefese duvarın dibine gelmiş ve burnunu çekip ulumaya başlamış. Ama arzuladığı kümes hayvanının yanına kadar sıçrama imkânı bulunmadığını görünce başını ona doğru kaldırarak ona “Barış üzerine olsun, ey güleç yüzlü kardeş, ey sevgili arkadaş!” demiş. Ama Şafağın Sesi ona selamını iade etmemiş, yüzüne bakmak bile istememiş. Bunu gören tilki, ona “Dostum, ey ince, güzel şey; ben sana önemli bir haber vermeye gelmişken, sen benden selamını neden esirgiyor, hatta yüzüme bile bakmıyorsun?” demiş. Fakat horoz bütün bu girişimlere ve bunca nazik dil döküşlere sesini çıkarmayarak hepsini kulak ardı etmiş; tilki de yeniden söz alarak “Ah, kardeşim! Sana bildirmekle görevli olduğum şeyi bir bilseydin, hemen oradan iner ve gelip beni kucaklar ve ağzımdan öperdin!” demiş. Ama horoz ilgisiz ve dalgın görünmeyi sürdürmüş; ve hiçbir yanıt vermeksizin, yuvarlak ve sabit gözlerle ona uzaktan bakıp durmuş. Tilki de yeniden söz alarak “Bil ki kardeşim, hayvanların padişahı arslan ile kuşların sultanı soylu kartal, çiçekler ve akarsularla bezenmiş yeşil bir çayırda buluştular ve yörelerinde Tanrı’nın yarattığı tüm hayvanların temsilcileri: kaplanlar, sırtlanlar, parslar, vaşaklar, panterler, çakallar, karacalar, kurtlar, tavşanlar, evcil hayvanlar, akbabalar, atmacalar, kargalar, güvercinler, kumrular, bıldırcınlar, keklikler, kümes hayvanları ve tüm kuşlar toplandılar. Ve iki hükümdar, tüm uyruklarının temsilcilerini karşılarında görünce, yüce bildirileriyle, bundan böyle barınılabilir tüm topraklarda güvenlik, kardeşlik ve barışın egemen olacağını; vahşi hayvanlar, evcil hayvanlar ve kuşlar arasında sadece kanı sıcaklık, sevecenlik, dostluk ve sevginin geçerli olacağını; unutmanın eski düşmanlıkları ve kinleri silip atacağını ve tüm gayretlerin toplumsal ve bireysel mutluluğu elde etme gayesi için harcanacağını bildirdiler. Ve kim bu durumu çiğnerse, hemen yüce bir mahkeme karşısına çıkarılacağını ve temyiz olmaksızın yargılanıp cezalandırılacağını kararlaştırdılar. Ve aynı kararla beni de haberci tayin ettiler ve gidip tüm yeryüzünde, topluluğun aldığı kararı bildirmem ve suçluların adlarını da kendilerine duyurmam için görevlendirdiler; böylece suçlarının ağırlığına göre onları cezalandıracaklar. İşte, bundan dolayıdır ki, horoz kardeşim, tünediğin duvarın altında bulunduğumu görüyorsun; gerçekte, ben, sadece ben, temsilci, emanetçi, haberci olarak, efendilerim ve hükümdarlarımın yetki verdiği kişiyim, başkası değil! Ve işte, şu anda, sana bu yüzden barış dilemek ve dostça sözler söylemek için yaklaşmış bulunuyorum, kardeşim!” demiş.</p>

  <p>Hepsi o kadar! Ama horoz, bütün bu övgülere aldırış etmeksizin, sanki işitmemiş gibi, ilgisiz bir tavırla başını sallayarak zaman zaman kapadığı yuvarlak ve dalgın gözlerle uzaklara bakmayı sürdürüyormuş. Yüreği, bu avı leziz bir şekilde yutup öğütmek arzusuyla yanan tilki de yeniden söz alarak “Kardeşim, niye bir yanıt ya da alçakgönüllü bir seslenişle ya da sadece bakışlarını bana doğru çevirerek, hayvanların padişahı sultanımı Arslan’ın ve kuşların hükümdarı Kartal’ın aracısını onurlandırmıyorsun? Benim hakkımda böylece suskunluğunu sürdürürsen, bu durumu kurula götürmek zorunda kalacağım; bu durumda, yaşayanların yarısını boğazlanmasını da göze alarak evrensel barışı yerleştirme arzusunda olan yeni yasanın hışmına uğramandan korkarım! Senden son bir kez, ey sevgili kardeş, sadece bana neden yanıt vermediğini söylemeni rica ediyorum!” demiş.</p>

  <p>O zamana kadar mağrur bir ilgisizlik sürdürmüş olan horoz, boynunu uzatıp başını çevirerek sağ gözünü tilkiye doğru indirip ona “Gerçekte, kardeşim, senin sözlerin gözüm üzerinedir, başım üzerinedir; ve yüreğimin içinde sana, sultanımız Kartal’ın ulağı, görevlisi, habercisi ve yetkiyle donanmış elçisi olarak saygı duymaktayım. Eğer sana yanıt veremiyorsam, bunun, küstahlığımdan veya başkaldırıdan ya da kınanması gereken başka bir duygudan doğduğunu sanma! Hayır! Başın üzerine yemin ederim ki, hayır! Sedece uzaklarda, karşımda gördüğüm ve de görmekte olduğum ve kafamı karıştıran bir şeyden ötürüdür!” demiş. Tilki de “Tanrı senin başından eksik olmasın kardeşim, sen orada ne görüyor ve de görmeyi sürdürüyorsun böylesine? Kötülük bizden ırak olsun! Umarım ki, ağır bir şey, felaket getiren bir şey değildir!” diye sormuş. Horoz da boynunu daha da güçlü olarak uzatmış ve “Nasıl! Sen benim gördüğümü görmüyor musun, kardeşim; oysa Tanrı, hakaret kastım olmaksızın söylemek gerekirse, saygın burnunun üstüne, biraz şaşı da olsa, iki keskin göz kondurmuş!” demiş. Tilki de tedirginlikle “Peki ama, sen ne gördün yani, lütfen söyle bana! Çünkü, karşı çıkmak gibi olmasın ama, herhangi bir şaşılığım olmasa da, bugün biraz gözlerim ağrıyor!” diye sormuş. Ve Şafağın Sesi horoz “Gerçekte, yükselen bir duman görüyorum; havada da bir sürü av şahini var, daire şeklinde dönüp duruyorlar!” demiş. Bu sözleri duyan tilki, tedirginliğin sınırına ulaşarak “Ey yüzünden hayır taşan, tüm gördüğün bu mu? Toprakta koşan hiçbir şey görmüyor musun?” diye sormuş. Horoz da gözünü uzun uzadıya ufka dikerek başını sağa sola çevirip sonunda “Evet! Toprak üzerinde, dört ayağıyla koşan yüksek, uzun, ince bedenli; ve yine ince ve sivri bir başı, sarkık, uzun kulakları bulunan bir yaratık görüyorum. Ve bu yaratık büyük bir süratle bizden yana geliyor!” diye sözünü bitirmiş. Tilki, her yanı baştan ayağa titreyerek “Gördüğün bir tazı olmasın, kardeşim? Allah bizi korusun!” diye sormuş. Horoz da “Bunun bir tazı olup olmadığını bilmiyorum, çünkü henüz bu türde bir köpek görmedim ve bunu sadece Tanrı bilir! Ama, ey güzel yüzlü kardeşim, her durumda bunun bir köpek olduğunu çok iyi biliyorum!” demiş.</p>

  <p>Tilki bu sözleri işitince “Kardeşim, ben şimdi senden izin almak zorundayım!” demiş. Ve bunu söyleyerek sırtını çevirip Tanrı’dan güvenlik dileyerek bacaklarını rüzgâra teslim etmiş. Horoz da “Hey baksana, hey baksana! İniyorum kardeşim, iniyorum! Beni neden beklemiyorsun?” diye haykırmış. Tilki de “Benim ne dostum ne de yakınlarım olan tazılara karşı büyük bir nefretim vardır!” demiş. Horoz yeniden söze başlayarak “Ama, ey yüzü hayır saçan, sen, kabilelerimizin temsilcilerinin tümüyle yapılan toplantıda alınmış olan evrensel barış kararını yaymak için efendilerimiz tarafından haberci ve görevli olarak atanarak geldiğini biraz önce söylememiş miydin?” demiş. Tilki de, epeyce uzaklardan “Evet, kuşkusuz! Kuşkusuz evet, şey, horoz kardeş! Ama bu, Allah kahredesi tazı pezevengi, toplantıya gelmekten çekindi, ırkının da orada bir temsilcisi bulunmadı, adı da evrensel barışla ilgili kabilelerin duyurusunda anılmadı. İşte bundan dolayı, ey körpe horoz, dönüşüme kadar, Tanrı seni sağlıcakla korusun!” diye yanıt vermiş.</p>

  <p>Böyle konuştuktan sonra tilki, uzaklarda gözden kaybolmuş. Horoz da, ince fikirliliği ve kavrayışı sayesinde, böylece, düşmanının dişlerinden kurtulmuş. Ve çabucak duvardan aşağı inerek kendisini sağ salim kümesine kavuşturan Tanrı’ya şükürler ederek çiftliğe dönmüş. Ve eşlerine ve komşularına, doğuştan düşmanları olan tilkiye nasıl bir oyun oynadığını anlatmakta ivedilik göstermiş. Kümesin tüm horozları, Şafağın Sesi’nin zaferini kutlamak üzere havayı sevinç ötüşleriyle çınlatmışlar.</p>

  <br/>

  <p><i>Ve Şehrazad, aynı gece şu öyküyü de anlatmış:</i></p>

  <div class="baslik11" id="b55_4">
    <p>Düğümlenmiş Kordonlar</p>
  </div>

  <p>Anlatırlar ki, şahların içinde bir şah, Divan’ının ortasında tahtına oturmuş, halkın dertlerini dinlerken içeriye, başında mevsimin turfandası güzel meyveler ve çeşitli sebzelerin bulunduğu bir sepet taşıdığı halde mesleğinin üreticisi olan bir şeyh girmiş. Ve şahın önünde saygı duruşunda bulunmuş, ona hayır dualar etmiş ve turfanda sepetini armağan olarak sunmuş. Şah da, onun selamını iade ettikten sonra, kendisine “Yaprakla kaplı bu sepetin içinde ne var, ey şeyh?” diye sormuş. Ekinci “Ey zamanın şahı, bunlar benim toprağımda biten ve mevsimin turfandası olarak sana getirdiğim taze meyve ve sebzelerdir!” demiş. Şah da “Dost yüreğimle onları alıp kabul ettim!” yanıtını vermiş. Ve şah sepetin içindekileri kötü gözden koruyan yaprakları kaldırmış ve orada harika turfanda acurlar, çok taze bamyalar, muzlar, patlıcanlar, limonlar ve başkaca çeşitli meyve ve sebzeler bulunduğunu görmüş. Ve “Maşallah!” diye haykırmış. Ve bir acur alarak büyük bir zevkle hatur hutur yemiş. Sonra haremağalarına geri kalanları hareme götürmelerini söylemiş. Haremağaları da buyruğu hemen yerine getirmişler. Kadınlar da bu turfandaları yiyerek büyük keyif almışlar. Her biri, istediğini alarak “Gelecek yılın turfandaları da bize sağlık getirsin ve bizi hayatta ve güzel bulsun!” diyerek birbirini kutlamışlar. Sonra da sepette kalanları kölelere dağıtmışlar. Ve ortaklaşa bir uyumla “Vallahi! Bu turfandalar nefis şeylermiş! Bunları getiren babacan adama bahşiş olarak bir şeyler vermek gerek!” demişler. Ve Fellaha, haremağaları aracılığıyla yüz altın dinar göndermişler. Ve şah da, aynı şekilde, yediği acurdan son kertede hoşnut, kadınların verdiğine iki yüz dinar daha eklemiş. Ama bu kadarla da kalmamış. Çünkü sultan, ona tarımla ilgili konularda başka sorular da sorarak aldığı yanıtların hepsini keyfine yatkın bulmuş ve yanıtlardan hoşlanmış; çünkü Fellahın konuşması hoş, dili rahat, yanıtları dudağının ucunda, zekâsı verimli, el kol hareketleri uyumlu ve dili temiz ve seçkinmiş. Sultan onu hemen sofra arkadaşı yapmak istemiş ve ona “Ey şeyh, şahlarla nasıl arkadaşlık edilir bilir misin?” diye sormuş. Fellah da “Bilirim” diye yanıt vermiş. Sultan “Pekâlâ, ey şeyh! Çabucak köyüne dön ve ailene bahtın bugün sana bağışladıklarını onlara götür; sonra da bundan böyle benim sofra arkadaşım olmak üzere geri dön!” demiş. Fellah işitip itaat ettiği yanıtını vermiş; ve ailesine Tanrı’nın kendisine bağışladığı bu üç yüz dinarı götürdükten sonra, dönüp o sırada akşam yemeğini yemekte olan şahı bulmaya gelmiş. Şah onu sofrada yanına oturtmuş ve yiyebildiğince yedirip içirmiş. Ve onu ilk kez dinlediğinden de daha hoş bulmuş. Çok sevmiş ve kendisine “Sen kuşkusuz anlatması ve dinlenmesi hoş güzel öyküler bilirsin, ey şeyh, değil mi?” diye sormuş. Fellah da “Evet, vallahi! Bu gece şahıma anlatırım!” diye yanıt vermiş. Şah da, bu haberi duyunca, neşenin sınırına ulaşmış ve sevinçten sıçrayıp durmuş. Sofra arkadaşına verdiği önemin ve duyduğu dostluğun bir nişanesini göstermek üzere, hareminden sultan hanımın en genç ve en güzel nedimelerinden bakire ve mührü bozulmamış bir genç kız getirtmiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama yedi yüz doksan yedinci gece olunca, demiş ki:</i></p>

  <br/>

  <p>... Hareminden, sultan hanımın en genç ve en güzel nedimelerinden bakire ve mührü bozulmamış bir genç kız getirtmiş ve satın aldığı günden beri seçkin ve bir parça olarak kendisi için saklamakta olduğu halde, onu, Fellaha armağan olarak vermiş. Ve yeni evlilere, sarayda, kendisininkine yakın harika döşenmiş bir daire tahsis etmiş. Ve kendilerine o gece için tüm zevkleri dileyerek onları kendi başlarına bırakıp haremine girmiş.</p>

  <p>Genç kız giysilerini çıkararak yatağa girmiş ve yeni efendisinin yanına gelmesini beklemiş. Tüm yaşamında beyaz eti ne görmüş ne de tadını almış olan ekinci şeyh de, gördüğü şeyden hayranlık duymuş ve beyaz eti yaratana tüm yüreğiyle şükretmiş. Ve genç kıza yaklaşarak, onunla böyle bir durumda yerine getirilebilecek bilinen tüm oynaşmalarla oynamış. Sonunda, nasıl ve niçin olduğunu bilmeksizin, babasının çocuğu başını kaldırmak istemediğinden, yaşamsız bir gözle uyuşuk kalmış ve aşağı sarkmış. Meyve üreticisi onu azarlayarak ya da yüreklendirerek elinden geleni yapmışsa da işitmek istememiş ve boyun eğmez kalmış; tüm çağrılara açıklanamaz bir uyuşukluk ve inatçılıkla karşı durmuş. Zavallı meyve üreticisi de bunalımın sınırına ulaşmış ve “Gerçekte, görülmedik bir şey bu!” diye haykırmış. Genç kız da, çocuğun arzularını uyandırmak maksadıyla onunla şakalaşmaya ve sıcacık eliyle oynamaya ve tüm okşayıp sevme şekilleriyle okşamaya başlamış; ve bazen hafifçe dokunarak, bazen de sert davranışlarla onu yola getirmeye çalışmış; ama onu bir türlü uyandıramamış. Sonunda “Efendim, artık işimiz Allah’a kaldı!” diye haykırmış. Ve ne yapsa çaresiz olduğunu anlayınca “Efendim, çok iyi biliyorum ki, sen, babasının çocuğunun neden uyanmak istemediğini biliyorsun!” demiş. O da “Yo, vallahi, bilmiyorum!” demiş. Kız “Çünkü kesinlikle babası kordonlarını düğümlemiş!” demiş. O da “Peki, ey kavrayışlı kız, bu kordonların düğümünü çözmenin yolu nedir?” diye sormuş. Kız da “Kafanı yorma. Ben ne yapacağımı biliyorum!” demiş. Ve o anda ve o saatte ayağa kalkmış ve eline bir tutam erkek tütsüsü alarak bunu bir buhurdanlığa atmış ve kocasını “Allah ölüleri uyandırsın! Allah uyuyanları uyandırsın!” diyerek ölülerin bedenine yapıldığı gibi tütsülemiş. Bunu yaptıktan sonra da, su dolu bir testi almış ve tabuta konmadan önce ölü bedenlere yapıldığı gibi babasının oğlunu sulamaya başlamış. Ve onu böylece yıkadıktan sonra, muslin bir atkı almış ve bununla ölülerin tabutta sarıldığı gibi uyuyan çocuğu sarmış. Ve öykünme yoluyla tüm bu kefenlemeye hazırlık çalışmalarını bitirdikten sonra, sultanın kendisinin ve kocasının hizmetine verdiği birçok köleyi çağırmış ve onlara tütsü dumanları arasında kımıltısız duran zavallı meyve üreticisinin atkıyla yarı örtünmüş yavrusunu göstermiş. Bunu gören kadınlar, neşe çığlıkları atarak ve kahkahadan kırılarak, görmemiş olanlara gördükleri şeyi anlatarak saray boyunca koşuşmuşlar.</p>

  <p>Sabahleyin, sultan, âdet edindiği saatten de erken uyanarak sofra arkadaşı meyve üreticisini çağırtmış ve ona hayırlı sabahlar dilemiş ve kendisine “Gecen nasıl geçti, ey şeyh?” diye sormuş. Şeyh de, hiçbir ayrıntıyı atlamadan, sultana, başından geçen her şeyi anlatmış. Sultan da, bunu işitince öylesine gülmüş ki, sırtüstü yere düşmüş; sonra da “Vallahi! Kordon bağlarını böyle akıllıca işleme tabi tutan genç kız, bilgiden nasibi olan ince ve zeki bir kızmış! Kişisel kullanımım için onu geri alacağım!” demiş. Ve kızı çağırtıp olup biteni kendisine anlatmasını istemiş. Kız da olup biteni yeniden anlatmış. Şah da keyiflenmenin sınırında Fellaha dönmüş ve ona “Bu söyledikleri doğru mu?” diye sormuş. Fellah başıyla doğrulayıcı bir işaret yapmış ve gözlerini önüne indirmiş Şah, sesinin tüm gücüyle gülerek ona “Yaşamım senin üzerine olsun ki, ey şeyh, ne olup bittiğini bana yeniden iyice anlatmalısın!” demiş. Ve zavallı şeyh öyküsünü yeniden anlatınca, sultanın gülmekten gözlerini yaş bürümüş; ve “Vallahi! Bu görülmedik bir şey!” diye haykırmış. Sonra, müezzinin minareden sabah ezanını okuduğunu duyunca sultanla meyve üreticisi Yaradan’a karşı görevlerini yapmışlar. Sultan “Şimdi, ey hoş adamların şeyhi, benim neşemi tamamlamak için, çabucak bana vaat ettiğin öyküleri anlat!” demiş. Meyve üreticisi de “Tüm dost yüreğim ve cömert efendimize karşı saygımla!” demiş. Ve şahın karşısında bacaklarını bükmüş otururken şu öyküyü anlatmış:</p>

  <div class="baslik13" id="b55_4_1">
    <p>İki Haşhaş Yutucunun Öyküsü</p>
  </div>

  <p>Bil ki, efendim ve başımın tacı, bir zamanlar, kentler içinde bir kentte, mesleği balıkçılık ve işi gücü haşhaş yutmak olan bir adam varmış. Bir günün işini bitirdikten sonra, kazancının bir bölümünü kızının ihtiyacı için; geri kalanı haşhaştan çıkarılan keyif verici ot için ayırırmış. Ve günde üç öğün haşhaş yutarmış: birini aç karnıyla sabahleyin, birini öğle, birini de güneş batarken. Böylece yaşamını neşe içinde ve saçma sapan şeylerle geçirirmiş. Bu da onun balıkçılık olan uğraşını etkilemezmiş; ama yine de biraz garip bir tarzda işini görürmüş. Söyle ki! Bir akşam, her zamankinden fazla miktarda haşhaş alarak içyağından yapılma bir mum yakmakla işe başlamış; sonra onun önüne oturup kendi kendine konuşmaya girişmiş; kendi kendine sorular sorup yanıtlar veriyor, düşlemenin ve sakin bir zevkin tüm keyfini sürüyormuş. Böylece uzun süre oturmuş ve bu harika düşlemesinden gecenin serinliği ve dolunayın parıltısıyla ayrılmış. O zaman, kendi kendine konuşarak “Hey, oradaki <i>falan kişi</i>, baksana! Sokak sessiz, rüzgâr serince, ayışığı bizi dolaşmaya çağırıyor. Çıkıp hava alsan ve ortalıkta kimseler dolaşmazken ve senin keyfini ve tek başına yaşadığın saltanatı kimse bozmadan dünyanın yüzüne bakarsın!” demiş. Ve böyle düşünerek balıkçı evinden çıkmış ve gezisini nehirden yana sürdürmüş. O gece ayın on dördüymüş ve sokaklar geceleyin apaydınlıkmış. Balıkçı, kaldırımda, gümüşsü yuvarlağın yansımasını görmüş ve ayın parıltısını su sanmış ve dengesiz düşlemesi ona “Vallahi, ey balıkçı <i>falan</i> kişi, işte nehrin kenarına ulaştın ve kıyıda senden başka balıkçı yok. İyisi mi git oltanı al, bu gece kaderinin sana sağlayacağı kısmeti avlamak için geri dön!” demiş. Çılgınlığı içinde böyle düşünmüş ve böyle yapmış. Oltasını getirerek bir kaldırım taşına oturmuş ve ucunda yem olan oltasını ay ışığında parlayan kaldırımlara atarak balık avlamaya başlamış.</p>

  <p>O sırada iri yarı bir köpek, yem yerine kullanılan et parçasının kokusunu alarak oltanın üstüne atılmış ve onu yutmuş; oltanın iğnesi boğazına öylesine bir sıkıntı vermiş ki, yuttuğu oltadan kurtulmak için umutsuz sarsıntılar koparmaya başlamış. Balıkçı da, korkunç bir balık tuttuğuna inanarak, elinden geldiğince oltayı çekiyor; ıstırabı dayanılmaz olan köpek de, acı haykırışlar koparıyor, oltayı kendinden yana çekiyormuş. Balıkçı, avını kaçırmak istemediğinden, sonunda sürüklenip yerde yuvarlanmış. O zaman, haşhaşın kendisine nehir gibi gösterdiği yerde boğulacağını sanarak korkunç çığlıklar koparıp yardım çağırmaya başlamış. Bu gürültüyü işiten o mahallenin muhafızları koşuşmuşlar; onları gören balıkçı “Yardım edin, ey Müslümanlar! Beni sürükleyen nehir dibinin canavar balığından kurtarın beni! Yallah, yallah! Yardıma gelin yiğitlerim! Boğuluyorum!” diye haykırmış. Muhafızlar, çok şaşırarak ona “Neyin var senin, ey balıkçı? Hangi nehirden söz ediyorsun? Ve de hangi balık söz konusu?” diye sormuşlar. O da kendilerine “Allah belanızı versin, ey köpek oğulları! Şimdi alay etmenizin mi, yoksa gelip boğulmamdan kurtulmama ve balığı sudan çıkarmama yardım etmenizin mi zamanıdır?” demiş. Muhafızlar, ilkin onu bu saçmalıklarına gülmüşlerse de, sonradan ona öfkelenmişler ve üzerine atılıp sopayla iyice döverek onu kadı’nın huzuruna çıkarmışlar. Oysa kadı da aynı şekilde, Allah’ın takdiriyle, kendini haşhaşa iyice kaptırmış biriymiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama yedi yüz doksan sekizinci gece olunca, demiş ki:</i></p>

  <br/>

  <p>Oysa kadı da aynı şekilde Allah’ın takdiriyle, kendini haşhaşa iyice kaptırmış biriymiş. Ve balıkçıya fırlattığı bir bakışla, muhafızların mahallenin huzurunu bozmakla suçladıkları adamın, kendinin de epeyce aldığı neşe verici haşhaşın etkisi altında olduğunu anlayınca, çabucak muhafızları paylamış ve yanından kovmuş. Kölelerine balıkçıya büyük özen göstermeleri ve geceyi tam bir sükûnetle geçirmesi için bir yatak hazırlamalarını buyurmuş. Ve kendi kendine, ertesi günden başlayarak onu kendine zevk arkadaşı yapmayı kararlaştırmış.</p>

  <p>Gerçekte, bütün geceyi sükûnet ve dinlenme içinde geçirdikten, ertesi günü de güzel yemeklerle beslendikten sonra, balıkçı, akşam üstü kadı’nın yanına çağrılmış; kadı onu tüm içtenliğiyle karşılamış ve kendisine bir kardeşe davranır gibi davranmış. Ve onunla yemek yedikten sonra, kendisini yanı başına, yanan kandillerin karşısına oturtmuş ve onunla birlikte bu uyuşturucudan almış. Ve ikisi birlikte, yüz yaşında bir fili sırtüstü devirecek miktarda haşhaş yutmuşlar. Haşhaş zihinlerini iyice bulandırınca, çırçıplak soyunarak raksetmeye, şarkı söylemeye ve binlerce çılgınlık yapmaya başlamışlar.</p>

  <p>O sırada, sultanla veziri, tacir kılığında, kentte geziniyorlarmış. Ve kadı’nın evinden yükselen tüm gürültüyü işitmişler; kapılar kapalı olmadığından içeri girip kadıyla balıkçıyı neşeden kendilerinden geçmiş halde bulmuşlar. Kadı ve arkadaşı da, talihin kendilerine yolladığı konukları görünce, raksetmeyi bırakmışlar, onlara hoş gelişler dilemiş ve varlıklarından hiç de sıkılmış görünmeksizin samimiyetle oturmalarını sağlamışlar. Sultan da, kentin kadısının, karşısındaki, zebbininin de akıl almaz bir uzunlukta, kara ve hareketli olduğunu fark ettiği adam gibi çırçıplak dans etmekte bulunduğunu görünce, gözlerini fal taşı gibi açmış ve vezirin kulağına eğilerek ona “Vallahi! Kadımız Fellah arkadaşı kadar donanmış yaratılmamış!” demiş. Balıkçı da ona doğru dönmüş ve “Sen, öyle arkadaşının kulağına ne söylemektesin? Oturun bakayım ikiniz de size emrediyorum; ben, kentin sultanı olan efendiniz! Yoksa, rakseden vezirim aracılığıyla şu anda kafanızı uçurturum! Çünkü, sanırım ki, siz benim kentin sultanı, şu gördüğünüzün de vezirim olduğunu ve de tüm dünyayı bir balık gibi sağ avcumun içinde tuttuğumu bilmiyorsunuz!” demiş. Sultanla vezir, bu sözleri duyunca, en olağandışı çeşidinden iki haşhaş yutucusunun karşısında bulunduklarını anlamışlar. Vezir de, sultanı eğlendirmek için, balıkçıya “Sen, efendim, ne zamanda beri kentin sultanı oldun. Ve de senden önceki, bizim eski efendimize ne olduğunu söyleyebilir misin?” demiş. Balıkçı “Gerçekte, kendisine ‘Defol!’ diyerek onu yerinden attım! O da çekip gitti. Yerini ben aldım!” demiş. Vezir “Peki sultan karşı çıkmadı mı?” diye sormuş. Balıkçı “Kesinlikle! Hatta saltanatın ağır yükünden kendisini kurtardığım için çok sevindi. Ben de onun incelikle tahttan ayrılmasını hoşça karşılamak üzere, hizmet etsin diye kendisini yanımda alıkoydum. Görevi bıraktığına pişman olursa, burnundan getirmeyi de bilirim!” diye yanıt vermiş.</p>

  <p>Ve böylece konuşarak balıkçı “Şimdi işemek istiyorum!” diye sözünü sürdürmüş. Ve ucu bucağı görünmez aletini kaldırarak sultanın yanına gelmiş ve yükünü onun üzerine boşaltmak ister gibi görünmüş. Kendi bakımından kadı da “Benim de çişim geldi!” demiş. O da vezire yaklaşıp balıkçı gibi yapmak istemiş. Bunu gören sultanla vezir, kahkahadan kırılarak ayak üzeri sıçrayıp kalkmışlar ve “Allah sizin gibi haşhaş yutucuların belasını versin!” diyerek kapıya yönelmişler. Ve iki çılgın arkadaşın elinden kaçıp kurtulmak için epeyce sıkıntı çekmişler.</p>

  <p>Ertesi gün, sultan, bir gece önceki eğlencesini tamamlamak isteyerek muhafızlara, kentin kadısına, evindeki konuğuyla birlikte huzura çağrıldığını bildirmelerini buyurmuş. Kadı da yanında balıkçı olduğu halde, sultanın huzuruna gelmekte gecikmemiş; sultan ona “Ey yasanın temsilcisi, seni, arkadaşınla birlikte, işemenin en rahat şeklinin hangisi olduğunu bana öğretmeniz için çağırttım! Gerçekten, âdet olduğu gibi özenle urbayı ve giysileri kaldırıp yere mi çömelmeli, yoksa, pasaklı inançsızlar gibi ayakta mı işemeli? Yoksa benim tanıdığım iki haşhaş yutucunun yaptığı gibi çırılçıplak soyunup eşin dostun üstüne mi çövdürmeli?” demiş.</p>

  <p>Kadı sultanın bu sözlerini işitince, öte yandan sultanın geceleyin tebdil gezme âdetinde olduğunu da bildiğinden, bir gece önceki çılgınlığına ve saçmalığına sultanın bizzat tanık olduğunu anlamış; ve sultanla vezire gerekli saygıyı göstermekte kusur etmiş olduğunu düşünerek korkunun sınırına ulaşmış. Ve “Aman, efendim! Beni kabalığa ve nezaketsizliğe iten haşhaştır!” diye haykırarak, dizüstü gelmiş. Ama haşhaştan gündelik nasibini almış bulunan balıkçı, hâlâ başı döner durumda olduğundan, sultana “Ne olmuş yani! Şimdi sen kendi sarayında isen, biz de dün akşam kendi sarayımızdaydık!” demiş. Balıkçının davranışından son kertede neşelenen sultan, ona “Ey ülkenin en hoş zırzobu! Eğer sen bir sultansan ve ben de öylesine aynı şekilde bir sultansam, bundan böyle bana sarayımda eşlik etmeni rica ederim. Ve madem ki öyküler anlatmasını biliyorsun, umarım ki bunlardan birini anlatarak kulaklarımızı tatlandırırsın!” demiş. Balıkçı da “Tüm dost yüreğim ve gerekli saygıyla! Ama, önünde dize gelmiş bulunan vezirimi bağışladıktan sonra!” diye yanıt vermiş. Sultan da kadıya hemen ayağa kalkmasını buyurmuş ve bir gün önceki çılgınlığını bağışlayarak, evine ve görevinin başına dönmesini söylemiş. Yanında sadece balıkçıyı alıkoymuş; o da daha fazla beklemeksizin, aşağıdaki gibi Yellenenlerin Şahı Kadı öyküsünü anlatmış.</p>

  <div class="baslik12" id="b55_4_1_1">
    <p>Yellenenlerin Şahı Kadı</p>
  </div>

  <p>Anlatırlar ki, Suriye’nin Trablus<a href="../Text/dipnot.xhtml#Footnote0339" id="Feedback0339"><sup>[339]</sup></a> kentinde, Harun Reşid zamanında, görevini büyük bir sertlikle ve sonsuz bir şiddetle yerine getiren bir kadı varmış. Onun bu durumu herkes tarafından bilinirmiş.</p>

  <p>Bu Allah’ın belası kadı’nın hizmetinde, derisi Nil’de yaşayan bir mandanınki kadar kaba ve kalın olan yaşlı bir zenci kadın bulunuyormuş. Ve hareminde kadın olarak sahip olduğu tek dişi buymuş. Tanrı ondan acımasını esirgesin! Çünkü bu kadı’nın ancak verdiği hükümlerindeki şiddetle ölçülebilecek, ileri derecede bir cimriliği varmış. Tanrı belasını versin! Ve zengin olduğu halde, bayat ekmek ve soğan yiyerek yaşarmış. Bununla birlikte, utanç verici cimriliğini, gösterişçi davranışıyla örtmeye çalışırmış; çünkü her zaman azığı bitmek üzere olan bir devecinin aşırı cimriliğiyle davrandığı halde, görkemlilik ve cömertliğini kanıtlamak istermiş. Evinde hiç görülmedik bir zenginlik olduğuna herkesi inandırmak için yemek masasını püskülleri altın tellerle işlemeli bir örtüyle örtme âdetindeymiş. Böylece, tesadüfen, yemek saatinde bir iş için evine uğrayanlar olursa, kadı, zenci hizmetçisini çağırıp ona yüksek sesle “Altın püsküllü örtüyü masaya ser!” dermiş. Böylece herkesi sofrasının şatafatlı ve yemeklerinin miktar ve nitelik bakımından bu altın saçaklı örtü kadar güzel olduğuna inandıracağını sanırmış. Ama bu şahane örtü üzerine serilmiş sofradaki şölenlerden birine hiç kimse asla çağrılmamış; buna karşılık herkes kadı’nın iğrenç cimriliği hakkındaki gerçeği pekâlâ biliyormuş.</p>

  <p>Öyle ki, toplum içinde, bir şölende iyi ağırlanılmayınca “Kadı’nın sofra örtüsü üzerinde yemek sunuldu!” denir olmuş. Böylece, Tanrı’nın zenginlik ve onurla donattığı bu adam, sokaktaki köpekleri bile hoşnut edemeyecek bir yaşam sürüyormuş. Allah onu sonsuza dek kahretsin!</p>

  <p>Günün birinde, bir dava dolayısıyla haklarında olumlu karar aldırmak isteyen birileri, ona “Kadı efendimiz, sen niye evlenmiyorsun? Çünkü evindeki yaşlı zenci kadın senin saygınlığına layık değildir!” demişler. O da “İçinizde bana kadın bulmak isteyen biri var mı?” diye sormuş. Orada bulunanlardan biri “Efendimiz, benim çok güzel bir kızım var, onunla evlenmek istersen, köleni onurlandırırsın!” diye yanıt vermiş. Kadı da bu sunuyu kabul etmiş; ve hemen evlilik kutlanmış; ve kız hemen o akşam, kocasının evine getirilmiş. Genç kız, evde kendisine bir şölen hazırlanmamış, hatta bunun söz konusu bile edilmemiş olduğunu görünce çok şaşırmış; ama, çok ağırbaşlı ve tutumlu olduğundan, hiçbir dilekte bulunmamış; ve kocasının tutumuna uymak isteyerek sesini çıkarmamaya çalışmış. Evlilik şahitleri ve çağrılılarına gelince, bu birleşmenin kadıyı bir şölen vermeye zorlayacağını ya da hiç değilse, bir yemek verileceğini düşünüyorlarmış; ama bekleyişleri ve umutları boşa çıkmış ve kadı kendilerine bir çağrıda bulunmaksızın saatler geçmiş. Ve her biri cimriye lanetler kusarak çekip gitmiş.</p>

  <p>Genç eşe gelince, son kertede şiddetle ve oldukça uzun bir açlığa epeyce dayandıktan sonra, kocasının manda derili zenci hizmetçiyi çağırıp, altın saçaklı örtüyü yayması ve yemek masasını en iyi şekilde bezeyerek hazırlaması buyruğunu verdiğini duymuş. Babasının evinde her zaman bolluk, şatafat ve refah içinde yaşamış bulunan zavallı kız da, mahkkûm edilmiş bulunduğu çekilmez açlıktan sonunda kurtulabileceğini ummuş. Ama, zenci kadının yemek olarak üzerinde üç parça kara kuru ekmek ve üç soğan bulunan bir tepsi getirdiğini görünce ne diyeceğini bilememiş. Kız, herhangi bir ters davranışta bulunma cesareti göstermeksizin ve durumdan hiçbir şey anlamaksızın sofraya oturunca, kadı, ciddiyetle bir parça ekmek ve bir soğan almış, bunun gibi bir bölüm gıdayı da zenci hizmetçiye vermiş ve genç karısını da “Tanrı’nın verdiği nimeti israf ederim diye korkma!” diyerek şölene onur vermeye çağırmış. Ve bu harika yemekten ne denli zevk duymakta olduğunu gösteren bir çabuklukla yemeye başlamış. Zenci kadın da aynı şekilde, bunun o günkü tek yemek olduğunu bilerek sadece bir lokma soğan yemiş. Kandırılan zavallı eş de onlar gibi yapmak istemiş; ama, en lezzetli yemekleri yemeye alışkın olduğundan, bir lokma bile yutamamış. Sonunda, içinden bahtının karalığına lanetler ederek aç acına sofradan kalkmış; böylece her yemek saati geldiğinde, aynı çağrı, masa üzerinde de altın saçaklı örtü ve aynı süslü takımlar ve kara kuru ekmek ve hüzün verici soğanlar olduğu halde üç gün geçmiş. Ama dördüncü gün, kadı, haremden gelen korkunç haykırışlar duymuş...</p>

  <br/>

  <p><i>Anlatısının burasına Şehrazad, sabahın belirdiğini görerek yavaşça susmuş.</i></p>

  <p><i>Ama yedi yüz doksan dokuzuncu gece olunca, demiş ki:</i></p>

  <br/>

  <p>Ama dördüncü gün, kadı, haremden gelen korkunç haykırışlar duymuş. Ve zenci kadın gelip kollarını göğe kaldırarak hanımının, evdeki herkese karşı ayaklandığını ve babasını çağırttığını bildirmiş. Buna çok kızan kadı, gözleri şimşekler çakarak karısının yanına girmiş ve ona her türden hakaretler yağdırarak ve kendisini her çeşitten ahlaksızlıkla itham ederek ve de güç kullanarak saçlarını kesmiş ve üç kez “Seni boşadım!” diye tekrarlayarak onu boşamış ve şiddetle evden kovmuş ve ardından kapıyı kapatmış. Allah onun belasını versin! Çünkü lanetle anılmayı hak etmiş.</p>

  <p>Bu boşanmadan birkaç gün sonra, bu cimri oğlu cimri, birçok kişi için kaçınılmaz olan görevi dolayısıyla, kendisine kızını öneren bir başkasıyla karşılaşmış. Ve genç kızla evleniş; ona da aynı şekilde davranılmış; ve o da üç günden fazla soğanlı sıkı besime dayanamadığından baş kaldırınca reddedilmiş. Ama bütün bunlar başkalarına ders oluşturmamış; ve kadı evlenmek üzere daha pek çok genç kız bulmuş; ama bunlar da ekmek ve soğan sıkı besimine ayaklandıkları için iki ya da üç gün sonra boş düşürülmek üzere evden kovulmuş. Ama bu boşanmalar bu denli abartıyla çoğalınca, kadı’nın cimriliği bunu o güne kadar duymayanların da kulağına erişmiş ve kadınlara karşı tavrı, haremlerdeki tüm konuşmaların konusunu oluşturmuş. Ve kadı, aracılar nezdinde tüm saygınlığını yitirmiş; ve evlenebilirlik durumu ortadan kalkmış.</p>

  <p>Bir akşam kadı, babasından kalan mirası yüzünden tedirginliğe kapılmış; hiçbir kadının da artık kendisini istemediğini görerek kent dışında dolaşırken, sığırcık kuşu renginde bir katıra binmiş bir kadının gelmekte olduğunu görmüş. Ve onun zarif görünümünden ve zengin giysilerinden etkilenmiş. Bıyıklarının ucunu burarak çapkınca bir edayla ona doğru yaklaşmış ve önünde derin bir saygıyla eğilmiş ve selamlaşmalardan sonra, ona “Sen ey soylu kadın, nereden geliyorsun?” demiş. Kadın “Ardımda bulunan yoldan!” yanıtını vermiş. Kadı gülmüş ve “Evet, kesinlikle! Bunu biliyorum ama, hangi kentten?” demiş. Kadın “Musul’dan!” diye yanıt vermiş. Kadı “Evli misin, bekâr mı?” diye sormuş. Kadın “Hâlâ bakireyim!” demiş. O da ”Bu durumda, bundan böyle bana eş olur musun, karşılığında ben de senin erkeğin olurum!” diye sormuş. Kadın “Bana nerde oturduğunu söyle, cevabını sana yarın veririm!” diye yanıtlamış. Kadı da ona kim olduğunu ve nerede oturduğunu açıklamış. Ama kadın onun kim olduğunu zaten biliyormuş! Kendisine gözünün ucuyla bakarak ve en alımlı gülüşüyle gülerek yanından uzaklaşmış.</p>

  <p>Ertesi sabah, genç kadın, kadıya bir haber yollayarak onunla elli dinar başlık karşılığı evlenmeye razı olduğunu bildirmiş. Cimri de, genç kız için duyduğu tutku yüzünden, cimriliğini iyice zorlayarak ve bir bir sayarak bu elli dinarı hazırlamış. Ve zenci kadını gidip onu bulmakla görevlendirmiş. Genç kız da, verdiği sözü yerine getirmekte kusur etmemiş ve gerçekten, kadı’nın evine gelmiş; ve nikâh gerekli şekilde şahitler önünde yerine getirilmiş; sonra da bunlar, ağırlanmaksızın hemen orayı terk etmişler.</p>

  <p>Sıkı besim tutumuna bağlı kadı, zenci hizmetçiye, tumturaklı bir edayla “Altın saçaklı örtüyü ser!” demiş. Ve her zamanki gibi, görkemli biçimde süslenmiş sofra üzerine yemek olarak üç kuru ekmek parçasıyla üç soğan getirilmiş. Genç evli kadın, çok mutlu bir edayla üçüncü parçayı almış ve yiyip bitirince “Elhamdü l’illâh! Tanrı’ya şükürler olsun! Harika bir yemek yedim!” demiş. Ve bu açıklamayı sonsuz doyum sağlamış olmaktan gelen bir gülüşle desteklemiş. Bunu gören kadı “Yüceler yücesine, bana sonunda cömertçe, tüm yetenekleri kendinde toplayan ve bulduğuyla yetinen, az şey için de çok şey için de Tanrı’ya şükreden bir eş verdiğinden dolayı övgüler olsun!” diye haykırmış. Ama kör cimri, Allah’ın belasını veresi domuz, genç karısının muzip kafasında kurduklarıyla bahtın kendisi için neler hazırladığını bilmiyormuş.</p>

  <p>Ertesi sabah, kadı mahkemeye gitmiş; karısı, onun yokluğunda, birer birer evin bütün odalarını dolaşmış. Böylece kapısı özenle kapalı ve üç büyük kilitle kilitlenmiş ve üç demir çubukla berkitilmiş bir odaya rastlamış ve büyük bir meraka kapılmış; ve yöresinde uzun süre dönüp dolandıktan ve inceledikten sonra, pervazlardan birinde hemen hemen bir parmak genişliğinde bir yarık bulunduğunun farkına varmış. Bu yarıktan bakmış ve içinde kadı’nın hazinesinin, altın ve gümüş olarak, zemine oturtulmuş büyük küpler içinde toplanmış bulunduğunu görünce çok şaşırmış. Ve birdenbire aklına bu beklenmedik durumdan gecikmeden yararlanmak fikri gelmiş; ve uzun, ince bir hurma dalı bulmaya koşmuş ve bunun ucunu yapışkan bir macuna bulayarak pervazdaki yarıktan içeri sokmuş. Uzun çubuğu döndüre döndüre küplerden birinin ağzına yaklaştırmış ve ucuna birkaç parça yapışınca hemen geriye çekmiş. Ve kendi dairesine gidip, zenciyi çağırarak altın parçalarını “Hemen çarşıya git ve bize fırından çıkmış susam serpilmiş ekmekler, safranlı pirinç, taze kuzu eti, meyve ve hamurişi; daha da bulabileceğin en iyi şeyleri al getir!” demiş. Şaşırıp kalmış olan zenci kadın, işitip itaat ettiği yanıtını vermiş; ve hanımının buyruklarını yerine getirmekte ivedilik göstermiş; çarşıdan dönünce de sofrayı kurmuş ve birlikte, getirdiği nefis yiyecekleri yemişler. Ve ömründe ilk kez bu denli harika bir yemek yemiş olan zenci kadın “Tanrı ömrünü arttırsın, hanımım; bize sağladığın güzel ve lezzetli şeylerle bedenin yağ bağlasın! Başın üzerine yemin ederim ki, senin cömertliğinle tattığım bu tek bir yemekle, kadı’nın yanında tüm yaşamım boyunca tatmadığım lezzette bir yemek tatmış oldum!” diye haykırmış. Genç kadın da ona “Pekâlâ, eğer her gün böylesi, hatta bundan da nefis bir yemek yemek istiyorsan, sana söyleyeceğim her şeyi yerine getir! Ve kadı’nın huzurunda ağzını sıkı tut!” demiş. Zenci kadın da ona dualar okuyarak teşekkürlerle itaat ve bağlılık vaat edip elini öpmüş. Çünkü bir an için bile bir yandaki eli açıklık ve iyi beslenmeyi, öteki yandaki cimrilik ve yoksunluğa yeğlemekte kararsızlık göstermemiş.</p>

  <p>Ve öğleye doğru, kadı eve dönünce, zenciye “Ey köle, altın saçaklı örtüyü ser!” diye haykırmış. Sofraya oturunca, karısı ayağa kalkmış ve o harika yemeğin geri kalanını kendisine sunmuş. O da büyük bir iştahla bu yemeği yemiş ve bu güzel yemekten çok keyiflenerek “Bu yiyecekler nereden geldi?” diye sormuş. Karısı da “Efendim, benim bu kentte pek çok yakınım vardır; onlardan biri bugün, sırf efendimle paylaşmak fikrine kapılarak kabul ettiğim bu yiyecekleri göndermiş!” diye yanıt vermiş. Kadı da, içinden, böylesine değerli yakınları olan bir kadına sahip olduğundan ötürü, kendi kendini övmüş.</p>

  <p>Ertesi gün, uzun hurma dalı, ilkinde olduğu gibi iş görmüş ve gizli hazineden, kadı’nın karısının, aralarında fıstık doldurulmuş bir kuzu da bulunan harika yiyecekler satın aldırmasına yarayacak birkaç altın parçası daha sağlamış; o da bu nefis yemeği kendisiyle paylaşmaları için birkaç komşusunu çağırmış. Ve kadı’nın dönme vaktine kadar bunlar, kendi aralarında, en hoş şekilde vakit geçirmişler. Kadınlar o zaman, bu kutsal günün bütün gönül okşayıcılığıyla tekrarlanacağı vaadini alarak ayrılmışlar. Kadı da, içeri girer girmez zenci hizmetçiye “Altın saçaklı örtüyü ser!” diye haykırmış. Ve yemek hazırlandığında Allah’ın gazabı cimri, tepsi üzerinde bir gün öncekinden de hoş ve en aranılan etler ve yiyecekler bulunduğunu görerek çok şaşırmış. Ve tedirginlikle dolu “Başın için söyle! Bunca pahalı olan bu yiyecekler nereden geliyor?” diye sormuş. Ve ona bizzat hizmet eden genç kadın “Efendim, ruhunu yatıştır ve gözlerini serin tut! Ve Tanrı’nın bize yolladığı gıda hakkında kafa yorma; sadece yemeye bak ve gövdeni şenlendir! Çünkü halalarımdan biri bu yiyecek tepsisini bana yollamış; eğer efendim doyum sağladıysa, ben de çok sevindim!” diye yanıt vermiş. Kadı da, böylesine iyi yürekli, sevimli ve ilgili yakınları olan bir kadına sahip olduğu için sevincin sınırına ulaşmış; ve artık bedavadan sağlanan bunca mutluluktan alabildiğine yararlanmaktan başka bir şey düşünmemiş. Böylece, bu beslenme şekliyle bir yıl geçince, öylesine yağ bağlamış ve karnı öylesine belirli şekilde şişmiş ki, kentte oturanlar, büyük bir şeyle kıyaslama yapacakları zaman “Kadı’nın karnı kadardır!” diyorlarmış. Ama, kötülük başımızdan ırak olsun, kendisini neyin beklediğini ve karısının, nerdeyse açlıktan öldüreceği ve saçlarını kestikten sonra üçlü boşamayla kesin olarak yol verdiği tüm zavallı kadınların öcünü almak üzere yemin ettiğini bilmiyormuş. Ve genç kadın, maksadına ulaşmak için kendince şöyle bir oyun oynamış:</p>

  <p>Her gün beslediği komşular içinde beş çocuk sahibi, kocası evin en lüzumlu ihtiyaçlarını sağlayacağı parayı güçlükle kazanan bir hamal olan zavallı bir gebe kadın varmış. Kadı’nın karısı bir gün ona “Komşum, Tanrı sana kalabalık bir aile ve onları besleme imkânı olmayan bir adam bağışlamış. Ve Yüceler Yücesi’nin iradesiyle işte yine hamilesin! Yeni çocuğunu doğurur doğurmaz, Tanrı benden üretkenliği esirgediğine göre, onu kendi çocuğum gibi besleyip büyütmek üzere bana ver! Karşılığında seni hiçbir şeyden mahrum etmemeyi ve evini refahla donatmayı vaat ederim! Senden sadece mahallede kimsenin gerçeği bilmemesi için bundan hiç kimseye söz etmemeni ve çocuğu gizlice doğurmanı istiyorum!” demiş. Hamalın karısı öneriyi kabul etmiş ve gizlilik vaadi vermiş; ve gizlice gerçekleşen doğumu yaptığı gün, iki çocuğa bedel irilikte bir oğlan olan yeni doğanı kadı’nın karısına teslim etmiş.</p>

  <p>O gün, genç kadın yemek vakti, kendi eliyle bakla, bezelye, kuru fasulye, lahana, mercimek, sarımsak çiyeleri ve her çeşit ağır taneler ve havanda dövülmüş baharat karışımından oluşmuş bir yemek hazırlamış ve kadı, tamamıyla boş, iri karnından dolayı iyice acıkmış olarak eve döndüğünde, iyice çeşnilendirilmiş olan bu yemeği ona sunmuş; kadı yemeği çok lezzetli bulmuş ve açgözlülükle yemiş. Yemekten kendini birkaç kez alarak ve “Asla bu kadar kolay boğazdan kayan bir yemek yememiştim! Ey kadın, senden, her gün bu yemekten, bundan da büyük bir sahan hazırlamanı isterim. Ve de yakınlarının cömertliklerini kesmemelerini de umarım!” diyerek bütün sahanı temizlemiş. Genç kadın da “Afiyet olsun ve de hazmı kolay olsun!” diye yanıt vermiş. Kadı da bu dileğinden ötürü ona teşekkür etmiş ve bunca eksiksiz ve zevklerine özen gösteren bir kadına sahip olduğu için bir kez daha kendini övmüş.</p>

  <p>Ama, yemekten sonra henüz bir saat geçmişken, kadı’nın karnı şişmeye ve gözle görünür biçimde büyümeye başlamış; içinde, bir fırtına gürültüsü gibi gürültüler kopmaya başlamış; tehdit edici bir gökgürültüsünü andıran ağır gurultular, midesinin zarını sarsmış: ve bunları hemen müthiş karın ağrıları, titremeler ve sancılar izlemiş. Yüzü sapsarı olmuş ve inlemeye ve bir küp gibi yerlerde yuvarlanmaya başlamış ve iki eliyle karnını tutarak “Ya Allah! Karnımda fırtına var sanki! Beni kim kurtaracak?” diye haykırmış. Ve sancının etkisiyle uğultular ve haykırışlar koparmaktan kendini alıkoyamamış. Kopardığı haykırışlara, karısı koşup gelmiş ve onu yatıştırmanın çarelerini arayarak ona bir avuç anason ve rezene tozu yutturmuş; bu da hemen etkisini göstermiş. Onu teselli etmek ve yüreklendirmek için, hasta bir çocuğu okşar gibi, her yanını okşamış ve elini düzenli bir şekilde oynatarak ağrılı yerlerini tatlı tatlı ovuşturmuş. Ve birdenbire ovuşturmalarını kesmiş; sürekli şaşkınlık haykırışlarını izleyerek keskin bir feryat koparmış ve “Yuh! Yuh! Mucize bu! İnanılmaz bir şey efendim! İnanılmaz bir şey!” demiş. Kendisini bitip tüketen şiddetli sancılara karşın, kadı “Neyin var senin? Nasıl bir mucizeymiş o?” diye sormuş. Kadın da “Yuh! Yuh! Efendim, efendim!” demiş. Kadı ve “Neyin var senin? Söyle bana!” diye sormuş. Kadın da “Tanrı’nın adı üstüne ve yörene olsun!” diye yanıt vermiş. Ve elini bir kez daha kocasının fırtınalar kopan karnı üzerinde gezdirmiş ve “Övülesi, Yüceler Yücesi Tanrı! Dilediğini hükmeder ve istediği her şeyi yapar! Onun sırlarını kim bilebilir, efendim?” diye eklemiş. Kadı iki uğultu arasında ona “Senin neyin var, kadın? Konuş! Bana böylesine işkence çektirdiğin için Allah senin belanı versin!” demiş. Kadın da “Efendim, efendim, onun iradesine kim karşı koyabilir? Hamilesin sen! Ve kurtulman yakındır!” demiş.</p>

  <p>Karısının bu sözlerini işitince duyduğu karın ağrılarına ve titremelere karşın kadı ayağa kalkmış ve “Sen deli misin karı? Ne zamandan beri erkekler hamile kalıyorlar?” diye haykırmış. Kadın da “Vallahi, bilmiyorum! Ama, karnında bebek kıpırdıyor. Ve ayak vuruşlarını işitiyorum ve ellerimle başını tutuyorum!” demiş. Sonra da “Övülesi Tanrı istediği bedene üretkenlik tohumlarını serper! İstediği her şeyi yapar! Sırrına erilir mi? Peygamber’den şefaat dile, ey âdem!” diye eklemiş. Kadı da, kıvranmaların tuzağına düşmüş, bir yandan da uğuldayarak yeniden yerde yuvarlanmaya başlamış; karnındaki savaş öylesine şiddetliymiş ki, ellerini ısırıyor, soluk alamıyormuş. Ve içinden kopan korkunç bir yellenme uzun uzadıya yankılanarak tüm evi sarsmış ve ansızın rahatlığa kavuşmuş! Kadı da bunun yarattığı sarsıntının etkisiyle bayılmış. Ve bunu izleyen bir dizi başka yellenmeler, gittikçe sesi yavaşlayarak evin havasında yuvarlanıp durmuş. Sonra, gök gürültüsüne benzer bir gürültü daha koparak sessizlik eve geri dönmüş. Ve kadı yavaş yavaş kendine geldiğinde önünde küçük bir şilteye uzanmış, kundak bezlerine sarılı yeni doğan bir bebeğin çığrışmakta olduğunun farkına varmış. Karısı da, kendisine “Bu mutlu doğumu sağladıklarından ötürü Tanrıya ve Elçi’sine övgüler olsun! Elhamdülillâh, ey âdem!” diyormuş. Kadın, küçüğün kundağı ve kocanın başı üzerine tüm kutsal adları sıralayıp mırıldanıyormuş. Kadı da uyuyor mu, uyanık mı; yoksa duyduğu sancılar zihinsel yeteneklerini zedeledi mi, bilemiyormuş. Bununla birlikte, duygularının tanıklığını da yalanlayamıyormuş; ve bu yeni doğmuş çocuğun görünümü ve karnında kopan fırtınanın dinmesi şaşırtıcı bir doğum yaptığına onu inandırıyormuş. Sonunda analık duygusu baskın çıkmış ve ona çocuğu kabul ettirmiş ve de “Tanrı, istediği yere tohumu atar ve istediğini yaratır! Erkekler bile, bahtlarında yazılı ise, hamile kalır ve zamanı gelince doğum yapar!” demiş. Sonra karısına doğru dönerek ona “Ey kadın, senin bu çocuğa bir sütana bulman gerekiyor! Çünkü ben ona süt veremem!” demiş. Kadın da “Ben bunu çoktan düşündüm. Sütana içerde, haremde bekliyor! Ama sen, göğüslerin gelişmediği için, bu çocuğu besleyemeyeceğinden emin misin? Çünkü çok iyi bilirsin ki sütlerin en iyisi ana sütüdür!” diye sormuş. Kadı da, gittikçe daha fazla şaşkınlığa uğrayarak tedirginlikle göğüslerini yoklamış ve “Yo, vallahi! Önceleri nasılsa öyleler! İçlerinde hiçbir şey yok!” diye yanıt vermiş.</p>

  <p>Hepsi bu kadar! Ve kurnaz genç kadın, kurduğu düzenin başarı sağlamasından dolayı ruhunda sevinç duymuş. Sonra, hilesini sonuna kadar götürmek istediğinden kadıyı yatağa girmeye zorlamış ve oradan kırk gün kırk gece çıkartmamaya karar vermiş. Ve ona lohusalara içirilmesi âdet olan şerbetler ezmiş ve her bakımdan ona bakıp kendisini şımartmış. Kadı da duyduğu karın ağrılarından ve içindeki tüm karmaşadan alabildiğine yorgun, ancak uzun süre uyuduktan sonra uyanmak üzere bedeni sağlıklı, ama ruhu hasta, derin bir uykuya dalmakta gecikmemiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüzüncü gece olunca, demiş ki:</i></p>

  <br/>

  <p>... Ancak uzun süre uyuduktan sonra uyanmak üzere, bedeni sağlıklı, ama ruhu hasta, derin bir uykuya dalmakta gecikmemiş. Ve ilk yaptığı şey, karısından bu serüvenin gizini, özenle saklamasını istemek olmuş ve ona “Eğer halk, kadı’nın yaşamakta olan bir çocuk doğurduğunu öğrenirse, ne felaket!” demiş. Ve kurnaz kadın, onu bu konuda yatıştırmaktan uzak, ona “Efendim, bu harika ve kutlu serüveni bilen sadece biz ikimiz değiliz! Çünkü tüm komşular, benim tavsiyelerime karşın, sütana bu mucizeyi açıklamaya ve sağda solda gevezelik etmeye başlayınca durumu öğrendiler; ve şimdi kente yayılan bu haberi durdurmak kadar, geveze bir sütanayı da engellemek zordur!” demiş.</p>

  <p>Ve kadı, tüm konuşmaların konusu ve az ya da çok sevimsiz yorumların hedefi olacağını bilmekten son kertede onuru kırılmış halde, kanama ve başka hastalıklara yakalanmaktan korkarak ve bu hazin durum karşısında kaşlarını çatarak yatakta hareket etmeksizin kırk gün yatmış. Ve kendi kendine “Kuşkusuz, pek çok olan düşmanlarımın kötülüğü, az yada çok gülünç olan, örneğin olağandışı bir tarzda kendimi oğlancılara teslim ettiğim gibi gülünç şeylerle beni itham edecekler! Ve ‘Kadı bir cinsel sapıkmış! Sonunda heriflerle düşüp kalkarak hamile kalacak olduktan sonra o denli hükümlerinde şiddet gösterecek ne vardı? Vallahi! Kadımız garip bir cinsel sapıkmış!’ diyecekler. Oysa vallahi, böylesi şeylerle uğraşmayalı ne çok yıl geçti, artık acemilerle uğraşabilecek yaşta da değilim!” demiş.</p>

  <p>Böyle düşünüyormuş kadı; ama işlerin dönüşümünde cimriliğinin tek neden olduğunu bilmiyormuş. Ve düşündükçe, dünya gözünün önünde daha çok kararıyor ve durumu kendisine daha gülünç ve acıklı görünüyormuş. Karısı, artık doğum sonrasında hiçbir tehlike olmadan yataktan çıkıp ayağa kalkabileceğine hükmedince, çabucak yataktan kalkmış; ancak hamama gitmek için evden çıkmayı göze alamadığından evde yıkanmış. Ve eğer kentte yaşamını sürdürürse, artık bundan böyle işitmekten kurtulamayacağı alaylardan ve imalardan kaçınmak için Trablus’u terk etmeye karar vermiş ve bu tasarısından karısına söz açmış; o da kendisini, evinden uzaklaşmış ve kadılık görevini terk etmiş görmenin acısına katlanamayacakmış gibi durmakla birlikte “Kuşkusuz efendim, kötü konuşanların yaşadığı bu lanetli kenti terk etmekte haklısın, ama bu sadece bu serüven unutuluncaya kadar geçecek bir süre için olmalı! Sonra da geri dönüp hem anası hem de babası olduğun bu çocuğu yetiştirmelisin; ve eğer istersen, olağanüstü doğuşunu hatırlatmak için de adını Tansıklar Kaynağı koyarız!” diyerek onu kenti terk etmeye yüreklendirmiş. Kadı da “Bunda bir uygunsuzluk yok!” yanıtını vermiş. Ve geceleyin, evinden gizlice çıkmış. Tansıklar Kaynağı ve evdeki eşya ve mobilyalarla ilgilenmeyi karısına bırakarak ve kalabalık sokaklardan sakınarak kentten dışarı çıkıp Şam doğrultusunda yola koyulmuş.</p>

  <p>Ve yorucu bir yolculuktan sonra Şam’a ulaşmış; ve bu kentte kendisini ve de öyküsünü bilen olmadığı düşüncesiyle teselli bulmuş. Ama, halkın toplandığı her yerde, kentin öykücülerinin, oraya ulaşanların kulağına öyküsünü anlattıklarını görmek talihsizliğine uğramış. Ve korktuğu gibi, kentin öykücüleri, öyküyü her anlatışlarında ona yeni bir ayrıntı eklemekte ve dinleyecilerini güldürmek için kadıya olağandışı organlar yakıştırmakta ve onun Trablus’un tüm katırcılarının oyuncağı olduğunu söylemekte ve kendisine “keçi” “ibnetor”, “götlek”<a href="../Text/dipnot.xhtml#Footnote0340" id="Feedback0340"><sup>[340]</sup></a> gibi telaffuz etmekten bile çekineceği bazı adlar takmakta kusur etmiyorlarmış. Ama onun için kimsenin yüzünü tanımadığı ve böylece fark edilmeden herkesin arasında dolaşabileceğini bilmek de bir mutlulukmuş. Yine de akşam olunca, öykücülerin yer aldığı yörelerden geçerken, ağızlarında akıl almaz boyutlara erişen öyküsünü dinlemek üzere eyleşmekten kendini alamıyormuş; çünkü artık bir tek çocuğun değil, ama birbiri ardından gelen bir dizi çocuğun sahibi olduğu söyleniyormuş. Orada bulunanların keyiflenmesinin o denli coşkulu olduğunu görerek kendisi de sonunda, tanınmamaktan mutlu, kendi öyküsüne başkalarıyla birlikte güler olmuş; ve kendi kendine “Vallahi! Hakkımda istediklerini söylesinler, yeter ki beni tanımış olmasınlar!” diyormuş. Böylece, bir kenara çekilmiş, geçmiştekinden de ileri derecede cimrilik içinde yaşamış; ve her şeye rağmen, birlikte getirdiği para yedeğini tüketmiş; sonunda yaşamak için giysilerini satmak zorunda kalmış; çünkü hazinesinin nerede bulunduğunun anlaşılmasını istemediğinden, bir haberci aracılığıyla karısından para istetmeyi göze alamıyormuş. Zavallı adam bu hazinenin çoktan keşfedilmiş olduğunu bilmiyormuş. Ve karısının kendisine inandırdığı gibi geçimini yakınlarının ve komşularının sırtından sağladığını sanıyormuş. Ama sefaleti o duruma gelmiş ki, kendisi, eski bir kadı olduğu halde, bir duvarcının yanında harç hamalı olarak iş bulmak zorunda kalmış.</p>

  <p>Böylece birkaç yıl geçmiş. Hakkında hüküm verdiği kişilerin ve cimriliğinin kurbanlarının savurdukları lanetlerin ağırlığını taşıyan bu zavallı, bir ambarda unutulan bir kedi kadar cılız kalmış. O zaman, yılların, serüveninin izlerini sildiğini umarak Trablus’a dönmeyi düşünmüş. Şam’dan ayrılıp bitkin bedeni için oldukça zorlu bir yolculuktan sonra, kendi kenti Trablus’un giriş yerine ulaşmış. Kentin kapısını aşmak üzere olduğu sırada, kendi aralarında oynaşan çocukları görmüş ve içlerinden birinin diğerine “Oyunda nasıl olur da kazanmak istersin sanki Yellenmeler Babası Kadı’nın uğursuz yılında doğmuşsun!” dediğini duymuş. Bahtsız adam “Vallahi! Senin serüvenin unutulmuş, çünkü şimdi çocuklara atasözü sağlayan bir başka kadı söz konusu!” diye düşünerek sevinmiş. Ve Yellenmeler Babası Kadı’dan söz eden çocuğa yaklaşarak, ona “Sözünü ettiğin bu kadı kimdir ve neden onu Yellenmeler Babası olarak anıyorsun!” diye sormuş. Çocuk da, kadı’nın karısının muziplik öyküsünü, başından sonuna kadar tüm ayrıntılarıyla anlatmış. Ama onu burada tekrarlamanın yararı yok.</p>

  <p>Yaşlı cimri, çocuğun öyküsünü dinleyince, artık felaketinden kuşku duymamış ve karısının hilesinin oyuncağı ve gülme konusu olmuş bulunduğunu anlamış. Ve oyunlarını sürdüren çocukların yanından ayrılarak kendisiyle bu denli alay etmiş olan küstah kadını cezalandırmak üzere, öfke içinde, evinin yolunu tutmuş. Ama evine ulaşınca, kapıların tüm rüzgârlara açık bulunduğunu, tavanın çöktüğünü, duvarların yarı yarıya göçtüğünü ve baştan aşağıya yıkıldığını görmüş; hazinesine koşmuş; ama artık ortada ne bir hazine ne de hazinenin bir izi, bir kokusu varmış; hiçbir şey yokmuş. Onun geldiğini gören komşuları, hepsi birden onu alaya almış, kendisini öldü bilerek karısının çoktan oradan ayrılmış bulunduğunu ve evde ne bulduysa yanına alıp bilinmeyen uzak bir ülkeye götürdüğünü ona anlatmışlar. Kendini halkın kahkahalarıyla sarılmış gören eski cimri, başını bile çevirmeden kenti terk etmiş. Ve bir daha ondan söz edildiğini işitmemişler. Ve işte, ey zamanın şahı, bana kadar ulaşan, Yellenmeler Babası Kadı’nın öyküsü böyledir. Ama Tanrı daha iyisini bilir!</p>

  <p>Balıkçı öyküyü tamamladıktan sonra, Sultan da, bu öyküyü işiterek, keyiften ve memnunluktan kahkahalar atıp durmuş ve balıkçıya bir hilat verip kendisine “Tanrı’nın gölgesi üzerine olsun ey şeker ağızlı, sen bana bildiğin öykülerden bir başkasını daha anlat!” demiş. Haşhaş yutucu da “İşitip itaat ettim!” demiş ve şu öyküyü anlatmış:</p>

  <div class="baslik12" id="b55_4_1_2">
    <p>Katır Kadı</p>
  </div>

  <p>Bana kadar ulaştı ki, ey bahtıgüzel şah, Mısır ülkesinin bir kentinde, mesleği bakımından vergi tahsildarı olan bir adam, bunun sonucu olarak, evinden sık sık uzakta kalmak zorunda imiş. Bir kadın gözüyle sağlıklı ne demekse, öylesine sağlıklı olmadığından, karısı, ay kadar güzel bir delikanlı olan ve her an arzularını doyurmaya hazır bulunan âşığını eve kabul etmek için onun yokluğundan yararlanıyormuş. Delikanlı da kadını seviyor ve kadın, kendisine verdiği zevklere karşılık, bahçesinde güzel olan ne varsa, bunları ona tattırmakla kalmıyor, delikanlı zengin olmadığından ve alış veriş işleriyle para kazanmayı henüz bilmediğinden, ihtiyaç duyduğu her şey için harcamalar yapıyormuş. Ve tıka basa yiyerek ve ellerinden geldiğince birbirleriyle sevişerek, ikisi, zevkli bir yaşamı sürdürüyorlarmış.</p>

  <p>Birilerine güç, öbürlerine de güçsüzlük acısı veren Tanrı’ya şükürler olsun! Gizlerine akıl ermez.</p>

  <p>Günün birinde genç kadının kocası olan vergi tahsildarı, hizmet için yola koyulmadan önce katırını hazırlamış; heybesinin bir gözüne işiyle ilgili evrakı ve giysilerini koymuş; öbürüne de yol azığı koymasını karısına tembihlemiş. Genç kadın da, ondan kurtulacağından ötürü mutlu, çabucak istediği her şeyi heybeye koymuş; ancak ekmek bulamamış, çünkü haftalık ekmek yedekleri tükenmiş bulunuyor ve zenci hizmetkâr, yeni haftanın ekmeğini tam o sırada yoğuruyormuş. Bunu gören vergi tahsildarı, evdeki ekmeğin pişmesini beklemeksizin, ekmek sağlamak üzere çarşıya gitmiş. Ve o an için, katırını ahırda, yemliğin önünde, semeri vurulmuş bir halde bırakmış.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz birinci gece olunca, demiş ki:</i></p>

  <br/>

  <p>Ve o an için, katırını ahırda, yemliğin önünde, semeri vurulmuş bir halde bırakmış. Karısı da, onun dönüşünü beklemek üzere avluda bulunuyormuş; o sırada vergi tahsildarının gitmiş olduğunu sanan âşığının çıkageldiğini görmüş. Delikanlı genç kadına “Benim acele paraya ihtiyacım var. Bana hemen üç yüz gümüş dirhem vermen gerek!” demiş. Kadın “Peygamber aşkına! Bugün bende bu para yok, nereden bulabileceğimi de bilmiyorum!” diye yanıt vermiş. Delikanlı da kadına “Katır var ya hemşire! Şurada yemliğin önünde semerlenmiş olarak gördüğüm kocanın katırını bana verebilirsin, ben de onu satarım! Hiç kuşkusuz üç yüz dirhem eder!” demiş. Genç kadın, çok şaşırarak “Peygamber aşkına! Sen ne dediğini bilmiyorsun! Kocam döner de katırını bulamazsa, ne olur? Bunu da düşünmedin herhalde! Hiç kuşku yok ki, beni katırı yitirmekle suçlar. Çünkü beni burada beklemekle görevlendirdi. Ve de beni döver!” diye haykırmış. Ama delikanlı öylesine bahtsız bir tavır takınmış ve ona o kadar inandırıcı bir dille katırı kendisine vermesi için yalvarmış ki, kadın onun yalvarmalarına dayanamamış ve katırı üzerinden koşumlarını aldıktan sonra götürmesine ses çıkarmamış.</p>

  <p>Bundan birkaç dakika sonra, kolunun altında ekmek somunuyla kocası çıkagelmiş. Ve ahıra girip bunu heybeye koymak ve katırı da alıp götürmek istemiş. Ama katırın başlığını bir çiviye asılmış ve semeri ve heybesini samanların üzerinde görmüş; ama ortada katır da, katırın izi de, kokusu da yokmuş. Son kertede şaşırarak karısının yanına geri dönmüş ve ona “Ey kadın, katıra ne oldu.” demiş. Karısı, hiç şaşkınlık göstermeden sakin bir sesle “Ey amcamın oğlu, katır biraz önce çıkıp gitti ve kapının önünde bana dönüp kentin Adalet Divanı’nda Adalet dağıtacağını söyledi!” diye yanıt vermiş. Bu sözleri duyunca, tahsildar, öfke içinde, yumruğunu karısına doğru kaldırıp ona “Hey utanmaz, sen benimle nasıl alay edersin? Tek bir vuruşla senin enini boyuna katabileceğimi bilmez misin? diye haykırmış. Kadın da, sükûnetini hiç yitirmeden “Tanrı’nın adı senin ve benim üzerimde; senin ve benim yöremde olsun! Ben seninle neden alay edeyim, ey amcamın oğlu? Herhangi bir hususta ne zamandan beri seni aldattım ki? Zaten bunu göze alsaydım, senin kavrayış ve ruh inceliğin karşısında benim kaba ve ağır niyetlerim hemen bozguna uğrardı. Ama, izninle, ey amcamın oğlu, bu güne kadar, açıklanırsa, üzerimize çaresiz bir felaket gelir korkusuyla, sana söylemeye cesaret edemediğim bir şeyi söylemem gerekiyor! Bil ki, gerçekte, senin katırın büyülüdür ve zaman zaman, kadı şekline dönüşür!” demiş. Bunu duyan tahsildar “Ya Allah!” diye haykırmış. Ama genç kadın, onun başkaca hayret ünlemleri haykırmasına ve de düşünmesine ve konuşmasına vakit bırakmadan, aynı kendine güvenli tavırla şunları anlatmış: “Gerçekte birdenbire ilk ahırdan, oraya girdiğini hiç görmediğim ve de daha önce de rastlamadığım bilinmeyen bir adamın çıktığını görünce, dehşetli bir korkuya kapıldım. Ona sırtımı çevirip giysimin eteğini kaldırarak yüzümü örttüm; çünkü o sırada başımda örtü yoktu; ve bacaklarımı rüzgâra verip kaçmakta selamet aradım; çünkü evde yoktun. Ama adam bana yaklaştı ve ağırbaşlı ve iyiliksever bir sesle, utanç duygumu incitmek korkusuyla, başını çevirip bana bakmadan ‘Ruhunu yatıştır kızım, gözlerini de serin tut! Ben senin için bir yabancı değilim, çünkü amca oğlunun katırıyım ben! Büyü ve sihirde marifeti olan düşmanlarının elinde katıra dönüştüm. Onların gizli bilimlerine aşina olmadığımdan, kendilerine karşı çaresiz ve silahsız kalmıştım. Ama onlar yine de inanç sahibi olduklarından arada bir bana, adalet dağıtma günlerinde katırlıktan ayrılıp insan şeklini almama ve Divan’a gidip görev yapmama izin veriyorlar. Ve ben de böylece, kimi vakit katır, kimi vakit de kadı olarak yaşıyorum; Yüceler Yücesi Tanrı, beni düşmanlarımın büyüsünden kurtarmak isteyinceye ve talihimde yazılı olan büyüyü bozuncaya kadar, böyle yaşamak zorundayım! Ama lütfen senden, babanın, annenin ve tüm yakınlarının başı için, benim durumumdan kimseye söz etmemeni rica ediyorum; hatta efendim olan vergi tahsildarı kocana da! Çünkü eğer sırrımı bilirse, evinin içinde büyücülerin etkisi altında bulunan birini artık görmemek için aydın ruhlu ve de dininin kaidelerini şiddetle gözeten bir kişi olarak benden kurtulmak isteyecek; ve bana sabah akşam kötü davranacak, burada her bakımdan o denli iyi durumdayken, bana çürük bakla yetirecek ve beni rastgele bir Fellaha satmak isteyecektir!’ dedi. Sonra da ‘Senden isteyeceğim bir şey daha var, ey iyi yürekli, yardım sever hanımım! Amcanın oğlu olan tahsildar efendime, acelesi olduğu zaman kıçımı çok fazla mahmuzlamamasını rica ettiğimi söyle! Çünkü, uğradığım felaket yüzünden zavallı varlığımın bu yanı, aşırı duyarlık ve düşlenemez bir naziklik kazandı’ diye ekledi.</p>

  <p>Kadın, “Ve böylece konuşarak, katırımız, beni büyük bir şaşkınlık içerisinde bırakarak kadı oldu ve Divan’a başkanlık etmek üzere ayrıldı. İstersen, gidip onu mahkemede bulursun. Bense, ey amcamın oğlu, artık bu ağır sırrı daha fazla saklayamazdım; özellikle şimdi kendimin ve senin öfkenin ve gözünden düşmemin söz konusu olduğu durumda! Böylece, kimseye katırlık durumunu söylemeyeceğime dair zavallı kadıya verdiğim sözde duramadığım için de Tanrı’dan beni bağışlamasını dilerim! Şu anda artık herşey açığa çıktığına göre, bana izin ver de efendim, sana bir öğütte bulunayım! Bu da, senin için gayretli, ciddi, hiç yellenmeyen nezaket dolu, ona bakarlarken aletini pek ender ortaya çıkaran ve gerektiğinde, ince hukuksal sorunlar üzerinde ve şu yada bu işlemin yasallığı üzerinde tutarlı görüşler bildirebilecek olan bu katırı bırakma!” diyerek sözünü sürdürmüş.</p>

  <p>Vergi tahsildarı gittikçe daha fazla şaşarak karısının bu sözlerini işitince, şaşkınlığın sınırına ulaşmış ve “Evet, vallahi! Bu iş şaşılacak bir iş! Ama ben elimin altında bir katır olmayınca şimdi ne yapabilirim? Oysa gidip yöredeki <i>falan falan</i> köylerden vergileri toplamam gerek! Hiç değilse, hangi saatte geri döneceğini biliyor musun; yoksa bu konuda bir şey söylemedi mi?” demiş. Genç kadın “Hayır, kesin bir saat belirlemedi. Sadece Divan’da oturuma katılacağını söyledi! Senin yerinde olsaydım, ne yapacağımı bilirdim! Ama pek zeki ve hiç tartışılmaz biçimde benden ince fikirli ve kavrayışlı olan sana görüş bildirmeye hiç ihtiyaç duymuyorum!” diye yanıt vermiş. Saf adam da “Sen yine de söyleyeceğini söyle! Sırıl sıklam budala olmadığını iyice anlamış olurum!” demiş. Kadın “Peki öyleyse! Ben senin yerinde olsaydım, kadı’nın mekân tuttuğu Divan’a giderdim; elime bir avuç dolusu bakla alırdım ve Divan’a başkanlık eden zavallı büyülenmiş kişinin huzurunda olunca, elimde bulunan baklaları uzaktan ona gösterirdim ve işaret yoluyla, katır olarak kendisine ihtiyaç duyduğumu ona anlatırdım. Beni anlardı ve görev duygusu güçlü olduğundan, Divan’dan çıkar, gözde besini baklayı görünce beni izlerdi ve ardımdan gelmemezlik etmezdi!” demiş.</p>

  <p>Vergi tahsildarı, bu sözleri işitince, karısının görüşünü çok akla yatkın bulmuş ve “Sanırım ki, benim yapacağım en iyi şey de budur. Hiç kuşkusuz sen güzel görüşleri olan bir kadınsın!” demiş. Ve katırı ikna yoluyla ardından sürükleyemezse, hiç değilse başlıca kusuru olan oburluğunu çekerek ona egemen olmak için eline bir avuç bakla aldıktan sonra evden çıkmış. O evden uzaklaşırken, karısı hâlâ “Ve özellikle ey amcamın oğlu, her durumda, ona öfkelenip kötü davranmaya kalkışma; çünkü bilirsin ki, duyarlıdır ve dahası, katır ve kadı kaldıkça, iki katlı inatçı ve intikamcıdır!” diye haykırıyormuş. Karısının bu sonuncu öğüdünü de aldıktan sonra vergi tahsildarı, Divan doğrultusunda uzaklaşmış ve kadı’nın makamında oturmakta olduğu salonuna girmiş.</p>

  <p>Orada bulunanların ardında salonun en ucunda durmuş ve avuç dolusu bakla tuttuğu elini kaldırarak, öteki eliyle, açıkça “Çabuk gel! Seninle konuşmam gerek! Gel!” anlamında ivedi çağrı işaretleri yapmış. Sonunda kadı onun yaptığı işaretlerin farkına varmış, adamın kişiliğinde vergi talsildarını tanıyarak, kendisine özel şekilde önemli şeylerden söz edeceğini ya da valinin gönderdiği ivedi bir haberi aktaracağını düşünmüş. Hemen duruşmayı erteleyerek yerinden kalkmış; onu daha iyi tavlamak için kendisine baklaları gösteren ve katırlara yapıldığı gibi hareket ve sözlerle onu yüreklendirerek önden yürüyen tahsildarı izleyerek kapının yanına kadar gelmiş.</p>

  <p>Ve ikisi kapının yanında baş başa kalınca, tahsildar kadı’nın kulağına eğilmiş ve ona “Vallahi dostum, seni bu hale sokan büyüden dolayı çok canım sıkıldı, üzüldüm ve sinirlendim. Kuşkusuz, buraya seni sıkmak için aramaya gelmedim; ama kesinlikle hemen yola çıkmam gerek! Burada oturup senin gününü tamamlamanı bekleyemem. Bundan dolayı gecikmeksizin katır kılığına girmeni ve sırtına binmeme imkân sağlamanı rica ediyorum!” demiş. Ve, kadı’nın kendisini dinledikçe, dehşetle irkildiğini görünce, sesine büyük bir acıma edası vererek “Dua ve barış üzerine olası Peygamber üstüne sana yemin ederim ki, beni hemen izlersen, arkanı mahmuzla incitmeyeceğim; çünkü biliyorum ki, sen, kişiliğinin o yanıyla çok duyarlı ve narinsin. Haydi, gel sevgili katırım, benim iyi yürekli dostum! Bu akşam sana bakla ve taze yonca yemini iki kat vereceğim!” diye eklemiş.</p>

  <p>Hepsi bu kadar! Kadı, tımarhaneden boşanmış bir deli ile karşı karşıya bulunduğuna inanarak şaşkınlık ve dehşetin doruğunda ve rengi safrandan da sarı, gittikçe daha fazla salonun içine doğru çekilmeye başlamış. Ama tahsildar, onun kaçıp kurtulmak istediğini görünce, ani bir çevirme hareketi yaparak onunla Divan’ın kapısı arasına girmiş ve böylece geçidi kapatmış. Kadı da, yardımına koşacak ne bir muhafız ne de başka bir kimse bulunmadığını görerek, tatlılık, öngörürlük ve ihtiyatla davranma yolunu seçmiş ve tahsildara “Sen katırını yitirmiş olacaksın herhalde efendim; ve de onu bulmak arzusundasın. Benim görüşüme göre, bundan daha haklı bir şey olamaz! İşte sana, benden yana, üç yüz dirhem! Bunları sana gidip bir başka katır alman için veriyorum. Bugün de tam hayvan pazarının açık bulunduğu gün olduğundan, bu fiyata katırların en güzelini seçmen kolay olacaktır, vesselam!” demiş. Ve bunu söyleyerek kemerinden üç yüz dirhem çıkarmış, bunu tahsildara vermiş; o da parayı almış; kadı da çok önemli bir haber almışçasına ağır ve düşünceli bir tavırla duruşma salonuna geri dönmüş. Ve kendi kendine “Vallahi! Bu tarz da üç yüz dirhemi yitirdimse, bu kendi hatamdandır! Ama yargılananlar önünde bir rezalet çıkarmamdan yeğdir! Zaten, paramı, davacılardan geri almayı bilirim ben!” demiş. Ve yerine oturarak, mahkeme duruşmasını sürdürmüş. İşte onun durumu böyleymiş.</p>

  <p>Tahsildara gelince, onunki de şöyle! Bir katır almak üzere hayvan pazarına ulaşınca, tüm hayvanları, birbiri ardından dikkatle incelemeye koyulmuş. Sonunda, istenen tüm koşulları karşılayacak çok iyi bir katır bulmuş; onu daha yakından incelemek için yanına yaklaşınca, kendi katırı olduğunun farkına varmış. Katır da onu aynı şekilde tanımış ve kulaklarını geriye doğru dikip burnunu çekerek sevinçten anırmaya başlamış. Ama tahsildar, onun, bunca olup bitenden sonra gösterdiği yüzsüzlükten çok öfkelenerek ellerini sallayıp geri çekilmiş ve “Yo vallahi! Eğer sadık bir katır alacaksam, bu sen olmayacaksın! Öyle, bir katır, bir kadı olarak benim işlerimi göremezsin!” diye haykırmış; ve kendisini satın alıp götürmesi için çağrıda bulunmaktan utanmayan katırının küstahlığına çok kızarak yanından uzaklaşmış. Ve gidip bir başka katır satın almış. Sonra, başına gelen her şeyi karısına anlatmak üzere katır ile birlikte acele evinin yolunu tutmuş.</p>

  <p>Böylece tahsildarın eşi olan genç kadının zengin buluşlu zekâsı sayesinde, herkes memnun olmuş ve hiç kimse zarar görmemiş. Çünkü, âşık ihtiyaç duyduğu parayı sağlamış, koca cebinden tek dirhem harcamaksızın en iyi katırı bulmuş; kadı da, minnettar davacılardan namuslu yoldan sağladığı gelirle tahsildara vermiş olduğu paranın iki katını geriye almakta gecikmemiş.</p>

  <p>Ve işte, ey bahtıgüzel şah, benim Katır Kadı hakkında bildiklerimin hepsi bu kadar! Ama Tanrı daha iyisini bilir!</p>

  <p>Sultan bu öyküyü işitince “Ey şeker ağızlı, ey arkadaşların en tatlısı, seni büyük mabeyincim olarak atıyorum!” diyerek haykırmış. Ve onu hemen yeni görevinin simgeleriyle donatmış; ve daha yakınına oturtarak ona “Ey büyük mabeyinci, kuşkusuz başka öyküler de biliyorsundur, değil mi? Bana anlatırsan çok sevinirim!” demiş. Talihin takdiriyle saraya mabeyinci olmuş bulunan haşhaş yutucu balıkçı “Tüm dost yüreğim ve gerekli saygıyla!” diye yanıt vermiş. Ve kafasını sallayarak şu öyküyü anlatmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz ikinci gece olunca, demiş ki:</i></p>

  <br/>

  <p>Talihin takdiriyle saraya mabeyinci olan haşhaş yutucu balıkçı “Tüm dost yüreğim ve gerekli saygıyla!” diye yanıt vermiş. Ve kafasını sallayarak şu öyküyü anlatmaya başlamış:</p>

  <div class="baslik12" id="b55_4_1_3">
    <p>Kadı ve Sıpa</p>
  </div>

  <p>İşittim ki, ey bahtıgüzel şah, kentler içinde bir kentte, fukara kimselerden, gezgin mısır kızartıcısı olarak iş gören ve evlenecek çağda ay kadar güzel bir kızı bulunan birisiyle karısı yaşarmış. Tanrı’nın dileğiyle kadı bu kızla evlenmek istemiş ve babasından çabucak olumlu yanıt almış; oysa bu kadı, kirpi dikenleri gibi sert sakalları olan, bir gözü şaşı ve pekâlâ genç kızın babası sayılacak kadar yaşlı ve son derece çirkin biriymiş. Ama zenginmiş ve büyük bir saygınlığı varmış. Genç kızın ana babası, bu evliliğin kendi durum ve koşullarına getireceği iyileştirmelerden başka şey gözetmemişler ve zenginliğin mutluluğa katkısı olsa da, onun temelini oluşturamayacağını düşünmemişler. Ama aslında tehlikeyi göze alarak başına gelenleri kendi hesabına, kısa zamanda ödeyecek olan kadı olmuş.</p>

  <p>Kişiliğine bağlı yaşlılığının ve çirkinliğinin yarattığı elverişsizliklere rağmen, kendini beğenilir kılmak için, her gün genç karısına yeni armağanlar sunmakla ve en olmaz istek ve heveslerini doyurmakla işe başlamış. Ama, ne armağanların ne de istekleri doyurmanın, arzuları tutuşturan genç bir sevgilinin yerini tutamayacağını unutmuş. Ve karısından beklediğini bulamamanın üzüntüsünü içinde duymuş; zaten tecrübesiz olan kız da bilmediği şeyleri ona verememiş.</p>

  <p>Kadı’nın maiyetinde çok sevdiği ve karısına ondan söz etmekten kendini alıkoyamadığı genç bir kâtibi varmış. Ve âdetlere aykırı olsa da, delikanlıya da karısının güzelliğinden ve ona karşı duyduğu aşktan olduğu kadar, onun için göze aldığı her şeye karşın, karısının kendisine soğuk davrandığından söz etmekten de kendini alamamış. Çünkü yitip gitmeye layık olanın, Allah, işte böylece gözünü kör edermiş. Dahası da var! Allah’ın takdirinin yerine gelmesi için, kadı çılgınlığını ve körlüğünü, bir gün delikanlı pencere önünden geçerken, onu, genç karısına, göstermeye kadar vardırmış. Kâtip de yakışıklı ve sevimli olduğundan, genç kadın delikanlıya vurulmuş. Ve birbirini seven iki yürek, her zaman, sonunda birbirini bulup birleştiğinden, tüm engellere karşın, iki genç varlık kadı’nın dikkatini çelmişler ve uyanık kıskançlığını uyutmuşlar. Genç kadın delikanlıyı gözlerinin bebeğinden de çok sevmiş ve ona ruhunu vermiş; ve tüm bedenini kendisine terk etmiş. Doğrusu genç kâtip de bunun karşılığını ödemiş ve yaşlı kadı’nın asla becermeyi başaramayacağı bir sınamadan geçmiş. İkisi böylece birbirlerini sık sık görerek mutluluğun sınırında bir mutluluk yaşamışlar; ve her geçen gün birbirlerini daha çok sevmişler. Kadı da, karısının gençlik, sağlık ve tazelikle her gün daha da güzelleştiğini görerek mutluluk duymuş. Ve herkes kendince mutlu olmuş. Genç kadın, âşığıyla tam bir güvenlik içinde buluşabilmek için, onunla, bahçeye bakan pencereye asılı mendil eğer beyazsa, kendisiyle buluşmak üzere içeri girebileceğini, ama mendil kırmızıysa, çekilip uzaklaşması hususunda anlaşmışlar; çünkü kırmızı işaret kadı’nın evde bulunduğunu gösterecekmiş.</p>

  <p>Ama talih bu ya! Bir gün, kadın kadı’nın Divan’a gitmek üzere ayrılışından sonra, beyaz mendil sergileme işini bitirdiği sırada kapının hızlı hızlı çalındığını ve haykırışlar koparıldığını duymuş; bunu izleyerek de kocasının, zenci hadımların kollarına dayanmış olarak, yüzü sapsarı ve rengi ve görünümü tümüyle değişmiş olarak içeri girdiğini görmüş. Haremağaları, kadı’nın Divan’da ansızın bir fenalık geçirdiğini ve bakılsın ve dinlensin diye çabucak eve getirdiklerini açıklamışlar. Ve gerçekten, zavallı yaşlı adam, öyle acınacak bir haldeymiş ki, eşi olan genç kadın, kocasının yarattığı tüm tersliklere ve kendisinde uyanan şaşkınlığa rağmen; yüzüne gülsuları serpmeye ve kendisine gerekli özeni göstermeye koyulmuş. Soyunmasına yardım ederek onu kendi eliyle hazırladığı yatağa yatırmış; karısının bakımıyla yatışmış olan kadı, uyumakta gecikmemiş. Genç kadın da, kocasının ansızın gelip uyumasını izleyen boş zamandan hamama gidip yıkanmak üzere yararlanmak istemiş. Ve içinde bulunduğu şaşkınlık yüzünden, buluşmaya yol gösteren beyaz mendili yerinden alıp kaçınılmayı anlatan kırmızı mendili onun yerine koymayı unutmuş. Ve bir bohça dolusu kokulu çamaşır alarak evden çıkıp hamama doğru yol almış.</p>

  <p>Genç kâtipse, pencerede beyaz mendili görünce, âdeti gereğince, uçar gibi komşu evin damına çıkmış ve oradan kadı’nın evine atlamış; ve her zaman yatak örtülerinin altında sevgilisini çırılçıplak bulduğu odaya girmiş. Odanın pencereleri tümüyle kapalı olduğundan ve odada kadı’nın rahat uyumasını sağlasın diye alabildiğine karanlık hüküm sürmekte olduğundan; ve çoğu zaman genç kadın oyun olsun diye onu sesizce kabul edip varlığını belirtmez olduğundan, gülerek yatağa yaklaşmış; ve örtüleri kaldırarak onu gıdıklamak üzere, elini anlaşılacak öykünün üzerine şiddetle daldırmış. O da nesi! Eli, Tanrı Şeytan’ın kötülüğünden ırak etsin, kadı’nın pörsümüş zebbinden başka bir şey olmayan çalılıklar arasındaki yumuşak ve sarkık bir şeye değmiş. Ve dokunur dokunmaz da korku ve dehşetle elini geri çekmiş. Ama gereğince çabuk davranamayarak sıçrayıp uyanan ve geçirdiği fenalığı yenip kendine gelmiş olan kadı’nın, karnını yoklayan bu eli tutmasına ve sahibinin üzerine şiddetle saldırmasına engel olamamış. Şaşkınlık elin sahibini kıpırdayamaz hale getirdiğinden, kadıya da öfke ve güç kazandırdığından onu bir çelmeyle odanın ortasına devirerek yakalayıp yarı belinden tutarak kaldırıp karanlıkta, gündüzün döşeklerin konduğu, ama o sırada içinden döşekler çıkarıldığı için boş bulunan büyük bir sandığa atmış ve kapağını şiddetle kapatarak kapattığı kişinin yüzünü tanımaya vakit kalmaksızın, sandığı kilitlemiş. Bunu izleyerek damarlarındaki kanı hızla dolaştıran bu heyecan, onda sağlıklı bir tepki uyandırdığından, yeniden tüm gücünü kazanmış ve giyinerek, haremağasından karısının gittiği yeri öğrenmiş ve hamamın eşiğinde onun çıkışını beklemeye koyulmuş. Çünkü kendi kendine “Çağrısız konuğu öldürmeden önce, karımla herhangi bir suçortaklığı olup olmadığını bilmem gerek! Onun için burada onun dışarı çıkmasını bekliyorum; eve götürüp şahitler önünde, kapattığım kişiyle yüzleştireyim diye! Çünkü, ben kadı olduğuma göre, işi yasalara uygun olarak yapmam gerek! O zaman, sadece tek bir suçlu mu, yoksa iki ortak mı bulunduğunu anlarım. İlk durumda, kapattığım kişiyi şahitlerin önünde kendi elimle cezalandırırım; ikinci durumda ise, ikisini de on parmağımla boğarım!” diyormuş.</p>

  <p>Böyle düşünerek ve kafasında bu intikam tasarılarını tekrarlayarak, hamama yıkanmaya gelenleri sırasıyla durdurarak, her birine “Allah rızası için, karım <i>falan</i> kişi’ye hemen hamamdan çıkmasını, çünkü onunla konuşmam gereken bir şey bulunduğunu söyler misin?” diyormuş. Ama onlara bu sözleri öylesine bir kabalık ve heyecanla söylüyormuş ve gözleri öylesine alevler saçıyormuş, yüzü öylesine sarı ve hareketleri öylesine düzensizmiş, sesi öylesine titrek ve tavrı öylesine öfke saçıyormuş ki, korkan kadınlar, onu deli sanarak ve çığlıklar kopararak elinden kaçıp kurtuluyorlarmış. Ve bunlardan ilki hamamın ortasında yüksek sesle kendisine söyleneni haykırınca kadı’nın eşi olan genç kadın, birdenbire pencereye bıraktığı beyaz mendili kaldırmayı unuttuğunu hatırlamış. Kendi kendine ”Hiç kuşku yok ki, dönüşü olmaksızın mahvoldum. Âşığımın başına da neler geldiğini sadece Allah bilir!” demiş. Ve hamama gelenlerin birbiri ardından üst üste aynı şeyi haykırdıkları ve kocası olan kadı’nın, şaşkınlığa uğrattığı kadınların konuşma konusu edildiği sırada çabucak yıkanma işini bitirmiş. Ama, ne mutlu ki, bunların hiçbiri genç kadını tanımıyormuş; zaten o da konu sanki kendisini hiç ilgilendirmiyormuş gibi onların dediklerine aldırmaz görünüyormuş. Ve giyinince, hamamın giriş bölümüne gitmiş ve orada yıkanmaya gelenlere haşlanmış nohut satan fakir bir satıcı kadın görmüş. Onu çağırıp kendisine “Benim iyi yürekli halam, eğer bana bir saat için mavi örtünü ve şurada yanında duran boş sepeti borç verirsen, işte sana bir altın dinar!” demiş. Yaşlı kadın da, bu beklenmedik öneriden mutlu, sorgun dalından yapılma sepeti ve kaba kumaştan fakir örtüsünü ona vermiş. Genç kadın örtüye bürünerek sepeti eline almış ve böylece kılık değiştirerek hamamdan çıkmış.</p>

  <p>Sokakta, hamam kapısının önünde, eliyle koluyla hareketler yaparak gidip gelen ve yüksek sesle hamama, hamama gidenlere, hamam sahiplerine ve hamam yapanlara küfreden kocasının farkına varmış. Gözleri kafasından fırlamış, ağzı köpükler saçıyormuş. Yanına yaklaşmış ve sesini değiştirerek ve gezgin satıcının sesine öykünerek ona haşlanmış nohut almak isteyip istemediğini sormuş. Bunu duyan kadı, bu kez, haşlanmış nohutlara, haşlanmış nohut satanlara ve nohut yetiştirenlere ve haşlanmış nohut yiyenlere küfretmeye başlamış. Genç kadın da onun budalalığına gülerek değişen kılığının altında tanınmaksızın evinin yolu doğrultusunda uzaklaşmış. İçeri girip hemen odasına dalmış ve inilti sesleri işitmiş. Çabucak pencere kanatlarını açtığı odada kimseyi göremediğinden, korkuya kapılmış ve tam kendisini yatıştırsın diye haremağasını çağıracağı sırada inilti seslerinin açık seçik olarak döşek sandığından geldiğinin farkına varmış. Ve anahtarı üzerinden alınmamış olan bu sandığa doğru koşmuş ve “Esirgeyici, Bağışlayıcı Tanrım!” diye haykırarak sandığı açmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz üçüncü gece olunca, demiş ki:</i></p>

  <br/>

  <p>Ve anahtarı üzerinden alınmamış olan bu sandığa doğru koşmuş ve “Esirgeyici, Bağışlayıcı Tanrım!” diye haykırarak sandığı açmış; ve orada havasızlıktan boğulmak üzere olan âşığını görmüş. Ve hissettiği tüm heyecana karşın, onu böyle korkan gözlerle ikiye katlanmış görünce, gülmekten kendini alamamış. Yine de çabucak yüzüne gülsuyu serpmiş ve onu canlandırmış. Sonunda iyice düzeldiğini ve rahatladığını görünce, olan biten her şeyi âşığına anlatmış! Ve hemen her şeyi düzene koymak için bir tasarı hazırlamış.</p>

  <p>Gerçekte, ahırlarında, bir dişi eşek, bir gün önce küçük bir sıpa yavrulamış bulunuyormuş. Genç kadın ahıra koşmuş, narin küçük sıpayı kollarına almış ve onu odasına taşıyarak âşığının kapatıldığı sandığa yerleştirmiş ve kapağı kapayıp kilitlemiş. Âşığını öpüp kucakladıktan sonra, beyaz mendili görmedikçe geri dönmemesini söyleyerek onu evden uzaklaştırmış. Kendisi de, çabucak hamama dönmüş ve kocasının hâlâ sokağı enine boyuna dolaşmayı sürdürdüğünü, hamamlar ve hamamlarla ilgili her şey üstüne lanetler savurmakta olduğunu görmüş. Kadı, onun içeri girdiğini görünce, kendisini durdurmuş ve ona “Ey haşlanmış nohut satıcı, karım <i>falana</i> git söyle: Dışarı çıkmakta daha fazla gecikirse, Tanrı üzerine yemin ederim ki, onun akşam olmadan önce öldürecek ve hamamı başına yıkacağım!” demiş. Genç kadın da, içinden gülerek hamamın giriş yerine sokulmuş; örtüsünü ve sepeti haşlanmış nohut satıcısına geri vermiş ve hemen, bohçası kolunda kalçalarını oynatarak dışarı çıkmış.</p>

  <p>Kocası kadı, karısını görür görmez, ona doğru ilerleyerek “Sen nerdesin, nerdesin sen? Şurada iki saattir seni bekliyorum! Haydi, ardıma düş! Gel bakalım, ey kötü, ey sapık kadın! Gel bakalım!” diye haykırmış. Genç kadın da yürümeyi keserek “Neyin var senin, Allah aşkına! Tanrı beni esirgesin! Neyin var, adam? Birdenbire aklını mı kaçırdın da böyle sokakta rezalet çıkarıyorsun? Sen ki bu kentin kadı’sısın! Yoksa hastalığın sokakta, halkın önünde amcanın kızına saygısızlığı göze aldıracak kadar aklını mı tıkadı, zihnini mi bulandırdı?” diye yanıt vermiş. Kadı da “Boş sözleri bırak! Ne söyleyeceksen evde söylersin! Beni izle!” diyerek onu yanıtlamış. Ve elleriyle hareketler yaparak, haykırarak, böylece, doğrudan doğruya, kendisini on adım geriden sessizce izleyen karısına hitap etmeksizin, öfkesini dışarı vurarak onun önünde yürümeyi sürdürmüş. Evlerine geldiklerinde, kadı karısını yukarıdaki odaya kapatmış ve mahalle muhtarını ve yasal dört şahitle komşulardan rastlayabildiklerini bulmaya gitmiş. Ve bunların hepsini sandığın ve karısının kapalı bulunduğu odaya sokmuş; ve olup biteceklere oradakilerin şahit olmalarını istemiş.</p>

  <p>Kadı ve ona eşlik edenlerin hepsi odaya girince, genç kadını, hâlâ örtülerine bürülü olarak, uzakta bir köşeye büzülmüş halde görmüşler; kadın kendi kendine, ama hepsinin işitebileceği bir şeklide konuşuyormuş. Ve “Vay başıma gelenler! Yazık, ne yazık! Zavallı kocam! Bu rahatsızlık onu deli etti! Beni bu denli hakaretlere boğması ve hareme yabancı erkekleri sokması için deli olması gerek! Vay başımıza gelenler! Haremimizde, bana bakıp duran erkeklerin olması! Yazık, ne yazık! Delirdi o, tüm olarak aklını yitirdi!” diyormuş.</p>

  <p>Gerçekten, bu öfkeli, bu sapsarı ve son kertede heyecanlı haliyle ve buna eşlik eden titreyen sakalı, alev saçan gözeriyle yüksek ateşi olan ve saçma sapan şeyler sayıklayan birinin görünümündeymiş kadı. Onu izleyenlerin kimisi kendisini yatıştırmaya ve kendine gelmesini tavsiye etmeye çalışmışlar; fakat onların sözleri, kadıyı daha fazla öfkelendirmekten başka işe yaramamış; ve onlara “İçeri girin! İçeri girin! Siz bu namussuzu dinlemeyin! Göreceksiniz! Kendi gözlerinizle göreceksiniz! Bugün, onun son günüdür! Adalet günüdür, bugün! Girin, içeri girin!” diye haykırıyormuş.</p>

  <p>Herkesin içeri girmesi tamamlanınca, kadı kapıyı kapatmış ve döşek sandığına doğru ilerlemiş ve kapağını açıp kaldırmış! Küçük sıpa hemen başını dışarı çıkarmış, tatlı bakışlı kara ve iri gözleriyle herkese bakmış; gürültüyle solumuş, kuyruğunu kaldırıp dimdik tutarak ve gün ışığını gördüğünden kıvanç duyarak anasını çağırmak için anırmaya başlamış. Bunu gören kadı, öfkenin ve hiddetin sınırına ulaşmış ve titreyişler ve kasılmalar içinde kalmış; ve birdenbire karısının üzerine atlayarak onu boğmayla çalışmış. Kadın da oda boyunca koşarak “Peygamber aşkına! Beni boğacak bu! Deliyi tutun, ey Müslümanlar! İmdadıma gelin!” diye haykırmaya başlamış.</p>

  <p>Orada bulunanlar, kadı’nın ağzının öfkeden köpürmüş olduğunu görerek artık onun delirdiğinden kuşku duymamışlar ve karısı ile onun arasına girerek kadıyı kollarıyla sarmışlar; ve kadı anlaşılmaz sözler söyler ve karısını öldürmek üzere ellerinden kurtulmaya çalışırken, onu güç kullanarak halının üzerine yıkmışlar. Mahallenin muhtarı, kentin kadısını böyle bir durumda görmekten son kertede üzgün, onun hiddetli çılgınlığını orada bulunanlara “Ne yazık ki, onu, Tanrı sükûnete kavuşturasıya ve aklını başına toplayasıya kadar, göz önünde bulunduracağız!” demek zorunda kalmış. Hepsi de “Tanrı şifasını versin! Böylesine saygın bir kişi! Ne berbat bir hastalıkmış bu böyle!” diye haykırmışlar. Kimileri de “Bir sıpa kıskanılabilir mi?” derken; kimileri de “Bu sıpa bu döşek sandığına nasıl girmiş?” diye soruyormuş. Kimileri de “Ne yazık ki, bu sıpayı, onu erkek sanarak sandığa kapayan kendisidir!” diyormuş. Mahallenin muhtarı da sözü bitirmek üzere “Kötülük bizden ırak olsun!” diye ekliyormuş. Hepsi de “Kötülük bizden ırak olsun!” diyerek onu yanıtlıyormuş. Bunu izleyerek, kadıyı halının üzerinde tutmakla görevli olanlar dışında, herkes oradan ayrılmış. Ama onlar da orada pek fazla kalmamışlar; çünkü kadı birdenbire öylesine bir bunalıma kapılmış ki, alabildiğine anlaşılmaz sözler haykırmaya ve kudurmuşçasına çırpınmaya başlamış; ve uzaktan ona gizlice alay ederek yüz buruşturan ve işaretler yapan karısının üzerine her fırsatta atılmaya çalışırken boynundaki damar kopmuş, kanlar ortalığa saçılmış ve ölmüş. Tanrı rahmetini ondan esirgemesin! Çünkü aslında sadece dört başı bayındır bir kadı değilmiş; söz konusu olan genç karısına da keyfince yaşayabilecek ve sevdiği ve tarafından sevildiği genç kâtiple evlenmesini sağlayacak yeterince servet bırakmış.!</p>

  <p>Ve bu öyküyü anlattıktan sonra, haşhaş yutucu balıkçı, kendini şahın büyük bir zevkle dinlediğini görerek, içinden “Ona bir başka öykü daha anlatayım!” demiş; ve şu öyküyü anlatmış:</p>

  <div class="baslik12" id="b55_4_1_4">
    <p>Uyanık Kadı</p>
  </div>

  <p>Anlatırlar ki, Kahire’de, çok rüşvet almış, karşılığında da o denli taraflı kararlar vermiş ve de bu yüzden görevinden alınmış; ve açlıktan ölmemek ve geçimini sağlamak için her yola başvurmak zorunda kalmış bir kadı varmış. Günün birinde, kafasını yorduğu halde yaşamının kaynakları gibi zekâsının tüm kaynaklarını da tüketmiş bulunduğundan bir parça para kazanmak için hiçbir yol bulamamış. Kendini bu denli uç noktaya itilmiş görünce, elinde kalan tek köleyi çağırmış ve ona “Ey <i>falan kişi,</i> bugün ben çok hastayım! Evden çıkamayacağım; ama sen git, yiyecek bir şeyler ya da hukuksal danışmaya ihtiyacı olan birilerini bul getir! Ben onlara zahmetimin karşılığını ödetirim!” demiş. Hile ve düzenbazlıkta efendisi kadar yolsuz bir hayta ve tasarının başarısından kendisi de yararlanacak olan köle de, kendi kendine “Birbiri ardından yoldan geçenleri tutup onlarla hır çıkarmaya başlarım. Efendimin işten atıldığını herkes bilmediğinden, onları, aramızdaki anlaşmazlığı çözmek üzere kadı’nın huzuruna götürürüm ve onun önünde ceplerini boşalttırırım!” diyormuş. Ve böyle düşünerek, önünde iki eliyle bastonunun sapına yapışmış, gezinen birini gözüne kestirmiş ve ustaca bir çelmeyle onu çamurlara yuvarlamış. Zavallı adam, giysileri kirlenmiş ve pabuçlarının yüzleri sıyrılmış olarak saldırganını cezalandırmak üzere hiddetle ayağa kalkmış. Fakat onun, kadı’nın kölesi olduğunu anlayınca, onunla boy ölçüşmek istememiş ve süklüm püklüm, olanca hızıyla bu işten sıyrılmak üzere “Allah Kötü’nün belasını versin!” demekle yetinmiş.</p>

  <p>Düzenbaz köle de, ilk girişiminin başarı sağlayamadığını görünce, kendi kendine “Bu yol geçerli değil. Bir başkasını bulalım. Çünkü herkes benim efendimi ve beni tanıyor!” diyerek yolunu sürdürmüş. Ne yapması gerektiğini düşünürken bir tepsi içinde yöresi domates, enginar ve patlıcanla ustaca süslenmiş olarak kızartılacak bir kaz taşımakta olan bir hizmetkâr görmüş. Ve bunu pişirtmek üzere fırına doğru yollanan bu hizmetkârı izlemiş; ve onun fırına girerek ve tepsiyi “Gelip bir saat sonra bunu alacağım!” diyerek fırın ustasına teslim ettiğini görmüş.</p>

  <p>O zaman kadı’nın kölesi “İşte tam aradığım işi buldum!” demiş. Ve kısa bir süre geçtikten sonra, fırına girmiş ve “Barış üzerine olsun ya Hacı Mustafa!” demiş. Fırın ustası, artık evinde fırına gönderilecek yiyecek bulunmadığından dolayı çoktandır görmediği kadı’nın kölesini tanımış; ve “Senin de barış üzerine olsun kardeşim Mübarek! Böyle nereden geliyorsun? Bugün sana ne gibi bir hizmette bulunabilirim? Ve de ne getirdin?” diye yanıt vermiş. Köle de “Daha önce getirilenden başka bir şey yok; ben fırında bulunan içli kazı almaya geldim!” diye yanıt vermiş. Fırıncı “Ama bu kaz, senin değil!” diye onu yanıtlamış. O da “Böyle konuşma ey şeyh! Bu kaz benim değil miymiş dedin? Ama onun yumurtadan çıktığını ben kendi gözlerimle gördüm ve onu besledim, sonra da boğazlayıp doldurdum ve pişmeye hazırladım!” demiş. Fırıncı “Vallahi, ben de öyle olmasını isterdim. Ama, onu bana getiren, döner gelirse, kendisine ne derim?” demiş. Köle de “Onun geri geleceğini sanmıyorum. Her durumda, sen gülmeyi seven hoş bir adam olduğundan ona şaka yollu sadece ‘Vallahi kardeşim, tepsiyi fırına süreceğim sırada, kaz birdenbire keskin bir haykırış kopardı ve uçup gitti!’ dersin....</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz dördüncü gece olunca, demiş ki:</i></p>

  <br/>

  <p>“... ‘Vallahi, kardeşim, tepsiyi fırına süreceğim sırada, kaz birdenbire keskin bir haykırış kopardı ve uçup gitti’ dersin!” diye yanıt vermiş. Sonra da “Şimdi artık yeterince pişmiş olan kazı bana ver!” diye eklemiş. Fırıncı da işittiği bu sözlere gülerek fırından çektiği kazı tam bir güvenle kadı’nın kölesine vermiş; o da bunu alıp çabucak efendisine götürmüş ve onunla birlikte, parmaklarını yalayarak kazı yemiş.</p>

  <p>O sırada, kazı fırına getiren hizmetkâr dönmüş ve “Kaz herhalde pişmiştir, değil mi usta?” diyerek tepsisini istemiş. Fırıncı “Vallahi! Onu tam fırına koyduğum sırada, keskin bir çığlık kopararak uçtu gitti!” diye yanıt vermiş. Ve aslında hoş bir âdem olmaktan çok uzak bulunan adam, fırıncının kendisiyle alay ettiğine iyice inanarak hiddete kapılmış ve “Sen nasıl benim yüzüme karşı böyle gülersin, ey kendini bilmez?” diye haykırmış. Ve laftan lafa, küfürden küfre geçerek iki adam, sonunda, yumruk yumruğa gelmişler. Ve haykırışları işiten halk da dışarıda toplanmakta gecikmemiş; sonra da fırını doldurmuş. Birileri diğerlerine “Hacı Mustafa öldükten sonra dirilen bir kaz dolması yüzünden birisiyle kavga ediyor!” diyorlarmış. Halkın çoğu iyilikseverliği ve namusluluğu kendilerince uzun zamandır bilinen Hacı Mustafa’yı tutuyormuş; ancak sadece birkaç kişi bu dirilme olayından kuşku duymaktaymış.</p>

  <p>Birbiriyle dövüşen bu iki adamın yöresinde itiş kakış sırasında toplanan halkın içinde merakın kendisini ilk sıraya sürüklediği hamile bir kadın varmış. Bu, onun için talihsizlik olmuş, çünkü tam fırıncının rakibini iyice haklamak üzere saldırdığı sırada, hizmetkârın yana kaçmasıyla, onun için hedeflenmiş müthiş yumruk kadının karnının ortasına inmiş. Ve kadın, saldırıya uğramış bir tavuk gibi feryat ederek yere düşmüş ve hemen oracıkta çocuğunu düşürmüş.</p>

  <p>Sözü geçen kadının yakındaki bir manav dükkânında iş tutan kocasına hemen haber verilmiş, o da “Fırıncıyı da, babasını da, büyükbabasını da düzeceğim! Ve varlığını yeryüzünden kazıyacağım!” diye haykırarak elinde kocaman bir sopayla çıkagelmiş. Zaten ilk çarpışmada tükenmiş olan fırıncı da, elinde iri bir sopayla üzerine gelen bu öfkeli adamı görünce, artık orada kalamamış ve bacaklarını rüzgâra teslim etmiş ve kaçarak kurtulmak istemiş. Ama, izlendiğini görerek yıkık bir duvara tırmanıp yakındaki bir dama çıkmış; oradan da kendini yere atmış. Baht da onun, oradaki evin duvarının dibinde örtülerine bürünmüş uyumakta olan bir Magriplinin üzerine düşmesini istemiş. Yüksekten düşen ve gövdesi ağır olan fırıncı, Magriplinin tüm kaburga kemiklerini kırmış. Ve Magripli bu darbe dolayısıyla kuşkuya mahal kalmayacak şekilde oracıkta can vermiş. Onun yakınları olan çarşıdaki diğer bütün Magripliler koşuşup fırıncıyı tutuklamış ve yumruklar savura savura onu kadı’nın huzuruna sürüklemişler. Kendi bakımından, kazı getiren hizmetkâr da, fırıncının tutuklandığını görerek çabucak Magriplilere katılmış. Herkes bağırıp çağrışmalar arasında Adalet Divanı’nın yolunu tutmuş.</p>

  <p>O sırada neler olup bittiğini görmeye gelen, kazı gövdeye indirmiş kadı’nın kölesi de kalabalığa karışmış, tüm şikayetçilere “Beni izleyin, namuslu kişiler! Size yolu göstereyim!” diyormuş. Böylece onları kendi efedisinin huzuruna çıkarmış. Kadı da, ciddi bir edayla, bütün şikâyetçilere çifte tazminat ödetmekle işe başlamış. Sonra da hepsinin parmaklarıyla gösterdiği suçlanan kişiye dönerek ona “Sen bu kaz konusunda ne söyleyeceksin bakalım, fırıncı?” demiş. Kadı’nın kölesinin işin içinde olmasından dolayı bu davada arkalanacağını anlayan saf adam, ilk söylediğini tekrarlayarak “Vallahi, kadı efendimiz, hayvan keskin bir çığlık kopardı ve içi dopdolu, tepsideki bezeklerden sıyrılarak uçup gitti!” diye yanıt vermiş. Bunu işiten hizmetkâr “Ah! Köp’oğlu, sen kadı efendinin önünde bile hâlâ bunu iddia etmeye yelteniyorsun ha?” diye haykırmış. Kadı da kızgın bir tavırla hizmetkâra “Ve sen, imansız ve acımasız herif, Kıyamet Günü’nde yeryüzüne yayılmış bütün kemikleri bir araya getirerek tüm yaratıkları ayağa kaldıracak olan Yüce Varlık, tüm kemikleri yerinde olan, sadece tüyleri eksik bir kazı yaşama döndüremez demeye mi cüret ediyorsun?” demiş. Halk, bu sözleri işitince “Ölüleri dirilten Tanrı’ya övgüler olsun!” diye haykırmış. Ve inanç noksanlığından dolayı pişmanlık içinde uzaklaşmakta olan kaz taşıyıcı hizmetkârı yuhalamaya başlamışlar.</p>

  <p>Bunu izleyerek kadı, çocuk düşüren kadının kocasına dönerek ona “Ve sen, bu adamın aleyhinde ne söyleyeceksin bakalım?” demiş. Şikâyeti işitince “Mesele anlaşılmıştır; kuşkuya mahal yok. Fırıncı çocuğun düşmesinden sorumludur. Ve kısasa kısas yasası, hakkında tıpkı tıpkısına uygulanacaktır!” demiş. Sonra kocaya doğru dönüp ona “Yasa sana hak veriyor, karını suçlunun evine götürme hakkını sana veriyorum. Böylece onu hamile bırakır. Ve madem ki, çocuk altı aylıkken düşmüştür; sen de hamileliğinin ilk altı ayı için masrafları fırıncı görmek üzere karını onun evinde bırakırsın!” demiş. Kadının kocası bu hükmü işitince “Vallahi kadı efendi, ben şikâyetimi geri alıyorum. Tanrı da davalımı bağışlasın!” diye haykırmış. Ve çekip gitmiş.</p>

  <p>Bunu izleyerek kadı, ölen Magriplinin yakınlarına “Ve siz ey Magripliler, mesleği fırıncılık olan bu adam hakkında sizin şikâyetiniz nedir?” demiş. Onlar da, abartılı el kol hareketleri yapıp seller gibi dil dökerek şikâyetlerini açıklamışlar ve yakınlarının ölü bedenini göstererek kanının bedelini istemişler. Kadı, onlara da “Hiç kuşkum yok, ey Magripliler, kanın bedelini almak hakkınızdır! Çünkü kanıtlar tümüyle fırıncının aleyhinedir. Bu durumda, siz bana, kana kan isteğinizin, gerçekten kan akıtarak mı, yoksa tazminat ödenerek mi yerine getirilmesini düşündüğünüzü söyleyin!” demiş. Ve Magripliler, yırtıcı bir ırkın oğulları olduklarından, hep bir ağızdan “Kan akıtarak, efendim!” diye haykırmışlar. Kadı da, kendilerine “Peki öyle olsun! Alın bu fırıncıyı, onu ölen yakınınızın örtülerine bürüyün ve kendisini Sultan Hasan Camii’nin minaresinin altına koyun!” demiş.</p>

  <p>Bu iş bitince, kurbanın kardeşi minareye çıksın ve kendisini tepeden fırıncının üzerine fırlatarak onu kardeşini ezdiği gibi ezsin!” demiş. Ve de “Ey ölenin kardeşi, sen neredesin?” diye haykırmış. Bu sözleri işiten Magriplilerin arasından bir Magripli ileri çıkarak “Vallahi kadı efendimiz, ben bu adamdan şikâyetimi geri alıyorum! Tanrı da onu bağışlasın!” diye haykırmış. Ve ardında öteki Magripliler olduğu halde çekip gitmiş.</p>

  <p>Bütün bu durumları izleyen halk da, kadı’nın hukuksal bilgisine, hakseverlik ruhuna, yeteneğine ve inceliğine hayran olarak ayrılmışlar. Bu öykü sultanın kulağına kadar ulaşmış olduğundan, kadı affa uğramış ve görevleri kendisine geri verilmiş; yerine geçtiği kimse de, hiçbir neden olmaksızın, sırf kazı yutanın ince ruhluluğundan yoksun olduğu için görevinden alınmış!</p>

  <p>Ve haşhaş yutucu balıkçı, şahın onu boyuna izlediğini görerek kendini ta içinden son kertede iltifat görmüş sayarak şu öyküyü de anlatmış:</p>

  <div class="baslik12" id="b55_4_1_5">
    <p>Kadınları Anlayan Adamın Dersi</p>
  </div>

  <p>Bana kadar ulaştı ki, ey bahtıgüzel şah, Kahire’de, biri evli, öteki bekâr olan ve birbirine dostlukla bağlı iki delikanlı varmış. Evli olanın adı Ahmed, olmayanın ki de Mahmud imiş. Mahmud’dan iki yıl daha yaşlı olan Ahmed, bu yaş farkından, dostunun, özellikle kadınları tanımaktan yana olan bilgisi önde gelmek üzere, her konuda eğiticilik ve öğreticilik yapmak için yararlanmış. Ve kendisine sürekli olarak bu konuda bilgi verir ve kendi tecrübesinden bin örnek gösterir ve sonunda sözü “Şimdi ey Mahmud, yaşamında bu kötü niyetli yaratıkları iyice tanıyan birine rastladığını söyleyebilirsin! Sana onların bütün kurnazlıklarını bildirmek için yaşamında benim gibi bir dostun olmasından mutluluk duymalısın!” diyerek sözünü bitirmiş.</p>

  <p>Mahmud da, gün geçtikçe, dostunun bilgisine daha fazla hayranlık duyarak, asla bir kadının, ne kadar hilebaz olursa olsun, onu aldatamayacağına ya da uyanıklığını gideremeyeceğine inanmış bulunuyormuş. Ve çoğu zaman, ona “Ey Ahmed, sen ne harikasın!” diyormuş. Ahmed de, göğsünü kabartarak en koruyucu bir tavırla dostunun omzunu okşayarak ona “Sana benim gibi olmayı öğreteceğim!” diyormuş.</p>

  <p>Günün birinde, Ahmed ona “Sana benim gibi olmayı öğreteceğim! Çünkü bir şeyi, deneyle öğrenmiş bulunan kişiden öğrenmeli, yoksa denemiş olmaksızın öğretenden değil!” diye her zamanki sözlerini tekrarlayınca, genç Mahmud “Valahi! Kadının düzenbazlığını bozmada başarı kazanmayı öğrenmeden önce, onlardan biriyle nasıl ilişki kurabileceğimi bana öğretemez misin, dostum?” demiş....</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz beşinci gece olunca, demiş ki:</i></p>

  <br/>

  <p>“... Onlardan biriyle nasıl ilişki kurabileceğimi bana öğretemez misin, dostum?” demiş. Ahmed de, okul öğretmeni edasıyla “Vallahi, bu çok basit bir şey! Bunun için yarın, çadırlar altında kutlanan Mevlidü’n-Nebi şenliğine<a href="../Text/dipnot.xhtml#Footnote0341" id="Feedback0341"><sup>[341]</sup></a> gitmen ve orada bol bol bulunan kadınları iyice gözetmen yetecektir! Bunlardan yanında küçük bir çocuk olan, aynı zamanda da yürüyüşü kıvrak ve peçesinin altından güzel gözleri parlayan birini seçersin. Böylece seçimin yapınca, hurmalar ve şekere bulanmış nohut alırsın; ve bundan çocuğa verirsin ve anasına bakmaktan sakınarak onunla oynarsın; ve onu tatlı tatlı okşayıp öpersin. Çocuk sana alışınca, ancak o zaman, yine de yüzüne bakmaksızın, anasından çocuğu evine götürme lütfunu kendisinden esirgememesini istersin. Ve yol boyunca, çocuğun yüzündeki sinekleri kovalarsın ve ona binlerce tuhaf şeyler söyleyerek kendi diliyle konuşursun. Sonunda anası seninle konuşacaktır! Bunu yapınca da artık horoz olmuş bulunmaktan güven duyabilirsin!” demiş. Ve böyle konuştuktan sonra onun yanından ayrılmış.</p>

  <p>Mahmud da, arkadaşına büyük bir hayranlık duyarak bütün o geceyi, aldığı dersi ezberleyerek geçirmiş.</p>

  <p>Ertesi gün erkenden, Mevlid Şenliği’nin yapıldığı Mulet’e gitmekte acele etmiş; orada, arkadaşının tecrübesine ne denli güven duyduğunu gösteren bir itaatle, bir gün önce edindiği nasihati eyleme sokmuş. Ve büyük bir hayranlıkla, sonucun, beklentisini de geçtiğini görmüş. Bahtının isteğince, evine kadar izlediği ve çocuğunu omuzlarında taşıdığı kadın, tam da dostu Ahmed’in eşi olan kadınmış. Ve onun yaşadığı eve gidince, dostuna ihanet etmeyi düşünmekten uzakta bulunuyormuş; çünkü, bir yandan onu asla evinde görmediği gibi, öte yandan yüzünü ne açık ne de kapalı olarak hiç görmediği bu kadının Ahmed’in karısı olduğunu da bilmiyormuş. Genç kadına gelince, sonunda, kadınlar hakkındaki bilgiçliği ve onların kötülükleri karşısında kül yutmazlığı iddialarıyla kendisini de taciz etmekte olan kocasının marifetinin derecesini deneyle anlayacağını düşünerek sevinç içindeymiş.</p>

  <p>Genç Mahmud ile Ahmed’in karısı arasındaki bu ilk buluşma, her ikisi için de pek hoş geçmiş. Henüz bakir ve deneysiz olan delikanlı işinin ustası bir Mısırlı kadının kolları ve bacakları arasında bulunmuş olmak zevkini tam anlamıyla tatmış. Ve birbirlerinden o denli memnun olmuşlar ki, onu izleyen günlerde de birçok kez aynı oyunu tekrarlamışlar. Kadın, kasıntı kocasını, kendisi farkında olmadan, böylece küçük düşürdüğü için memnunluk duyarken, kocası da, ona rastlamak âdetinde olduğu saatlerde dostu Mahmud’u artık görememekten dolayı şaşıp duruyor ve kendi kendine “Benim verdiğim derslerden ve nasihatlardan yararlanarak bir kadın bulmuş olmalı!” diyormuş.</p>

  <p>Bununla birlikte, bir süre geçtikten sonra, bir cuma günü camiye girmekte iken, avluda abdest alınan musluklara yakın bir yerde, dostu Mahmud’u görmüş. Yanına yaklaşıp selam kelamdan sonra, anlayışlı bir tavırla kendisine araştırmalarında başarı sağlayıp sağlamadığını ve bulduğu kadının güzel olup olmadığını sormuş. Mahmud da, fikrini arkadaşına açıklamaktan son kertede mutlu “Ya Allah! Güzel mi diye soruyorsun ha? Kaymakla tereyağ gibi! Tombul ve beyaz! Misk ve yasemin kokuyor! Hele zekâsı! Ve bana her buluşmamızda ziyafet çekmek için pişirdiği o güzel yemekleri! Ama, kocası, dostum Ahmed, uslanmaz bir budala ve bir pezevenk olsa gerek!” diye haykırmış. Ahmed de gülmeye başlamış ve “Vallahi! Kocaların büyük çoğunluğu böyledir! Haydi bakalım! Anlaşılan sen benim nasihatlarımdan iyice yararlanıyorsun! Ateşe devam, Mahmud!” demiş. Ve birlikte namaz kılmak için camiye girmişler; sonra da birbirlerini yitirmişler.</p>

  <p>Ahmed, o cuma günü, camiden çıkınca, dükkânlar kapalı olduğundan zamanı nasıl geçireceğini bilemediğinden, kapıları yan yana olan bir komşusunu ziyarete gitmiş; ve onunla birlikte sokağa bakan pencerenin önüne oturmuş. Ahmed, birdenbire Mahmud’un da, kapıyı çalmaya bile gerek duymadan çabucak evine girdiğini görmüş. Bu da onu içeride bir suçortağı olduğunu ve gelişinin beklendiğinin su götürmez kanıtı imiş. Ve Ahmed, gördüğünden şaşkına dönerek, ilkin doğrudan doğruya eve dalmayı ve dostunu karısıyla bastırmayı ve ikisini de cezalandırmayı düşünmüş. Ama kapıyı çalarak yapacağı gürültüyle, alçak karısının genç adamı saklayabileceğini ya da damdan kaçırabileceğini düşünmüş; ve evine dikkati çekmeden başka bir şekilde girmeyi kararlaştırmış.</p>

  <p>Gerçekten, evinin avlusunda, ikiye ayrılmış bir sarnıç varmış. Bunun yarısı kendisine, yarısı da şimdi konuğu bulunduğu eve aitmiş; ve onun avlusuna açılıyormuş. Ahmed, kendi kendine “İşte buradan içeri girip onları bastırırım!” demiş. Ve komşusuna “Vallahi, komşu, şimdi, bu sabah kesemi kuyuya düşürdüğüm aklıma geldi. Senden inip onu aramak için izin istiyorum. Oradan da kuyunun benim evde olan bölümünden dışarı çıkarım!” demiş. Komşusu da “Bunda bir uygunsuzluk yok! Sana ışık getireyim, kardeşim!” diye yanıt vermiş. Ama Ahmed onun bu hizmetini kabul etmek istemediğinden, kuyuya karanlıkta inmeyi yeğlemiş. Çünkü kuyudan belirecek ışığın evdekilerin dikkatini çekmesini istemiyormuş. Ve dostundan izin aldıktan sonra, kuyuya inmiş.</p>

  <p>Kuyuya inerken her şey çok yolunda gitmiş, ama öbür yandan yukarı çıkarken, talih çok garip bir şekilde hareketini engellemiş. Gerçekten, Ahmed, kollarının, bacaklarının yardımıyla tam tırmanmayı yarıya kadar getirdiği sırada, kuyudan kovayla su çekmeye gelen zenci hizmetçi kadın, delikte bir gürültü duymuş ve eğilip içeri bakmış. Ve yarı karanlıkta kıpırdayan bu kara şekli görünce efendisini tanımaktan uzak, dehşete kapılmış; ve elinden kovanın ipini bırakarak çılgınca “İfrit! İfrit kuyudan çıkmakta ey Müslümanlar! Yardım edin!” diye haykırarak kaçmaya başlamış. Böylece bırakılan kova da tüm ağırlığıyla Ahmed’in başına düşmüş ve onu yarı yarıya tepelemiş.</p>

  <p>Zenci kadının haykırışıyla dikkati çekilen Ahmed’in karısı, çabucak âşığını kaçırmış; ve avluya inerek kuyunun üzerine eğilip “Kuyuda kim var?” diye sormuş. Ve geçirdiği kazaya karşın, kuyuya ve kuyusu olanlara, kuyuya inenlere ve kuyudan su çekenlere binlerce korkunç küfür yağdırma gücünü bulan kocasının sesini tanımış. Ve ona “Allah ve Peygamber aşkına, kuyunun dibinde ne işin var senin?” diye sormuş. O da “Sus ulan alçak! Bu sabah düşürdüğüm para kesesini arıyordum işte! Bana soru sorup duracak yerde, şuradan çıkmama yardım etsene!” diye yanıt vermiş. Kocasının hangi maksatla kuyuya inmiş bulunduğunu anlayan genç kadın da içinden gülerek gidip komşuları çağırmış; onlar da gelip iplerle kafasına düşen kovanın verdiği ağrıyla kıpırdayamayan zavallı Ahmed’i çekmişler. Onu yatağına götürmüşler; o da böyle koşullarda, daha ihtiyatlı olduğunu bildiğinden, hiç sesini çıkarmamış. Ama, sadece gururu zedelendiğinden dolayı değil, özellikle kadınları deneyimle tanıdığından ve onların kötülüklerini bildiği halde bu duruma düşmüş olmasından dolayı da kendini çok aşağılanmış hissediyormuş. Ve bir dahaki sefer, daha dikkatli olmayı karar vermiş; ve alçak kadını bastırmak için ne gibi bir yol tutacağı üzerinde düşünmeye başlamış.</p>

  <p>Böylece belirli bir süre geçtikten sonra, ayağa kalkabilmiş; intikamını almak için nasıl bir tuzak kuracağını düşünmekten başka kaygısı olmamış. Ve bir gün, sokağın bir köşesinde saklı bulunduğu sırada, dostu Mahmud’un gelip kapısı yarı açık olan evine kayıverdiğinin ve ardından kapıyı kapattığının farkına varmış. Ve hemen koşarak kapıya yumruklar yağdırmaya başlamış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz altıncı gece olunca, demiş ki:</i></p>

  <br/>

  <p>Ve hemen koşarak kapıyı yumruklamaya başlamış. Karısı, hiç kuşku duymadan, Mahmud’a “Ayağa kalk da, beni izle!“ demiş. Ve onunla birlikte aşağı inmiş ve onu sokak kapısının ardındaki kovuğa yerleştirdikten sonra “Vallahi Böyle kapı çalacak ne var ki!” diyerek kapıyı açmış. Ama Ahmed, onu elinden tutarak heyecanla içeriye doğru sürüklemiş. Bağırıp çağırarak Mahmud’u yakalamak üzere yukarıdaki odaya koşmuş. Oysa Mahmud o sırada, ardında saklanmış bulunduğu kapıyı rahatça açmış ve kaçmış. Ahmed de, aramalarının ne denli boşuna olduğunu görerek öfkeden ölecek gibi olmuş ve oracıkta karısını boşamaya karar vermiş. Ama bir süre daha beklemenin daha yerinde olacağın düşünerek kızgınlığını susarak geçiştirmiş.</p>

  <p>Beklediği fırsat çok geçmeden kendiliğinden ortaya çıkmakta gecikmemiş. Gerçekten, karısının babası olan Ahmed’in amcası, yaşlılığında sahip olduğu bir çocuğun sünneti dolayısıyla bir şölen veriyormuş. Ahmed ile karısı da, o gün ve geceyi gidip orada kalmak üzere şölene çağrılmışlar. O zaman Ahmed, kafasında tasarladığı bir fikri uygulamaya koymayı düşünmüş. Dostunu aldattığından haberi bulunmayan tek kişi olan arkadaşı Mahmud’u bulmaya gitmiş; ve bularak onu amcasının sünnet şöleninde bulunmak üzere kendilerine eşlik etmeye çağırmış. Herkes, ışıklandırılarak halılar serilmiş ve şeritler ve bayraklarla süslenmiş olan avluda kurulan, üstü yiyeceklerle dolu tepsilerin yöresine oturmuş. Böylece kadınlar kendilerini göstermeden haremin penceresinden, avluda olup bitenleri görebiliyor ve konuşulanları işitebiliyormuş. Ahmed de yemek sırasında, konuşmaları, karısının babasının özellikle hoşuna giden açık saçık öyküler üzerine çekmiş. Ve herkes bu neşeli konuda bildiklerini anlattıktan sonra, arkadaşı Mahmud’u göstererek “Vallahi Şurada gördüğünüz kardeşim Mahmud, bana, bizzat kendisinin kahramanı olduğu ve herkesin anlatıp dinletmekte olduklarından daha eğlenceli olan gerçek bir öykü anlattı” demiş. Amcası da “Ey sevgili Mahmud, onu bize de anlat!” diye haykırmış. Ve orada bulunanların hepsi “Evet, Tanrı üzerine olsun, anlat onu bize!” diye eklemişler. Ahmed de, ona “Evet, şu bildiğin tereyağ kadar yumuşak ve beyaz olan genç kadının öyküsünü!” demiş. Mahmud da, buna isteğin kendisine yöneltilmesinden gururlu, çocuğu yanında olduğu halde, Mevlid Şenliği’nde, çadır içinde gördüğü kadınla ilk buluşmalarında başından geçenleri anlatmaya başlamış. Ve genç kadın ve evi hakkında öylesine kesin ayrıntılar ve vermeye başlamış ki, Ahmed’in amcası kendi kızının söz konusu, olduğunu anlamakta gecikmemiş. Ahmed de, sonunda, tanıklar önünde karısının sadakatsizliği üstüne kanıt sağlayabileceğinden ve de evlilik mehrinden yoksun bırakarak onu boşayabileceğinden güvenli, kendini kutlamış. Amcası da kaşlarını çatarak, ne yapacağını kimsenin anlamadığı bir maksatla ayağa kalktığı sırada, sanki çimdirilmiş bir çocuğun sesi gibi, keskin ve acı bir çığlık duyulmuş; ve Mahmud, bu haykırışla ansızın gerçeğe dönüp öykünün akışını değiştirerek “Böylece, ben, genç kadının çocuğunu omuzlarımda taşıyarak bir kez avluya girince, çocukla birlikte hareme çıkmak istedim. Ama, kötülük bizden ırak olsun! Bahtsızlığımdan dolayı, namuslu bir kadına düşmüşüm; benim gözüpekliliğimi anlayınca, kadın çocuğu kollarımdan sökerek aldı ve yüzüme hâlâ izlerini taşıdığım bir yumruk aşketti. Ve beni, komşuları çağırmakla tehdit ederek oradan kovdu! Allah belasını versin!” diyerek sözünü tamamlamış.</p>

  <p>Genç kadının babası olan amca, öykünün böyle bittiğini görünce, orada bulunanlarla birlikte kahkahalarla gülmeye başlamış. Ama sadece Ahmed, gülme hevesi duymamış, nedenini anlayamadan, Mahmud’un öyküsünün sonunu niçin değiştirmiş olduğunu kendi kendine sormuş. Ve yemek bitince, yanına yaklaşarak ona “Allah aşkına her şeyi neden olup bittiği gibi anlatmadın?” diye sormuş. Mahmud da “Dinle! Herkesin işittiği bu çocuk haykırışından, bu çocukla anasının haremde bulunduğunu ve de dolayısıyla kocasının da çağrılılar arasında olabileceğini anladım. Ve ikimizin de başına kötü bir olay gelmemesi için, kadını aklamakta ivedilik gösterdim! Ama, kardeşim, öykümü bu şekilde düzenleyince, amcan çok keyiflenmedi mi?” diye yanıt vermiş. Ama Ahmed, sapsarı kesilerek sorusuna cevap vermeden dostunun yanından ayrılmış. Ve ertesi gün, karısını boşamış ve hacılarla birlikte kutsanmak için Mekke’nin yolunu tutmuş. Ve böylece, Mahmud, yasal süre geçtikten sonra, sevgilisiyle evlenmiş ve onunla birlikte, mutluluk içinde yaşamış; çünkü kadınları tanımak ve hilelerini bozmak ve kurnazlıklarını engellemek hususunda hiçbir iddiası yokmuş. Ama tek bilgi sahibi Tanrı’dır!</p>

  <p>Ve bu öyküyü böylece anlattıktan sonra, mabeyinci olan haşhaş yutucu balıkçı, susmuş. Sultan da, keyfin sınırında “Ey mabeyinci, ey dili ballım, seni büyük vezirim atıyorum” diye haykırmış. Ve tam da o sırada mahkeme salonuna sultanın nezdine adalet dilemek üzere iki davacı girmiş. Balıkçı da görevi gereği yeni donandığı giysileri içinde büyük vezir olarak onları şikâyetlerini dinlemek ve anlaşmazlıklarını çözmek üzere iki şikâyetçiye “Yaklaşın ve sizi sultanımız efendimizin huzuruna sürükleyen konuyu anlatın!” demiş. Bunların öyküleri şöyleymiş:</p>

  <div class="baslik12" id="b55_4_1_6">
    <p>Haşhaş Yutucunun Hükmü</p>
  </div>

  <p>Yeni büyük vezir iki şikâyetçiye konuşmalarını buyurduktan sonra, bunlardan ilki “Efendim, benim bu adamdan bir şikâyetim var!” demiş. Vezir de “Nedir şikâyetin?” diye sormuş. Adam anlatmaya başlamış: “Efendim, şurada, Divan’ın giriş yerinde danasıyla birlikte bir ineğim var. Bu sabah, onları otlamaları için yonca tarlama götürdüm; ineğim önümde yürüyordu, danası da atlayıp zıplayarak onu izliyordu; tam o sırada bu gördüğünüz adamın, zavallı eciş bücüş ve kavruk dişi tayı yanında olan bir kısrağa binmiş olarak bize doğru geldiğini gördüm.</p>

  <p>“Benim küçük danam, bu tayı görünce, onunla tanışmak için yanına koştu; ve yöresinde sıçrayıp burnuyla karnının altına dokunmaya başladı; böylece, onu kokluyor, bazen ona kibarca dokunmak için yaklaşıyor, bazen de küçük toynaklarıyla yoldaki taşları havaya kaldırarak binbir oyun çıkarıyordu.</p>

  <p>“Ve birdenbire, efendim, kısrağın sahibi olan şu gördüğünüz kaba adam, hayvanından indi ve tatlı tatlı oynamakta olan güzel danamın yanına yaklaşarak boynuna bir ip geçirdi; bana da ‘Onu götürüyorum! Çünkü onun, senin ineğinin ürünü olan bu sefil danayla oynayarak baştan çıkmasını istemiyorum!’ dedi. Sonra danama doğru döndü ve ona ‘Gel benim kısrağımın oğlu ve ürünü!’ dedi. Ve benim şaşkınlık içinde haykırışlarıma ve karşı çıkmalarıma aldırmadan, bana şurada anasının yanında gördüğünüz şu sefil tayı bırakarak ve beni, bizi gören Tanrı’nın ve insanların önünde malım olan şeyi almaya kalkışırsam öldürmekle tehdit ederek danamı alıp götürdü!”</p>

  <p>Bunu duyan, eski haşhaş yutucu yeni büyük vezir, öteki davacıya dönmüş ve ona “Ve sen, ey davacı, işittiğin sözler üzerine ne diyeceksin, bakalım?” demiş. Adam da “Efendim, gerçekte, danamın benim kısrağın ürünü olduğu apaçık ortadadır. Tay da, bu adamın şurada gördüğünüz ineğinin ürünüdür!” diye yanıt vermiş. Vezir de “Demek ki sen şimdi, ineklerin tay doğurabildiği gibi, kısrakların da dana doğurabileceğinden eminsin, öyle mi? Çünkü, bugüne kadar aklı başında olan bir adamın hiç kabul edemeyeceği, hiç görülmemiş bir şeydir bu!” demiş. Adam da “Efendim, bilmez misin ki istediğini yaratan, istediği yere tohum serpen Tanrı için hiçbir şey imkânsız değildir; ve yaratılanların da onun önünde eğilip onu övmekten ve yüceltmekten başka yapacak şeyi yoktur!” diye yanıt vermiş. Vezir “Kuşkusuz! Kuşkusuz! Doğruyu söyledin, evet! Yüceler Yücesi’nin kesin kudreti karşısında hiçbir şey imkânsız değildir! Kısraklardan dana, ineklerden de tay doğurtabilir!” demiş. Sonra da “Ama senin kısrağının yavrusu olan danayı sana teslim etmeden ve davalına da ona ait olanı geri vermeden önce, sizin Yüceler Yücesi Tanrı’nın bir başka uygulamasına daha tanık olmanızı istiyorum!” diye eklemiş.</p>

  <p>Sonra da vezir, kendisine bir fare ile buğday dolu iri bir çuval getirilmesini emretmiş. Ve iki davacıya “Şimdi olacaklara dikkatle bakın ve ağzınızdan hiçbir söz çıkmasın!” demiş. Sonra ikinci davacıya dönmüş ve ona “Sen ey kısrağın yavrusu olan buzağının sahibi, şu buğday çuvalını al ve şu farenin sırtına yükle!” demiş. Adam “Aman efendim, ben bu çuvalı fareyi ezmeksizin onu sırtına nasıl yüklerim?” diye haykırmış. Vezir de ona “Ey inancı kıt herif, sen nasıl oluyor da kısrağa buzağı doğurtan Yüceler Yücesi’nin kesin gücünden kuşku duyuyorsun?” demiş. Ve muhafızlara inançsızlığı ve cehaleti nedeniyle adamı yakalayıp sopayla dövmelerini emretmiş.</p>

  <p>Ve ilk davacıya buzağıyı anasıyla birlikte iade ettiği gibi, tayı da anasıyla birlikte vermiş.</p>

  <p>“Ve işte, ey zamanın şahı!” diye meyve sepetini getiren üretici, “Sonradan büyük vezir olan balıkçının tüm öyküsü bu kadar!” deyip sözünü sürdürmüş:</p>

  <p>“Ve bu sonuncu nükte, onun bilgeliğinin ne denli yüce olduğunu, ortaya nasıl yeni bir gerçeklik koyabildiğini ve sultanın onu vezir yapmakta, sofra arkadaşı olarak kabul etmekte ve onurlarla kuşatıp ayrıcalıklarla donatmakta ne denli haklı olduğunu kanıtlamaya yetmiş!” demiş.</p>

  <p>Sultan meyve yetiştiricinin ağzından bu bir dizi öyküyü işitince, iki ayağı üzerine dinelmiş ve neşenin sınırında “Ey zevk verici kişilerin şeyhi, ağzından ballar ve şekerler akıtan kişi, büyük vezir olmak üzere kim senden daha liyakatlidir? Sen ki, doğru düşünmeyi bilirsin, uyumlu konuşur ve zevkle, tatla ve mükemmel bir incelikle meramını anlatırsın!” diye haykırmış. Ve onu hemen oracıkta büyük vezir atamış ve en yakın sofra arkadaşı yapmış ve de dostların Ayırıcısı ve toplulukları İmha eden gelinceye kadar onu yanından ayırmamış.</p>

  <br/>

  <p><i>“Ve işte, ey bahtıgüzel şah” diyerek Şah Şehriyar’a hitap eden Şehrazad sözünü sürdürerek</i> “Kolay Şakalar ve Neşeli Bilgelikler Divanı<i>’ndan tüm okuduklarım bunlardır” demiş. Kız kardeşi Dünyazad da “Kardeşim sözlerin ne kadar tatlı, zevkli, hoş, eğlendirici ve tazelikleri içinde nefis!” diye haykırmış. Şehrazad da “Ama bunlar, eğer hayatta kalır da efendimiz şah izin verirse</i> Güzel Nurü’n-Nehar Sultan <i>hakkında yarın anlatacaklarımla kıyaslanınca nedir ki!” demiş. Şah Şehriyar da kendi kendine “Kuşkusuz, bilmediğim bu öyküyü işitmek isterim!” demiş.</i></p>

  <p><i>Ama sekiz yüz yedinci gece olunca...</i></p>

  <p><i>Küçük Dünyazad, kız kardeşine “Kardeşim, lütfen! Nezaketle donanmış şahımız efendimiz sana izin verdiğine göre, hemen vaat ettiğin öyküyü anlatmaya başla!” demiş. Şehrazad da “Tüm dost yüreğimle ve bu yüce şaha karşı duyduğum saygıyla!” demiş. Ve şu öyküyü anlatmış:</i></p>
</body>
</html>