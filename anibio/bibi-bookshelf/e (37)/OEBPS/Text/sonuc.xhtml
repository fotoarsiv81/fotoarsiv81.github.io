<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Sonuç</p>
  </div>

  <p><i>Ve Şehrazad, bu öyküyü böylece anlattıktan sonra “Ve ey zamanın şahı, Şehzade Yasemin ile Badem Sultan’ın tatlı öyküsü işte böyledir ve onu duyduğum şekliyle anlattım!” demiş; sonra da susmuş.</i></p>

  <p><i>O zaman Şah Şehriyar “Ey Şehrazad, bu öykü ne harika! Oh! Ne kadar hayranlık verici! Ey bilge ve güzel konuşan Şehrazad! Beni eğittin ve benden başkalarının başına gelen olayları gözümde canlandırdın; geçmiş zamanlardaki şahların ve halkların söylediklerini ve başlarından geçen olağandışı ya da harika veya sadece düşünmeye değer şeyleri dikkatle izlettin. Ve gerçekte, şu bin bir gecede seni dinleyerek derinden derine değişmiş ve sevinç ve de yaşam mutluluğuyla dolu bir ruh kazandım. Ve ey vezirimin mutlanmış kızı, seni bunca seçkin verilerle donatmış ve ağzını kokulandırmış ve diline sözgenlik bağışlamış olan Tanrı’ya övgüler olsun!” diye haykırmış.</i></p>

  <p><i>Küçük Dünyazad da, büzülmüş olduğu halının üzerinden büsbütün kalkmış ve koşup kız kardeşinin kollarına atılarak “Ey Şehrazad, kardeşim, sözlerin ne kadar tatlı ve büyüleyici ve lezzetli! Ve eğitici ve de heyecan verici ve tazelikleri içinde hoş!” diye haykırmış. Şehrazad da, kız kardeşine doğru eğilmiş ve onu kucaklayarak kulağına sadece onun anlayabileceği birkaç söz fısıldamış. Genç kız da hemen kâfur gibi ortadan yok olmuş.</i></p>

  <p><i>Şehrazad birkaç dakika, Şah Şehriyar ile birlikte yalnız kalmış. Ve şah, memnunluğun sınırında, harika eşini kollarına almaya hazırlanırken, perdeler açılmış ve Dünyazad, bir sütananın göğsüne asılmış ikiz çocuklarla birlikte, en arkadan üçüncü bir çocuk kendisini izlerken içeri girmiş. Şehrazad da gülümseyerek onları bağrına bastıktan sonra Şah Şehriyar’a dönmüş ve üç küçük çocuğu önüne dizmiş ve gözleri yaşlarla ıslak, ona “Ey zamanın şahı, işte, geçen üç yılda, Nasip Dağıtıcı’nın benim aracılığımla sana bağışladığı üç çocuk!” demiş.</i></p>

  <p><i>Ve Şah Şehriyar tanımlanamaz bir sevince kapılmış ve ruhunun derinliklerine kadar heyecandan sarsılarak çocuklarını öptüğü sırada, Şehrazad “Büyük oğlun şimdi iki yaşını doldurmuş bulunuyor ve şu ikizler de yakında ele gelecekler. Allah üçünü de kem gözden esirgesin!” diyerek sözünü sürdürmüş. Ve de “Gerçekten hatırlayacaksın ki, ey zamanın şahı, altı yüz yetmiş dokuzuncu gece ile yedi yüzüncü gece arasında yirmi gün kadar rahatsızlanmışım. İşte tam o sırada dünyaya gelişleri beni bir yıl önce doğurduğum büyüğünkinden çok yoran bu ikizleri doğurdum. İlk lohusalığım sırasında pek rahatsız olmadığım için, o sırada anlatmakta olduğum Bilge Canayakın öyküsünü ara vermeden sürdürmüştüm” diye eklemiş ve böylece konuştuktan sonra susmuş.</i></p>

  <p><i>Heyecanın son sınırına ulaşmış bulunan Şah Şehriyar da, bakışlarını annesi ile çocukları arasında dolaştırmış ve tek bir söz bile söyleyememiş.</i></p>

  <p><i>O zaman genç Dünyazad yirmi kez çocukları öptükten sonra Şah Şehriyar’a dönmüş ve ona “Ve şimdi, ey zamanın şahı, çocukların annesi kız kardeşim Şehrazad’ın başını kestirecek ve böylece başka hiçbir kadının sevemeyeceği ve bir anne yüreğiyle yetiştiremeyeceği üç şehzadeyi annesiz mi bırakacaksın?” demiş.</i></p>

  <p><i>Şah Şehriyar da, iki hıçkırık arasında Dünyazad’a “Sen sus bakayım, küçük hanım ve de rahat dur!” demiş. Sonra heyecanını biraz yatıştırmanın üstesinden gelerek Şehrazad’a dönmüş ve ona “Ey Şehrazad, esirgeyen, bağışlayan Tanrı adına yemin ederim ki, çocuklarımızın dünyaya gelmelerinden önce de seni seviyordum. Çünkü sen Tanrı’nın seni donattığı niteliklerle beni kazanmayı bildin; ve sende kötülükten uzak, sofu, narin, sözgen, ağırbaşlı, güleç yüzlü ve bilge bir kadın bulduğum için seni olanca ruhumla sevdim. Ah! Tanrı seni kutsasın; babanı, anneni ve kökenini de kutsasın!” demiş. Ve de “Ey Şehrazad, seni ilk gördüğüm andan bu yana bin birinci gece olan bu gece, bizim için gündüzden de aydınlık bir gecedir” diye eklemiş. Ve bunu söyleyerek ayağa kalkıp onu alnından öpmüş.</i></p>

  <p><i>Şehrazad da, kocası şahın elini tutup onu dudaklarına, yüreğine ve alnına götürmüş. Ve “Ey zamanın şahı, senden, benim için artık kaygılanmasın diye yaşlı veziri çağırtmanı rica ediyorum” demiş.</i></p>

  <p><i>Şah Şehriyar da, hemen veziri çağırtmış; o da o gecenin kızı için uğursuz bir gece olduğu inancıyla Şehrazad’ı düşünerek koltuğunun altında kefenle gelmiş. Şah Şehriyar, onun onuruna ayağa kalkmış ve iki gözünün arasından öperek ona “Ey Şehrazad’ın babası, ey ardılları kutsanmış olan vezir, Tanrı senin kızını halkımın selameti için yaratmış; ve onun araya girmesiyle yüreğime pişmanlık doldu” demiş. Şehrazad’ın babası da, bunları görüp işiterek sevinçten öylesine altüst olmuş ki, baygın yere düşmüş. Hemen yöresine doluşmuşlar ve gülsuyu döküp onu yeniden kendine getirmişler.</i></p>

  <p><i>Şah Şehriyar hemen kardeşi Semerkandü’l-Acem hükümdarı Şahzaman’ı getirtmek için ayağına çabuk haberciler yollanmış Şahzaman da işitip itaat ettiğini bildirmiş; ve ağabeyinin yanına ulaşmak için çabucak yola çıkmış; o da, kendisini karşılamak için, şahane bir mevkibin başında, çarşı ve sokaklarda buhurdanlıklarda inceltilmiş kâfur, sarısabır, Hint miski, Hint sümbülü ve akamber yakılırken; davullar, zurnalar, klarnet ve fifreler, ziller ve çalpareler havayı büyük şenliklerdeki gibi çınlatırken, süslenip bayraklarla donatılmış kentin ortasına gelmiş; ve karşılaşmasının coşkusu geçince, masrafların tamamı devlet hazinesinden ödenen şenlik ve eğlenceler sürmekte iken, Şah Şehriyar kardeşi Şahzaman’ı özellikle halvete alıp vezirin kızı Şehrazad ile geçen üç yıl içinde neler olup bittiğini ona anlatmış; ve Şehrazad’ın güzelliğini, sözgenliğini, kavrayışını, zekâsını, saflığını, dindarlığını, namusunu, iç temizliğini, ağır başlılığını ve Yaradan’ın onu donattığı tüm beden ve ruh güzelliklerini anlatmış. Sonra da “Şimdi o benim yasal eşim ve çocuklarımın annesidir” diye eklemiş.</i></p>

  <p><i>Hepsi bu kadar! Şahzaman da son derece şaşırmış ve hayranlığın sınırında hayran olmuş. Sonra Şah Şehriyar’a, “Kardeşim, madem ki öyledir, ben de evlenmek isterim. Şehrazad’ın kardeşi, adını bilmediğim şu küçük kızı eş edineyim! Böylece aynı ana babadan iki kardeş, aynı ana babadan olan iki kız kardeşle evlenmiş oluruz!” demiş. Sonra da “Bundan böyle iki güvenilir ve namuslu eşe sahip olarak eski felaketlerimizi unuturuz. Çünkü söz konusu bu eski felaketler ilkin benim başıma gelmekle başladı; sonra da benim yüzümden seni de vurdu. Benimki ortaya çıkmasaydı, sen de kendininkini bilmeyecektin. Ne yazık ki, kardeşim, bu son üç yıl içinde benim durumum pek fena bir durum oldu. Çünkü, senin verdiğin örneğe uyarak, ben de, ikimizin de uğramış olduğumuz felaket dolayısıyla kadınlardan öç almak üzere, her gece bakire bir kızla evleniyor, ertesi sabah onu öldürtüyordum. Ama şimdi, bana gösterdiğin örneği izlemek ve vezirinin ikinci kızıyla evlenmek istiyorum” diye eklemiş.</i></p>

  <p><i>Şah Şehriyar kardeşinin bu sözlerini işitince, zevkten yerinde duramaz olmuş. Hemen o saat ve o anda ayağa kalkmış; ve eşi Şehrazad’ı bulmaya gitmiş; ve kardeşiyle aralarında geçen görüşmeyi ona anlatmış. Ve de böylece Şahzaman’ın, kız kardeşi Dünyazad ile nişanlanmak istediğini bildirmiş.</i></p>

  <p><i>Şehrazad da “Ey zamanın şahı, biz olurumuzu veririz; ama kardeşin Şahzaman’ın bundan böyle bizimle kalacağını açıkça bildirmesi koşuluyla. Çünkü ben küçük kız kardeşimden bir saat bile olsa, asla ayrılamam. Onu ben yetiştirdim. Ben onu terk edemeyeceğim gibi, o da beni terk edemez. Kardeşin bu koşulu kabul ediyorsa, kız kardeşim, şu andan başlayarak senin kölendir; yoksa, yanımızdan ayıramayız” diye yanıt vermiş.</i></p>

  <p><i>Bunu duyan Şah Şehriyar, Şehrazad’ın yanıtını bildirmek üzere kardeşini bulmaya gitmiş. Semerkandül-Acem hükümdarı da “Vallahi, kardeşim, benim de niyetim kesin olarak buydu. Çünkü ben de, artık senden bir saatçik bile olsa ayrılamam! Semerkand tahtına gelince, Tanrı dilediğini seçip oraya oturtabilir. Çünkü artık ben orada saltanat sürmek istemiyorum. Ve buradan başka bir yere gitmeyeceğim!” diye haykırmış.</i></p>

  <p><i>Bu sözleri işitince Şah Şehriyar sevincin sınırlarını artık tanıyamaz olmuş; ve “Benim de istediğim buydu. Uzun ayrılıklardan sonra bizi birleştiren Tanrı’ya övgüler olsun!” diye yanıt vermiş.</i></p>

  <p><i>Ve hemen oracıkta, kadı ile şahitler çağırılmış; ve Şahzaman ile Şehrazad’ın kız kardeşi Dünyazad’ın evlenme sözleşmeleri kaleme alınmış. Böylece iki erkek kardeş, iki kız kardeşle evlenmiş. Ve işte o zaman eğlence ve ışıklandırmalar doruğuna ulaşmış ve kırk gün, kırk gece tüm kent halkı hazine hesabına yiyip içmiş ve eğlenmiş. İki erkek kardeş ile iki kız kardeşe gelince, hamama gitmişler ve gül ve çiçek sularıyla ve misk kokulu sularla yıkanmışlar. Ve ayakuçlarında kartal ve sarısabır çubukları yakılmış. Şehrazad da genç kız kardeşinin saçlarını yıkayıp taramış ve incilerle donatmış. Sonra da sırtına Keyhüsrev zamanından kalma, kızıl altınla işlenmiş ve kenarları kendi doğal renkleriyle esrik hayvanların ve solgun kuşların suretleriyle bezenmiş değerli bir urba giydirmiş; boynuna da pericelik bir gerdanlık geçirmiş. Ve böylece Dünyazad, kız kardeşinin parmakları altında, İki Boynuzlu İskender’in eşinin bile olmadığı kadar güzel olmuş.</i></p>

  <p><i>Ve de, iki erkek kardeş hamamdan çıkınca, yan yana konmuş tahtlarına kurulmuşlar; emirlerin, yüce kişilerin eşlerinden oluşmuş evlilik mevkibi de biri iki tahtın solunda, diğeri sağında iki hareketsiz sıra halinde yer almış. İki kız kardeş de birbirlerine yaslanarak, aydınlık bir gecede iki dolunaya benzer güzellikte içeri girmişler.</i></p>

  <p><i>O zaman hazır bulunan kadınların en soyluları onlara doğru ilerlemiş. Ve Dünyazad’ı elinden tutmuşlar ve taşıdığı giysileri üzerinden alıp onu koyu mavi renkli, insanın aklını başından alan saten bir urba giydirmişler. Ve Dünyazad, onun hakkında şairin şu dizelerle yaptığı tanımlamayı hak etmiş:</i></p>

  <div class="gir1">
    <p><i>Koyu mavi bir urbaya bürünmüş yürürken, göğün maviliğinden kopmuş bir parçayla donanmış sanılır.</i></p>

    <p><i>Gözleri ünlü kılıçlardır; göz kapaklarından taşan bakışları büyüyle doludur.</i></p>

    <p><i>Dudakları arı kovanlandır, yanakları gül tarhtandır ve bedeni yaşamın taçyapraklarından örülmüştür.</i></p>

    <p><i>Belinin inceliğini ve güvenlikte yuvarlanmış kalçalarını görenler, onu, oynak kum tepeciğine daldırılmış şekerkamışı sakıyla karıştırırlar.</i></p>
  </div>

  <p><i>Kocası Şahzaman ayağa kalkarak onu ilk gören olmak üzere aşağı inmiş. Böylece giyinik gördüğü eşini hayranlıkla seyrettikten sonra yeniden tahtına çıkmış. Bu da giysilerinin değiştirilmesinin işareti olmuş. Ve Şehrazad mevkipteki kadınların yardımıyla, kız kardeşine kayısı rengi bir urba giydirmiş. Sonra onu öpmüş ve kocasının tahtı önünden geçirmiş. Böylece, ilk giysisini büründüğü halinden de büyüleyici, her bakımdan şairin şu dizelerdeki tanımlamasına tam anlamıyla uymuş:</i></p>

  <div class="gir1">
    <p><i>Bir kış gecesinde, yaz gecesinin mehtabı bile senin gelişin kadar güzel değildir, ey genç kız!</i></p>

    <p><i>Saçlarının topuklarını döven siyah örgüleri ve alnını saran koyu renkli alınlık bana şunu söyletir:</i></p>

    <p><i>“Sen şafağı gecenin kanadıyla karartırsın!” Ama yine de bana “Hiç de değil! Sadece sıradan bir bulut ayı kapatıyor” diye yanıt verirsin.</i></p>
  </div>

  <p><i>Şahzaman da, yine eşi Dünyazad’ı görmek üzere tahtından aşağı inmiş ve her bakımdan hayran olmuş. Ve onun güzelliğini görerek zevk alan ilk kişi olarak yeniden kardeşi Şehriyar’ın tahtının yanındaki yerine oturmuş. Şehrazad da, genç kız kardeşini öptükten sonra, kayısı rengi urbasını çıkarıp onu, nar rengi kadifeden bir giysiye bürümüş ve böylece onu şairin şu iki kıtada anlattığı güzele benzetmiş:</i></p>

  <div class="gir1">
    <p><i>Salınırsın, ey zarafet dolu varlık, nar rengi giysin içinde, ey ceylan kadar yeğni; göz kapakların, her kıpırdanışında, kirpiklerinden ölümcül oklar fırlatır.</i></p>

    <p><i>Güzellik yıldızı, senin görünümün göklere, yerlere şan verir. Ve senin gözden yok oluşun evrenin yüzüne karanlıkları yayar.</i></p>
  </div>

  <p><i>Ve Şehrazad ve nedimeleri yeni gelini tekrar ağır ağır salonda dolaştırmışlar. Ve Şahzaman onu görüp hayranlığa düşerken, büyük kız kardeşi onu boylu boyunca çizgilerle süslenmiş limon sarısı bir urbaya bürümüş. Ve öpüp bağrına basmış. Dünyazad da, tam anlamıyla şairin dediği gibi olmuş:</i></p>

  <div class="gir1">
    <p><i>Gecenin sakinliğindeki dolunay gibi belirir; büyüleyen bakışları yolumuzu aydınlatır.</i></p>

    <p><i>Ama onun gözlerinin ateşinde ısınmak için yaklaşsam iki nöbetçi gibi dikilen taş kadar katı memeleri beni iter.</i></p>
  </div>

  <p><i>Şehrazad, iki şahın ve tüm çağrılıların önünde onu ağır adımlarla dolaştırmış. Yeni evli koca, gelip onu iyice yakından seyretmiş; sonra da büyülenmiş olarak tahtına çıkmış. Şehrazad da onu uzun uzadıya kucaklayıp öpmüş; giysilerini değiştirerek üzerine inciler serpilmiş altın işlemeli, yeşil satenden bir urba geçirmiş. Giysisinin kıvrımlarını karşılıklı olarak düzeltmiş ve alnını da hafif bir elmas taçla çevrelemiş. Bir beng dalı, bir kâfuri varlık olan Dünyazad da, sevgili kız kardeşinin desteğiyle salonu dolaşmış. Ve ortalığı büyülemiş. Şairin biri onun hakkında şu dizeleri yazarken, hiç de yalan söylememiş:</i></p>

  <div class="gir1">
    <p><i>Yeşil yapraklar, ey genç kız, kızıl nar çiçeğini yeşil giysinin seni sardığı kadar büyüleyici biçimde örtmez.</i></p>

    <p><i>Ve ben ona “Bu giysinin, ey genç kız, adı nedir?” dedim. Bana “Onun adı falan yok, benim gömleğimdir sadece” dedi.</i></p>

    <p><i>Ben de “Ey ciğerimizi delen harika gömlek! Bundan böyle ben seni Yürek Yarası Gömlek diye adlandıracağım!” dedim.</i></p>
  </div>

  <p><i>Sonra Şehrazad, kız kardeşinin belini sarmış ve onunla birlikte, iki sıra halindeki çağrılıların arasından ve şahların önünden geçip iç dairelere doğru yürümüşler. Şehrazad da onu soyup hazırlamış ve yatağa yatırmış. Ve öğütleyebileceği şeyleri öğütlemiş. Sonra onu ağlayarak öpmüş; çünkü ilk kez ondan bir gececik ayrılıyormuş. Dünyazad da kız kardeşini aynı şekilde kucaklayarak ağlamış. Ama, ertesi sabah nasıl olsa yeniden buluşacaklarından, acılarına sabırla katlanmışlar ve ikisi de kendi dairelerine çekilmiş.</i></p>

  <p><i>İki erkek kardeş ve iki kız kardeş için neşe, mutluluk ve beyazlık içinde geçen o gece, bin birinci gecenin devamı olmuş. Ve Şah Şehriyar’ın uyrukları için yeni bir dönem başlamış. Bu kutsanmış gecenin sabahında iki erkek kardeş hamamdan çıktıktan sonra, iki mutlu kız kardeşle yeniden buluşup dördü biraraya geldikleri sırada, Şehrazad’ın babası vezir, içeri girmek için ruhsat istemiş; ve hemen içeri alınmış. Ve iki şah birden, onun onuruna ayağa kalkmışlar; iki kızı da babalarının elini öpmüş. O da iki damadına uzun ömürler dilemiş. Ve o gün için buyruklarının ne olduğunu sormuş.</i></p>

  <p><i>Ama onlar kendisine “Babamız, bundan sonra, asla, buyruk alan değil, buyruk veren olacaksın! Bundan dolayı ortaklaşa bir kararla seni Semerkandü’l-Acem Şahı atadık” demişler. Şahzaman da “Evet, çünkü ben tahttan feragat ediyorum” demiş. Şehriyar da, kardeşine “Ama, şu şartla ki kardeşim, benimle ülkenin yönetimini paylaşacak ve devlet idaresinde bana yardımcı olacaksın! Öyle ki ülkeyi bir gün ben, bir gün sen sırayla yöneteceğiz” demiş. Şahzaman da “İşittim ve itaat ettim” diyerek ağabeyine öneriyi uygun bulduğu yanıtını vermiş.</i></p>

  <p><i>O zaman iki kız kardeş babaları vezirin boynuna atılmışlar; o da kızlarını ve Şehrazad’ın üç çocuğunu öpmüş. Ve hepsine birden sevecenlikle vedada bulunmuş. Sonra kendi ülkesine gitmek üzere, şahane bir mevkibin başında yola çıkmış. Tanrı da ona esenlik sağladığından kazasız belasız Semerkandü’l-Acem’e ulaşmış. Ve Semerkand halkı onun gelişiyle memnunluk duymuş. O da halk üzre adaletle hükmetmiş ve şahlar arasında büyük bir şah olmuş. İşte onun durumu böyle imiş.</i></p>

  <p><i>Şah Şehriyar’a gelince, çabucak Müslüman ülkelerinin en becerikli kâtiplerini ve en ünlü vakanüvislerini çağırtmış; ve eşi Şehrazad ile yaşadığı serüveni hiçbir ayrıntıyı atlamadan baştan aşağı yazmalarını buyurmuş. Onlar da işe koyulup tezhipli harflerle, ne bir eksik, ne bir fazla tam otuz cilt defter doldurmuşlar. Ve bu hayranlık veren harika takıma,</i> Binbir Gece Masalları <i>adını vermişler.</i></p>

  <p><i>Sonra Şah Şehriyar’ın buyruğu üzerine bundan çok miktarda suretler çıkarmışlar ve kuşaklara öğreti oluştursun diye imparatorluğun dört bucağına bunları yaymışlar. Özgün elyazmasına gelince, onu, hazinede altın bir mahfazanın içine koymuş ve hazine vezirini onu korumakla görevlendirmişler.</i></p>

  <p><i>Şah Şehriyar ile karısı Şehrazad Sultan, bu mutlu varlık; ve Şahzaman ve eşi Dünyazad, o hoş varlık; ve Şehrazad’ın çocukları üç küçük şehzade, yıllar ve yıllar boyunca, bir önceki günden daha mutlu günleri ve günün çehresinden daha beyaz geceleri mutluluk, zevk ve neşe içinde, dostları Ayıran, soyların Yıkıcısı ve mezarların Yapıcısı, Acımasız ve Sakınılmazın gelişine kadar yaşamışlar.</i></p>

  <p><i>Ve işte adı</i> Binbir Gece Masalları <i>olan, içi eğitici, akla durgunluk verici, inanılmaz, şaşırtan şeylerle ve güzelliklerle dolup taşan harika öyküler bunlardır.</i></p>

  <p><i>Ama Tanrı en büyük varlıktır. Ve bütün bu öykülerin hangisinin gerçek, hangisinin hayal ürünü olduğunu ancak O bilir. Çünkü O, her şeyi bilendir!</i></p>

  <p><i>Ebediliğinde dokunulmaz olarak kalan, olayları istediği yöne doğrultan ve İradesi üzerinde hiçbir değişmeyi kabul etmeyen, görünen ve görünmeyenin sahibi Tek Canlı Varlık’a şükürler olsun ve övgüler olsun! Ve dua ve barış ve de en seçkin kutsamalar, iki âlemin Yüce Hükümdarı, Elçilerin Sultanı, Evrenin Mücevheri, Efendimiz, Muhammed üzerine olsun! Mutlu ve kutlu bir</i> SON <i>olsun diye ona yöneliriz.</i></p>
</body>
</html>