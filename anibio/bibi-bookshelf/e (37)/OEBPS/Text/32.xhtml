<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Balıkçı Cevder ya da<br/>Sihirli Heybenin Öyküsü</p>
  </div>

  <p>İşittim ki ey bahtıgüzel şah, bir zamanlar adı Ömer olan ve ardılı olarak üç çocuğu bulunan bir tacir varmış; bunlardan birinin adı Salim, ikincisinin Selim, en küçüğünün ise Cevder imiş. Tacir bunları ergenlik yaşına ulaşıncaya kadar yetiştirmiş. Ama Cevder’i kardeşlerinden daha çok sevdiği için, bunlar, bu yeğlemenin farkına varmışlar; kıskançlığa kapılıp Cevder’den nefret etmişler. Böylece, zaten epeyce yaşlı bir adam olan tacir Ömer, iki oğlunun kardeşlerine karşı olan bu duygularını kendince anlamış; ve günü gelip öldüğünde, onun kardeşlerinden yana ıstırap çekmesini istememiş. Bu nedenle ailesinin üyelerini ve kadı’nın buyruğuyla miras işlerini düzenlemekle görevli kişileri çağırtmış ve de onlara “Bütün mallarım ve dükkânlarımdaki tüm kumaşlar getirilsin!” demiş. Ve kendisine bütün bunlar getirildiğinde “Ey saygın kişiler, yasaya uygun olarak bu malları ve kumaşları dört kısma ayırın!” demiş. Onlar da her şeyi dört kısma ayırmışlar. Ve yaşlı adam her bir bölünmüş kısmı çocuklarının her birine vermiş, son kısmı da kendisine saklayarak “Bütün bunlar benim malımdı ve bunları henüz yaşarken size bölüştürdüm; böylece benden artık başka şey istemeyin ve öldüğümde de hiçbir anlaşmazlık çıkmasın diye! Kendime ayırdığım bu dördüncü kısma gelince, bununla ihtiyaçlarını karşılasın diye karıma kalacak!” demiş.</p>

  <p>Bir süre geçtikten sonra, yaşlı adam ölmüş, ama oğulları Salim ile Selim, bölüşmeden kendilerine düşen payla yetinmek istememişler ve “Babamızın serveti senin eline geçti!” diyerek kendisine düşen payın bir bölümünü Cevder’den istemişler...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz altmış altıncı gece olunca, demiş ki:</i></p>

  <br/>

  <p>“Babamızın serveti senin eline geçti!” diyerek kendisine kalandan bir bölümünü Cevder’den istemişler. Cevder de onlara karşı mahkemeye başvurmak ve bölünme sırasında evlerinde bulunan Müslümanların mahkemede tanıklık yapmalarını sağlamak zorunda kalmış; onlar da bu tanıklığı yapmışlar ve kadı, Cevder’in payından hak talep eden iki kardeşi böylece engellemiş. Ancak mahkeme masrafları, Cevder ile kardeşlerinin elinde olanlardan bir kısmını yitirmelerine neden olmuş. Ama, bu, iki büyük kardeşi, aradan bir süre geçtikten sonra, Cevder’i yeni tertiplerle rahatsız etmekten alıkoymamış; o da yeniden onlara karşı mahkemeye başvurmuş; bu da yeniden, mahkeme masrafları yüzünden ellerinde bulunanların biraz daha azalmasına neden olmuş. Ama bunlar hiçbir zaman o noktada kalmakla yetinmemişler ve bir üçüncü, sonra bir dördüncü mahkemenin huzuruna çıkarak mirastan kendilerine kalan her şeyi kadılara yedirerek bir kuru ekmek ve bir soğanı satın alacak meteliği kalmayan üç fakir kişi olmuşlar.</p>

  <p>İki büyük kardeş Salim ile Selim, bu duruma düşünce ve kendileri kadar sefalete düşmüş bulunan Cevder’den de isteyecek olanakları bulunmadığından, analarına başvurarak tehdit ve yalvarışlarla onu kandırmakta ve soymakta başarı sağlamışlar. Zavallı kadın da ağlayarak gelip Cevder’i bulmuş ve ona “Kardeşlerin bana şunları ve şunları yaptılar! Ve mirastan bana düşen payı elimden aldılar!” diyerek şikâyette bulunmuş. Ve onlara uzun uzadıya beddualarda bulunmuş. Ama Cevder, ona “Anne, onlara sakın beddua etme! Çünkü Allah her birinin davranışına göre cezalarını verecektir! Bana gelince, artık kadı ya da başka yargıçlar önüne çıkmam, çünkü dava açmak için para gerek, ben de bütün paramı mahkemelerde tükettim! İyisi mi, biz ikimiz susup oturalım! Zaten anne, senin benimle birlikte oturmaktan başka çaren yok, benim yiyeceğim ekmek sana da yeter! Sen yalnızca bana dua et anneciğim, elbet Allah seni beslemem için gerekli nafakayı bize verecektir! Kardeşlerime gelince, bırak onlar yaptıkları için Yüce Yargıç’tan alacaklarını alsınlar; ve şairin şu sözleri seni avutsun:</p>

  <div class="gir1">
    <p>Sağduyudan yoksun olan, seni ezer; buna sabırla katlan; senin öcünü almak için Zaman’dan başkasına güvenme!</p>

    <p>Ama kıyıcılıktan sakın! Çünkü bir dağ bir başka dağı ezerse, bir gün ondan daha güçlüsü tarafından ezilir ve parçalanarak uçar!”</p>
  </div>

  <p>Cevder anasına güzel sözler söylemeyi, onu okşamayı ve yatıştırmayı sürdürmüş ve böylece gerçekten yatıştırıp kendi evinde kalmasını sağlamış. Ve kendisi de, nafakasını çıkarmak için bir balıkçı ağı satın almış ve her gün Nil kenarında Bulak’ta ya da bazen büyük göllerde, bazen de küçük göletlerde balık avlamaya gitmiş; ve böylece kimi vakit günde on bakır metelik, kimi vakit de yirmi ya da otuz metelik bir kazanç sağlar olmuş; ve kendisiyle anasının ihtiyaçlarını karşılamaya başlamış; böylece iyi yer, iyi içer hale gelmişler.</p>

  <p>İki kardeşe gelince, onların hiçbir şeyleri yokmuş; ne meslekleri, ne satacak bir şeyleri, ne de bir şey satın alacak paraları... Sefalet, çöküntü ve tüm uğursuzluklar onların nasibi olmuş; ve annelerinden kaldırdıkları servet kısa zamanda tükendiğinden, en sefil hallere düşmüşler ve her şeyden yoksun, çıplak, bahtsız dilenciler olmuşlar. Böylece analarına başvurup önünde alabildiğine alçalarak kendileri için işkence haline gelen açlıklarından şikâyet etmişler. Anaların yüreği merhametli ve acılara dayanıksızdır! Onların anası da, sefaletlerinden etkilenerek onlara artık kalmış ve de hemen tamamen küflenmiş kuru ekmek vermiş ve bir gün önceden kalmış yemekleri yedirmiş; onlara “Çabuk yiyin ve kardeşiniz gelmeden önce buradan ayrılın! Çünkü sizi burada görürse, hiç de memnun olmaz; yüreği bana karşı da daralır; ve böylece bizi birbirimize düşürmüş olursunuz!” demiş. Onlar da çabucak yemeklerini yiyip bitirmişler ve çekip gitmişler. Ama, günlerden bir gün, annelerinin yanına geldiklerinde, kadın da alışık olduğu gibi yesinler diye önlerine ekmek ve yemek çıkarmış iken; tam o sırada Cevder çıkagelmiş. Anaları çok utanmış ve çok şaşırmış; ve oğlunun kendisine kızacağı korkusu içinde başını önüne eğmiş. Ve mahcup gözlerle oğlundan yana bakmış. Ama Cevder, kızıp aksilik çıkaracak yerde, kardeşlerinin yüzüne gülmüş ve onlara “Hoş geldiniz, kardeşlerim! Ve gününüz hayırlı olsun! Nasıl oldu da böylesi kutsanmış bir günde gelip bizi görmeyi düşündünüz?” demiş.</p>

  <p>Sonra boyunlarına atılmış, onları coşkuyla öpmüş ve de kendilerine “Gerçekte, sizi artık göremeyeceğim endişesiyle beni üzmüş olmanız sizin kusurunuz! Gelip de benim ve annemin hallerini hiç sormadınız!” demiş. Onlar da “Vallahi! Kardeşimiz, gelip seni görememek bizim de içimizi üzüyordu; gelip sizi göremeyişimizin nedeni geçmişte aramızdan geçenlerden ötürü utanç duymamızdı! Ama şimdi sonsuz pişmanlık içindeyiz! Zaten bütün bunlar Allah cezasını veresice Şeytanın eseriydi; şimdi artık anamızla senin iyiliğinden başka bir şey düşünmüyoruz!” demişler. Cevder de, bu sözlerden çok etkilenerek onlara “Kardeşlerim, ben de sizin ikinizin iyiliğinizi düşünmekten başka bir şey yapmıyorum!” demiş. O zaman annesi Cevder’e dönüp, ona “Oğlum, Allah yüzünü ak çıkarsın ve refahını arttırsın, çünkü sen bizim içimizde en yüce gönüllü olansın!” demiş. Cevder de “Hoş geldiniz! Artık bundan böyle birlikte oturalım! Allah kerimdir! Hamdolsun evimizde her şey bol!” demiş. Onlar da kendileriyle birlikte yemek yiyen ve geceyi evde geçiren kardeşleriyle uzlaşmışlar.</p>

  <p>Ertesi gün de kahvaltıyı birlikte yapmışlar; ve Cevder ağını yüklenerek ve Nasip Açıcı’nın cömertliğine güvenerek işine gitmişken iki kardeşi kendi başlarına gidip öğleye kadar bir yerlerde dinlenmişler ve öğleyin yemek yemek üzere analarının yanına dönmüşler. Cevder’e gelince, o ancak akşam geriye dönmüş; ve yanında gündelik kazancıyla ancak sağlayabildiği et ve sebze getirmiş. Ve böylece bir ay kadar birlikte yaşamışlar: Cevder gidip satmak üzere balık avlıyor ve kazancıyla anasını ve kardeşlerini doyurup rahatlarını sağlıyormuş. Ancak günlerden bir gün...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz altmış yedinci gece olunca, demiş ki:</i></p>

  <br/>

  <p>Ancak günlerden bir gün, Cevder ağını nehre atınca ve sonra da çekince, onu boş bulmuş; o zaman kendi kendine “Buralarda anlaşılan pek balık yok!” demiş. Avlanma yerini değiştirmiş; ağını atıp çekince yine boş bulmuş! Üçüncü bir kez, dördüncü bir kez yer değiştirmiş ve bunu tekrarlayarak, sabahtan akşama kadar küçük bir balık bile avlamakta başarı gösterememiş. O zaman “Aman yarabbi! Artık suda balık kalmadı mı? Yoksa başka bir nedeni mi var, bunun?” diye haykırmış. Ve akşam olduğundan, ağını sırtına vurmuş, canı çok sıkkın, çok kederli ve içinde annesine ve kardeşlerine akşama ne yedireceğini bilememenin kaygısıyla eve doğru yürümeye başlamış. Böylece yürürken, her zaman eve dönerken akşamın ekmeğini almak üzere uğradığı bir fırının önünden geçiyormuş. Orada ekmek satın almak için kaynaşan müşteri kalabalığını görmüş; paraları ellerinde ekmek almak için çırpınırlarken, fırıncı onlara hiç aldırmıyormuş. Cevder de, bir kenarda, müşterilere bakarak ve içini çekerek kederli bir tavırla durmuş. O zaman fırıncı kendisine seslenerek “Hoş geldin, ey Cevder, ekmeğe ihtiyacın var mı?” demiş. Ama Cevder sesini çıkarmamış. Fırıncı ona “Üstünde para yoksa da ihtiyacın olanı al, ödemen için sana zaman tanırım!” demiş. O zaman Cevder de “Bana on meteliklik ekmek ver, rehin olarak ağım sende kalsın!” demiş. Ama fırıncı “Hayır, ey fakir kişi! Ağın senin ekmek kapındır; eğer onu alırsam, geçim kapını kapamış olurum. İşte sana her zaman aldığın miktarda ekmek! İşte benden yana da, ihtiyaçlarını gidermek için on bakır metelik. Ve yarın, ya Cevder, bana yirmi meteliklik balık getirirsin!” diyerek yanıt vermiş. Cevder de “Başım üstüne, gözüm üstüne!” diyerek onu yanıtlamış. Ve fırıncıya pek çok teşekkür ettikten sonra ekmeği ve on meteliği alıp bunlarla et ile sebze almış; kendi kendine de “Yarın Tanrı bana borcumu ödeme çarelerini sağlar da kaygılarımı dağıtır!” demiş. Ve eve dönmüş; annesi her zamanki gibi yemek pişirmiş. Cevder de yemeğini yemiş ve uyumuş.</p>

  <p>Ertesi gün ağını almış ve evden çıkmak istemiş; annesi ona “Sabah ekmeğini yemeden mi çıkıyorsun?” demiş. O da “Sen, onu kardeşlerimle ye!” diye yanıt vermiş; ve nehre gidip yer değiştirerek ağını bir, iki, üç kez fırlatmış; bu, böylece, ikindi namazı zamanına kadar sürmüş; ama hiçbir şey avlayamamış. O zaman işi daha fazla sürdürmeye yüreği elvermediğinden ağını sırtlamış ve son derece kederli yola koyulmuş; eve dönmek için başka yol bulunmadığından, fırının önünden geçmek zorunda kalmış; fırıncı onu fark ederek yeniden ona ödünç olarak ekmek ve on metelik vermiş; ve kendisine “Al bunları ve git! Talih sana bugün bir şey vermemişse, yarın verir!” demiş. Cevder özür dileyerek bunu kabul etmek istememiş; ama fırıncı ona “Bırak, yoksul kişi, benden özür dilenecek bir şey yok! Ve yarın da bir şey avlayamazsan, utanmaksızın buraya gelir, istediğin süreyle ödünç alabilirsin!” demiş.</p>

  <p>Böylece, ertesi gün de Cevder kesinlikle hiçbir şey avlayamamış ve fırıncının yanına gitmek zorunda kalmış; ve bu talihsizliği yedi gün sürmüş; bu sürenin sonunda yüreğini büyük bir keder kaplamış; ve kendi kendine “Bugün Karun Gölü’nde avlanmaya gideyim! Belki de kısmetim oradadır!” demiş. Böylece Kahire’nin pek uzağında olmayan Karun Gölü’ne gitmiş ve tam ağını göle atmak üzere imiş ki, kendisine doğru bir katıra binmiş olarak bir Magriplinin gelmekte bulunduğunu görmüş. Üzerinde olağandışı güzellikte bir giysi varmış ve harmaniyesine ve baş örtüsüne öylesine bürünmüş bulunuyormuş ki, sadece tek bir gözü görünüyormuş. Katırın üzerindeki örtüsü ve koşumları da aynı şekilde altın işlemeli, kadife ve ipektenmiş, ve sağrısında renkli yünden bir heybe varmış. Magripli Cevder’in iyice yanına gelince, katırından inmiş ve “Selam üzerine olsun ey Ömer’in oğlu Cevder!” demiş. Cevder de “Senin de selam üzerine olsun, ya Seyyidü’l-Hac!”<a href="../Text/dipnot.xhtml#Footnote0252" id="Feedback0252"><sup>[252]</sup></a> diye yanıt vermiş. Magripli “Ey Cevder, sana ihtiyacım var! Bana itaat etmek istersen, büyük yararlar sağlayacak ve müthiş bir varlığa kavuşacaksın; benim de dostum olacak, benim bütün işlerimi sen düzene sokacaksın!” demiş. Cevder “Hacı efendi, bana kafandan geçeni söyle ki, sana sınırsız itaat edeyim!” diye yanıt vermiş. Bunun üzerine Magripli ona “Kur’an’ın başında yer alan sureyi okumakla işe başla!” demiş. Cevder de ona Fatiha suresini okumuş. O zaman Magripli heybesinden ipek kordonlar çıkarmış ve ona “Ey Ömer’in oğlu Cevder, şimdi kollarımı bu ipek kordonlarla, elinden geldiğince sıkı sıkıya bağlayacaksın! Sonra da beni gölün içine atacaksın, bir süre bekleyeceksin! Eğer, gövdemden önce gölden kolumun çıktığını görürsen, çabucak ağını göle at ve beni kıyıya çek! Ama suyun yüzünde ayağımın belirdiğini görürsen, bil ki ölmüşümdür. O zaman benim için hiç tedirgin olma, katırı heybesiyle al, tacirler çarşısına git, orada Şemi’a<a href="../Text/dipnot.xhtml#Footnote0253" id="Feedback0253"><sup>[253]</sup></a> adlı bir Yahudiyi bulursun. Katırı ona bırak, sana yüz dinar verecek; alıp yoluna gidersin! Ama bütün bunlar hakkındaki sırrı saklarsın...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz altmış sekizinci gece olunca, demiş ki:</i></p>

  <br/>

  <p>“Ama bütün bunlar hakkındaki sırrı saklarsın!” demiş. Cevder de “İşittim ve itaat ettim!” yanıtını vermiş ve kendisine boyuna “Daha sıkı!” diyen Magriplinin kollarını bağlamış ve bu işi tam anlamıyla yapınca, onu kaldırıp göle atmış. Sonra oturup bir süre olacağı görmek üzere beklemiş.</p>

  <p>Belli bir süre geçtikten sonra, birdenbire sudan Magriplinin iki ayağının birden çıktığını görmüş. O zaman adamın ölmüş bulunduğunu anlayarak onun hakkında artık kaygılanmadan, katırı almış ve Tacirler Çarşısı’na gitmiş; orada söz konusu edilen Yahudiyi dükkânın giriş yerinde bir iskemleye otururken görmüş; Yahudi katırı görür görmez “Hiç kuşku yok, adam ölmüş olacak!” diye haykırmış ve sonra “Açgözlülüğünün kurbanı oldu!” diye eklemiş. Ve başkaca bir söz söylemeksizin katırı Cevder’in elinden almış ve ona yüz altın dinar ödeyerek sırrı saklamasını tavsiye etmiş. Cevder Yahudinin parasını alarak çabucak her zaman ekmek aldığı fırıncıya gitmiş ve ona bir dinar vererek kendisine “İşte sana olan borcumu ödüyorum, efendim!” demiş. Fırıncı da ona hesap vererek “Daha iki gün ekmek alacak kadar para artıyor!” demiş. Cevder oradan ayrılarak kasaba ve sebze satıcısına gitmiş; her birine birer dinar vererek, onlara “Bana gerekeni verin ve hesabı yapın, paranın gerisi sizde kalsın!” demiş. Ve eti ve sebzeleri alıp hepsini eve taşımış, orada kardeşlerini iyice acıkmış, annesinin onlara sabırla kendisini beklemelerini söylerken bulmuş. Bunun üzerine azıkları önlerine koymuş; onlar da gulyabaniler gibi bunların üzerine atılmış ve yemeğin pişmesini beklerken, ekmekleri bütün bütün yutmakla işe başlamışlar.</p>

  <p>Ertesi gün, evden ayrılmadan önce Cevder, elindeki tüm altın paraları annesine teslim etmiş; ve ona “bunu yanında sakla ve hiçbir şeyleri noksan olmaması için bunlardan gerektikçe kardeşlerime ver!” demiş. Sonra balık ağını alarak Karun Gölü’ne dönmüş; tam işe başlayacağı sırada, ilkine benzeyen zengin giyimli ve gösterişli şekilde koşumlanmış bir katıra binmiş ikinci bir Magriplinin kendisine doğru ilerlediğini görmüş. Katırdan inip yere ayak basınca Magripli ona “Selam üzerine olsun ey Ömer’in oğlu Cevder!” demiş. O da “Senin de selam üzerine olsun, hacı efendi!” diye yanıt vermiş. O da “Dün buraya sana bunun gibi bir katır üzerine binmiş bir Magripli geldi mi?” demiş. Ama Cevder, adamın ölümünden kendisi sorumlu tutulur diye, her şeyi kesinlikle yadsımasının doğru olacağını düşünerek “Hayır! Hiç kimseyi görmedim!” diye yanıt vermiş. İkinci Magripli gülmüş ve ona “Ey zavallı Cevder, sen burada olup bitenlerden benim haberim olduğunu bilmiyor musun? Göle attığın, sonra da gidip katırını Yahudi Şemi’a’ya yüz dinara sattığın adam, benim kardeşimdi! Niye inkâr ediyorsun?” demiş. O da “Her şeyi biliyorsan, bana neden soruyorsun?” diye yanıt vermiş. Magripli de “Çünkü, ey Cevder, kardeşime yaptığın aynı hizmeti bana da yapman gerek de, onun için!” diye yanıt vermiş. Ve değerli heybeden büyük ipek bir kordon çıkararak Cevder’e vermiş ve ona “Beni bununla elinden geldiğince sıkı sıkıya bağla ve suya at! Eğer ilkin bacaklarımın dışarı çıktığını görürsen, ölmüş olacağım! O zaman katırı alır, Yahudiye yüz dinara satarsın!” demiş. Cevder “İlerle öyleyse!” diye yanıt vermiş. Magripli de ilerlemiş ve Cevder onun kollarını bağlayarak göle atmış, adam suya gömülmüş.</p>

  <p>Birkaç dakika sonra iki bacağın sudan çıktığını görmüş; ve Magriplinin ölmüş olduğunu anlamış; ve kendi kendine “Öldü! Artık geri dönmez! Belasını buldu, işte! İnşallah, her gün bana bir Magripli gelir de suya atarım ve yüz dinar kazanırım!” demiş. Ve katırı alıp Yahudiyi bulmaya gitmiş; onu gören Yahudi “İkincisi de öldü, ha!” diye haykırmış. Cevder de “Başın sağ olsun!” diye yanıt vermiş. Yahudi “Hırslıların ödülü budur işte!” diye eklemiş. Ve katırı alarak Cevder’e yüz dinar vermiş; o da anasının yanına giderek bunları ona teslim etmiş. Anası da ona “Ama oğlum, bütün bu altın paralar nereden geliyor?” diye sormuş. O zaman Cevder, olup biteni ona anlatmış; o da, çok korkarak, oğluna “Sen bir daha Karun Gölü’ne gitmesen, iyi olur! Bu Magripliler yüzünden başına geleceklerden çok korkuyorum!” demiş. O da “Ama, anacığım, onların rızası olmadan kendilerini suya atmıyorum ki! Sonra, suda boğuculuk mesleği bana her gün yüz dinar getirdikçe nasıl başka türlü davranabilirim? Vallahi! Ben artık, sonuncu Magripli benim ellerimle boğuluncaya kadar her gün Karun Gölü’ne giderim! Ta ki, artık hiçbir Magripliden iz kalmasın!” diye yanıt vermiş.</p>

  <p>Üçüncü gün, Cevder, Karun Gölü’ne dönmüş ve o anda şaşılacak kadar ilk ikisine benzeyen bir Magriplinin yaklaşmakta olduğunu görmüş; ama bu, giysilerinin zenginliği ve bindiği katırın koşumlarının süsü bakımından ötekileri geçiyormuş. Katırın terkisindeki heybenin iki yanında, üzeri kapalı iki cam kavanoz varmış. Magripli Cevder’e yaklaşmış ve ona “Selam üzerine olsun, ey Ömer oğlu Cevder!” demiş. O da “Nasıl oluyor da bunların hepsi benim adımı biliyor!” diye düşünerek selamını yanıtlamış. Magripli ona sormuş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz altmış dokuzuncu gece olunca, demiş ki:</i></p>

  <br/>

  <p>Magripli, ona “Buradan Magriplilerin geçtiğini gördün mü?” diye sormuş. O da “İki kişi!” diye yanıt vermiş. Magripli de “Nerede onlar?” diye sormuş. O da “Ben onların kollarını bağladım, şu göle attım, orada boğuldular! Eğer onların başına gelen sana da uygun geliyorsa, aynı şeyi sana da uygulayayım!” demiş. Bu sözleri duyan Magripli gülmeye başlamış ve ona “Vay zavallı, sen tüm ömürlerin süresinin önceden saptandığını bilmez misin?” diye yanıt vermiş. Ve katırdan inerek sakince “Ey Cevder, senden onlara yaptığını bana da yapmanı dilerim!” diye eklemiş. Ve heybesinden iri ipek kordonlar çıkarmış ve bunları ona vermiş; Cevder de ona “Öyleyse ellerini uzat da, onları ardına bağlayayım! Hem de biraz çabuk ol; çünkü acelem var! Zaman geçiyor; zaten artık mesleğin inceliklerini öğrendim. Ve benim boğucu olarak ustalığıma güvenebilirsin!” demiş. Bunun üzerine Magripli kollarını uzatmış; Cevder onları arkadan bağlamış; sonra onu kaldırıp göle fırlatmış ve onun suya dalıp kaybolduğunu görmüş. Ve katırı alıp gitmeden önce, Magriplinin bacaklarının sudan çıkmasını beklemiş; ama, son derece şaşkınlıkla suyu yarıp çıkan ellerini izleyerek Magriplinin başının tam olarak suda belirdiğini görmüş. Magripli ona “Ben yüzme bilmem! Çabuk beni ağınla yakala, ey Cevder!” diye haykırmış. Cevder de ağı onun üzerine fırlatmış ve onu kıyıya çekmekte başarı göstermiş. O zaman Magriplinin ellerinin her birinde daha önce fark edemediği mercan gibi kırmızı iki balığın bulunduğunu görmüş. Ve Magripli çabucak katırının yanına gitmiş, iki cam kavanozu almış, her kavanoza balıklardan birini koymuş; kavanozların kapaklarını kapayarak heybeye yerleştirmiş. Sonra Cevder’in yanına dönmüş ve onu kollarına alarak büyük bir coşkuyla sağ ve sol yanaklarından öpmüş; ve ona “Vallahi! Sen olmasaydın şimdi yaşıyor olmayacaktım ya da bu iki balık yakalanmamış olacaktı!” demiş.</p>

  <p>Hepsi bu kadar!</p>

  <p>Şaşkınlığı içinde yerinden kıpırdayamamış olan Cevder, sonunda, ona “Vallahi! Ey Seyyidü’l-Hac, senin kurtulmanda ve bu balıkları yakalamanda gerçekten katkım olduğunu düşünüyorsan, karşılığında, çabucak, boğulan Magripliler ve söz konusu iki balık ve Yahudi Şemi’a üzerine bildiklerini bana anlat!” demiş. Bunun üzerine Magripli demiş ki:</p>

  <p>“Ey Cevder, bil ki, boğulan iki Magripli benim kardeşlerimdi. Birinin adı Abdüsselam, ötekinin Abdülehad idi. Bana gelince, bana da Abdüssamed derler. Ve bir Yahudi olduğunu sandığın kişi, hiç de Yahudi değil, Maliki mezhebinden bir Müslümandır; adı da Abdürrahim’dir ve o da aynı şekilde bizim kardeşimizdir. Böylece, ya Cevder, adı Abdülvedud olan babamız, tüm gizli bilimlerde büyük bir sihirbazdı. Ve de biz dört çocuğunu sihir, büyücülük ve en gizli defineleri bulup açma sanatlarını öğretti. Ve biz bu bilimleri uygulayarak öylesine bir bilgi aşamasına ulaştık ki, sonunda, tüm ecinnileri, meretleri ve ifritleri kendi buyruğumuz altına aldık.</p>

  <p>“Babamız ölünce, çeşitli tılsımları ve bilim kitaplarını paylaştık; ama iki elyazmasına sahip olma konusunda anlaşmaya varamadık. Bu elyazmalarının en önemlisi<i> Esatirü’l-Evvelin</i><a href="../Text/dipnot.xhtml#Footnote0254" id="Feedback0254"><sup>[254]</sup></a> adlı kitaptı ve gerçekten paha biçilmez değerde idi. Öyle ki binlerce elmasla bile karşılığı ödenemezdi! Gerçekten bu kitabın içinde, denizlerin dibinde yatan tüm definelerin kesin yerleri belirtiliyor ve sırlarının nasıl çözüleceği gösteriliyor ve gizemli işaretleri belirtiliyordu. Ve işte bu elyazmasına babamız tüm bilgisini dökmüştü.</p>

  <p>“Aramızdaki anlaşmazlığın ortaya çıktığı sırada evimize bir saygın şeyhin girdiğini gördük. Bu babamızı yetiştiren ve ona sihir ve kâhinliği öğretmiş olan kişiydi. Ve Kâhin<a href="../Text/dipnot.xhtml#Footnote0255" id="Feedback0255"><sup>[255]</sup></a> adındaki bu çok derin bilgili şeyh, bize ‘Şu kitabı getirin!’ dedi. Biz de ona <i>Esatirü’l-Evvelin</i> adındaki kitabı getirdik; eline alıp bize ‘Çocuklarım, siz benim oğlumun oğullarısınız ve hiçbirinizi öbürlerinin zararına olarak koruyamam! Böyle olunca, bu kitabı eline geçirmek isteyen, Eş-Şemerdel denilen defineyi bulup içindeki göksel çemberi, sürmedenliği, kılıcı ve yüzüğü bana getirsin! Çünkü bütün bu eşya bu definenin içindedir. Ve bunların her birinin erdemi olağandışıdır! Gerçekten yüzük, adının anılması bile korku saçan Gürleyen Gökgürültüsü adıyla anılan bir ifrit tarafından korunur! Ve bu yüzüğün sahibi olacak kimse hiç korkmadan en kudretli şahlara ve sultanlara karşı çıkabilir; ve isterse, tüm dünyaya, enine boyuna, egemen olabilir! Kılıca gelince! Ona sahip olan sadece onu savurarak keyfince orduları imha edebilir; çünkü ondan çıkan alevler ve şimşekler tüm savaşçıları sonuncusuna kadar imha eder. Göksel çembere gelince! Ona sahip olan, yerinden kıpırdamadan evrenin her yanında istediği gibi gezebilir ve doğudan batıya tüm ülkeleri ziyaret edebilir! Bunun için parmağını, nereye gitmek, hangi bölgeyi dolaşmak istiyorsa, gerecin üzerindeki ait olduğu noktaya basması yeter! Çember dönmeye başlayacak ve o ülkelerin en ilginç şeylerini, sanki ellerinin arasındaymış gibi orada oturanlarla birlikte onun gözünün önünden geçirecektir. Ve eğer, kimi vakit bir ülkenin yerlilerinin konukseverliğinden ya da kentler içinde bir kentin kabul tarzından şikâyetçi olursa, düşman ülkenin bulunduğu noktayı güneşe doğru çevirmesi yeterlidir. O yer derhal halkıyla birlikte alevlerin kurbanı olur. Sürmedenliğe gelince! Kim içinde bulunan sürmeyi göz kapaklarına sürerse, toprakta gömülü olan tüm defineleri görür! İşte bu kadar! Böylece, kitap, girişiminde hanginiz başarı sağlarsa, yasal olarak onun olacaktır; başarı sağlayamayan da hiçbir istemde bulunmayacaktır. Bu koşulları kabul ediyor musunuz?’ dedi. Biz de ‘Kabul ediyoruz, ey babamızın şeyhi! Ama bu Eş-Şemerdel denilen define hakkında hiçbir şey bilmiyoruz!’ diye yanıt verdik. O zaman bize ‘Bilin ki, çocuklarım, bu Eş-Şemerdel definesi...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz yetmişinci gece olunca, demiş ki:</i></p>

  <br/>

  <p>“ ‘Bilin ki, çocuklarım, bu Eş-Şemerdel denilen define, Kızıl Şah’ın iki oğlunun egemenliği altında bulunmaktadır. Babanız bir zamanlar bu defineyi ele geçirmeye çalıştı; ama, onu açmak için ilkin Kızıl Şah’ın oğullarını ele geçirmek gerekti. Ancak, babanız onları ele geçireceği sırada ondan kaçıp Kahire’ye yakın Karun Gölü’ne atlayarak kırmızı balıklara dönüşüyorlardı. Ve bu gölün kendisi zaten sihirli olduğundan babanız çok çalıştıysa da, iki balığı yakalayamadı. O zaman gelip beni buldu ve girişimlerinin başarısızlığından şikâyet etti. Ben de hemen astroloji hesaplarımı yaptım ve yıldız falına baktım; bu Eş-Şemerdel Definesi’nin ancak Kahire’de bulunan ve adı Ömer oğlu Cevder, mesleği balıkçılık olan bir genç adamın aracılığıyla ve onun hazır bulunduğu sırada açılabileceğini buldum. Bu Cevder’e, Karun Gölü kıyısında rastlanabilir. Ve bu gölün sihri, ancak onun sayesinde bozulabilir. Ve yine o, göle inmek durumunda olan kişinin ellerini bağlayarak onu suya atacaktır. Suya atılan kişi, Kızıl Şah’ın büyülenmiş iki oğluyla savaşacak; eğer bu kimsenin bahtında onları yenip ele geçirmek varsa, boğulmayacak ve eli su yüzünde belirecektir. İşte o zaman Cevder onu ağıyla karaya çekecektir! Ama bu uğurda can vereceklerin su yüzüne ilkin ayakları çıkacaktır ve orada terk edileceklerdir!’ dedi.</p>

  <p>“Şeyh Çok Derin Bilgili Kâhin’in sözlerini işiterek, ona ‘Kuşkusuz! Sonunda yitip gitsek de, girişimde bulunmak istiyoruz!’ diye yanıt verdik. Sadece kardeşimiz Abdürrahim, serüvene girişmeyi hiç istemiyordu, bize ‘Ben istemiyorum!’ dedi. O zaman kendisini Yahudi kılığına sokmayı kararlaştırdık; ve hep birlikte başaramayanın katırının ve heybesinin balıkçıdan satın alınması için ona yollanmasını uygun bulduk!</p>

  <p>“Böylece, o zamandan bu yana olup bitenleri biliyorsun, Cevder! Kızıl Şah’ın oğullarının kurbanı olarak iki kardeşim gölde can verdi! Ben de kendi sıram gelince, beni göle attığında, onlarla mücadele ederken neredeyse yenilecektim; ama, hatırladığım bir sihirli sözcükle bağlarımdan kurtulmayı başardım; gölün çözülmez büyüsünü çözdüm ve Kızıl Şah’ın iki oğlunu ele geçirdim; işte onlar şimdi heybedeki kavanozlarda bulunan iki mercan renkli balıktır. Ve Kızıl Şah’ın oğulları olan bu iki büyülenmiş balık, sadece kudretli iki ifrittir; ve onları yakalamam sayesinde, sonunda Eş-Şemerdel Definesi’ni açabileceğim!</p>

  <p>“Yalnız, bu defineyi açmak için, senin mutlaka yanımda bulunman gerek, çünkü Şeyh Çok Derin Bilgili Kâhin, sen bulunmadıkça işin halledilemeyeceğini önceden haber verdi. Ey Cevder, benimle birlikte Magrip’e gelmeyi ve Fas ile Miknas’tan pek uzakta olmayan bir yerde bulunan Eş-Şemerdel Definesi’ni açmama yardım etmeyi kabul eder misin? Ben de sana, benden isteyeceğin her şeyi veririm! Ve her zaman için Tanrı huzurunda benim has kardeşim olursun! Ve bu geziden sonra, yüreğin sevinç dolu ailenin yanına dönersin!”</p>

  <p>Cevder, bu sözleri duyunca “Ey benim hacı efendim, ben boynumda anamın ve kardeşlerimin ağırlığını taşıyorum! Onların yaşamlarını sağlayan benim! Eğer seninle gelmeye razı olursam, onları besleyen ekmeği kim sağlayacak?” diye yanıt vermiş. Magripli de “Senin çekinmenin nedeni tembellikten başka bir şey değil! Seni alıkoyan parasızlık ve anana karşı duyduğun kaygı olsaydı, sen dönünceye kadar geçecek en çok dört aylık bir sürede geçimlerini karşılamak üzere hemen anana bin altın dinar verirdim!” diye yanıt vermiş. Bu bin dinar sözünü duyunca Cevder “Ver öyleyse bin dinarı ey hacı, götürüp anama vereyim, ondan sonra da seninle yola çıkayım!” diye haykırmış. Magripli de ona hemen bin dinarı vermiş; o da anasına giderek, ona “Kendinin ve kardeşlerimin masrafları için şu bin dinarı al; çünkü ben bir Magripli ile altı aylık bir gezide bulunmak üzere Magrip’e gitmek üzere yola çıkıyorum. Ve sen, anacığım, yokluğumda benim için hayırlı dileklerde bulun; senin dileklerinin yüzü suyu hürmetine hayırla donanırım!” demiş. O da “Çocuğum, senin yokluğun bilsen beni ne kadar üzüp bitirecek! Senin için de çok meraklanacağım!” diye yanıt vermiş. O da “Anacığım, Tanrı’nın koruması altında olan biri için kaygılanmaya mahal yok! Sonra, bu Magripli de çok iyi bir adam!” demiş ve Magripliyi pek çok övmüş. Anası da ona “Allah bu hayır sahibi Magriplinin yüreğini sana yöneltsin! Onunla yola çık, çocuğum! Belki de sana gönül yüceliğiyle davranacaktır!” demiş. Bunun üzerine Cevder anasına veda etmiş ve Magripliyi bulmaya gitmiş.</p>

  <p>Magripli onun döndüğünü görünce, kendisine “Anana danıştın mı?” diye sormuş. O da “Evet, kuşkusuz! Bana hayırlar diledi ve beni kutsadı!” diye yanıt vermiş. Magripli de “Arkama, katırın sağrısına bin!” demiş.</p>

  <p>Ve Cevder, Magriplinin arkasına binmiş ve böylece öğleden ikindi ortalarına kadar yolculuk etmişler. Yolculuk, son derece acıkmış olan Cevder’e büyük bir iştah vermiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz yetmiş birinci gece olunca, demiş ki:</i></p>

  <br/>

  <p>Yolculuk, son derece acıkmış olan Cevder’e büyük bir iştah vermiş. Ama heybesinde yiyecek bir şey bulunmadığından, Magripliye “Ey hacı efendi, sanırım ki, yolda ekmek üzere yanımıza azık almayı unuttuk!” demiş. O da “Acıktın mı?” diye sormuş. Cevder “Evet, vallahi!” diye yanıt vermiş. Bunun üzerine Magripli katırı durdurmuş, yere inmiş, ardından katırdan inen Cevder’e “Bana heybeyi getir!” demiş ve ona “Canın ne yemek istiyor, kardeşim?” diye sormuş. Cevder de “Ne olursa!” diye yanıt vermiş. Magripli “Allah aşkına, ne yemek istiyorsan sen onu söyle bana!” demiş. O da “Peynir ekmek!” diye yanıt vermiş. Magripli gülmüş ve ona “Vah zavallı, peynir ekmek ha? Bu senin şanına pek uygun değil ama! Sen benden daha iyi şeyler iste!” demiş. Cevder de “Ben, şu anda her şeyi harika buluyorum!” diye yanıt vermiş. Magripli ona “Kızarmış piliç sever misin?” diye sormuş. O da “Ya Allah! Elbet!” diye yanıt vermiş. Magripli yeniden “Zerde ister misin?” diye sormuş. O da “Çok!” demiş. Yeniden “Karnıyarık sever misin? Domatesli kuşbaşı? Ya maydanoz ve dereotu doğranmış enginar? Fırında kuzu başı? Keşkek ve yaprak sarması sever misin? Falan, falan ve falan tatlıları?” diye sormuş. Ve böylece yirmi dört tür yiyecek saymış. Bu arada Cevder “Deli mi bu adam? Burada mutfak ve aşçı yokken, adını andığı yemekleri nereden bulup getirecek? Şimdi ona gerçekten bu kadarı yeter, diyeyim!” diye düşünüyormuş. Ve Magripliye “Bu kadarı yeter! Bana hiçbirini göstermeksizin bu yiyecekleri sayıp duracak mısın?” demiş. Ama Magripli ona “Afiyet olsun, ey Cevder!” dedikten sonra elini heybeye daldırmış ve oradan üzerinde iki kızartılmış sıcacık piliç bulunan bir altın tabak çıkarmış; sonra ikinci kez elini heybeye sokmuş ve bu kez de oradan iki altın tabakta kuzu şişi çıkarmış; ve böylece art arda saydığı tastamam yirmi dört tür yiyeceği ortaya koymuş!</p>

  <p>Bunu görünce Cevder çok şaşırmış. Magripli de ona “Ye, benim zavallı dostum!” demiş. Cevder de “Vallahi! Ey benim hacı efendim, sen bu heybenin içine tüm gereç takımıyla ve aşçılarıyla bir mutfak yerleştirmişsin!” diye haykırmış. Magripli de gülerek “Ey Cevder, bu heybe sihirlidir! Ve istediğimiz şeyleri bir ifrit; bin Suriye, bin Mısır, bin Hint ve bin Çin yemeği de olsa bulur getirir!” diye yanıt vermiş. Cevder de “Oh! Bu heybe ne harika! Bunca şeyi içerecek kadar da geniş!” diye haykırmış. Sonra ikisi birden oturup doyuncaya kadar yemişler, artırdıklarını da dökmüşler. Magripli de altın tabakları yeniden heybeye sokmuş; sonra elini heybenin öteki gözüne sokmuş ve oradan içi serin ve tatlı suyla dolu bir ibrik çıkarmış. İçip ellerini yıkamışlar ve abdest alarak ikindi namazını kılmışlar. Sonra da ibriği kavanozların yanına heybenin gözüne sokmuşlar, heybeyi de katıra yüklemişler. Sonra kendileri de katıra binip yollarını sürdürmüşler.</p>

  <p>Bir süre gittikten sonra, Magripli Cevder’e “Ey Cevder, Kahire’den çıkıp buraya gelinceye kadar ne kadar yol aldığımızı biliyor musun?” diye sormuş. Cevder de “Vallahi, bilmiyorum!” diye yanıt vermiş. O “Şu iki saatlik yolculuğumuzda, en az bir aylık yol aldık!” demiş. Cevder “Nasıl oluyor bu?” diye sorunca “Bil ki, Cevder, şu bindiğimiz katır, ecinniler içinden bir ecinnidir! Bir günde doğal olarak bir yıllık yolu alır! Ama bugün seni yormamak için, biraz yavaş yol alıyoruz!” demiş. Ve böylece, Magrip’e doğru yol almışlar; ve her gün sabah akşam, heybe tüm ihtiyaçlarını sağlıyormuş; ne kadar karmaşık ve olağandışı da olsa, Cevder’in istediği yemek, altın bir tabak üzerinde, hazırlanmış ve düzenlenmiş olarak ortaya çıkıyormuş. Ve böylece, beş günün sonunda, Magrip’e ulaşmışlar ve Fas ve Miknas kentine girmişler.</p>

  <p>Yollar boyunca geçerlerken, herkes Magripli efendiyi tanıyor, ona selam veriyor ya da gelip elini öpüyormuş. Sonunda bir kapıya ulaştıklarında, Magripli katırdan inerek kapıyı çalmış. Kapı hemen açılmış ve eşikte tümüyle aya benzeyen ve susuzluktan baygın düşmüş ceylan gibi narin, güzel bir genç kız boy göstermiş; ve onlara hoş geldiniz anlamında gülmüş. Magripli de, babaca bir tavırla ona “Rahime, kızım, gidip çabucak bize sarayın büyük salonunu aç!” demiş. Genç kız Rahime “Başım üzerine, gözüm üzerine!” diye yanıt vermiş. Ve kalçalarını sallayarak önlerinde sarayın içine doğru yürümüş. Cevder’in aklı uçup gitmiş ve kendi kendine “Hiç kuşku yok! Bu, kesinlikle bir sultanın kızıdır!” demiş.</p>

  <p>Magripliye gelince, ilkin heybeyi katırın sırtından indirmekle işe başlamış ve “Ey katır, nereden geldiysen, oraya dön! Allah senden razı olsun!” demiş. Ve hemen yer yarılıp katırı bağrına çekmiş ve sonra yeniden onun üzerine kapanmış. Cevder de “Tanrı’ya şükürler olsun ki, bizi sağlıkla buraya ulaştırdı ve hayvanın sırtında iken korudu!” demiş. Ama Magripli ona “Neden şaşırdın, ey Cevder? Sana daha önce onun ifrit taifesinden bir ecinniye olduğunu söylememiş miydim? Ama saraya girmek ve büyük salona çıkmak için şimdi acele edelim!” demiş. Ve genç kızı izlemişler. Cevder saraya girdiklerinde, şaşırarak...</p>

  <br/>

  <p>Anlatısının burasında Şehrazad, sabahın belirdiğini görerek yavaşça susmuş.</p>

  <p>Ama dört yüz yetmiş ikinci gece olunca, demiş ki:</p>

  <br/>

  <p>Cevder saraya girdiklerinde, salonun birçok güzel süslerinin ihtişamı ve duvarlara saplanmış veya tavandan asılan gümüş ve altın lambalar ve üzerlerine kakılmış olan değerli taşlar ve madenlerin parıltısıyla gözleri kamaşmış. Ve bir kez halı üzerine oturunca, Magripli, kızına “Ya Rahime, çabuk git de bildiğin bohçayı bize getir!” demiş. Genç kız da koşup söz konusu bohçayı getirmiş ve babasına vermiş; o da bunu açarak içinden değeri en az bin dinar eden bir giysi çıkarmış ve bunu Cevder’e vererek ona “Bunu giy ey Cevder, buraya hoş gelmiş konuğumuzsun!” demiş. Cevder de, onu giyinmiş ve öylesine parlak bir görünüm kazanmış ki, sanki Batı Arap hükümdarlarından herhangi birine benziyormuş!</p>

  <p>Bunu izleyerek heybe önünde bulunan Magripli, elini onun içine daldırmış ve içinden birçok tabak çıkararak genç kızın serdiği sofra örtüsünün üzerine koymuş ve ancak kırk değişik çeşnide tabağı yerleştirdikten sonra oturmuş. Sonra da Cevder’e “Elini uzat ve ye, efendim ve bunca az şey sunduğumuzdan ötürü bize karşı hoşgörülü ol! Çünkü senin yemekteki zevklerini ve yeğlemelerini bilmiyoruz! Bize sadece ne yemek istediğini, canının neyi çektiğini söyle, gecikmeden sana sunalım!” demiş. Cevder “Vallahi! Ey hacı efendim, ben ayırmadan tüm yemekleri severim ve hiçbirinden nefret etmem! Bundan dolayı neyi yeğlediğimi bana sorma ve aklına ne gelirse getirt! Çünkü, benim bütün bildiğim onları yemektir! Benim dünyada işte en sevdiğim şey budur! İyi yemek yerim! Hepsi bu kadar!” diye yanıt vermiş. Ve o akşam da iyi yemek yemiş, o akşamı izleyen günlerde de. Bunun için mutfakta ateş yakmaya hiç gerek duyulmadan! Gerçekten Magripli, herhangi bir yemeği düşünerek elini heybeye soktuğunda, altın bir tabak üzerinde istenen yemeğin ortaya çıktığı görülüyormuş! Meyveler ve tatlılar için de böyle oluyormuş. Ve Cevder, Magriplinin sarayında her sabah giysi değiştirerek yirmi gün süreyle böyle yaşamış; ve her giysiyi, öbürlerinden daha güzel ve değerli bulmuş.</p>

  <p>Yirmi birinci günün sabahında, Magripli gelip kendisini bulmuş ve ona “Kalk, ey Cevder! İşte Eş-Şemerdel Definesi’nin açılış günü geldi!” demiş. Cevder de ayağa kalkmış ve Magripli ile birlikte dışarı çıkmış. Ve kentin duvarları dışına çıktıklarında, ansızın iki katır ortaya çıkmış, onlar da bunlara binmişler. Ve ikinci zenci köle belirerek katırların arkasından yürümeye başlamış. Böylece öğleye kadar yol almış ve o sırada bir su kenarına ulaşmışlar; Magripli katırdan inmiş. Cevder’e de “Aşağı in!” demiş. Ve Cevder katırdan inince, eliyle iki zenciye bir işaret yapmış ve onlara “Haydi!” demiş. İki zenci çabucak katırları alarak gözden kaybolmuşlar; sonra yeniden nehir kıyısına ellerinde çadırlar, halılar ve şilteler olduğu halde dönmüşler ve çadır kurup halıları sermişler ve yöresine şilte ve yastıklar dizmişler. Sonra heybeyi ve içlerinde mercan renkli iki balığın bulunduğu kavanozları getirmişler. Sonra sofra örtüsünü sermişler; heybeden yirmi dört tabaklık yemek çıkartmışlar. Bunu izleyerek gözden kaybolmuşlar.</p>

  <p>Bunun üzerine Magripli ayağa kalkıp önünde beliren tabureye iki kavanozu koymuş ve üzerlerine efsunlu deyimler ve büyülü sözler okumaya başlamış. Sonunda kavanoz içindeki iki balık “İşte buradayız! Ey büyücüler sultanı, bize acı!” diye bağırmaya başlamışlar. Magripli hâlâ büyülü sözler okurken yalvarmalarını sürdürmüşler. Birdenbire iki kavanoz çatlamış ve parçaları havaya uçmuş ve o sırada Magriplinin önünde ellerini alçakgönüllülükle birbirine kavuşturmuş iki kişi belirmiş ve “Bizi koru ve bağışla, ey güçlü kâhin! Bizim hakkımızdaki niyetin nedir?” demişler. O da “Benim niyetim sizi boğmaktır ya da yakmaktır! Ancak Eş-Şemerdel Definesi’ni açmayı vaat ederseniz, kurtulursunuz!” diye yanıt vermiş. Onlar da “Bunu sana vaat ederiz! Ve defineyi açarız! Ama buraya kesinlikle Kahireli balıkçı Cevder’i getirmen gerek! Çünkü Talih Kitabı’nda definenin ancak Cevder’in önünde açılabileceği yazılı! Ve definenin bulunduğu yere Ömer’in oğlu Cevder bulunmadıkça kimse giremez!” demişler. O da “Hakkında konuştuğunuz kişiyi zaten getirdim! Burada hazır bulunuyor. İşte! Sizi görüyor ve sizi bekliyor!” diye yanıt vermiş. Ve iki şahıs, Cevder’e dikkatle bakıp “Şimdi bütün engel kalkmıştır!” diye yanıt vermişler. “Ve bize güvenebilirsin! Bu konuda sana Ad üzerine yemin ederiz!”<a href="../Text/dipnot.xhtml#Footnote0256" id="Feedback0256"><sup>[256]</sup></a> demişler. Magripli de onlara gidecekleri yere gitmek üzere izin vermiş. Ve iki şahıs nehrin suyunda kaybolmuş.</p>

  <p>O zaman Magripli eline içi boş bir kamış almış, onun üzerine iki akik kırmızısı pul koymuş; bu pulların üstüne de içinde kömür bulunan bir buhurdan koymuş; onun üzerine de bir kez üflemiş ve kömür hemen ateş almış ve tutuşan bir kor haline gelmiş. Bunu izleyerek Magripli, korun üzerine günlük serpmiş ve “Ey Cevder, işte günlüğün dumanı yükseliyor, ben de hemen açışla ilgili büyülü sözler söyleyeceğim. Ama ben bir kez onları okumaya başlayınca, tılsımlı güçleri boşuna çıkarmak tehlikesini göze almadan sözümü kesemem! Magrip’e gelerek bize vaat edilen maksada ulaşmak için senin yapacağın şeyleri daha önce sana öğreteceğim” demiş. Cevder de “Öğret bana, ey sultanım efendim!” diye yanıt vermiş. Magripli de “Bil ki, ey Cevder...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz yetmiş üçüncü gece olunca, demiş ki:</i></p>

  <br/>

  <p>“Bil ki, ey Cevder, tüten buhur üzerine ben büyülü sözler okurken, nehrin suyu yavaş yavaş azalmaya başlayacak ve sonunda tümüyle kuruyacak, çıplak yatağı ortaya çıkacaktır. O zaman önünde, kuru yatağın yamacında, kentin kapısı kadar büyük ve üzerinde aynı madenden iki halka bulunan altın bir kapı göreceksin! Sen, bu kapıya doğru yönelerek halkalardan birini tutup hafifçe kapıyı çal. Biraz bekleyip sonra ikinci kez ve daha kuvvetle çal! Biraz daha bekle! Sonra ilk ikisinden de kuvvetli üçüncü kez çal ve yerinden kıpırdama! Böylece birbirini izleyerek üç kez kapıyı çaldıktan sonra, içeriden birinin ‘Definenin kapısını çalan ve büyünün nasıl çözüleceğini bilmeyen kimdir?’ diye haykıran bir ses duyacaksın! Sen ‘Ben Kahire’den balıkçı Ömer oğlu Cevder’im!’ diye yanıt verirsin! Kapı açılacak ve eşikte, elinde kılıcıyla birisi belirecek ve sana ‘Eğer sen gerçekten o kimse isen, uzat boynunu da başını uçurayım!’ diyecek. Sen de, korkmadan başını uzatırsın; kılıcını senin üzerine kaldıracak; ama hemen senin ayak ucuna düşecektir; artık önündeki cansız bir bedenden başka bir şey değildir! Ve sana hiçbir kötülük gelmeyecektir! Yok, korkuya kapılır da ona itaat etmeyi reddedersen, seni o saat ve o anda öldürecektir!</p>

  <p>“Böylece bu ilk büyüyü bozduğun sırada içeriye girecek ve ikinci bir kapı görerek bir kez çalacaksın, ama çok kuvvetli olarak! O zaman bir atlı, omzunda bir mızrak taşıyarak ortaya çıkacak ve sana, birdenbire çektiği mızrağıyla tehdit savurarak ‘Seni hangi neden insanoğlunun ve ecinni kabilelerinin kalabalık halde bile asla uğramadığı bu yerlere getirdi?’ diyecektir. Sen de, yanıt olarak, vursun diye yiğitçe bağrını açıp ona göstereceksin; o da seni mızrağıyla vuracaktır. Ama, sen bundan hiç acı duymayacaksın; ve o senin ayak ucuna düşerek cansız bir bedenden başka bir şey olmayacak! Ama korkarsan, seni öldürür!</p>

  <p>“Böylece üçüncü bir kapıya ulaşacaksın, orada karşına bir okçu çıkacak; ve yayını gererek okunu sana çevirecektir; ama sen hedef alsın diye yiğitçe bağrını ona aç! O da ayak ucuna cansız bir beden olarak düşecektir! Ama kararsızlık gösterirsen, seni öldürür!</p>

  <p>“Biraz daha ileri gidince dördüncü bir kapı göreceksin, buradan çıkan korkunç suratlı bir arslan ağzını alabildiğine açarak seni yemek isteyecektir. Sen ondan korkma ve kaçma; ve elini uzat! Daha dudakları sana değmeden, sana herhangi bir kötülük yapmaksızın ayaklarının dibine düşecektir!</p>

  <p>“O zaman beşinci kapıya doğru ilerle; oradan bir zenci çıkıp sana ‘Kimsin sen?’ diye soracak. ‘Ben Cevder’im!’ dersin! O da sana ‘Sen gerçekten o kimse isen, altıncı kapıyı açmaya çalış bakalım!’ diyecektir.</p>

  <p>“Hemen altıncı kapıya gidersin ve ‘Ey İsa, Musa’ya emir ver, kapıyı açsın!’ diye haykırırsın! Önündeki kapı açılır ve biri sağda, öteki solda iki ejderhanın belirdiğini görürsün; ağızlarını açıp sana saldıracaklardır. Hiç korkma! Ve onların her birine iki elinden birini ısırsınlar diye uzat! Ama boşuna: çünkü hemen güçlerini yitirip senin ayak ucuna düşeceklerdir. Özellikle onlardan nefret eder görünme; yoksa ölümün kesindir.</p>

  <p>“Sonunda yedinci kapıya ulaşacaksın ve onu çalacaksın! Sana kapıyı açıp eşikte görünecek olan kimse, annendir! O da sana ‘Hoş geldin oğlum! Bana yaklaş da sana barış dileyeyim!’ diyecektir. Ama sen ona ‘Olduğun yerde kal! Ve soyun!’ dersin. Anan sana ‘Oğlum, ben senin ananım! Ve senin bana, süt hakkım ve yetiştirme hakkım olarak minnet ve saygı borcun vardır. Beni çıplak bırakmayı nasıl düşünebilirsin?’ diyecektir! Sen ona, haykırarak ‘Giysilerini çıkarmazsan seni öldürürüm!’ dersin. Ve orada duvarda asılı bulunan bir kılıcı çekerek, ona ‘Haydi! Başla bakalım!’ dersin. O da, seni heyecanlandırmaya çalışacak, kendine acındırarak seni aldatma yollarını arayacaktır. Ama sen, davranışlarıyla seni etkilememesine çok dikkat et ve üzerinden giysisinin bir parçasını her çıkardığında ‘Geri kalanı da çıkar!’ diye haykıracaksın ve tam olarak çıplak kalıncaya kadar tehditlerini sürdüreceksin! O zaman kendinden geçip gözden kaybolduğunu göreceksin!</p>

  <p>“Ve böylece, ey Cevder, yaşamını da koruyarak tüm büyüleri bozmuş ve sihri tüketmiş olacaksın! Ve bütün bu çabalarının meyvesini toplamaktan başka sana yapacak iş kalmayacaktır!</p>

  <p>“Bu maksatla, bu yedinci kapıdan geçmekten başka yapacağın şey yoktur; içerde yığılmış külçe halinde altın bulacaksın! Ama bunlara hiç ilgi duyma; oradan doğruca definenin ortasında bulunan bir çadıra doğru git; üzerinde bir örtü göreceksin. Bu örtüyü kaldır, orada altın bir tahta uzanmış bu definenin sahibi büyücü Eş-Şemerdel’i göreceksin! Başının yakınında, ay gibi yuvarlak ışıldayan bir şey göreceksin; bu göksel çemberdir. Söz konusu kılıcı kemerine bağlı, yüzüğü de parmağında bulacaksın; boynunda bir altın zincire takılı olarak sürmedenliği de göreceksin! O zaman hiç tereddüt etme! Bu dört değerli eşyaya sahip çık ve çabucak defineden dışarı uğrayarak getir, bana ver!</p>

  <p>“Ama, ey Cevder, sana öğrettiğim bütün bu şeyleri ne olursa olsun, kesinlikle aklından çıkarmamaya ve benim tavsiye ettiklerimin dışında davranmamaya gayret et! Yoksa çok pişman olursun ve tehlikelerle karşı karşıya kalırsın!”</p>

  <p>Ve böyle konuştuktan sonra Magripli, tavsiyeleri, kafasına iyice girsin diye ona, bir kez, ikinci kez, üçüncü kez ve dördüncü bir kez tekrarlamış; ve bu, böylece Cevder sonunda “Şimdi bunları çok iyi kavradım! Ama hangi insan varlığı...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz yetmiş dördüncü gece olunca, demiş ki:</i></p>

  <br/>

  <p>“Şimdi bunları çok iyi kavradım! Ama hangi insan varlığı senin sözünü ettiğin bu korkunç tılsımlara karşı koyabilir ve bu müthiş tehlikelere dayanabilir?” demiş. Magripli “Ey Cevder, bu konuda hiçbir korkun olmasın! Kapılarda göreceğin çeşitli kimseler, içi boş, ruhsuz hayaletlerdir! Hiç tedirgin olma!” demiş. Cevder de “Kendimi Tanrı’ya emanet ediyorum!” sözlerini telaffuz etmiş.</p>

  <p>Ve hemen Magripli sihirli tütsülemelerine başlamış. Buhurdanlıktaki korun üzerine biraz daha günlük atmış ve sihirli cümleleri okumaya başlamış. Ve hemen nehrin suları yavaş yavaş azalmış ve akmış; nehrin yatağı, yamaçlarındaki definenin büyük kapısıyla ortaya çıkmış.</p>

  <p>Bunu gören Cevder, artık fazla kararsızlık göstermeden, nehrin yatağına yakın altın kapıya yönelmiş, ilkin yavaşça, sonra gittikçe daha kuvvetle üç kez çalmış. Ve içerden “Definenin kapısını, büyüyü nasıl bozacağını bilmeden çalan kimdir?” diyen bir ses duyulmuş. O da “Ben Ömer oğlu Cevder!” diye yanıt vermiş. Ve hemen kapı açılmış ve eşikte, elinde kılıcıyla birisi görünerek “Uzat boynunu!” diye haykırmış. Cevder de boynunu uzatmış; öteki de kılıcı indirmiş; ama vuramadan aynı anda yere yıkılmış. Ve tüm kapılarda, yedinci kapıya kadar, her şey Magriplinin söylediği ve tavsiye ettiği gibi olmuş. Ve her seferinde Cevder, yedinci kapıdan çıkan annesi görününceye kadar, büyük bir cesaretle tüm büyüleri bozmuş. Kadın ona bakmış ve “Tüm selamlar üzerine olsun, çocuğum!” demiş. Ama Cevder ona “Sen de kimsin?” diye haykırmış. Kadın “Senin annenim, oğlum! Seni karnında dokuz ay taşıyan, sana süt veren, seni bugünkü haline gelinceye kadar yetiştiren annenim, çocuğum!” diye yanıt vermiş. Cevder ona “Çıkar giysilerini!” diye bağırmış. O da “Sen benim oğlumsun, benden nasıl çıplak olmamı istersin?” diye yanıt vermiş. O da “Soyun! Yoksa şu kılıçla kafanı uçururum!” demiş. Ve elini duvara doğru uzatmış ve orada asılı bulunan kılıcı eline almış, onu savurarak “Soyunmazsan, seni öldürürüm!” diye haykırmış. O zaman kadın, bazı giysilerini çıkarmış; ama o “Daha!” diye haykırıyor ve onu tüm giysilerini çıkarasıya kadar tehdit etmeyi sürdürüyormuş. Sonunda kadının ayağında iç donundan başka bir şey kalmamış ve kadın utanarak ona “Ah! Oğlum, seni yetiştirmek için tüm ömrümü boşuna harcamışım! Ne büyük düş kırıklığı! Senin yüreğin taştan mı? Beni utanılacak bir duruma sokup tüm çıplaklığımı ortaya koymamı mı istiyorsun? Yavrum, bu, yasadışı ve günah olmaz mı?” demiş. O da “Doğru söylüyorsun. Aslında iç donunu üzerinde tutabilirsin!” demiş. Ama daha bu sözler Cevder’in ağzından çıkar çıkmaz, yaşlı kadın “Razı oldu! Vurun, vurun!” diye haykırmış. Ve her yandan omuzlarına, definenin göze görünmez muhafızlarının yağmur damlaları gibi şiddetli yumrukları inmiş. Ve gerçekten bu Cevder için, daha önce hiç başına gelmemiş bir pataklanma olmuş; öyle ki bunu tüm ömründe bir daha unutmamış! Sonra göze görünmeyen ifritler göz açıp kapayasıya kadar geçen bir sürede, darbeler altında, onu definenin salonlarından kovmuşlar ve kapıların hepsini daha önce olduğu gibi örterek kapı dışarı atmışlar.</p>

  <p>Magripli, onu kapıdan atarlarken görmüş ve hemen gidip yerden kaldırmış, çünkü büyük gürültülerle sular nehir yatağını doldurmaya ve kesilmiş olan akışlarını yeniden bu yatağa salmaya başlamış bulunuyormuş. Magripli onu baygın bir şekilde nehir kenarına çekmiş ve yeniden aklı başına gelesiye kadar hemen Kur’an’dan ayetler okumaya başlamış. O zaman kendisine “Neyin var ey zavallı? Yazık!” demiş. O da “Tüm engelleri aşmış ve tüm büyüleri bozmuştum! Ama bütün kazandıklarımı anamın iç donu yüzünden yitirdim ve izlerini taşıdığım bu pataklanmanın nedeni de bu oldu!” diye yanıt vermiş. Ve definede başına gelen her şeyi ona anlatmış.</p>

  <p>Bunun üzerine Magripli ona “Bana itaat etmeni sana tembih etmemiş miydim? Görüyorsun işte? Sen yalnız bana değil, kendine de zarar verdin! Ve bütün bunlar üzerinden iç donunu çıkarmaya ananı zorlamamandan ortaya çıktı! Artık bu iş bu yıl için bitmiştir. Ve biz gelecek yıla kadar girişimimizi ertelemek zorundayız! O zamana kadar benim yanımda kalırsın!” demiş. Ve çağırdığı iki zenci hemen ortaya çıkmış; çadırı katlamış, toplanacak şeyleri toplamış, bir an için kaybolup iki katırla geri dönmüşler; Cevder ile Magripli hemen Fas kentine geri dönmek üzere bunlara binmişler.</p>

  <p>Cevder, Magriplinin yanında, her gün büyük değerde yeni bir giysi giyerek, istek ve arzularına göre heybeden çıkanları, iyice yiyip içerek bütün bir yıl kalmış. Yeni yılın başlamasıyla, girişimde bulunmak üzere, saptanmış olan gün gelmiş; ve Magripli, Cevder’i bulmaya gelmiş ve “Kalk bakalım! Gitmemiz gereken yere gidelim!” demiş. O da “Kuşkusuz!” diye yanıt vermiş. Kentten çıkmışlar ve kendilerine katırları getiren iki zenciyi görmüşler; hemen katırlara binerek onları nehre doğru sürmüşler ve nehrin kenarına ulaşmakta gecikmemişler. Çadır kurulmuş ve ilk kez olduğu gibi döşenmiş. Yemek yedikten sonra, Magripli içi boş kamışı, mercan kırmızısı pulları ve üzerine kor ve günlük konulmuş buhurdanlığı almış; ve sihirli tütsülemeyi yapmadan önce, Cevder’e “Ey Cevder, sana bir tavsiyem var!” demiş. Cevder de “Ey hacı efendimiz, gerçekten zahmete değmez! Eğer pataklanmayı unutsaydım, senin geçen seneki harika tavsiyelerini de...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz yetmiş beşinci gece olunca, demiş ki:</i></p>

  <br/>

  <p>“Eğer pataklanmayı unutsaydım, senin geçen seneki harika tavsiyelerini de unuturdum!” diye haykırmış. Magripli “Demek gerçekten hatırlıyorsun ha?” diye sormuş. O da “Ah! Şüphen mi var?” diye yanıt vermiş. Magripli “Pekâlâ Cevder, canını sıkma! Ve özellikle yaşlı kadının senin anan olmadığını hiç unutma! Çünkü o seni yanıltmak için anan kılığında görünen bir hayalettir! Ve de, ilk keresinde oradan kemiklerin sağlam kalarak çıkmışsan, bu kez, eğer aldatılırsan, onları definede bırakıp kurtulamayacağından emin ol!” demiş. O da “Aldandım evet! Ama bu kez de aldanırsam, yanmayı hak ettim demektir!” diye yanıt vermiş.</p>

  <p>Bunun üzerine Magripli kor üzerine günlük atmış ve büyülü sözler söylemiş. Ve hemen nehir kurumuş ve Cevder’e altın kapıya ulaşma fırsatı vermiş. Bu kapıya vurunca açılmış; ve çeşitli kapılardaki büyülü varlıkları kırmakta başarı sağlamış ve kendisini “Hoş geldin oğlum!” diyen anasının karşısında bulmuş. O da “Ne zamandan beri ve nasıl senin oğlun oluyorum, ey lanetli? Çıkar giysilerini!” diye yanıt vermiş.</p>

  <p>Bunun üzerine, onu aldatma yollarını deneyerek kadın yavaş yavaş giysilerini parça parça çıkarmaya başlamış; sonunda üzerinde iç donundan başka giysi kalmamış. Cevder ona “Çıkar onu, ey lanetli!” diye haykırmış. Ve o da iç donunu çıkarmış, ama ruhsuz bir hayalet olarak gözden yok olurken!</p>

  <p>Cevder, o zaman, güçlük çekmeden defineye girmiş, birbirine sıkışık olarak dizilmiş altın külçeleri görmüş; fakat bunlara en küçük bir önem vermeden, küçük bir çadırın kurulmuş bulunduğu yere gitmiş ve perdeyi kaldırarak büyük kâhin Eş-Şemerdel’in yatmakta bulunduğu altın tahta yaklaşmış; tılsımlı kılıcın takılı bulunduğu kılıfı, parmağındaki yüzüğü, boynuna altın zincirle asılı bulunan sürmedenliği ve başının üzerinde bulunan ay gibi parlak ve yuvarlak göksel çemberi görmüş.</p>

  <p>O zaman, tereddüt etmeden ilerlemiş, kemere takılı kılıcı yerinden almış, sonra da tılsımlı yüzüğü, kâhinin parmağından çekip çıkarmış, sürmedenliği çözmüş, göksel çemberi almış ve oradan çıkmak için davranmış. Ve hemen yöresinde göze görünmeyen birçok musiki aygıtlarını uyumlu sesleri işitilmiş ve oradan çıkıncaya kadar kendisine bu sesler eşlik etmiş, o sırada definenin her yanından ona “Ey Cevder, kazanmayı bildiğin şey, sana büyük yarar sağlasın! Tebrikler! Tebrikler!” diye haykırarak onu kutlayan muhafızların sesleri duyulmuş. Ve yeraltı definesinin dışına çıkıncaya kadar, bu musiki sürüp gitmiş ve tebrik sesleri kesilmemiş.</p>

  <p>Onun, tılsımları yüklenmiş geldiğini gören Magripli, buhurlama ve efsunlama işini kesmiş; kalkıp onu bağrına basmaya koyulmuş ve onu candan selamlamış. Cevder, dört tılsımı ona verince, havanın yücelerinden iki zenciyi çağırmış; onlar da gelip çadırları sökmüşler ve Cevder ile Magriplinin Fas kentine dönmek üzere bineceği katırları getirmişler.</p>

  <p>Saraya geldiklerinde, serilen sofra bezinin yöresinde oturmuşlar ve heybeden çıkan sayısız tabaktaki yemekler ortaya konmuş; Magripli, Cevder’e “Kardeşim Cevder, haydi ye!” demiş. Cevder de yemiş ve doymuş. O zaman boş tabaklar torbaya konmuş ve Magripli Abdüssamed “Ey Cevder, benim için sen toprağını ve ülkeni terk ettin! Ve benim işlerimi de hayırlısıyla bitirdin! Ben de böylece sana epeyce borçlu kaldım! Sen benden alacağın hakları istediğin gibi sapta! Çünkü övülesi Tanrı, bizim aracılığımızla sana karşı cömert olacaktır! Dolayısıyla benden her şeyi isteyebilirsin; ve bunu sıkılmadan yap, çünkü layıksın!” demiş. Cevder “Efendim ben sadece Tanrı’dan dileyeceğimi dilerim; sen ise bana heybeyi ver, yeter!” diye yanıt vermiş. Magripli de heybeyi hemen onun ellerine teslim etmiş ve “Bunu gerçekten hak ettin! Ve yine de istediğin bir şey varsa, o da senin olacaktır! Çünkü, ey fakir kişi, bu heybe sadece yemek yemek için yararlıdır!” demiş. O da “İyi ama başka ne isteyebilirim ki?” diye yanıt vermiş. Magripli “Benimle ilgilenerek epeyce yoruldun; ben de seni, ülkene, gönlün mutlu ve ferah olarak yollamayı vaat etmiştim. Oysa bu heybe sana ancak yiyecek sağlar; ama seni zenginleştirmez! Bense, fazladan seni zenginleştirmek istiyorum! Sen yine bu heybeyi istediğin şeyleri yemek için al; ama ben fazla olarak sana altın ve her türden cevahirle dolu bir heybe daha vermek istiyorum; böylece bir kez yurduna dönünce büyük bir tacir olursun ve para kaygısı duymadan kendinin ve ailenin tüm ihtiyaçlarının üstesinden gelebilirsin!” demiş; sonra da “Yiyecek heybesine gelince, istediğin yemekleri oradan çıkartmak için onun nasıl işlediğini sana öğreteyim! Bunun için sadece elini içine daldırman ve ‘Ey bu heybenin hizmetkârı, üzerinde gücü olan tüm Kudretli Sihirli Adlar’ın erdemi adına senden falan yemeği bana getirmeni diliyorum!’ demen yeter! O anda heybenin dibinde, her gün ayrı renk ve ayrı çeşnide de olsa, dileyeceğin tüm yemekleri bulacaksın!” diye eklemiş.</p>

  <p>Bunu izleyerek Magripli, iki zenciden birini, iki katırdan biriyle birlikte ortaya çıkarmış; yiyecek heybesine benzer iki gözlü büyük bir heybe bulmuş; bunun gözlerinden birine külçe halinde altın, öbürüne değerli taşlar ve cevahirler koymuş ve heybeyi katırın sırtına yüklemiş; bunu da boş gibi görünen yiyecek heybesiyle örtmüş; ve Cevder’e “Katıra bin! Zenci önünden yürüyecek ve sana gideceğin yolu gösterecek; böylece seni Kahire’de evinin kapısının önüne kadar götürecektir! Ve sakın hiç kimseye sırrımızı açıklama! Şimdi seni Allah’a emanet ediyorum...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz yetmiş altıncı gece olunca, demiş ki:</i></p>

  <br/>

  <p>“Şimdi seni Allah’a emanet ediyorum!” demiş. Cevder “Tanrı refahını ve servetini arttırsın! Sana çok teşekkür ederim!” diye yanıt vermiş. Ve iki gözlü heybe ardında olduğu halde, katırın sırtına binerek, önünde yol gösteren zenci ile birlikte yola koyulmuş.</p>

  <p>Katır sadakatle bütün gün ve gece zenci sürücüyü izlemeye koyulmuş; ve bu kez Magrip’ten Kahire’ye kadar gerçekleştirilen yolculuk sadece bir gün sürmüş; çünkü ertesi gün Cevder, kendini Kahire kentinin duvarları karşısında bulmuş; ve Zafer Kapısı’ndan geçerek doğduğu kente girmiş ve evine ulaşmış. Anasını eşiğe oturmuş, elini gelip geçenlere uzatarak ve “Allah rızası için bir sadaka!” diyerek dilenirken görmüş.</p>

  <p>Bunu gören Cevder’in aklı başından uçar gibi olmuş ve katırdan inerek kollarını açıp anasına doğru ilerlemiş; kadın onu görünce ağlamaya başlamış. O da, iki heybeyi eve taşıyıp katırı Magripliye geri götürmesi için zenciye teslim ettikten sonra anasını eve sokmuş, çünkü katır bir ecinniye, zenci de bir ecinni imiş! Cevder anasını eve sokunca, onu hasıra oturtmuş ve kendisini sokakta oturmuş dilenir görmekten son derece üzülerek etkilendiği için, ona “Anne, kardeşlerim sana iyi davrandılar mı?” diye sormuş. Kadın da “İyi davrandılar, evet!” diye yanıt vermiş. “Öyleyse neden dileniyordun?” deyince de “Açlıktan, oğlum!” diye yanıt vermiş. Cevder “Bu nasıl oluyor? Ben ayrılmadan önce, sana ilk gün, yüz dinar, ikinci gün yeniden yüz dinar ve ayrıldığım gün de bin dinar verdim!” demiş. Kadın “Evladım, kardeşlerin bana karşı bir oyun düzenlediler ve elimden bütün paraları almakta başarı gösterdiler; sonra da evden kovdular. Ben de açlıktan ölmemek için sokaklarda dilenmek zorunda kaldım!” diye yanıt vermiş. O da “Anacığım, bundan sonra hiç sıkıntı çekmeyeceksin, çünkü artık döndüm ve buradayım! Artık hiç kaygılanma! İşte sana altın ve cevahir dolu bir heybe! Evde yiyecek de hiç eksik olmayacak!” demiş. Kadın “Evladım, sen gerçekten kutsanmış ve bahtlı doğdun! Allah lütfunu senden esirgemesin ve hayrını üstünden eksik etmesin! Git, oğlum, git de yiyecek ekmek bul ikimiz için; çünkü dün hiçbir şey yemeden uyudum ve hâlâ da açım!” demiş. Cevder de, bu ekmek sözünü duyunca gülmüş ve “Hayır ve eliaçıklık senin üzerine olsun anacığım! Senin, istediğin yemeği bana söylemen yeter! O anda, gidip çarşıdan satın almadan ya da mutfakta pişirmeden sana sunacağım!” demiş. O da “Evladım, ama bu sözünü ettiğin şeyleri ortalıkta göremiyorum! Eşya olarak da yanında biri boş, iki heybeden başka bir şey getirmedin!” demiş. Cevder “Sen gene de ne istediğini söyle” demiş. Kadın “Yavrum, ne olursa olsun, yeter ki açlığımı bastırsın!” demiş. Cevder “Doğru söylüyorsun! Gereksinme içindeyken insanoğlu az bir şeyle yetinir! Ama her şey bol olunca, seçimini yapar ve en lezzetli şeyleri yer! Şimdi bende her şey bol bol var, yeter ki sen sadece seçimini yap!” demiş. Kadın “Yavrum, öyleyse sıcak bir peksimetle bir parça peynir isterim!” demiş. O da “Ana, bu senin şanına yakışmaz!” diye yanıt vermiş. Kadın da “Neyin uygun olduğunu sen benden daha iyi bilirsin! Uygun gördüğünü yap, öyleyse!” demiş. Cevder “Anacığım, ben senin şanına uygun ve yakışır olarak bir kuzu kebabı, yanında kızarmış piliçler ve karabiberle baharatlandırılmış pilavı uygun görüyorum! Yine de şanına layık olarak: işkembe dolması, kabak dolması, kuzu dolması, etli pilav, bademle hazırlanmış künefe, şekerli arı balı ve içi fıstıklı ve amber kokulu kadayıf dilimlerini!” demiş. Bu sözleri işiten zavallı kadın oğlunun kendisiyle alay ettiğini ve aklını kaçırdığını sanmış ve “A! A! Sana ne oldu, oğlum Cevder? Rüya mı görüyorsun yoksa delirdin mi?” diye haykırmış. O da “Neden olmasın? Bende senin istediğin her şey bütün çeşitleriyle var!” demiş. Kadın “Ama sen bana öylesine şaşırtıcı, öylesine değerli ve hazırlanması güç şeylerden söz ediyorsun ki, sıkıntı duymadan bunlara sahip olunamaz!” diye yanıt vermiş. Cevder “Yaşamım üzerine yemin ederim ki, şu anda adını saydığım tüm yiyecekleri kesinlikle sana yedirebilirim!” demiş. Kadın “Ama ben ortalıkta yenecek bir şey göremiyorum!” deyince; “Bana heybeyi getir!” demiş. Kadın da ona heybeyi getirmiş; elini içine sokmuş ve boş olduğunu görmüş. Yine de oğluna vermiş; o da, hemen, elini heybenin içine sokmuş ve oradan ilkinde iştah veren salçası içinde yüzen, kokulu ve sıcak işkembe dolması bulunan bir altın tabak; sonra yeniden tekrar tekrar daldırarak, adını saydığı tüm yiyecekleri, hatta saymadığı başka yiyecekleri de çıkarmış. Anası da ona “Evladım, heybe küçük ve boştu! Sen, bütün bu yiyecekleri ve tabakları nasıl çıkardın?” demiş. Cevder “Anacığım, bil ki, bu heybeyi bana Magripli verdi! Bu heybe de sihirlidir! Şöyle bir deyişle kendisine verilen buyruklara itaat eden bir hizmetkâr ecinnisi vardır, bu heybenin içinde!” demiş. Ve kendisine bu deyişi açıklamış. Annesi de ona “Peki, ben, elimi heybeye sokup bu deyişe göre bir yemek istesem, onu torbanın içinde bulur muyum?” diye sormuş. O da “Kuşkusuz!” diye yanıt vermiş. Bunun üzerine kadın elini torbaya sokmuş ve “Ey bu heybenin hizmetkârı, senin üzerinde gücü bulunan Sihirli Adlar’ın erdemi uğruna, bana bir etli pilav daha getir...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz yetmiş yedinci gece olunca, demiş ki:</i></p>

  <br/>

  <p>“Bana ikinci bir etli pilav getir!” demiş. Ve hemen tabağı elinin altında duymuş ve onu heybeden çıkarmış. Tabakta karanfille ve diğer ince baharatla çeşnilendirilmiş harika bir etli pilav varmış! Bunu görünce “Ben hâlâ, her şeye karşın, sıcak bir peksimet ile peynir istiyorum. Çünkü bunları yemeye alışkınım ve hiç kimse de beni onlardan koparamaz!” demiş. Ve elini heybeye daldırmış, sihirli sözleri söylemiş ve bunları dışarı çıkarmış! Bunun üzerine Cevder ona “Anacığım, yemeği bitirince, boş tabakları heybeye koymak gerek! Tılsım, bu tutumu da kapsıyor! Ve özellikle bu işin sırrını sakın ortalığa yayma! Ve heybeyi dolabında iyice sakla ve ancak ihtiyaç anında ortaya çıkar! Ama kullanırken endişe etme! Hatta herkese, özellikle komşulara ve fakirlere karşı cömert ol; ben olsam da olmasam da, kardeşlerimi de heybeden yararlandır!” demiş. Ve Cevder, daha sözünü bitirir bitirmez, iki kardeşi içeri girmiş ve o harika sofrayı görmüşler.</p>

  <p>Gerçekte, kendilerine “Kardeşiniz yolculuktan bir zencinin sürdüğü katır üzerinde döndü; üstünde eşi bulunmaz bir giysi vardı!” diyen o mahallede oturanlardan birinden Cevder’in döndüğünü haber almış bulunuyorlarmış. Bunu duyunca, birbirlerine “Allah’a şükür ki, anamıza hiç kötü davranmadık! Ama yine de ona paradan yana davranışımızı anlatacaktır! O zaman, onun iyiliklerinden yoksun kalabiliriz!” demişler. Ama biri “Anamız merhametlidir! Her durumda, olanları ona anlatsa da, ondan daha merhametli olan kardeşimiz hoşgörülü davranacaktır. Hele davranışımıza bir bahane bulursak, bunu kabul edip bizi bağışlayacaktır!” demiş. Ve gidip onu görmeye karar vermişler imiş.</p>

  <p>Böylece içeri girip Cevder de onları görünce, hemen onların onuruna ayağa kalkmış ve büyük saygı gösterileriyle onlara barış dileklerinde bulunmuş ve kendilerine “Oturun, birlikte yemek yiyelim!” demiş. Onlar da oturup yemişler. Zaten açlıktan ve yoksulluktan pek zayıflamışlar imiş.</p>

  <p>Yemek yemeyi bitirince ve doyunca, Cevder onlara “Kardeşlerim, yemeğin geri kalanını alın, mahallenin fakirlerine ve dilencilerine dağıtın!” demiş. Onlar “Kardeşimiz, bunları akşam yemeği için saklasak daha iyi olur!” demişler. Cevder de onlara “Akşam yemeği zamanında, bunlardan fazlasını bulacaksınız!” demiş. O zaman yemeğin artanlarını toplamışlar ve fakirlerle yoldan geçmekte olan dilencilere dağıtmışlar; ve onlara “Alın ve yiyin!” demişler. Bunu izleyerek boş tabakları Cevder’e getirmişler; O da “Bunları heybeye sok!” diyerek anasına vermiş.</p>

  <p>Akşam olup yemek saati gelince, Cevder heybeyi almış ve ondan çıkarttığı kırk türlü yemeği anası birbiri ardından sofra örtüsünün üzerine dizmiş; sonra kardeşlerini yemek yemeye çağırmış. Ve yemeği yiyip bitirince, onlara heybeden ağızları tatlansın diye tatlılar çıkarmış; onlar da ağızlarını tatlandırmışlar. Sonra, onlara “Yemeğimizin geri kalanını fakirlere ve dilencilere dağıtın!” demiş.</p>

  <p>Sonra ertesi gün daha da göz kamaştıran yemekler yedirmiş; bu böylece birbirini izleyen on gün sürmüş.</p>

  <p>Bu sürenin sonunda Salim, Selim’e “Sen kardeşimiz Cevder’in bir kez sabahleyin, bir kez öğleyin, bir kez de akşam olmak üzere üç öğün, bu harika yemekleri ve de ayrıca geceleyin tatlıları nasıl ortaya çıkardığını anlayabildin mi? Doğrusu sultanlar da bundan fazlasını yapamaz! Böylesi bir servet ve refah ona nereden gelmiş acaba? Kendimize bunca şaşırtıcı yemeklerin ve tatlıların nereden ortaya çıktığını da sormuyoruz! Halbuki bunları satın almıyor, hazırlamak için ateş yakmıyor, mutfakta da uğraşmıyor, aşçısı bile yok!” demiş. Selim de “Vallahi! Ben bir şey bilmiyorum! Ama sen, bu iş üzerine bizi aydınlatacak birini tanıyor musun?” diye cevap vermiş. O da “Bu konuda bizi sadece anamız aydınlatabilir!” demiş. Ve hemen o anda bir hile düşünmüşler ve kardeşlerinin evde bulunmadığı bir sırada analarının yanına girip ona “Anamız, biz çok acıktık!” demişler. O da, kendilerine “Keyfinize bakın, biraz sonra doymuş olursunuz!” diye yanıt vermiş. Ve heybenin bulunduğu odaya girmiş, elini heybenin gözüne sokmuş. Hizmetkâra birkaç tabak sıcak yemek getirmesini buyurmuş; ve hemen çıkan yemekleri oğullarına götürmüş; onlar da “Ana, bu yemekler sıcak, oysa biz ocak tutuşturan bir aşçı falan görmedik!” demişler. O da “Onları heybeden çıkardım!” diye yanıt vermiş. Sormuşlar “Bu heybe de ne!” diye. O da “Sihirli heybe! Ondan istenen her şeyi heybenin hizmetkârı hemen yerine getiriyor!” diye yanıt vermiş. Ve sihirli deyişi onlara açıklamış ve onlara “Bunu gizli tutun!” demiş. Onlar da, “Merak etme! Sır saklanacaktır!” diye yanıt vermişler. Ve kendileri de heybenin erdemini denedikten sonra içinden pek çok yemekler çıkarmakta başarılı olmuşlar; ve o gece hiç sesleri çıkmamış.</p>

  <p>Ama ertesi gün Salim, Selim’e “Kardeşim, biz daha ne zamana kadar, böyle hizmetkâr durumunda Cevder’in evinde oturacağız ve onun nafakasıyla besleneceğiz? Bu heybeyi ondan almak için bir düzen hazırlasak ve onu sırf kendimize mal etsek daha iyi olmaz mı?” demiş. Selim “Peki, nasıl bir düzen kuracağız?” diye sormuş. Salim “Düpedüz kardeşimizi Süveyş denizlerinin başkaptanına satarız!” demiş. Selim de “Peki, onu satmak için ne yapacağız?” deyince, Salim “İkimiz gider, şimdi Kahire’de bulunan bu kaptanı görürüz...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz yetmiş sekizinci gece olunca, demiş ki:</i></p>

  <br/>

  <p>“İkimiz gider, şimdi Kahire’de bulunan bu kaptanı görürüz ve onu ve iki tayfasını gelip bizimle yemek yemeye davet ederiz! Ve görürsün olacakları! Sen sadece benim Cevder’e söyleyeceğim sözleri tasdik edeceksin! Ve bu gece bitmeden önce olanları göreceksin!” diye yanıt vermiş.</p>

  <p>Kardeşlerini satma konusundaki bu tasarılarında anlaştıktan sonra, Süveyş’in başkaptanını bulmaya gitmişler ve selamlaşmalardan sonra, ona “Ey kaptan, buraya seni hiç kuşkusuz çok memnun edecek bir konuyu konuşmaya geldik!” demişler. Kaptan da “İyi!” demiş. Onlar “Biz iki kardeşiz! Ama hiçbir işe yaramaz haylaz bir üçüncü kardeşimiz daha var! Babamız ölünce, bize, üçümüz arasında paylaşmamız için bir miras bıraktı; kardeşimiz payını alarak hovardalık ve sefahatla tüketti! Sefalete düşünce, görülmedik bir adaletsizlikle bize karşı tavır aldı ve onun miras payını çarçur ettiğimiz savıyla bizi mahkemeye sürükledi; adaletsiz ve baskıcı yargıçların önüne çıkardı! Bu adaletsiz ve kokuşmuş yargıçlar, babamızdan kalan bütün mirası yitirmemize neden olan kararlar almakta gecikmediler! Ama kardeşim bir kez kötülük yapmakla yetinmedi, ikinci kez bu baskıcıların huzuruna çıkarıp bizi sefaletin dibine indiren bir karar aldırmayı da başardı. Ve şimdi de hâlâ hakkımızda ne gibi düzenler kurduğunu Allah bilir! Bizi onun varlığından, kendisini, gemilerinden birinde forsa olarak kullanmak üzere, bizden satın alarak kurtarmanı dilemek üzere gelip seni bulduk!” demişler.</p>

  <p>Başkaptan onlara “Onu buraya kadar getirmek için bir düzen bulabilir misiniz? Ben de, bu durumda, onu, geciktirmeden deniz üzre yollamayı üstleneyim!” diye yanıt vermiş. Onlar da “Bizim onu buraya getirmemiz çok zor! Ama sen bu akşam bizim çağrılımız olmayı kabul edersen ve birlikte, fazla değil, iki adamını getirirsen daha iyi olur. O uyuduğu zaman, beşimiz birden onu yakalar, ağzına bir tıkaç sokar ve sana teslim ederiz! Ve sen, geceden yararlanarak onu evden çıkarır ve ne istersen onu yaparsın!” diye yanıt vermişler. Kaptan da onlara “Tam olarak işitilmiş ve uygun görülmüştür! Onu kırk dinara bana bırakır mısınız?” demiş. Onlar da “Bu, gerçekten çok az! Ama senin hatırın için kabul ediyoruz. Gece olunca falan sokağa, falan camiin yanındaki eve gelirsin, içimizden birini seni bekler bulursun! Ama adamlarından ikisini birlikte getirmeyi sakın unutma!” diye yanıt vermişler. Ve gidip kardeşleri Cevder’i bulmak üzere uzaklaşmışlar; ve kısa bir süre sonra onu bulup şuradan buradan konuşmuşlar ve belli bir sürenin sonunda Salim bir isteği varmışçasına onun elini öpmüş. Cevder de, ona “Ne dileğin var, kardeşim?” diye sormuş. O da “Bil ki, ey kardeşim Cevder, benim, senin yokluğunda birkaç kez beni evine çağıran, bana her zaman saygı gösteren bir arkadaşım var. Bu tutumuyla beni kendine borçlu kılmıştır. Bugün teşekkür etmek üzere ona bir ziyarette bulundum; beni yemek yemeye alıkoymak istedi; ben de kendisine ‘Ben kardeşim Cevder’i evde tek başına bırakamam!’ dedim. Bana ‘Onu da birlikte getir!’ dedi. Kendisine ‘Kabul edeceğini sanmıyorum. Ama sen, kardeşlerinle birlikte bu akşam bizim çağrımızı kabul edebilirsin!’ diyerek yanıt verdim. Çünkü o sırada kardeşleri de yanındaydı, ben de laf olsun diye ve çağrımı kabul edeceklerini sanmaksızın, nezaket gereği onları da davet etmiş oldum; ama ne yazık ki, onlar hiçbir güçlük çıkarmadılar; kardeşleri onların kabul ettiklerini görünce, kendisi de çağrıyı kabul etti ve bana ‘Bizi sokağın girişinde mescit kapısı yakınında bekle, kardeşlerimle gelip seni bulurum!’ dedi. Şimdiyse, kardeşim Cevder, beni orada bekliyor olmalılar! Ben sana sormadan böyle özgürce davrandığım için çok utanıyorum! Sana sonsuza dek minnettar kalmam için onları bu akşam konuk etmeni senden rica ediyorum. Senin iyiliklerin zaten bizi boğazımıza kadar doyurmuştur ve evinde her şey boldur, kardeşim! Ama şu veya bu nedenle onları evinde konuk etmek istemiyorsan, bir komşu evinde benim ağırlamama izin ver!” demiş. Cevder “Peki, onları neden komşuların evinde ağırlayacaksın, ey Salim? Bizim evimiz pek mi dar ve biz konuksever değil miyiz? Yoksa onlara yedirecek yemeğimiz mi yok? Aslında bu konuda bana danışmamış olmanda da utanılacak bir şey yok! Senin için onları içeri buyur etmekten başka yapacak şey yok! Onlara bol bol, arkası hep gelecekmiş gibi cömertçe davranışta bulunur, yemek ve tatlı sunarsın! Ve bundan böyle benim yokluğumda dostlarını eve çağırmak istersen, gerekli tüm yemekler ve daha fazlası için anama başvurman yeter! Şimdi git, bu akşam gelecek dostlarını bul! Allah’ın kutsaması bize böylesi konuklar aracılığıyla iner, kardeşlerim!” diye yanıt vermiş.</p>

  <p>Bu sözleri duyunca Salim, kardeşi Cevder’in elini öpmüş ve mescidin kapısına, konuklarını bulmaya gitmiş; ve onları çabucak alarak eve getirmiş. Cevder onların onuruna ayağa kalkıp kendilerine “Hoş geldiniz!” demiş; sonra yanına oturtmuş ve onları alet edecek bahtın kendisi için neler sakladığından kuşkulanmaksızın onlarla dostça konuşmaya başlamış. Ve anasına “Bize şu çeşnide, şu çeşnide ve şu çeşnide yemek getir!” diyerek çeşitli çeşnide kırk tabaklık bir sofra hazırlamasını rica etmiş. Konuklar, ikramın Salim ve Selim kardeşler tarafından yapıldığını sanarak yemek yiyip iyice doymuşlar. Gecenin üçte biri geçince, tatlılar ve şekerlemeler getirilmiş; ve gece yarısına kadar yenilmiş. O zaman, Salim’in bir işareti üzerine tayfalar Cevder’in üzerine atılmışlar ve hepsi birden üstüne atlayıp ağzına tıkaç sokup kollarını ve ayaklarını sımsıkı bağlamışlar ve evin dışına taşımışlar; karanlıktan yararlanarak Süveyş’e getirmişler; ve gemilerden birinin dip ambarına atmışlar ve forsa olarak tam bir yıl kürek çekmeye mahkûm etmişler. İşte Cevder’in hali böyleymiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz yetmiş dokuzuncu gece olunca, demiş ki:</i></p>

  <br/>

  <p>İşte Cevder’in hali böyleymiş!</p>

  <p>Kardeşlerine gelince, ertesi sabah uyandıklarında, olaydan hiçbir haberi olmayan analarının yanına girmişler; ve ona “Cevder hâlâ uyanmadı, galiba!” demişler. O da “Gidip uyandırın!” demiş. “Nerede yatıyor?” diye sormuşlar. Kadın “Konuklar odasında!” demiş. Kardeşlerden biri yeniden söz alarak “Bu odada hiç kimse yok! Belki de geceleyin bu gemicilerle gitmiştir! Çünkü, anne, kardeşimiz Cevder uzak ülkelere yolculuk yapmaktan zevk alır oldu! Biz de onu, kendisine ‘Seni birlikte götürelim, bildiğimiz gizli defineleri açarsın!’ diyen bu gemicilerle konuşurken işittik!” demişler. Kadın “Öyleyse, bize haber vermeksizin onlarla gitmiş bulunması mümkündür! Kendisi hakkında telaş etmemeliyiz; çünkü, Tanrı onu hayırlı yola yöneltecek ve bahtlı doğduğu ve talih ona yardımcı olduğu için, büyük zenginliklerle bize geri dönecektir!” demiş. Sonra, ne olsa çocuğunun yokluğu bir ana için güç şey olduğundan, ağlamaya başlamış. O zaman ona “Ey alçak vicdansız, demek Cevder’i böylesi bir sevgiyle seviyordun ha! Oysa biz öteki oğulların ayrılsak üzülmez, dönsek sevinmezdin! Cevder senin oğlun da, biz değil miyiz?” diye haykırmışlar. Kadın “Siz de benim oğlumsunuz, ama siz iki sefil, iki kötü kişisiniz! Babanızın ölümünden beri bana hiçbir yararınız dokunmadı ve sizinle mutlu bir gün bile geçirmedim; sizden yana da hiçbir ilgi görmedim! Cevder’e gelince, ondan çok iyilik gördüm; ve her zaman beni memnun etmek, saygı göstermek ve cömertçe davranmak için gönüllü oldu. Onun uğrunda ağlamamın haklı nedenleri var: Bana olduğu kadar, size de iyilikler yapmıştır!” diye yanıt vermiş. Zavallı analarının böyle konuştuğunu duyunca iki sefil ona hakaret edip onu dövmüşler, sonra öteki odaya geçerek ve her yanı arayarak sihirli heybeyi ve değerli şeylerle dolu öteki heybeyi bulmuşlar; ve sonunda bunlara el koymuşlar ve heybenin bir gözündeki tüm altınları ve öteki gözündeki tüm cevahirleri almışlar; ve “Bunlar babamızdan kalan mallardır!” demişler. Ama kadın “Hayır, vallahi! Bu, kardeşiniz Cevder’in malıdır! Ve bunu Magrip’ten getirdi!” diye haykırmış. Ona “Sen yalan söylüyorsun! Bu, bizim babamızın malıdır! Ve biz bunu keyfimizce harcamak hakkına sahibiz!” diye haykırmışlar. Ama, sihirli heybeye hangisinin sahip olacağı konusunda anlaşamamışlar; çünkü Salim “Onu ben alacağım!” diyor, Selim de “Hayır, ben alacağım!” diyormuş; ve aralarındaki anlaşmazlık kavgaya dönüşmüş! O zaman, anaları “Çocuklarım, aranızda altın ve cevahir dolu heybeyi paylaştınız; ama bu heybe ne paylaşılabilir, ne bölünebilir! Yoksa sihri bozulur ve erdemi kaybolur. Siz iyisi mi onu bana bırakın! Ve ben, her gün, her dilediğiniz zaman istediğiniz yiyecekleri oradan çıkarayım! Kendim için de, size, biraz ekmek ve bana ayıracağınız bir lokma yemekle yetineceğime dair söz veririm! Ve eğer, daha fazla olarak, siz bana giyecek olarak ihtiyaç duyduklarımı verirseniz, bu sizin bakımınızdan sırf bir cömertlik gösterisi olacaktır, kesinlikle bir zorunluluk değil! Böylece her biriniz, hiçbir engel bulunmadan, istediğiniz ticareti yapabilirsiniz! Ben de sizin, benim yavrularım olduğunuzu, kendimin de anneniz olduğumu unutmam. Birlikte ve uyum içinde oluruz. Böylece kardeşiniz döndüğünde, utanılacak bir haliniz ve davranışlarınızdan dolayı onun sizde kusur bulması söz konusu olmaz!” demiş. Ama onlar analarının nasihatlarını dinlemek istememişler ve geceyi yüksek sesle aralarında tartışarak ve öylesine kavga ederek geçirmişler ki, yandaki komşu evinde konuk bulunan hükümdarın bir okçusu, tüm söylenenleri duymuş; ve noktası noktasına uyuşmazlıklarının nedenini anlamış. Ve hemen ertesi gün saraya gidip Şemsü’d-Devle adındaki hükümdardan bir konuşma isteminde bulunmuş; ve ona tüm işittiklerini anlatmış. Hükümdar da hemen Cevder’in iki kardeşinin araştırılmasını ve tam bir itirafta bulunana kadar işkence görmelerini emretmiş. Hükümdar onlardan iki heybeyi almış, onları da zindana attırmış. Bundan sonra Cevder’in anasına günlük ihtiyaçlarını karşılayacak bir maaş bağlatmış. Ve işte bunlar olup bitmiş!</p>

  <p>Cevder’e gelince! Süveyş başkaptanına ait gemide bir yıl esir kaldıktan sonra, bir gün gemi bir fırtınaya kapılmış; yönetilemez bir hale gelmiş ve kayalıklı bir kıyıya çarpmış; tamamen parçalanmış ve içindekiler boğulmuş. Yalnız yüzerek kıyıya ulaşan Cevder hayatta kalmış. Ve kıyıya çıkarak ülkenin içine girebilmiş. Böylece, Bedevilerin çadır kurduğu bir vahaya ulaşmış; ona başına gelenleri sormuşlar ve gemici olup olmadığını öğrenmek istemişler. O da bunlara gerçekte gemici olduğunu ve batan bir geminin üzerinde bulunduğunu anlatmış; ve öyküsü üstüne tüm ayrıntıları sergilemiş.</p>

  <p>O sırada vahadan geçmekte olan Cidde halkından tacir bir kişi varmış; Cevder’in öyküsünü dinleyince duygulanarak ona çok acımış ve kendisine “Ey Mısırlı, benim hizmetime girmek ister misin? Karşılığında sana giysiler sağlar ve seni yanımda Cidde’ye götürürüm!” demiş. Cevder de onun hizmetine girmeyi kabul etmiş ve onunla birlikte yola çıkıp Cidde’ye ulaşmış; orada tacir kendisine cömertlik göstermiş ve onu hayırla donatmış. Bir süre geçtikten sonra, tacir Mekke’ye hacca gitmiş, onu da birlikte götürmüş. Mekke’ye ulaştıklarında...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz sekseninci gece olunca, demiş ki:</i></p>

  <br/>

  <p>Mekke’ye ulaştıklarında, Cevder çabucak gidip ibadet gereği yapacağı yedi kez dönüşü yerine getirmek üzere, Kutsal Kâbe’nin yöresindeki tavafa katılmış ve tam da orada, merasime katılmış hacılar arasında dostu Magripli Şeyh Abdüssamed’e rastlamış; o da yedi kez Kâbe’yi tavaf ediyormuş. Magripli de onu görmüş ve kendince, bir kardeş selamıyla onu selamlamış ve ondan haber sormuş. Bunu duyunca Cevder ağlamış. Sonra başına gelen her şeyi ona anlatmış. Magripli de onu elinden tutmuş ve kaldığı eve götürmüş; ona cömertlik göstermiş, göz kamaştıran ve eşsiz bir giysiyle donatmış ve ona “Mutsuzluk senden ırak olsun, ey Cevder!” demiş. Sonra onun için yıldız falına bakmış ve bu yoldan kardeşlerinin başına gelen her şeyi görmüş ve ona “Bil ki, ey Cevder, kardeşlerinin başına şunlar, şunlar gelmiş; ve şimdi onlar Mısır hükümdarının zindanlarında hapsedilmiş bulunuyorlar. Ama sen, tüm dini merasimler bitinceye kadar benim evimde misafir kalabilirsin! Bundan sonra her şeyin yolunda gittiğini göreceksin!” demiş. Cevder “İzin verin bana, efendim, buraya birlikte geldiğim taciri gidip bulayım, onun hatırını kırmayayım ve iznini alayım! Sonra hemen senin yanına dönerim!” demiş. Magripli de “Öyleyse git, hatırını kırma ve izin al; sonra gecikmeksizin geri dön, zira aslında, birlikte yenen ekmeğin zorunlulukları vardır!” demiş. Ve Cevder, efendisi Ciddeli taciri bulmaya gitmiş, onun hatırını sormuş ve kendisine “Burada benim için bir kardeşten de değerli olan bir dostumu buldum!” demiş. O da “Git onu bul, onuruma bir şölen verelim!” diye yanıt vermiş. Cevder “Vallahi! Onun şölenle falan bir ilgisi yok! Çok zengin bir aileden gelmekte ve emrinde birçok hizmetkâr bulunmaktadır!” demiş. Bunun üzerine, tacir ona yirmi dinar vermiş ve “Bunları al ve benim vicdanımı rahat ettir ve beni sorumluluktan kurtar!” demiş. Cevder “Tanrı seni benim yüzümden her türlü borçtan ırak eylesin!” diye yanıt vermiş. Ve ondan izin alarak gidip dostu Magripliyi bulmak üzere oradan ayrılmış. Ama yürümekte iken yolunda fakir bir adama rastlamış ve ona, sadaka olarak yirmi dinarı vermiş; sonra Magriplinin yanına ulaşmış ve onun yanında tüm kutsal görevleri ve hac farizasını yerine getiresiye kadar kalmış.</p>

  <p>O zaman Magripli gelip onu bulmuş ve parmağından Cevder’in daha önceleri Eş-Şemerdel Definesi’nden kendisine getirdiği yüzüğü çıkarıp “Tüm dileklerini yerine getirecek olan bu yüzüğü al, ey Cevder! Ve gerçekten bil ki, bu yüzüğün hizmetkârı, Gürüldeyen Gökgürültüsü adlı bir ecinnidir, ona vereceğin bütün buyrukları yerine getirecektir! Bunun için yüzüğün kaşına elini sürmen yeter; Gürüldeyen Gökgürültüsü hemen karşında belirecek ve senin bütün emirlerini yerine getirip istediğini, evrenin tüm servetini istemiş olsan da, sana ulaştıracaktır” demiş. Ve işleyişini göstermiş olmak için, onun önünde başparmağıyla yüzüğü ovmuş. Birdenbire ifrit Gürüldeyen Gökgürültüsü belirmiş ve Magriplinin önünde eğilerek ona “İşte karşındayım, ya Seydi! Emret ki, emret ki, emrin yerine getirilsin! İste ki, istediğini ele geçir! Harap bir evin yeniden yapılmasını mı, yoksa çiçekler içindeki bir kentin harap edilmesini mi istersin? Öldürmemi mi, kahretmemi mi istersin? Bir hükümdarın canını mı alayım, yoksa sadece ordularını darmadağın mı edeyim? Konuş!” demiş. Magripli, “Ey Gökgürültüsü, işte bundan sonra senin efendin bu kişidir! Onu sana övgüyle tanıtırım! Kendisine iyi hizmet et!” diye yanıt vermiş. Sonra onu geldiği yere yollamış ve Cevder’e dönerek, ona “Unutma ki Cevder, bu yüzük aracılığıyla sen, bütün düşmanlarını yenmek ve onlardan öç almak gücüne sahip oluyorsun! Kudretinin derecesini bilmezlik etme!” demiş. Cevder de “Bu durumda, ey efendim, kendi ülkeme ve evime dönmek isterdim!” demiş. O da “Sürt yüzüğe, ifrit Gökgürültüsü karşında belirince ve sana ‘İşte karşındayım, dile ki dileğin yerine getirilsin!’ dediği zaman, kendisine ‘Sırtına binmek istiyorum! Beni hemen bugün götür!’ de! Sana itaat edecektir” diye yanıt vermiş.</p>

  <p>Bunun üzerine Cevder, Magripli Abdüssamed’e veda etmiş ve yüzüğü ovuşturmuş. O anda Gürüldeyen Gökgürültüsü belirmiş ve ona “İşte karşındayım! Dile ki, dileğin yerine gelsin!” demiş. Cevder de “Beni hemen bugün Kahire’ye götür!” diye yanıt vermiş. İfrit de “Kolay bir şey bu!” demiş; ve ikiye katlanarak onu omzuna almış ve onunla birlikte uçmuş! Yolculuk öğleden geceyarısına kadar sürmüş ve ifrit Cevder’i, Kahire’deki anasının evine bırakmış ve gözden kaybolmuş. Cevder’in anası onun içeri girdiğini görünce, ayağa kalkmış ve onu ağlayarak selamlamış. Sonra ona, kardeşlerinin başına geleni anlatmış ve hükümdarın onları nasıl dövdüğünü, onlardan sihirli heybe ile altın ve cevahir heybesini aldığını anlatmış! Cevder de, bunları işiterek kardeşlerinin bahtına ilgisiz kalmamış ve anasına “Bunun için kendini üzme! Ben, şu anda, ne yapabileceğimi sana gösterecek ve kardeşlerimi sana ulaştıracağım!” demiş. Aynı anda yüzüğün kaşını ovalamış; yine aynı anda yüzüğün hizmetkârı belirmiş ve “İşte karşındayım! Dileğini söyle ki yerine getirilsin!” demiş. Cevder “Senden gidip kardeşlerimi hükümdarın zindanından kurtarmanı ve buraya getirmeni istiyorum!” demiş. Ve ecinni buyruğu yerine getirmek üzere gözden kaybolmuş.</p>

  <p>O sırada Salim ile Selim hücrelerinde, büyük acılar ve derin kederler ve ıstıraplar içinde uzanıp yatmakta imişler; kendilerine yapılan işkenceler o denli ağırmış ki, ölümü bir kurtuluş sayıyor, acılarına son verecek bir çare gibi görüyorlarmış. Ve tam o sırada, aralarında tam da bu konuyu görüşüyorlarken, ayaklarının ucunda birdenbire toprağın yarıldığını ve Gürüldeyen Gökgürültüsü’nün ortaya çıktığını görmüşler. İfrit onları, daha korkudan bayılmalarına fırsat vermeden kollarına almış ve onlarla birlikte yerin derinliklerine dalmış; onun kollarında bayılan iki kardeş, ancak analarının evinde ayılarak kendilerini analarıyla kardeşleri Cevder’in arasında oturur görmüşler; anaları üzerlerine eğilip onlarla ilgileniyormuş. Ve Cevder, onların gözlerini açtıklarını görünce, kendilerine “Tüm selamlar üzerinize olsun, ey kardeşlerim! Beni tanımadınız mı, unuttunuz mu yoksa...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz seksen birinci gece olunca, demiş ki:</i></p>

  <br/>

  <p>“Tüm selamlar sizin üzerinize olsun ey kardeşlerim! Beni tanımadınız mı, unuttunuz mu yoksa?” demiş. Başlarını önlerine eğmişler ve sessizce ağlamaya başlamışlar. Bunu gören Cevder “Ağlamayın! Çünkü sizi azdıran bir hırsa bürüyerek bana karşı çıkaran melun Şeytan’dır! Ağlamayın artık! Bir bakıma, Yakub’un oğlu Yusuf’a benzerlik gösterdiğimi düşünmek benim için bir teselli olmaktadır. Aslında Yusuf’un kardeşleri, ona karşı sizin bana davrandığınızdan daha acımasız davranmışlardı; çünkü onu, fazladan, bir kuyunun dibine atmışlardı. Pişmanlık duyarak sadece Tanrı’dan af dileyin, o sizi affedecektir; çünkü onun acıması boldur ve Büyük Bağışlayıcıdır; bense sizi çoktan bağışladım! Hoş karşılamalar üzerinize olsun! Bundan böyle hiçbir korkunuz, hiçbir zorlanmanız olmasın!” demiş. Ve onları teselli etmeye ve yürekleri yatışıncaya kadar sakinleştirmeye çalışmış; sonra da başına gelen her şeyi ve Mekke’de Şeyh Abdüssamed’e rastlayıncaya kadar çektiği sıkıntıları anlatmış. Ve onlara aynı şekilde sihirli yüzüğü göstermiş.</p>

  <p>Bunun üzerine onlar da kendisine “Kardeşimiz, bu kez bizi bağışla! Eğer bir daha eskiden olduğu gibi davranırsak, sana nasıl uygun gelirse, bize onu yaparsın!” demişler. O da “Artık hiçbir pişmanlık ve kaygı duymayın! Ve bana çabuk hükümdarın size ne yaptığını anlatın!” demiş. Onlar da “Bizi sopayla dövdürdü ve daha kötü şeylerle tehdit etti, sonra da elimizden iki heybeyi aldı!” demişler. O da “Öyleyse, gününü görür!” demiş. Ve yüzüğün kaşını ovmuş; ve hemen ifrit Gürüldeyen Gökgürültüsü belirmiş.</p>

  <p>Onu görür görmez, iki kardeş heyecana kapılmış ve yüreklerinde Cevder’in onun aracılığıyla kendilerini öldürteceği endişesi uyanmış. Ve ağlayarak analarına koşmuşlar; ona “Anamız, kendimizi senin sevecen korumana terk ediyoruz! Bizi koru anamız!” diye haykırmışlar. Kadın onlara “Korkmayın, çocuklarım!” diye yanıt vermiş. Bu sırada Cevder, Gökgürültüsü’ne “Hükümdarın hazinesindeki kardeşlerimden alınmış bulunan sihirli heybe ve altın ve cevahirle dolu öteki heybeyle birlikte mücevherat ve başkaca değerli ne varsa, hiçbir şey bırakmadan, alıp bana getirmeni emrediyorum!” demiş bulunuyormuş. Yüzüğün ecinnisi “İşittim ve itaat ettim!” diye yanıt vermiş ve o anda buyruğu yerine getirmek üzere gitmiş ve hemen dönüp Cevder’in önüne, hiç dokunulmadık halleriyle iki heybeyi ve “Ya Seydi hazinede hiçbir şey bırakmadım!” diyerek hükümdarın hazinesini koymuş. Bunun üzerine Cevder, anasına, değerli şeylerle dolu heybeyle hükümdarın hazinesini teslim etmiş ve çok iyi saklamasını tembih etmiş. Sihirli heybeyi de önüne koymuş. Sonra yüzüğün ecinnisine “Sana hemen bu gece yüksek ve göz kamaştıran bir saray inşa etmeni ve onu altın suyuyla, halılarla ve gösterişli eşyayla süslemeni ve bütün bunları sabaha kadar tamamlamanı emrediyorum!” demiş. Ve yüzüğün ecinnisi Gürüldeyen Gökgürültüsü de “İsteğin yerine getirilecektir!” diye yanıt vermiş ve toprağın bağrında kaybolmuş. O sırada Cevder sihirli heybeden nefis yemekler çıkarmış ve anası ve kardeşleriyle doyuncaya kadar yemişler; sonra da gidip sabaha kadar uyumuşlar.</p>

  <p>Yüzüğün ecinnisine gelince, hemen yoldaşları yeraltı ifritlerini toplamaya gitmiş; ve onların içinden inşaat işlerinde en beceriklilerini seçerek hep birlikte işe koyulmuşlar. Kimileri taş yontmaya, kimileri inşaata, öbürleri de badanalamaya; kimisi yontmaya ve kazmaya, kimisi de halı yapıp sermeye ve salonu döşemeye koyulmuşlar. Öylesine çalışmışlar ki, gün doğarken saray tamamıyla bitip döşenmiş! O zaman yüzüğün ecinnisi, Cevder’in önüne gelmiş ve ona “Ya Seydi, saray bitti ve döşenmesi tamamlandı! Gelip bakar ve inceler misin?” demiş. Bunu duyan Cevder, ayağa kalkmış ve anası ile kardeşlerini yanında götürerek hep birlikte sarayı incelemişler ve aklı karıştıran mimarisinin güzelliği ve mutlu düzenlenmesiyle eşi bulunmadığını görmüşler; Cevder de binanın gerçekten gösterişli ön yüzüne bakarken büyülenmiş ve bütün bunlara hiçbir masraf yapmadan sahip olduğunu düşünerek hayranlık duymuş. Sonra anasına dönerek ona “Bu sarayda oturmak ister misin?” diye sormuş. O da “Çok isterdim!” demiş ve oğlu için iyi dilekler dileyerek Tanrı’nın kutsamasının başının üstünde olmasına dua etmiş. Bunun üzerine Cevder tılsımlı yüzüğü ovuşturmuş ve hemen beliren ecinniye “Bana hemen kırk genç ve güzel beyaz köle kız ile kırk endamı güzel genç siyahi köle kız; kırk beyaz oğlan ve kırk zenci haremağası getir!” demiş. O da “Bunların hepsi getirilecektir!” demiş. Ve kırk yoldaşıyla birlikte uçarak Hint, Sindi ve İran ülkelerini ziyaret etmiş; ve tüm güzellikleri taşıyan kırk beyaz kız ile tüm anlamıyla yakışıklı kırk beyaz delikanlıyı toplamışlar. Her iki cinsten kırkar beyaz köleyi bulduktan sonra, kırk güzel zenci kız ile kırk yakışıklı zenci delikanlı bulmuşlar ve bunların hepsini Cevder’in sarayına taşımışlar. Ve Gökgürültüsü, bunların tümünü birer birer Cevder’in önünden geçirmiş; o da hepsini uygun bulmuş ve “Şimdi onların her birine, en iyisinden birer giysi vermek gerek...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz seksen ikinci gece olunca, demiş ki:</i></p>

  <br/>

  <p>“Bunların her birine, en iyisinden birer giysi vermek gerek!” demiş. O da “İşte!” diye yanıt vermiş. O yine “Anama da, bana da güzel birer giysi gerek!” deyince, Gökgürültüsü hepsini getirmiş; güzel beyaz ve siyah genç köle kızları kendisi giydirmiş ve onlara “Şimdi gidin efendinizin ve efendinizin annesinin ellerini öpün! Ve onun size vereceği buyrukları hemen yerine getirin ve onu gözlerinizden bir an ayırmayın, ey beyaz ve siyah köleler!” demiş. Sonra ecinni Gökgürültüsü aynı şekilde beyaz ve siyah erkek köleleri giyindirmiş; ve onları Cevder’in elini öpmeye göndermiş. Sonra da aynı zevkle Salim ve Selim’i giydirmiş. Ve herkes giyindikten sonra, Cevder, gerçekte, göze, bir şah gibi, kardeşleri de vezirleri gibi görünmüş.</p>

  <p>Saray oldukça geniş olduğundan, Cevder kanatlardan birinde kardeşi Salim’i ve hizmetkârlarıyla cariyelerini, bir diğer kanatta kardeşi Selim ile hizmetkârlarını ve cariyelerini barındırmış. Kendisine gelince, sarayın orta bölümünde anasıyla birlikte oturmuş. Ve her biri kendi yerlerinde tam bir sultan gibi imişler. Ve işte onların durumu böyle imiş.</p>

  <p>Hükümdara gelince! Başhazinedar ertesi sabah, hükümdarın ihtiyacı için birkaç şey almak üzere hazine dairesine girince, dolapları açmış; fakat hiçbir şey bulamamış! Ve dolaplar tam da şairin anlattıklarına uygun durumdaymış:</p>

  <div class="gir1">
    <p>Bu yaşlı ağaç gövdesi zengindi ve uğuldayan arıların kovanı ve altın renkli balların yansıdığı yerdi; ama arı topluluğu uçup da kovanı boş bırakınca boşlukla dolu taşlı bir kovuktan başka bir şey değil artık!</p>
  </div>

  <p>Ve başhazinedar, bu durumu görünce, büyük bir feryat kopararak baygın düşmüş. Kendine geldiği zaman, ellerini havaya kaldırarak çabucak hazine dairesinden çıkmış, koşup hükümdar Şemsü’d-Devle’yi bulmaya gitmiş; ve ona “Ey Emirü’l-Müminin, hazinenin bu gece boşaltılmış bulunduğunu sana bildirmeye geldim!” demiş. Hükümdar “Ey sefil, hazinemde bulunan serveti ne yaptın?” diye haykırmış. O da “Vallahi! Ben bir şey yapmadım! Ne olduğunu da, hazinenin nasıl boşaltılmış bulunduğunu da bilmiyorum! Dün akşam vakti, âdet edindiğim gibi hazineyi denetlemiş ve onu dolu bırakmıştım; bu sabah ziyaret ettiğimde ise boş buldum; içeride hiçbir şey kalmamış! Bununla birlikte kapılar zorlanmamış; hiçbir delinme ya da kırılma izi yok; kapıların üzerindeki kilitlere de dokunulmamış! Böyle olunca hazineyi bir hırsız soymamış demektir!” diye yanıt vermiş. Hükümdar “Peki, heybe de aynı şekilde gözden yok olmuş mu?” diye sormuş. O da “Evet!” demiş. Bu sözleri duyunca hükümdarın aklı başından uçar gibi olmuş, iki ayağı üzerinde dikilmiş ve başhazinedara “Düş önüme!” demiş. Ve hazinedar hazineye doğru yürümüş; hükümdar da onu izleyerek hazineye ulaşmış ve gerçekten, onu, dışarıdan içeri girilmediği halde içerden boşaltılmış olarak bulmuş; hükümdar şaşmış ve tükenmiş ve “İşte, benim kudretimden ve öfkemden yılmaksızın hazinem soyulmuş!” demiş. Ve gerçekten büyük bir öfkeye kapılarak hemen Divan’ı toplamış; sarayın emirleri ve ileri gelenleri Divan’a girmişler ve birbirlerine korkuyla hükümdarın öfkesinin nedenini sormuşlar! Hükümdar onlara “Ey siz, hepiniz, bilin ki, hazinem bu gece soyulmuştur; ve ben, bana bu denli hakaret ederek ve beni bunca alçaltarak ve de öfkemden korkmayarak bu işi yapanı bilmiyorum!” demiş. Onlar da durumu sorunca hazinedar kendilerine “Dün hazinede her şey vardı; bu sabah ziyaret ettiğimde onu boşalmış; dışarıda hiçbir delinme ve kapıda kırılma olmaksızın içerdeki her şeyin soyulmuş olduğunu gördüm!” demiş. Hepsi son kertede şaşırmış ve ne yanıt vereceklerini bilememiş. Hükümdarın şimşek çakan gözlerinin önünde başlarını eğmiş ve sessiz kalmışlar. Ama aynı anda içeriye daha önce hükümdara, Salim ve Selim’i ihbar eden okçu girmiş ve “Ey zamanın hükümdarı, bu gece öyle akıl almaz şeyler gördüm ki, bir türlü uyuyamadım” demiş. Hükümdar da ona “Peki, ne gördün bakalım?” diye sormuş. O da “Bil ki, ey zamanın hükümdarı, bütün geceyi, duvarcıların inşaat yapmalarını ve çekiç, mala ve diğer gereçleri kullanmalarını seyrederek oyalandım ve hoşça vakit geçirdim. Ve gün doğarken, şu yanda harika ve dünyada eşi bulunmaz bir sarayın bütün haşmetiyle yükseldiğini gördüm. Bu konuda bilgi edinmek istedim; bana ‘Ömer oğlu Cevder geziden döndü ve bu sarayı yaptırdı! Ve kendisiyle birlikte birçok esireler ve genç oğlanlar getirdi! Büyük bir zenginliğe ve sonsuz bir mal varlığına sahip! Kardeşlerini de hapisten kurtardı! Şimdi sarayında sultanlar gibi yaşıyor!’ dediler” demiş.</p>

  <p>Okçunun bu sözleri üzerine, hükümdar “Hemen gidip hücreye baksınlar!” demiş. Gidip hücreye bakılmış ve dönülüp hükümdara, Salim ve Selim’in artık orda bulunmadıkları bildirilmiş! Bunu duyan hükümdar “Hırsızı yakaladım! Salim ve Selim’i hapishaneden kaçıran kişi, hazinemi de çalan kişidir!” diye haykırmış. Büyük vezir de “Kim bu?” diye sormuş. O da “Kardeşleri Cevder’dir! Ve iki heybeyi de çalan odur! Ey vezirim, sen hemen şimdi başlarında bir emir bulunduğu halde elli savaşçıyı, onu yakalamak üzere yolla! Tüm mallarını mühürledikten sonra onları buraya getir ki, onları asayım!...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz seksen üçüncü gece olunca, demiş ki:</i></p>

  <br/>

  <p>“Ve buraya getir ki, onları asayım!” diye yanıt vermiş. Ve öfke içinde gittikçe daha fazla kabararak “Evet! Gidip onları bulun! Çünkü onları öldürteceğim!” diye haykırmış. Büyük vezir “Ey hükümdar, merhametli ve hoşgörülü ol! Çünkü Allah merhametlidir ve kaçan, hata işleyen ya da ayaklanan kulunu, cezalandırmada acele etmez! Ve sonra! Bir gecelik bir sürede bir sarayı inşa ettiren kişi, gerçekten, dünyada hiç kimseden korkmayacak güce sahiptir! Ve ben yollanacak emir adına endişe ederim ve ona karşı Cevder’in duyacağı hınçtan korku duyarım! Bu sorun hakkındaki gerçeği senin adına anlamak konusunda en iyi yolu buluncaya kadar sabret! Ve ancak o zaman bir terslik olmadan gerçekleştirmeyi kararlaştırdığın şeyi gerçekleştirebilirsin!” demiş. Hükümdar da “Öyleyse, vezirim, ne yapmam gerektiğini bana söyle!” diye yanıt vermiş. O da “Kendisine saraya gelmesi için çağrıda bulunmak üzere bir emir gönder. O zaman ona nasıl davranılacağını saptarım; ona büyük bir dostluk göstereceğim; ve yaptığı ya da yapmadığı şeyler konusunda onu ustaca sorgulayacağım! Bakalım ne olacak, görürüz! Eğer büyük bir gücü varsa, onu kurnazlıkla yakalarız; ama gücü zayıfsa, onu kendi gücümüzle yakalarız; ve sana teslim ederiz. Sen de ona istediğini yaparsın!” demiş. Hükümdar “Çağrılsın öyleyse!” demiş. Büyük vezir, Emir Osman adındaki bir emiri gidip Cevder’i aramak ve saraya çağırmak üzere görevlendirmiş; ve ona “Hükümdar seni saraydaki çağrılıların arasında görmeyi diler!” demesini tembih etmiş. Hükümdarın kendisi de “Ve de sakın onu almadan gelme!” diye eklemiş.</p>

  <p>Oysa bu Emir Osman budala, kibirli ve kendini beğenmiş biriymiş. Cevder’in sarayının kapısına ulaşınca, bir haremağasının kamıştan yapılma bir iskemle üzerinde eşikte oturmakta olduğunu görmüş ve ona doğru yürümüş; ama haremağası onun için ayağa falan kalkmamış ve sanki onu hiç görmemiş gibi davranarak hiç istifini bozmamış. Oysa Emir Osman epeyce göze çarpar haldeymiş; ve yanında iyice göze çarpan elli adam varmış! Ve öylece haremağasına yaklaşmış ve ona “Ey köle, senin efendin nerede?” diye sormuş. O da, başını bile çevirmeden ve ilgisiz tavrını ve kaygısız oturuşunu terk etmeden “Sarayda!” diye yanıt vermiş. Bunu gören emir çok öfkelenmiş ve ona “Ey zift suratlı uğursuz köle! Seninle konuşurken, rezil bir oğlan gibi kaygısızca bir tavırla uzanmaya utanmıyor musun?” diye haykırmış. Haremağası “Defol! Ve bir söz daha söyleme!” diye yanıt vermiş. Bu sözleri duyunca Emir Osman, öfkenin sınırlarına dayanmış ve topuzunu savurarak haremağasına vurmak istemiş. Oysa, bu haremağasının Cevder tarafından sarayın kapısında görevlendirilen yüzüğün ifriti Gürüldeyen Gökgürültüsü’nden başkası olmadığını bilmiyormuş. Ve haremağası gibi davranan ifrit, emir Osman’ın davranışını görünce, ayağa kalkıp ona sadece bir gözüyle bakmış; öbür gözü kapalıymış; ve yüzüne üfürmüş ve bu üfürüşle emir yere yıkılmış. Sonra da elinden topuzunu alarak bununla ona dört darbe vurmuş, fazla değil!</p>

  <p>Bunu görünce emirin elli savaşçısı öfkeye kapılmışlar ve komutanlarının uğradığı hakarete dayanamayarak kılıçlarını çekmişler ve öldürmek üzere haremağasına saldırmışlar. Ama haremağası görünümündeki ifrit sakince gülmüş ve onlara “Ah! Kılıç çekiyorsunuz ha, köpekler! Hele bekleyin biraz!” demiş. Ve hemen birkaçını yakalamış ve onları kendi kılıçlarını karınlarına sokarak öldürmüş ve kendi kanlarında boğmuş! Ve onları parçalamayı sürdürmüş; öylesine ki durumu gören ötekiler, başlarında emirleri olduğu halde kaçmışlar ve ancak hükümdarlarının huzuruna ulaşınca durmuşlar; o sırada Gürüldeyen Gökgürültüsü gelip kamış iskemle üzerindeki yerini yeniden almış ve kaygısız tavrını tekrar takınmış.</p>

  <p>Hükümdar Emir Osman’dan olup biteni öğrenince, öfkenin sınırına ulaşmış ve “Bu haremağasının üzerine yüz savaşçı gitsin!” demiş. Ve yüz savaşçı sarayın kapısı önüne gelmişlerse de, haremağası tarafından topuz darbeleriyle karşılanmışlar ve hırpalanarak göz açıp kapayasıya kadar geçen bir sürede kaçmaya başlamışlar. Hükümdara gelip “Bizi dağıttı ve dehşete düşürdü!” diyerek durumu anlatmışlar. Hükümdar da “Üzerine iki yüz kişi saldırsın!” demiş. Ve iki yüz kişi haremağasının üzerine çullanmış ve onun tarafından parça parça doğranmışlar. Bunun üzerine hükümdar, büyük vezire “Sen kendin, şimdi ona beş yüz savaşçıyla saldıracaksın ve onu hemen karşıma getireceksin! Onun efendisi Cevder’i ve iki kardeşini de birlikte getireceksin!” diye haykırmış. Ama büyük vezir “Ey zamanın hükümdarı, ben yanıma hiçbir savaşçı almamayı ve daha çok tek başıma ve silahsız onu bulmayı yeğlerim!” diye yanıt vermiş. Hükümdar “Git! Ve sana ne uygun geliyorsa, onu yap!” demiş.</p>

  <p>Bunun üzerine büyük vezir, silahları üzerinden çıkarmış ve beyaz bir giysiye bürünmüş; sonra da eline büyük bir tespih almış ve tespihi çekerek ağır ağır Cevder’in sarayına doğru yönelmiş. Ve söz konusu olan haremağasını iskemleye otururken görmüş; ve gülerek ona doğru yaklaşmış; karşısında yere oturmuş ve büyük bir nezaketle ona “Barış üzerine olsun!” diyerek selam vermiş. O da “Barış senin üzerine olsun ey âdemoğlu! Ne istiyorsun?” diyerek yanıt vermiş. O da, bu âdemoğlu sözünü işitince, haremağasının ecinniler içinden biri olduğunu anlamış; ve korkuyla titremiş. Sonra alçakgönüllükle “Efendin Cevder hazretleri burada mıdır?” diye sormuş. O da “Evet, saraydadır!” yanıtını vermiş. Yeniden söz alan vezir “Ya Seydi, gidip onu bularak, kendisine, ‘Ya Seydi, hükümdar Şemsü’d-Devle seni yanında bulunmaya çağırıyor; çünkü senin onuruna bir şölen veriyormuş. Ve kendisi sana selamlarını yollamış ve konukseverliğini kabul ederek ikametgâhını onurlandırmanı rica ediyormuş!’ demeni dilemekteyim” demiş. Gökgürültüsü “Beni biraz burada bekle! Gidip hoşnut olup olmayacağını öğreneyim...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz seksen dördüncü gece olunca, demiş ki:</i></p>

  <br/>

  <p>“Beni biraz burada bekle! Gidip hoşnut olup olmayacağını öğreneyim!” diye yanıt vermiş. Büyük vezir de çok nazik bir tutumla beklemiş. Meret, Cevder’i bulup ona “Bil ki, ya Seydi, hükümdar ilkin yendiğim güçlü bir emir gönderdi; yanında da bozguna uğrattığım elli savaşçı vardı! Sonra bana karşı alt ettiğim yüz savaşçı; sonra da bozguna uğrattığım ve kaçırttığım iki yüz savaşçı yolladı. Şimdi de silahsız ve beyazlar giyinmiş olarak büyük vezirini göndermiş, konuk sofrasında seni yemeğe çağırmak için! Ne dersin?” demiş. Cevder “Git, büyük veziri buraya bana getir!” diye yanıt vermiş. Gökgürültüsü de aşağı inip ona “Ey vezir, gel efendimle konuş!” demiş. Vezir “Başım üzerine!” yanıtını vermiş ve saraya çıkmış; sonra kabul salonuna girmiş; burada, Cevder’in şahlardan da saygın bir tavırla, hiçbir sultanın eşine sahip olamayacağı bir taht üzerinde ve ayaklarının önünde harika bir halı serili olarak oturmakta olduğunu görmüş. Şaşırmış ve hayretler içinde kalmış; sarayın güzelliğinden ve süslemelerinden, düzenlenişinden, mimarisinden ve eşyalarından gözleri kamaşmış; ve kendisini, karşılaştırma yoluyla, bu kadar güzel şeylerin ve sarayın sahibinin karşısında dilenciden aşağı görmüş. Ve üstelik eğilip iki eli arasından yeri öpmüş ve onun refahı için iyi dileklerde bulunmuş. Cevder de, ona “Benden ne gibi bir istekte bulunacaksın, ey vezir?” diye sormuş. O da “Efendim, dostun hükümdar Şemsü’d-Devle selamlarını yolluyor! Senin yüzünle gözlerini şenlendirmeyi şiddetle arzu ediyor; ve bu maksatla, senin onuruna bir şölen veriyor! Ona zevk vermiş olmak için kabul eder miydiniz?” diye sormuş. Cevder “Benim dostum olduğuna göre, git kendisine selamlarımı ilet ve daha çok onun bana gelmesini dilediğimi söyle!” diyerek yanıt vermiş. Vezir “Başım üstüne!” demiş. Bunun üzerine Cevder yüzüğün kaşını ovuşturmuş; ve Gökgürültüsü önünde belirmiş; ona “Bana en iyilerinden bir giysi getir!” demiş. Gökgürültüsü de giysiyi getirince, ona “Bu, senin içindir ey vezir, giy onu!” demiş. Vezir bir eşini dünyada kimsenin giymemiş olduğu giysisi içinde saraydan inmiş ve gidip hükümdarı bulmuş; ona Cevder’in durumu hakkında bilgi vermiş ve kendisine “Cevder seni davet ediyor!” demiş. Hükümdar “Haydi askerler!” demiş; hepsi ayağa kalkmışlar; ve onlara “Binin atlarınıza! Benim de savaş atımı getirsinler! Gidip Cevder’i görelim!” demiş. Sonra ata binmiş ve tüm muhafızları ve askerleri tarafından izlenerek Cevder’in sarayına doğru yönelmiş.</p>

  <p>Cevder, uzaktan hükümdarın maiyetiyle birlikte geldiğini görünce, yüzüğün ifritine “İstiyorum ki, ifrit yoldaşlarını buraya insan kılığında getiresin ve sarayın büyük avlusunda, hükümdarın geçeceği yolda iki uzun sıra oluşturacak şekilde dizesin! Hükümdar, onların nicelik ve niteliklerini görerek bundan dehşet ve korku duysun! Ve yüreği titresin! O zaman benim gücümün onunkini geçtiğini anlayacak ve bundan bir pay çıkaracaktır!” demiş. O anda, Gökgürültüsü, iki yüz ifriti çağırmış ve onları silahlı muhafız kılığında, zengin zırhlara bürünmüş, müthiş görünümlü ve iri kıyım hale sokmuş. Hükümdar da saraya iki sıra muhafız arasından yürüyerek girmiş ve onların korkunç görünüşü karşısında yüreğinin titrediğini duyumsamış. Sonra saraya çıkmış ve Cevder’in bulunduğu salona girmiş; ve onu gerçekten hiçbir şah veya sultanda bile görülmeyen bir tavır ve edayla tahtında oturur bulmuş! Selam verip önünde eğilmiş ve iyi dileklerini dile getirmiş. Cevder onun onuruna ayağa kalkmadığı ya da saygı göstermediği ve de oturmaya çağırmadığı halde! Hatta aksine! Onu, kendi önemini vurgulamak için, ayakta tutmuş. Hükümdar, tüm direnme gücünü yitirerek orada artık kalıp kalmayacağını bilmez hale gelmiş. Cevder de, bir süre geçtikten sonra, sonunda, ona “Gerçekte, senin yaptığın gibi, savunmasız kimseleri ezmek ve onları mallarından etmek bir yönetim tarzı mıdır, dersin?” diye sormuş. O da “Efendim, beni bağışlayın! Beni böyle davranmaya iten açgözlülük ve hırstır! Ve de bu benim bahtımdır! Zaten hata olmasaydı, bağışlama da olmazdı!” diye yanıt vermiş. Ve geçmişte işlemiş olabileceği kusurlardan dolayı af dilemeyi sürdürmüş; ve hoşgörü ve bağışlanma dilemiş; ve bu özür dilemeler arasında şu dizeleri de okumuş:</p>

  <div class="gir1">
    <p>Ey sen, yüce gönüllü kişi, şanlı atalardan gelmiş, soylu bir ırkın evladı, geçmişte senin hakkında yaptığım haksızlıklardan ötürü beni kınama!</p>

    <p>Sen de bazı kötü işlerden suçlu olsaydın, nasıl biz seni bağışlamaya hazır bulunacak idiysek, sen de bizi bağışla!</p>
  </div>

  <p>Ve Cevder’in önünde, böylece boyun eğmeyi, Cevder ona “Tanrı seni affetsin!” deyinceye kadar sürdürmüş ve ona oturmak için izin vermiş; o da oturmuş. O zaman Cevder onu himayenin giysisiyle donatmış ve kardeşlerine sofra yaymaları ve çeşitli olağandışı yiyecekler getirmeleri buyruğunu vermiş. Ve yemekten sonra, hükümdarın maiyetinde bulunanlara güzel giysiler vermiş ve onlara saygı ve cömertlikle davranmış. Ancak o zaman hükümdar izin alıp saraydan çıkmış; ve sonra hemen her gününü Cevder ile birlikte geçirmek için buraya gelir olmuş; hatta ülkesinin işlerini görmek için başkanlık ettiği Divan’ını bile onun sarayında toplamayı âdet etmiş. Ve ikisi arasındaki dostluk ve arkadaşlık artık pekişmiş. Böylece bir süre yaşamışlar. Ama günün birinde hükümdar, büyük veziri ile başbaşa vermiş, otururken, ona “Ey vezir, Cevder’in beni öldürüp tahtı elimden almasından korkuyorum...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz seksen beşinci gece olunca, demiş ki:</i></p>

  <br/>

  <p>“Ey vezir, Cevder’in beni öldürüp tahtı elimden almasından korkuyorum!” demiş. Vezir “Ey zamanın hükümdarı, tahtın söz konusu ise, Cevder’in senin elinden alacağından korkma! Çünkü Cevder’in kudreti ve büyük zenginliği hükümdarlarınkinden daha hatırı sayılır boyuttadır! Senin tahtını ne yapsın? Zaten senin tahtın onun için şimdiki durumuyla bir güçsüzlük belirtisidir! Ama seni öldürmesi konusuna gelince, bundan endişe ediyorsan, senin bir kızın var! Onu kendisiyle evlendirmen ve devlet gücünü onunla paylaşman kaçınılmazdır! O zaman onunla aynı koşullar içinde olursun!” diye yanıt vermiş. O da “Ey vezir, sen, benimle onun arasında aracı ol!” demiş. Vezir de “Bunun için onu sarayına çağırmalısın; ve geceyi sarayın büyük salonunda geçirmeliyiz! O zaman kızına en iyi giysilerine bürünmesini ve salonun kapısından bir şimşek gibi geçmesini emredersin! Cevder de onu fark edecek; merakı alabildiğine kabaracak ve bir ara görünen sultanın hayaliyle ruhu öylesine şenlenecek ki, ona çılgınca âşık olacak; onun kim olduğunu bana soracaktır. O zaman kendisine gizemli bir şekilde eğilip ‘Hükümdarın kızıdır!’ diyeceğim! Ve onunla bu konuda görüşmeyi sürdürerek sözü alıp bırakacak ve konuya dalıp çıkacak; sonunda ona, fark ettirmeden, kızını senden istemeye gelmek kararını verdirecek bir havaya sokacağım! Ve sen böylece onu kızınla evlendirerek ikiniz arasındaki anlaşmayı pekiştirmiş olacaksın!” demiş. Hükümdar da “Doğru söylüyorsun, ey vezir!” diyerek cevap vermiş. Ve bir şölen vererek Cevder’i saraya çağırmış ve şenlik ve eğlence içinde büyük sarayda oturup gün bitimine kadar hoşça vakit geçirmişler.</p>

  <p>Hükümdar, eşine, genç kızı, en güzel giysilerini giydirerek en güzel ziynetlerle donatması ve böylece şölen salonunun önünden geçirmesi için haber yollamış bulunuyormuş. Genç kızın annesi de, kendisinden istenen her şeyi yapmış. Ve genç kız güzelliğiyle ve taktığı elmaslarla parıldayarak bir şimşek gibi salonun kapısından geçerken, Cevder onu fark etmiş ve hafif bir hayranlık feryadı kopararak derin derin içini çekmiş ve “Ah!” demiş. Bütün organları gevşemiş ve yüzü sararmış. Ve aşk, tutku, arzu ve ateş içine girip ona egemen olmuş. O zaman vezir ona “Tüm dert ve kederler senden ırak olsun, efendim! Seni niçin acaba, ansızın değişmiş ve acı çeker gibi keder içinde görüyorum?” demiş. O da “Ey vezir, şu genç kız, kimin kızıdır? Beni kendine kul etti ve fikrimi perişan kıldı!” diye yanıt vermiş. O da “Senin dostun hükümdarımızın kızıdır! Gerçekten hoşuna gittiyse, hükümdara sözünü edeyim de seni kızıyla evlendirsin!” demiş. O da “Ey vezir, konuş onunla! Ben de, yaşamım üzerine söz veririm ki, sana istediğin her şeyi bağışlayacağım! Hükümdara da mehr olarak ne isterse sunacağım! Bu birleşmeyle dost ve yakın oluruz!” demiş. Vezir de “İstediğini elde etmen için tüm gücümü kullanacağım” demiş. Ve gizlice hükümdara bunun sözünü etmiş ve kulağına “Ey Şemsü’d-Devle, işte dostun Cevder birleşme yoluyla sana yaklaşmak istiyor! Ve kızın Sitti Asiye’yi evlilik bağıyla kendisine vermen için benim aracılığımı diliyor! Bunu reddetme ve benim aracılığımı kabul buyur! Ve kızın için mehr olarak ne istersen Cevder yerine getirmek istiyor!” demiş. Hükümdar “Mehr ödenmiş ve alınmıştır bile! Kızım da onun emrinde bir köledir! Onu kendisine eş olarak veriyorum; bunu kabul ederek bana büyük onur verecektir!” diye yanıt vermiş. Ve o geceyi artık başka bir şey kararlaştırmadan geçirmişler.</p>

  <p>Ama ertesi sabah, hükümdar Divan’ını toplamış; orada sarayının büyüklerini, küçüklerini; efendilerini, hizmetkârlarını çağırmış; koşullar dolayısıyla şeyhülislamı da getirtmiş. Cevder evlilik isteğini belirtmiş; hükümdar da kabul edip “Mehre gelince, onu aldım!” demiş ve sözleşme kaleme alınmış.</p>

  <p>Bunun üzerine Cevder, cevahir ve değerli şeylerle dolu heybeyi getirtmiş ve bunu kızının mehri olarak hükümdara sunmuş. O zaman ziller ve trampetler, davullar ve zurnalar çalınmış ve Cevder gerdek odasına girerek düğün şenlikleri tam anlamıyla başlamış. Cevder ile hükümdar birbirine sıkı sıkıya bağlı, pek çok güzel günler geçirmişler. Bir süre sonra hükümdar ölmüş.</p>

  <p>O zaman ordu, Cevder’in saltanatı kabul etmesini istemiş; o, bu öneriyi reddettiğinden, kabul edinceye kadar onu sıkıştırmışlar; ve onu sultan ilan etmişler. Sultan olarak Cevder’in ilk yaptığı iş, hükümdar Şemsü’d-Devle’nin kabrinin yanına bir cami yaptırmak olmuş; ve ona zengin vakıf gelirleri bağlamış. Bu caminin inşa edileceği yer olarak Bundukaniye mahallesini seçmiş; kendi sarayının bulunduğu yer ise Yemeniye adını taşıyormuş. Ama o zamandan beri caminin bulunduğu yere ve caminin kendisine Cevderiye adını koymuşlar.</p>

  <p>Bundan sonra sultan, iki kardeşini vezir ilan etmiş; Salim Sağ Kanat veziri, Selim ise Sol Kanat veziri olmuş. Ve böylece, barış içinde, bir yıl geçirmişler, daha fazla değil...</p>

  <p>Bu sürenin sonunda Salim, Selim’e “Kardeşim, ne zamana kadar...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dört yüz seksen altıncı gece olunca, demiş ki:</i></p>

  <br/>

  <p>Bu sürenin sonunda Salim, Selim’e “Kardeşim, ne zamana kadar biz bu durumda kalacağız? Tüm yaşamımızı Cevder yaşadıkça mutluluktan ve güçten yararlanma sıramız gelmeden onun hizmetkârları olarak mı geçireceğiz?” demiş. Selim “Onu nasıl öldürür de yüzüğü ve heybeyi elinden alabiliriz? Sen benden deneyimli ve akıllı olduğun için tek başına bir tertip bularak onu öldürebilirsin!” demiş. Salim de “Ben onun ölümü için bir tertip bulursam, sen sonra kendin Sağ Kanat veziri kalıp benim sultan olmama ve ben yüzüğe sahip olurken sen heybeyle yetinmeye razı olur musun?” diye sormuş. O da “Kabul ediyorum!” demişler. Böylece saltanat gücünü elde etmek ve hükümdar olarak şu dünyanın servetinden yararlanmak üzere Cevder’in öldürülmesi konusunda anlaşmaya varmışlar.</p>

  <p>Bir kez tertibi düzenledikten sonra, Cevder’i bulmaya gitmişler ve ona “Kardeşimiz, bu akşam gelip soframızda yemek onurunu bize vermeni çok istiyoruz; çünkü konukseverliğimizin eşiğini aşmayalı epeyce zaman oldu” demişler. O da “Artık bunu dert edinmeyin! İlkin kimin çağrısını yanıtlayacağım?” demiş. Selim “Benim çağrımı! Benim çağrılım olarak yemeklerimi tattıktan sonra, kardeşimin çağrısını değerlendirirsin!” diye yanıt vermiş. O da “Bunda bir aykırılık görmüyorum!” diye yanıt vermiş. Ve Selim’in çağrısını izleyerek Salim ile birlikte gidip sarayda onun oturduğu kanada geçmiş. Oysa orada kendisini neyin beklediğini bilmiyormuş! Çünkü, şölende daha ilk lokmayı alır almaz, etleri bir yana kemikleri bir yana dökülerek boylu boyunca yere düşmüş! Zehir hemen etkisini göstermiş.</p>

  <p>O zaman Salim ayağa kalkmış ve parmağından yüzüğü çıkarmak istemiş; ama yüzük oradan çıkmak istemediğinden, parmağı bir bıçakla kesmiş. Yüzüğü almış ve kaşını ovalamış; hemen yüzüğün hizmetkârı ifrit Gürüldeyen Gökgürültüsü belirmiş ve “İşte karşındayım! İstediğini söyle, yerine getirilecektir!” demiş. Salim ona, “Senden Selim’i yakalayıp öldürmeni istiyorum. Onun ölüsünü kaldırdıktan sonra, zaten ölmüş olan Cevder’inkini de kaldırır ve gidip iki cesedi, ordunun önde gelen komutanlarının önüne atarsın!” demiş. Hemen yüzüğün sahibi kim olursa olsun, kendisine verilen bütün emirleri yerine getiren ifrit Gökgürültüsü, Selim’i bulup öldürmüş; sonra iki cesedi de alıp tam o sırada yemek salonunda toplanmış bulunan ordu komutanlarının önüne atmış!</p>

  <p>Ordu komutanları Cevder ve Selim’in cansız cesetlerini görünce, yemek yemeyi bırakmışlar; kollarını havaya kaldırarak dehşete düşmüş ve titremeler içinde kalıp merete “Bu cinayeti kim yaptı?” diye sormuşlar. O da “Kardeşleri Salim!” diye yanıt vermiş. Ve tam o anda Salim içeri girmiş ve onlara “Ey ordularımın komutanları ve siz askerlerim, yemeğinizi yiyin ve memnun olun! Kardeşim Cevder’den devraldığım bu yüzüğün sahibi oldum. Ve şurada önünüzde duran meret, yüzüğün hizmetkârı Gürüldeyen Gökgürültüsü’dür! Ve ona kardeşim Selim’i tahtta iddiası olmasın diye öldürmesini de ben emrettim! Zaten o, bana ihanet edeceğini düşündüğüm bir haindir! Dahası, Cevder öldüğüne göre, ben, tek hükümdar olarak kalmış bulunuyorum! Beni sultanınız olarak kabul edecek misiniz, yoksa yüzüğü sürtüp büyük küçük son bireyinize kadar hepinizi ifritin eliyle öldürteyim mi?” demiş Bu sözleri duyan ordu komutanları, büyük bir korkuya kapılarak karşı çıkmayı göze alamamışlar ve “Seni hükümdar ve sultan olarak kabul ediyoruz!” demişler.</p>

  <p>Bunun üzerine Salim, kardeşlerinin cenaze merasimini yaptırmış. Sonra Divan’ı toplamış ve herkes cenaze merasiminden döndükten sonra, tahta çıkmış; ve hükümdar olarak bütün uyruklarının saygı sunuşlarını kabul etmiş. Bunu izleyerek “Şimdi kardeşimin karısı ile evlenme sözleşmemi yaptırmak istiyorum!” demiş. Ona “Bir sakınca yok!” demişler. “Ama dört ay on günlük dulluk süresinin geçmesini beklemek gerek!” diye eklemişler. O da “Ben böylesine işlemleri veya benzeri şeyleri tanımam! Başım üzerine yemin ediyorum ki, bana evlilik sözleşmesi gerek!” demiş. Konuyu gidip Cevder’in karısı Sitti Asiye’ye bildirmişler. O da “Gelsin!” diye yanıt vermiş...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama dört yüz seksen yedinci gece olunca, demiş ki:</i></p>

  <br/>

  <p>Konuyu gidip Cevder’in karısı Sitti Asiye’ye bildirmişler; O da “Gelsin!” demiş. Ve Salim, gece olunca, Cevder’in dairesine girmiş; kadın onu en canlı sevinç gösterileriyle ve gelişini hoş karşılayarak kabul etmiş. Ve ona, serinlesin diye, içmek üzere bir bardak şerbet sunmuş; ama, Salim bunu içince hemen param parça, ruhsuz bir gövde olarak yere düşmüş. Ve ölümü böyle olmuş.</p>

  <p>O zaman Sitti Asiye yüzüğü almış ve bundan böyle suç maksadıyla kullanılmasın diye onu paramparça etmiş. Sihirli heybeyi de kesip ayırarak sihrini gidermiş.</p>

  <p>Bunun ardından şeyhülislamı çağırarak olup bitenleri anlatmış ve bu durum dolayısıyla “Ülkeyi idare etsin diye yeni bir sultan seçmelisiniz!” diyerek, ülkenin ileri gelenlerinin yeni bir hükümdar seçmek için toplanmalarını sağlamış.</p>

  <br/>

  <p><i>“Ve işte” diyerek sözünü sürdürmüş Şehrazad, “Cevder’in, kardeşlerinin, sihirli heybenin ve sihirli yüzüğün öyküsü üzerine benim bildiğim bu kadar! Ama yine de biliyorum ki, ey bahtıgüzel şah, adı</i> Ebu Kir ve Ebu Sir <i>olan şaşkınlık verici bir öykü daha vardır.”</i></p>
</body>
</html>