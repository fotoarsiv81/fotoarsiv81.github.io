<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Nimet ile Na’mâ’nın Öyküsü</p>
  </div>

  <p>Anlatırlar ki, ama ancak Tanrı doğrusunu bilir, Küfe kentinde, bir zamanlar, o kentin en zenginlerinden ve en saygınlarından Rebi<a href="../Text/dipnot.xhtml#Footnote0153" id="Feedback0153"><sup>[153]</sup></a> adında biri yaşarmış.</p>

  <p>Evliliğinin ilk yılında, gülerek dünyaya gelen güzel bir oğlan çocuğunun doğumuyla tacir Rebi evinin üzerine Yüce Tanrı’nın kutsamasının indiğini duyumsamış. Bu nedenle çocuğun adını Nimet koymuş.</p>

  <p>Oğlunun doğumundan yedi gün sonra, tacir Rebi, karısına bir hizmetçi almak üzere esir pazarına gitmiş. Çarşının orta yerine gelince, satışa çıkarılmış kadınlara ve genç oğlanlara baştan aşağı bir göz atmış ve gözü bir yerde toplu duran köleler içinde yüzü hoş görünüşlü ve uyuyan bir kız çocuğunu geniş bir kuşakla sırtına bağlamış bir esire görmüş.</p>

  <p>Tacir Rebi, onu görünce “Allah kerimdir!” demiş ve simsara doğru ilerleyerek, ona “Küçük kızıyla birlikte şu köleye ne istiyorsun?” diye sormuş. Simsar da “Ne fazla, ne eksik elli dinar!” diye yanıt vermiş. Rebi de “Aldım gitti! Sözleşmeyi yaz ve paranı al!” demiş. Bu işlemler tamamlandıktan sonra, o saatte, tacir Rebi, genç kadına yavaşça “Beni izle, kızım!” demiş. Ve onu alıp evine götürmüş.</p>

  <p>Karısı, Rebi’nin bir köle ile geldiğini görünce, ona “Ey amcamın oğlu, neden gerçekten gereksiz olan bu harcamayı yaptın; çünkü ben, lohusa yatağımdan henüz kalkmama karşın eskisi gibi evin işlerini görebilirdim!” demiş. Tacir Rebi de cana yakın bir konuşmayla “Ey amcamın kızı, bu esireyi, sırtında taşıdığı kız çocuğu dolayısıyla satın aldım, onu oğlumuz Nimet ile birlikte büyütelim diye! Çünkü onun yüzüne bakarak, büyüyünce tüm Irak, İran ve Arabistan’da eşi bulunmayan bir güzelliğe sahip olacağını düşündüğümü bil!” diyerek yanıtlamış.</p>

  <p>Bunun üzerine Rebi’nin eşi başını çevirerek esireye bakmış ve ona iyiliksever bir tavırla “Senin adın ne?” diye sormuş. Kadın da “Bana Tevfik<a href="../Text/dipnot.xhtml#Footnote0154" id="Feedback0154"><sup>[154]</sup></a> derler, ey hanımım!” diye cevap vermiş. Tacirin eşi bu addan çok hoşnut olmuş ve “Allah için sana yaraşıyor! Ya kızının adı ne?” demiş. O da “Saad!”<a href="../Text/dipnot.xhtml#Footnote0155" id="Feedback0155"><sup>[155]</sup></a> diye yanıt vermiş. Bunu duyan Rebi’nin karısı neşenin sınırlarına ulaşmış olarak “İnşallah öyle olur! Ve Tanrı, senin gelişinle, seni satın alanların refah ve mutluluğunu sürdürür, ey uğurlu yüzlü kadın!” demiş.</p>

  <p>Bunun ardından, kocası Rebi’ye dönmüş ve ona “Madem ki satın aldığı kölelere istediği adı vermek efendileri için âdet olmuştur, sen küçük kıza ne ad vermek istersin?” diye sormuş. Rebi de “Sen ne istersin!” diye yanıt vermiş. Kadın “Ona Na’mâ<a href="../Text/dipnot.xhtml#Footnote0156" id="Feedback0156"><sup>[156]</sup></a> adını verelim!” cevabını vermiş.</p>

  <p>Böylece çocuk, Na’mâ adıyla anılır olmuş ve Nimet ile birlikte, hemen hemen aynı seviyede tutularak yetiştirilmiş. Ve ikisi birlikte her gün güzellikleri artarak büyümüşler; ve Nimet, esir kızı “Kız kardeşim!” diye çağırmış; kız da ona “Kardeşim!” diye seslenmiş.</p>

  <p>Nimet beş yaşına girince, sünnet şenliğinin yapılması düşünülmüş. Bunun için değerli merasime gereken tüm güzellikleri sağlamak üzre dua ve sağlık üzerine olası Peygamberin doğum gününün kutlandığı gün beklenmiş. Ve merasimle Nimet’in sünneti yapılmış ve çocuk ağlamak şöyle dursun, yapılan işten hoşlanmış ve tatlı tatlı gülmüş. Bunun üzerine, tacir Rebi’nin ve karısının tanıdığı tüm ana ve babalardan, dostlardan, kalabalık ve görkemli bir mevkip oluşmuş; sonra sancaklar ve çalgılar başta olmak üzere Kûfe’nin bütün sokaklarından geçilmiş; Nimet de, kabartma derilerle zengin şekilde koşumlandırılmış bir katır üzerinde kurulan tahtırevanda oturmuş; yanında da ipek bir mendille ona serinlik veren Na’mâ bulunuyormuş. Tahtırevanın gerisinden “Lu-lu-lu” sesleriyle havayı büyüleyen dostlar, komşular ve çocuklar onu izliyormuş. O sırada saygın Rebi, son kertede mutlu, önem kazanmış ve yumuşak başlı katırı dizgininden çekerek götürüyormuş.</p>

  <p>Yeniden eve dönülünce, çağrılılar ayrılmadan önce art arda gelip tacir Rebi’yi tebrik ederek “Tanrı’nın kutsaması üzerine olsun! Sana gönül sevinciyle dolu uzun bir yaşam dileriz!” demişler.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama iki yüz otuz sekizinci gece olunca, demiş ki:</i></p>

  <br/>

  <p>“Gönül sevinciyle dolu uzun bir yaşam dileriz!” demişler. Sonra yıllar mutluluk içinde akıp gitmiş ve iki çocuk on iki yaşına ulaşmışlar.</p>

  <p>Bunun üzerine Rebi, Na’mâ ile evcilik oynayan oğlu Nimet’i gidip görmüş ve onu bir kenara çekerek “İşte çocuğum, Allah’ın lütfuyla on iki yaşına eriştin! Bugünden sonra, Na’mâ’yı kız kardeş olarak çağırma, çünkü Na’mâ’nın, her ne kadar onu seninle aynı beşikte büyütüp kızımız gibi davrandıksa da, kölemiz Tevfik’in kızı olduğunu sana söylemenin zamanı geldi. Bundan böyle, onun yüzünü peçeyle örtmesi gerek; çünkü geçen hafta annen bana Na’mâ’nın evlenme çağına ulaştığını söyledi. Şimdi ona bizim için sadık bir köle olacak bir koca bulma gayretine düşecektir!” demiş.</p>

  <p>Bu sözleri duyan Nimet, babasına “Artık Na’mâ, benim kız kardeşim olmadığına göre, onu ben eş olarak almak istiyorum!” demiş. Rebi “Bunun için annenin izni gerek!” diye yanıt vermiş.</p>

  <p>Bunun üzerine Nimet gidip annesini bulmuş, elini öpüp alnına götürmüş; sonra ona “Kölemiz Tevfik’in kızı Na’mâ’yı gizli eşim<a href="../Text/dipnot.xhtml#Footnote0157" id="Feedback0157"><sup>[157]</sup></a> olarak almak istiyorum!” demiş. Nimet’in annesi de, ona “Na’mâ senindir çocuğum! Çünkü baban onu senin için satın aldı” demiş.</p>

  <p>Ve hemen Rebi’nin oğlu Nimet, eski kız kardeşini bulmaya gitmiş ve elinden tutarak ona meseleyi açıklamış; kızı sevmiş, kız da onu sevmiş; ve hemen o akşam mutlu eşler olarak birlikte yatmışlar.</p>

  <p>Sonra, bu durum hiç kesilmeksizin, ikisi birlikte mutluluğun sınırına ulaşarak beş mutlu yıl yaşamışlar. Ve de tüm Kûfe kentinde, Rebi’nin oğlunun genç karısından daha güzel, daha tatlı ve daha hoş bir genç kadın yokmuş. Ve dahası onun kadar bilgili ve alçakgönüllü<a href="../Text/dipnot.xhtml#Footnote0158" id="Feedback0158"><sup>[158]</sup></a> kimse de yokmuş. Gerçekten, Na’mâ, tüm boş zamanlarını Kur’an okumaya ve bilimleri öğrenmeye, Kûfi ve öteki harflerle güzel yazı yazmaya, edebiyat ve şiire, telli ve vurmalı sazlar çalmaya ayırmış imiş. Ve şarkı söyleme sanatında öylesine usta olmuş ki, on beş ayrı türdeki makam üzerine şarkı söyleyebilir ve bir şarkının sözlerinin bir tek satırı verilse, bundan, saatlerce, hatta bütün gece izlenecek bollukta, uyum ve güzellikten yana hayranlık verici nitelikte söz üretebilirmiş.</p>

  <p>Nimet ile güzel esiresi Na’mâ sıcak saatlerde, bahçelerindeki havuzun kenarındaki mermerler üzerinde, suyun ve taşın verdiği serinliğin zevki içlerine sızarak otururlarmış. Orada yumuşak ve hoş karpuzlar, bademler, fındıklar; kavrulmuş, tuzlu diğer kuruyemişler ve başkaca hoşa giden şeyler yerlermiş. Arada bir gülleri koklamak en güzel şiirleri okumak için yiyip içmeyi kesiyorlarmış.</p>

  <p>Ve işte o zaman Nimet, cariyesinden, kendisine, saz çalıp şarkı söylemesini rica ediyor, Na’mâ da sazını eline alarak kimsenin benzerini sağlayamayacağı güzellikte mızrap vuruyormuş. Ve ikisi birlikte karşılıklı olarak, binlercesi arasında şunların da bulunduğu dizeler okuyorlarmış:</p>

  <div class="gir1">
    <p>– Çiçekler ve kuşlar yağıyor, genç kız! Haydi rüzgârla birlikte pembe kubbeli sıcacık Bağdat’a gidelim!</p>

    <p>– Hayır, emirim! Altın hurmaların ışıltısı altında yine burada kalalım! Ve ellerimiz ensemizde kenetli, zevkli düşlere dalalım!</p>

    <p>– Gel genç kız! Yeşil yapraklar üzerine elmaslar yağıyor ve dalların bükülüşü mavilikler üzerinde güzel görünümler veriyor! Ayağa kalk ey yeğnilik sultanı! Ağlayan küçük damlaları saçlarından silkele!</p>

    <p>– Hayır, emirim! Oracıkta otur ve başını dizlerime yasla! Çiçek açmış göğsümün giysilerimden taşan kokusuyla sarhoş ol! Sonra <i>Ya Leyl</i> çeken tatlı rüzgârı dinle!</p>
  </div>

  <p>Bir başka kez, iki genç, sadece tefin yol göstermesiyle şu dizeleri okumuşlar:</p>

  <div class="gir1">
    <p>– Ben yeğni bir rakkase gibi mutlu ve yeğniyim! Ey flavtalar üzerindeki dudaklar, titreyişlerinizi kesin! Parmakların altındaki sazlar, hurmaların şarkılarını duymak için durun biraz!</p>

    <p>Tıpkı genç kızlar gibi ayakta salınıyor hurmalar; saydam gece içinde yavaşça mırıldanıyorlar; ve uyumlu saçlarının burgacı musikişinas rüzgâra cevap veriyor. Ah! Mutlu ve yeğniyim ben, tıpkı yeğni bir rakkase gibi!</p>

    <p>– Saflıkla örülmüş, koku saçan eşim! Sesinin notalarını duyan taşlar ayağa kalkıp raksediyor ve uyumlu bir bina inşa etmek için yanına geliyorlar. Aşkın güzelliğini yaratan Tanrı, saflıkla örülmüş, koku saçan eşim, bize mutluluk sunuyor!</p>

    <p>– Ey gözümün karası, ben senin için göz kapaklarımı billur çubuklarla mavileştiriyor ve ellerimi karılmış kınaya batırıyorum! Böylece parmaklarım iğde ağacının meyvelerine benziyor ya da senin daha çok hoşuna gidecekse, ince hurmalara! Sonra, narin günlükle göğüslerimi, karnımı ve tüm bedenimi kokulandırıyorum, tenim ağzının içinde tatlı tatlı erisin diye! Ey gözümün karası!</p>
  </div>

  <p>Ve Rebi’nin oğlu ve Tevfik’in kızı gecelerini ve gündüzlerini böylesi bir tatlılık ve gizlilik içinde geçiriyorlarmış.</p>

  <br/>

  <p><i>Anlatısının burasında Şehrazad, sabah olduğunu görmüş ve yavaşça susmuş.</i></p>

  <p><i>Ama iki yüz otuz dokuzuncu gece olunca, demiş ki:</i></p>

  <br/>

  <p>... tatlılık ve gizlilik içinde geçiriyorlarmış.</p>

  <p>Ama ne yazık ki Tanrı’nın eliyle bir insanın alnına yazılı olan şey, insan eliyle silinemez! Ve yaratılanlar kanatları olsa bile, bahtlarından kaçıp kurtulamazlar!</p>

  <p>İşte bu yüzden, Nimet ve Na’mâ bir süre için bahtın kötülüklerine uğramışlar. Fakat yine de yaratılışlarındaki kutsanmışlık, onları kurtuluşu olmaz sanılan felaketlerden kurtarmış.</p>

  <p>Gerçekten, Küfe kentini halife adına yöneten vali, tacir Rebi’nin oğlunun eşi Na’mâ’nın güzelliğini işitmiş ve içinden “Güzelliği ve şarkı söylemekteki becerisi bana bunca övülen Na’mâ’yı kaçırmanın bir yolunu bulmam gerek! Efendim Emir Abdülmelik ibni Mervan’a görkemli bir armağan olur!” demiş.</p>

  <p>Ve sonunda bir gün Kûfe Valisi tasarısını uygulamaya karar vermiş; ve bu maksatla, işi genç esireleri toplamak ve yetiştirmek olan çok kurnaz bir yaşlı kadını yanına çağırtmış.</p>

  <p>Ve ona “Senden tacir Rebi’nin evine gitmeni ve oğlunun esiresi Na’mâ adlı genç kızla tanışmanı istiyorum. Onun çok güzel olduğunu ve şarkı söylemekte eşi bulunmadığını söylüyorlar! Ve şu ya da bu yoldan, onu buraya, benim yanıma getirmen gerek! Çünkü onu armağan olarak Halife Abdülmelik’e göndereceğim!” demiş. Yaşlı kadın da “İşittim ve itaat ettim!” cevabını vermiş ve hemen bu maksatla hazırlanmaya gitmiş.</p>

  <p>Ertesi sabah, erken saatte, bir aba giyinmiş, boynuna binlerce taneli büyük bir tespih asmış, beline bir asma kapağı takmış, eline de bir koltuk değneği alarak yorgun adımlarla tacir Rebi’nin evine doğrulmuş; arada bir durarak iç ezikliğiyle soluklanıyor ve “Tanrı’ya şükürler olsun! Tanrı’dan başka Tanrı yoktur! Tanrı yücedir!” diyormuş. Ve tüm yıl boyunca sesini gelip geçene duyurarak Rebi’nin evine gelinceye kadar, böyle davranmaktan geri kalmamış. “Allah kerimdir! Ey hayır sahipleri, ey iyiliksever kişiler!” diyerek kapıyı çalmış.</p>

  <p>Kapıyı, Rebi’nin emektar hizmetkârı, saygın bir yaşlı kişi olan kapıcı gelip açmış. Sofu yaşlı kadını görmüş ve onu inceleyerek yüzünde dindarlığına dair bir iz görememiş! Aksine, kendisine kaçamak bir bakış fırlattığını gördüğü yaşlı kadından hiç hoşlanmamış. Ve kapıcı bu bakışta, bir kem göz bularak içinden “Sol elimin beş parmağı sağ gözüne, sağ elimin beş parmağı sol gözüne olsun!” diye söylenmiş. Sonra da, yüksek sesle, ona “Ne istiyorsun, ey yaşlı hala?” diye sormuş. O da “Ben tek kaygısı ibadet etmek olan yaşlı bir kadınım! Na’mâz saatinin yaklaştığını anlayarak bu mübarek günde ibadetimi yerine getirmek üzere içeri girmek isterdim!” diye yanıt vermiş. İyi yürekli kapıcı ona karşı çıkarak sert bir sesle “Yürü bakalım! Burası ne bir camidir ne de bir mescit! Tacir Rebi’nin ve oğlu Nimet’in evidir!” demiş. Yaşlı kadın “Bunu pekâlâ biliyorum! Ama Rebi’nin ve oğlu Nimet’in evinden daha kutsanmış başkaca bir yer var mıdır acaba? Bil ki, ey kuru yüzlü kapıcı! Ben, Şam’da, Emirü’l-Müminin sarayınca bilinen bir kadınım. Oradan kutsal yerleri gezip görmek ve saygı duyulan yerlerde ibadet etmek için ayrıldım!” diye yanıtlamış. Ama kapıcı “Senin sofu biri olduğunu biliyorum, ama bu, içeri girmen için bir neden değil! Haydi yürü, yoluna git!” demiş. Ama yaşlı kadın diretmiş ve o kadar uzun zaman orada kalmış ki, sesinin gürültüsü Nimet’in kulaklarına kadar gelmiş; ve çıkıp bu ağız dalaşının nedenini anlamak istemiş; yaşlı kadının kapıcıya “Benim koşullarımdaki bir kadının, emirlerin ve yüce kişilerin en kapalı kapıları bile kendisine her zaman ardına kadar açıkken, sen nasıl oluyor da Rebi’nin ve oğlu Nimet’in evine girmesini önlüyorsun?” diyormuş.</p>

  <p>Bu sözleri duyan Nimet, âdeti üzere gülmüş ve yaşlı kadına içeri girmesini rica etmiş. Bunun üzerine yaşlı kadın onu izlemiş ve onunla birlikte Na’mâ’nın dairesine girmiş. En duygulu sesiyle onu selamlamış ve bir bakışla fark ettiği güzelliğiyle şaşkına düşmüş.</p>

  <p>Na’mâ, yaşlı kadının içeri girdiğini görünce, hemen ayağa kalkmış ve selamını saygıyla iade etmiş ve “Gelişin bize hayır getirsin, ey iyi yürekli anneciğim! Buyur dinlen!” demiş. Ama kadın “Neredeyse ezan okunacak, kızım. İzin ver de namazımı kılayım” demiş. Ve hemen Kabe doğrultusunda dönüp dizleri üzerine oturarak beklemiş. Ve orada, öylece, hiç kıpırdamaksızın akşama kadar kalmış; bunca ciddi bir görev içinde bulunduğundan ötürü onu kimse rahatsız etmemiş. Ve zaten o da, o kadar kendinden geçerek ibadet ediyormuş ki, yöresinde ki olup bitene dikkat etmiyormuş.</p>

  <p>Sonunda, Na’mâ biraz yüreklenip utanarak sofu kadının yanına yaklaşmış, tatlı ve saygılı bir sesle “Anneciğim, hiç değilse bir saatçik dizlerini dinlendir!” demiş. Yaşlı kadın “Bu dünyada bedenini yormayan kişi, gelecekte temiz kişiler ile seçkinlere ayrılan dinlenmeden ümidini kessin!” diye yanıt vermiş. Bundan son derece etkilenmiş olan Na’mâ “Lütfen, ey annemiz, varlığınla soframızı onurlandır, bizimle ekmek ve tuz paylaşmayı kabul et!” demiş. Kadın da “Ben oruca niyetliyim kızım. Niyetimi bozamam. Sen benimle artık ilgilenme, kocanın yanına git. Sizler, genç ve güzel kişilersiniz; yiyin, için, mutlu olun!..</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz kırkıncı gece olunca, demiş ki:</i></p>

  <br/>

  <p>“Sizler, genç ve güzelsiniz; yiyin, için, mutlu olun!” demiş.</p>

  <p>Bunun üzerine Na’mâ gidip kocasını bulmuş ve ona “Efendim, senden bu yaşlı azizenin, bundan böyle bizim evimize yerleşmesini sağlamanı rica ediyorum. Böylece nurlu yüzü evimizi aydınlatır!” demiş. Nimet de ona “Merak etme! Ben zaten ona çoktan bir oda hazırlatarak temiz yataklar ve çarşaflar serdirdim; bir ibrik ile bir de leğen koydurttum. Kimse onu rahatsız etmez!” demiş.</p>

  <p>Yaşlı kadına gelince, bütün geceyi ibadetle ve yüksek sesle Kur’an okuyarak geçirmiş. Sonra gün doğarken, ayağa kalkmış ve gidip Nimet’i ve dostunu bularak, onlara “Sizlerden izin almaya geldim. Allah sizi korusun!” demiş. Ama Na’mâ, ona “Ey anamız, nasıl için sızlamadan bizi bırakıyorsun? Oysa biz senin varlığınla evimizin kutsandığını görerek sevinmiştik ve de rahatsız edilmeksizin ibadetini yerine getirmen için evimizin en iyi odasını sana ayırmıştık!” demiş. Yaşlı kadın da “Allah ikinizi de korusun ve lütuf ve hayrını üzerinizden eksik etmesin! Müslümanlara özgü merhametin yüreğinizde seçkin bir yer tutmuş bulunduğunu anladığımdan beri, konukseverliğinize sığınmakla mutlu oldum. Sizden sadece, o kuru ve nahoş yüzlü kapıcınıza, döndüğümde benim içeri girmemi engellememesini tembih etmenizi rica ediyorum! Şimdi gidip Kûfe’nin kutsal yerlerini ziyaret edeceğim ve oralarda dua ederken, Allah’a sizi ödüllendirmesi için yalvaracağım; sonra dönüp gelir sizin konukseverliğinizden yararlanırım!” diye yanıtlamış. Sonra ikisi de ellerini alıp öperek alınlarına götürürlerken onları terk etmiş.</p>

  <p>Ah! Zavallı Na’mâ, eğer sen bu zift suratlı yaşlı kadının evine ne maksatla girdiğini ve senin mutluluğuna ve huzuruna karşı aklından geçirdiği kara tasarıları bir bilseydin! Ama hangi yaratık gizli olanı görüp geleceğin tüllerini kaldırabilir?</p>

  <p>Alçak yaşlı kadın evden çıkıp doğruca valinin konağına yollanmış; ve hemen huzura varmış. Onu gören vali “Ne yaptın bakalım? Ey örümcek ağlarının toparlayıcısı! Ey kurnaz ve yüce düzenbaz!” diye sormuş. Yaşlı kadın da ona “Ne yapmamı beklerdin ey efendim; ben ki sadece senin çırağınım ve bakışlarının korumasındayım. Anlatayım: Gidip Rebi’nin oğlunun esiresi Na’mâ kızı gördüm! Üreten kadınlardan hiç böylesine güzellik doğmamıştır!” demiş. Vali “Ya Allah!” diye haykırmış. Yaşlı kadın “Âdeta zevkle yoğrulmuş. Saf tatlılıkların ve sihirlerin akıp duran bir ırmağı gibi!” diye sözünü sürdürmüş. Vali “Ey gözlerim! Ey atıp duran yüreğim!” diye haykırmış. Yaşlı kadın yeniden söze başlayıp “Ya çınlayan bir kubbedeki su sesinden daha taze olan sesinin tınısını duysan ne dersin acaba? Ya karaca gibi ürkek gözlerini, alçakgönüllü bakışlarını görseydin hele!” demiş. Vali “Hayranlık göstermekten başka bir şey yapamazdım. Çünkü, yeniden söylüyorum, onu, halife efendimize göndermek için istiyorum! Bir an önce başar şu işi!” diye haykırmış. Kadın da “Bunun için senden tastamam bir aylık bir süre istiyorum” demiş. Vali de “Bu süreyi sana tanıdım. Ama kesinlikle sonuç almalısın! O zaman benden yana seni doyuracak bir cömertlik göreceksin! İşte, başlangıç olarak benim iyi niyetimin pey akçesi, bin dinar sana!” demiş.</p>

  <p>Yaşlı kadın da bin dinarı kemerine sıkıştırıp o günden tezi yok, düzenli biçimde Nimet ile Na’mâ’yı evlerinde ziyaret etmiş ve onların nazarında gün geçtikçe daha büyük saygınlık kazanmış ve onlardan ilgi görmüş.</p>

  <p>Bu durum böylece sürüp gitmiş, sonunda yaşlı kadın evin vazgeçilmez bir danışmanı olmuş. Ve bir gün Na’mâ’ya “Kızım, üretkenlik henüz senin genç kalçalarını ziyaret etmemiş. Benimle birlikte gelip saygın çilekeşlerin, Allah’ın sevgilisi şeyhlerin, azizlerin ve Yüce Tanrı’yla ilişki halindeki valilerin hayırlı dualarını sağlamak ister misin? Bu valileri, kızım, ben tanırım ve onların mucizelerini ve Tanrı adına olmayacak şeyler yapmalarını sağlayan büyük güçleri olduğunu biliyorum. Körleri ve sakatları iyi ederler, ölüyü diriltirler, havada yüzerler, su üzerinde yürürler. Kadınların döllenmesine gelince Tanrı’nın onlara sağladığı ayrıcalıkların en önemsizidir bu! Ve sen bu sonucu sadece onların giysilerinin eteğini tutmakla ya da tespih tanelerini öperek elde edeceksin!” demiş.</p>

  <p>Yaşlı kadının bu sözlerini duyunca, Na’mâ, ruhunda döllenme arzusunun kıpırdadığını duyumsamış ve yaşlı kadına “Efendim Nimet’den dışarı çıkma izni istemem gerek! Onun dönüşünü bekleyelim!” demiş. Ama yaşlı kadın “Sadece kaynanana haber ver, bu yeter!” diye yanıt vermiş. Bunun üzerine genç kadın Nimet’in annesi olan kaynanasını görmeye gitmiş ve ona “Senden, ey efendim, Allah rızası için, gidip Tanrı dostu valiyi bu azize hatunla birlikte görmeye gitmek ve kendisinden kutsal mekânında kutsanma sağlamak için izin rica ediyorum! Sana kocam Nimet eve dönmeden geri geleceğime söz veriyorum!” demiş. Bunu duyan Rebi’nin karısı “Kızım, kocanın gelip de seni bulamaması halinde duyacağı üzüntüyü düşün! O zaman bana ‘Benim iznim olmadan nasıl oldu da evden çıkıp gitti? İlk kez böyle bir şey oluyor’ demez mi?” diye cevap vermiş.</p>

  <p>O anda, yaşlı kadın araya girmiş ve Nimet’in annesine “Vallahi! Kutsal yerlerde ivedi bir tur yapacağız, hatta onu oturtup dinlendirtmeyeceğim bile ve gecikmeden geri getireceğim!” demiş. Bunu duyan Nimet’in annesi, içini çekerek istenene razı olmuş.</p>

  <p>Bunun üzerine yaşlı kadın Na’mâ’yı alıp doğruca sarayın bahçesinde tenha bir köşke götürmüş; onu bir süre orada yalnız bırakmış ve koşarak kızın geldiğini valiye haber vermiş; o da hemen köşke gelmiş...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama iki yüz kırk birinci gece olunca, demiş ki:</i></p>

  <br/>

  <p>Vali hemen köşke gelmiş ve gördüğü güzellik karşısında gözleri kamaşmış, eşikte kalakalmış.</p>

  <p>Na’mâ bu tanımadığı adamın içeri girmek üzere olduğunu görünce, hemen yüzünü örtmüş ve birden hıçkırıklar kopararak ağlamış; ve gözleriyle oradan bir çıkış yolu aramış. Ama nafile!</p>

  <p>Bunun üzerine, artık yaşlı kadın da görünmez olduğundan, Na’mâ, alçak kadının ihanetine uğradığını anlamış; ve iyi yürekli kapıcının bu sofu kadının sahtecilikle dolu gözleri konusunda söylemiş olduğu sözleri anımsamış.</p>

  <p>Valiye gelince, Na’mâ’nın gözlerinin önünde duran kişi olduğundan emin olunca kapıyı kapayarak oradan uzaklaşmış ve hemen buyruklar vermiş, Halife Abdülmelik ibni Mervan’a bir mektup yazmış, mektubu ve genç kadını, muhafızlarının başına teslim etmiş ve hemen Şam’a doğru yola çıkılmasını buyurmuş.</p>

  <p>Bunun üzerine muhafızlarının başı Na’mâ’yı zorla alıp hızlı bir hecin devesine bindirmiş; kendisi de aynı devenin üzerinde yer alarak birkaç köle ile birlikte çabucak Şam yoluna koyulmuş.</p>

  <p>Na’mâ’ya gelince, tüm yol boyunca, başını örtüsüne gizlemiş ve yol almalara, sarsılmalara, durmalara ve yeniden yola koyulmalara ilgisiz, sessizce hıçkırıp durmuş. Ve muhafızların başı onun ağzından ne tek bir söz ne de bir işaret almış; bu böylece Şam’a ulaşıncaya kadar sürmüş. Oraya ulaşınca, gecikmeksizin Emirü’l-Müminin’in sarayına doğrulmuş ve mektup ile köleyi başmabeyinciye teslim etmiş, buna dair belgeyi alarak Kûfe’ye geri dönmüş.</p>

  <p>Ertesi gün, halife hareme girmiş; eşine ve kız kardeşine yeni esirenin geldiğini, onlara “Kûfe valisi armağan olarak bana genç bir cariye göndermiş bulunuyor; bana mektubunda, benim için satın aldığı bu esirenin, esir tacirleri tarafından ülkesinden kaçırılan bir şah kızı olduğunu yazıyor” diyerek bildirmiş. Karısı da ona “Tanrı sevincini ve lütuflarını arttırsın!” diyerek cevap vermiş.</p>

  <p>Bunun üzerine adı Sitti Dahiye olan halifenin kız kardeşi, genç kızın bulunduğu daire hakkında bilgi edinmiş ve hemen gidip onu görmüş. Kızı ikiye katlanmış, yüzü güneşten yanmış ve gözyaşları içinde ve hemen hemen bilincini yitirmiş bir halde bulmuş.</p>

  <p>Bunu görünce, Sitti Dahiye, yüreği çok yufka olduğundan ona acımış ve genç kızın yanına yaklaşarak, ona “Niçin ağlıyorsun kardeşim? Bilmiyor musun ki, artık burada güven içindesin, yaşamın hoş ve kaygısız geçecek? Sen Emirü’l-Müminin’in sarayından daha iyi nereye düşebilirdin?” diye sormuş. Bu sözleri duyan Tevfik’in kızı, gözlerini şaşkınlıkla kaldırarak “Ama, ey hanımım, burası Emirü’l-Müminin’in sarayı olduğuna göre, öyleyse ben hangi kentteyim?” diye sormuş. Sitti Dahiye “Şam kentinde. Nasıl! Bilmiyor muydun yoksa? Seni satan tacir, Halife Abdülmelik ibni Mervan adına alındığını sana söylemedi mi? Elbette ki, kardeşim, bundan böyle sen burada, benim erkek kardeşim olan Halife Abdülmelik ibni Mervan’ın malı olarak kalacaksın. Haydi gözyaşlarını kurut ve bana adını söyle!” demiş.</p>

  <p>Bu sözleri söyler söylemez içeri halife girmiş; iyilik dolu bir gülümsemeyle Na’mâ’ya doğru ilerlemiş, yanına oturup ona “Yüzünün peçesini kaldır, ey genç kız!” demiş. Fakat Na’mâ, yüzünü açacak yerde, duyduğundan dehşete düşerek titreyen elleriyle sırtındaki giysiyi çenesine kadar çekmiş. Halife bu garip davranış üzerine öfkesine hâkim olup Sitti Dahiye’ye “Bu genç kızı ben sana emanet ediyorum; umarım ki birkaç gün içinde kendine alıştırır, yüreklendirir ve daha az mahcup hale getirirsin!” demiş. Sonra Na’mâ’ya bir bakış daha fırlatmış, sıkı sıkıya giyindiği giysiler yüzünden ancak ince bileklerinin bitişme yerini görebilmiş. Ama sadece bu görünüş bile onun kıza karşı büyük bir sevgi duymasına yetmiş. “Bu denli hayranlık verici dökümü olan bileklerin üstün bir güzelliğin parçası olmaması mümkün değil!” diye düşünmüş; ve çekilmiş.</p>

  <p>Bunun üzerine, Sitti Dahiye, Na’mâ’yı alıp sarayın hamamına götürmüş ve yıkandıktan sonra onu çok güzel giysilere bürümüş ve saçlarını inciler ve değerli taşlarla süslemiş; ve günün geri kalan bölümünde de, onu kendine alıştırmak için arkadaşlık etmiş. Ama Na’mâ, halifenin kız kardeşinin kendisine gösterdiği ilgiden çok şaşırdığı halde, gözyaşlarını kesememiş ve kederlenmesinin nedenini de açıklamak istememiş. Çünkü kendi kendine bunun asla bahtını değiştirmeyeceğini söylüyormuş. Dolayısıyla acısının yoğunluğunu kendi içine sindirmiş ve gece gündüz kendini yiyip bitirmeyi sürdürmüş. Öyle ki pek az bir zaman sonunda hasta düşmüş; ve Şam’ın en ünlü hekimlerinin bilgilerini onda denemelerinden sonra, sonuç alınamayınca sağlık durumundan ümit kesmişler.</p>

  <p>Rebi’nin oğlu Nimet’e gelince, onun durumu da söyleymiş; Akşama doğru evine dönmüş ve âdeti üzere divana uzanmış ve “Ey Na’mâ!” diye seslenmiş. Ama, ilk kez, kimse ona yanıt vermemiş. O zaman hızla ayağa kalkmış ve ikinci kez haykırmış “Ey Na’mâ!” diyerek. Ama hiçbir yanıt gelmemiş. Kimseler de yanına girmemiş. Çünkü bütün köleler saklanmış bulunuyor ve içlerinden hiçbiri kıpırdamaya cesaret edemiyormuş. Bunun üzerine Nimet annesinin dairesine doğru yollanmış ve çabucak içeri girmiş; annesini, elini yüzüne dayamış, kederler içinde düşüncelere dalarak yitip gitmiş bir halde bulmuş. Bunu görünce, tedirginliği daha da artmış ve korku içinde annesine “Na’mâ nerede?” diye sormuş.</p>

  <p>Ama, Rebi’nin karısı, yanıt olarak sadece gözyaşlarına boğulmuş ve sonra iç çekerek “Tanrı bizi korusun, çocuğum! Senin yokluğunda Na’mâ, gelip benden yaşlı kadınla birlikte çıkmak için izin istedi, güya mucizeler yaratan bir valiyi ziyaret etmek istiyorlarmış. Ve hâlâ dönmedi. Ah! Oğlum, bu yaşlı kadın evimize geldi geleli bir türlü yüreğim sakinleşmedi. Kapıcımız da, hepimizin yetiştiğini gören o sadık hizmetkâr da ona barışçıl bir gözle bakmadı! Bu ihtiyarın uzayıp giden dualarıyla ve hilekâr gözleriyle felaket getireceği önsezisi vardı bende!” demiş. Ama Nimet, annesinin sözünü keserek, ona “Na’mâ, kesin olarak ne zaman dışarı çıktı?” diye sormuş. Kadın da “Bu sabah, erkenden, sen çarşıya gitmek üzere evden çıktıktan hemen sonra!” diye yanıt vermiş. Nimet de “Anne, alışık olduğumuz yaşamı değiştirip kadınlara nasıl kullanacaklarını bilmedikleri ve üzüntüden başka bir şey getirmeyen özgürlükler tanımanın bize neye mal olduğunu görüyorsun değil mi? Ah! Anneciğim, niye Na’mâ’nın evden ayrılmasına izin verdin? Nerelerde avare dolaştığını, bir suya düşüp düşmediğini ya da devrilen bir minarenin altında kalıp kalmadığını kim bilir? Ama koşarak gidip valiyi göreceğim ve hemen araştırmalar yaptırması için onu zorlayacağım!” diye haykırmış.</p>

  <p>Ve Nimet, kendinden geçercesine saraya koşmuş; vali, kentin en seçkin kişilerinden olan babası Rebi’nin hatırı için onu bekletmeden kabul etmiş. Nimet de, selam verip almanın zorunluluğunu bile düşünmeden, valiye “Bu sabahtan beri esirem, evimizde barındırdığımız yaşlı bir kadınla birlikte kayboldu. Buraya onu araştırmakta bana yardım etmeniz için ricaya geldim” demiş. Vali sesine ilgileniyormuş gibi bir eda vererek “Tabii ki, oğlum! Babanın hatırına sizin için yapamayacağım şey yoktur. Git, benim gönderdiğimi söyleyerek kollukçubaşını bul ve ona, meseleni aç! Bu çok uyanık ve tecrübeli bir kişidir; hiç kuşkusuz birkaç gün geçmeden sana esireni bulur” demiş.</p>

  <p>Bunun üzerine Nimet, kollukçubaşının yanına koşmuş ve ona “Evden kaybolan esiremin bulunması için vali beni sana yolladı” demiş. Bağdaş kurarak oturmakta olan kollukçubaşı, bir iki kez pufladıktan sonra “Kiminle çıkmış bu kız?” diye sormuş. Nimet “Görünüşü <i>şöyle şöyle</i> olan yaşlı bir kadınla! Bu yaşlı kadın sırtında bir aba taşıyor ve boynuna da binlerce tanesi olan bir tespih asmış bulunuyordu!” yanıtını vermiş. Kollukçubaşı da “Vallahi! Bana bu yaşlı kadının nerede bulunduğunu söylersen, hemen gidip esireyi ararım!” demiş.</p>

  <p>Bu sözleri duyunca, Nimet “Ama yaşlı kadının nerede olduğunu bilsem, ben kendim gider onu bulurdum!” diye yanıtlamış. Kollukçubaşı ayaklarının durumunu değiştirmiş, bu kez ayaklarını eski durumunun tersine bağdaştırarak oturmuş ve “Oğlum, gözle görülmeyen şeyleri bulmak ancak tüm güçleri kendinde toplayan Tanrı’ya özgüdür!” demiş. Bu sözleri duyan Nimet, son kertede hiddetlenerek “Peygamber üzerine ant içerim ki, meseleden sadece sen sorumlusun! Ben gerekirse, gider valiyi, hatta Emirü’l-Müminin’i görür ve senin bu davranışını anlatırım!” diye haykırmış. Ötekiyse “Sana nasıl uygun geliyorsa öyle davranırsın! Gizli şeyleri ortaya çıkarmak için büyücülük öğrenecek değilim, herhalde!” demiş.</p>

  <p>Bunun üzerine Nimet, valinin yanına dönmüş ve ona “Kollukçubaşıyı gidip gördüm ve aramızda şunlar şunlar geçti” demiş. Vali de “Olamaz bu! Hey! Muhafızlar, gidip bana şu köpoğlunu bulup getirin!” demiş. Ve kollukçubaşı gelince, vali ona “Sana, Rebi’nin oğlu Nimet’in esiresini bulmak için en sıkı araştırmalar yapmanı emrediyorum! Atlılarını her yana yolla; sen de koş her yanı ara ve mutlaka onu bul!” demiş; bir yandan da hiçbir şey yapmak gerekmediğini ona göz kırparak anlatıyormuş. Sonra Nimet’e doğru dönmüş ve “Sana gelince oğlum, işin içinde ben olduğuma göre esireni bulunmuş bil! Ve şayet, olağanüstü bir durum olur da, çünkü her şey olabilir, esiren bulunmazsa, onun yerine, ben kendim, sana, sıkı göğüslü, kıçı taştan mikap<a href="../Text/dipnot.xhtml#Footnote0159" id="Feedback0159"><sup>[159]</sup></a> gibi oturmuş ve ağır, huriler gibi genç ve bakire on cariye veririm! Ve kollukçubaşıyı da kendi hareminden, sana, gözüm kadar dokunulmadık, on genç cariye vermesi için zorlarım! Sen yeter ki içini ferah tut, çünkü bil ki talih senin için ne saklıyorsa, onu verecektir; ve öte yandan, Baht’ın sana vermek istemediği şeyi de asla elde edemezsin!</p>

  <br/>

  <p><i>Anlatısının burasında Şehrazad, sabah olduğunu görmüş ve yavaşça susmuş.</i></p>

  <p><i>Ama iki yüz kırk ikinci gece olunca, demiş ki:</i></p>

  <br/>

  <p>“Bahtın sana vermek istemediği şeyi de asla elde edemezsin!” demiş.</p>

  <p>Bunun üzerine Nimet validen izin istemiş ve bütün gece Na’mâ’yı aradıktan sonra ümidi kırık, evine dönmüş. Ertesi gün de ileri derecede bir kırıklık ve ateşle yatağa düşmüş. Hastalığı, vali tarafından düzenlenen araştırmalardan ümidini kestiği oranda, günden güne artmış. Başvurduğu tabipler ona “Derdinin karının geriye dönmesinden başka ilacı yoktur!” yanıtını vermişler.</p>

  <p>Tam bu sırada, Kûfe kentine, tıpta, eczacılıkta, yıldızbiliminde ve kum falına bakmakta çok bilgili bir İranlı hekim, Rebi’nin kendisine gösterdiği büyük saygıyla onurlandıktan sonra Nimet’i görmeye gitmiş ve ona “Bana elini ver!” demiş. Ve bu eli bir süre avucunda tuttuktan sonra uzun bir süre de nabzını yoklamış; sonra gencin yüzüne dikkatle bakıp gülmüş; sonra tacir Rebi’ye dönerek, ona “Oğlunun rahatsızlığı yüreğinde yatıyor!” demiş. Rebi de ona “Vallahi! Doğru söylüyorsun, ey hekim!” diye yanıt vermiş. Hekim de “Ve bu dert çok sevilen bir varlığın yitirilmesinden kaynaklanıyor! İşte böyle olunca, ben şimdi size, gizli güçlerin yardımıyla, bu kişinin şimdi nerede ve nasıl bir yerde olduğunu söyleyeceğim!” diye sözünü sürdürmüş.</p>

  <p>Ve bu sözleri söyleyip bitirince, İranlı yere oturmuş ve bir torbadan bir paket kum çıkarıp önüne saçmış; sonra kumların arasına beş beyaz çakıl ile üç siyah çakıl, iki çubuk, bir kaplan pençesi koymuş ve bunları ilkin belli bir düzende, sonra da ikinci bir düzende, en sonunda da bir başka düzende sıralamış; onlara, Acem dilinde birkaç sözcük fısıldayarak bakmış ve “Ey beni dinleyen sizler, bilin ki, bu kişi şu anda Basra sarayında bulunuyor!” demiş. Sonra yeniden söze başlayarak “Yo, hayır! Şurada gördüğüm üç ırmak beni yanılttı. Bu kişi şu anda Şam’da büyük bir sarayda bulunuyor ve ey ünlü tacir, tıpkı şimdi senin oğlunun bulunduğu bitkinlik içinde!” demiş.</p>

  <p>Bu sözleri duyan Rebi “Peki, bize ne yapmak düşer, ey saygın tabip? Lütfen, bizi aydınlat! O zaman Rebi’nin eli sıkı bir kişi olduğundan şikâyet edecek hiçbir nedenin olamayacaktır! Çünkü, Tanrı tanığım olsun ki, üç kişiye ömür boyunca yetecek bollukta ödüllendireceğim seni!” diye haykırmış. İranlı da “İkiniz de yüreğinizi serin tutun! Ve göz kapaklarınız rahatlasın ve gözlerinizi tedirginlik duymadan kapatsın. Çünkü bu iki genci birleştirme işini ben üzerime alacağım ve bu iş sizin düşünemeyeceğiniz kadar kolay olacak!” diye yanıt vermiş. Sonra, Rebi’ye hitap ederek “Cebinden dört bin dinar çıkar!” diye eklemiş. Ve Rebi, hemen dört bin dinarı İranlının önüne sermiş. İranlı da ona “Şimdi tüm harcamalara yetecek kadar paraya sahip olduğuma göre, oğlunu da yanıma alarak hemen Şam’a gitmek üzere yola çıkıyorum! Ve eğer Allah isterse, sevdiği kişiyle birlikte geri döneceğiz!” demiş. Sonra, uzanmış yatakta yatmakta olan delikanlıya dönerek, ona “Ey saygın Rebi’nin oğlu, adın ne senin?” diye sormuş. O da “Nimet!” diye yanıtlamış. İranlı “Pekâlâ Nimet, kalk bakalım ve ruhun bundan böyle tüm tedirginliklerden kurtulsun, çünkü bu andan başlayarak kendini cariyene kavuşmuş bil!” demiş. Nimet de hekimin olumlu etkisiyle birdenbire kıpırdamış, kalkıp yatakta oturmuş. Hekim de “Cesaretini topla ve yüreğini bütün tut! Tüm kaygılarını kafandan kov! Ye, iç ve uyu! Bir hafta içinde, bir kez kendini toparlayınca, gelip birlikte yola çıkmak üzere seni alacağım!” diye sözünü sürdürmüş. Ve Rebi ile Nimet’ten izin alarak kendisi de yola çıkmaya hazırlanmak üzere oradan ayrılmış.</p>

  <p>Bunun üzerine Rebi, oğluna beş bin dinar daha vermiş ve ona zengin mallar, zengin renkli Kûfe ipeklileri yüklemek üzere develer, kendisi ve birlikte götüreceği kişiler için atlar satın almış. Sonra, hafta sonunda Nimet, bilginin öğütlerini tutmuş bulunduğundan kendini çok iyi bulduğu için, Rebi, oğlunun hiçbir uygunsuz durum olmaksızın Şam’a yolculuk yapabileceğine karar vermiş. Nimet, anasına, babasına, Tevfik’e ve yaşlı kapıcıya veda etmiş; ve tüm ev halkının ellerini başına koyup iyi dileklerde bulunmasını kabullenip İranlı bilginle birlikte Kûfe’den ayrılmış.</p>

  <p>O sıralarda Nimet, delikanlılığın en güzel çağına ulaşmış imiş; ve on yedi yaşı, hafif kızarmış yanaklarını ipeksi ayva tüyleri donatmış; bu da onun çekiciliğini daha baştan çıkarıcı kılıyor ve onu görenler hayranlıkla durup ona bakmaktan kendilerini alamıyorlarmış.</p>

  <p>İranlı bilgin de, delikanlının büyüsünün zevkli etkisine çok geçmeden kendini kaptırmış; onu tüm ruhuyla sevmiş ve yolculukları boyunca tüm rahatlıklardan, sırf o yararlansın diye kendini esirgemiş. Ve onu mutlu görünce sonsuz sevinçlere kapılmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama iki yüz kırk üçüncü gece olunca, demiş ki:</i></p>

  <br/>

  <p>Ve onu mutlu görünce, sonsuz sevinçlere kapılmış.</p>

  <p>Bu koşullar altında yolculuk hoş ve yorgunluk duyulmadan geçmiş ve böylece Şam’a gelinmiş.</p>

  <p>İranlı bilgin Nimet ile birlikte büyük çarşıya gitmiş ve orada çabucak bir dükkân kiralamış; ve bu oldukça büyük dükkânı yeniletmiş. Sonra da zarif raflar yaptırmış; bunları kadifelerle kaplatmış ve üzerlerine değerli şişelerini, merhemlerini, belsemlerini, tozlarını, cam şişelerde saklanan şuruplarını, saf altın içinde saklanan ince tiryaklarını, içinde üç yüz güç bulunur bitki özsuyunun olgunlaştığı metalsi yansımaları olan Acem fayansından çömlekleri düzgün biçimde sıralamış; ve büyük şişeler arasına, imbik ve karni gibi damıtma gereçleri ve bir de altın usturlap koymuş.</p>

  <p>Bunu izleyerek sırtına hekim esvabını, başına da sarığını yedi kez doladığı külahını geçirmiş; sonra da kendisine ilaç tertiplemek, havan dökmek, ilaç paketlemek ve kendi gözetimi altında reçeteleri kaleme almak üzere yardımcı olmasını düşündüğü Nimet’i giyindirmeyi tasarlamış ve bu maksatla onu da, kendi eliyle, mavi ipekten bir gömlek ve kaşmirden bir yelekle donatmış; önüne de aralarına altın teller sokularak örülmüş, kalçalarını saran pembe bir önlük takmış. Sonra da ona “Ey Nimet, şu andan başlayarak bana baba demen gerekecek, ben de seni oğlum diye çağıracağım; yoksa Şam halkı aramızda senin de pekâlâ anlayacağın bir ilişki olduğunu sanır!” demiş. Nimet de “İşittim ve itaat ettim!” demiş.</p>

  <p>İranlının hasta bakacağı dükkân açılır açılmaz, kentte oturanlar, her yandan, kalabalıklar oluştururcasına sökün etmiş; kimi derdini anlatıyor, kimi de sırf delikanlının güzelliğini seyre geliyormuş; ve hepsi de Nimet’in hekimle, kendilerinin bilmediği ve güzel yardımcının ağzından çok zevkli buldukları Acem diliyle konuşmalarını işitince aynı zamanda hem şaşıyor hem de büyüleniyorlarmış. Ama ziyaretçileri şaşkınlığın son sınırına ulaştıran asıl şey, İranlı hekimin hastalıklarını büyük bir ustalıkla ortaya çıkarmasıymış.</p>

  <p>Gerçekten, tabip, kendisine başvuran hastanın gözünün beyazlarına bakıyor; sonra da eline büyük bir cam bardak veriyor ve ona “İşe” diyormuş. Hasta bardağa işiyor, Acem de şişeyi gözünün hizasında havaya kaldırarak inceliyor sonra da, “Senin şu ve şu derdin var!” diyormuş. Hasta da her zaman “Aman Allah’ım! Doğru!” diyormuş. Ve herkes kollarını havaya kaldırarak “Ya Allah! Ne büyük bir hekim! Daha önce böylesine bir şeyden söz edildiğini hiç duymamıştık! Nasıl oluyor da insanın sidiğine bakarak hastalığını teşhis edebiliyor?” diyorlarmış.</p>

  <p>Böylece, İranlı hekimin birkaç günde, olağanüstü bilgisi yönünden, kentin ileri gelenleri ve zengin kimselerince tanınmasına ve bunca marifetinin halifenin ve kız kardeşi Sitti Dahiye’nin kulaklarına erişmesine şaşmamak gerekirmiş.</p>

  <p>Ve günlerden bir gün, hekim dükkânın ortasında oturmuş, yanında bulunan ve elinde bir kalem tutan Nimet’e bir reçete yazdırırken, saygın bir hanım, üzerine değerli taşlar işlenmiş kırmızı deriden koşumlu bir eşeğe binmiş olarak gelip dükkânın kapısında durmuş ve eşeğin dizginini semerin üzerinde bulunan bakır bir halkadan geçirerek düğümledikten sonra bilgine bir işaret yaparak gelip eşekten inmesine yardım etmesini istemiş. Bilgin çabucak yerinden kalkarak kadının elini tutmuş ve eşekten inip dükkâna girmesine yardım etmiş; orada, Nimet belli belirsiz gülerek bir yastık getirirken, kendisinden oturmasını rica etmiş.</p>

  <p>Bunun üzerine kadın, giysisinin altından içi idrar dolu bir şişe çıkararak hekime “Irak’ın Acem yakasından gelip Şam’da o şaşılası tedavileri yapan tabip, herhalde sensin değil mi, ey saygın şeyh?” diye sormuş. O da “Kölen, kendisidir!” diye yanıt vermiş. Kadın “Kimse Tanrı’dan başkasının kölesi değildir! Bil ki, ey bilimin ulu üstadı, bu şişenin içinde senin anlayacağın şey var, sahibesi de henüz bir bakire olmasına karşın efendimiz Emirü’l-Müminin’in gözdesidir. Buradaki tabipler onun saraya ulaştığından beri çektiği rahatsızlığın nedenini bulamadılar. Efendimizin kız kardeşi Sitti Dahiye de beni, bilemediğimiz nedeni bulman için bu şişeyle sana yolladı” demiş.</p>

  <p>Bu sözleri duyan hekim “Ey hanımım, ilaçların ölçülerini saptamak ve hangi saatlerde içileceğinin tanımlanmasını yapabilmek için, hastanın adını bana söylemen gerek!” demiş. Kadın da “Adı Na’mâ’dır!” diye yanıt vermiş.</p>

  <p>Bunun üzerine hekim eline bir kâğıt parçası alarak bazıları kırmızı, bazıları yeşil mürekkeple birçok hesap düşürmüş. Sonra kırmızı rakamlar ile yeşil rakamların toplamını yapmış ve bunları da toplamış; ve “Ey hanımım, hastalığı buldum! Bu hastalığa ‘Yürek yelpazelerinin titreyişi’ diyorlar!” demiş. Bu sözleri duyan kadın “Aman yarabbi!” Gerçek bu olsa gerek! Çünkü yüreğinin yelpazeleri öylesine bir şiddetle titriyor ki, biz işitebiliyoruz!” diye haykırmış. Hekim “Ama, reçete yazmadan önce hangi ülkeden geldiğini öğrenmem gerek! Ve bu çok önemlidir; çünkü, ancak bu şekilde, bir kez hesaplarımı yaptıktan sonra, havanın hafifliğinin ya da ağırlığının onun yüreğinin yelpazeleri üzerindeki etkisini bilebilirim. Dahası, bu narin yelpazelerin korunmasını sağlamak için, ne zamandan beri Şam’da bulunduğunun ve yaşının ne olduğunun da aynı şekilde bana bildirilmesi gerek!” demiş. Kadın da “Anlaşıldığına göre, Irak’ın bir kenti olan Kûfe’de büyümüş; yaşı da on altı olsa gerek! Çünkü bize Kûfe yangınının çıktığı sene doğduğunu söyledi. Şam’daki bulunduğu süreye gelince, sadece birkaç haftadır...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz kırk dördüncü gece olunca, demiş ki:</i></p>

  <br/>

  <p>“... sadece birkaç haftadır!” demiş.</p>

  <p>Bu sözleri duyunca İranlı hekim, yüreği bir değirmen gibi ses veren Nimet’e “Oğlum, İbn-i Sina’nın tertibinin yedinci maddesine göre <i>şu</i> ve <i>şu</i> ilaçları hazırla!” demiş.</p>

  <p>Bu sırada kadın dönüp delikanlıya bakmış ve yüzünü daha dikkatle, uzun uzun inceledikten sonra “Aman yarabbi! Çocuğum, hastamız sana çok benziyor, onun yüzü de seninki kadar güzel ve tatlı!” demiş. Sonra bilgine “Söyle bana, ey soylu İranlı, bu genç senin oğlun mu yoksa kölen mi?” diye sormuş. O da “Oğlumdur, ey saygın kişi ve de senin kölendir!” diyerek yanıt vermiş. Yaşlı kadın da bu saygı gösterisinden pek çok hoşlanarak “Gerçekte, burada ben, senin bilgine mi, ey yüce hekim, yoksa oğluna mı hayran olayım, bilemiyorum!” diye yanıt vermiş. Sonra da, Nimet, küçük ilaç paketlerinin hazırlanmasını bitirip, bunları bir kutuya koyup İranlı hekimle birlikte Şam’a gelmiş bulunduğunu birkaç sözcükle Na’mâ’ya bildiren bir mektubu da aynı kutunun içine kaydırıverdiği sırada kadın tabiple konuşmasını sürdürüyormuş. Bunu izleyerek, kutuyu kapatmış ve üzerine Şam’da oturanlar için okunmaz ama Arap yazısını Kûfi harflerle de yazılsa çok iyi okuyan Na’mâ için çözülebilir şekilde Kûfi harflerle adını ve adresini yazmış. Kadın da kutuyu alarak ve hekimin tezgâhına on altın dinar bırakarak ikisinden izin alıp çabucak hastanın yanına ulaşmak için doğruca saraya gitmek üzere yola koyulmuş.</p>

  <p>Onu her zamanki gibi gözleri yarı kapalı ve gözlerini uçları yaşlarla ıslanmış olarak bulmuş. Yanına yaklaşarak ona “Ah! Kızım bu ilaç umarım ki, tertipleyeni gördüğümde bende uyanan zevk kadar sana sağlık sağlasın! Bir melek kadar güzel bir delikanlıydı bu kişi ve onun çalıştığı dükkânda bir mutluluk ortamı oluşturmuştu! İşte senin için bana verdiği kutu da şu!” demiş. Bunun üzerine Na’mâ, kendisine sunulan şeyi reddetmiş olmamak için elini uzatıp kutuyu almış ve kapağına dalgın bir bakış fırlatmış; ama birdenbire, kapağın üzerinde, Kûfi harflerle yazılmış “Ben Nimet’im, Kûfeli Rebi’nin oğlu!” sözcüklerini okuyunca rengi değişmiş. Ama içinde bayılmasını ya da heyecanını belirtmesini önlemek için yeterince güç bulmuş. Ve gülerek yaşlı kadına “Onun güzel bir delikanlı olduğunu söylüyorsun ha? Nasılmış bakalım?” demiş. Kadın da “Öylesine çeşitli zevklerin bir karışımı ki, onu tanımlamam mümkün değil! O gözleri! O kaşları! Ya Allah! Ama asıl ruha hoş gelen yanı, dudağının sol köşesi üzerindeki bir ben ile gülünce sağ yanağında beliren bir gamzedir” diye yanıt vermiş.</p>

  <p>Bu sözleri duyunca Na’mâ’nın bu kişinin kendi sevgilisi Nimet olduğundan hiç kuşkusu kalmamış; ve yaşlı kadına “Madem ki öyle, bu yüz bir iyilik alameti olabilir! İlaçları bana ver!” demiş. Ve gülerek onları almış ve bir defada yutmuş. Ve aynı anda mektubu görmüş, açıp gözden geçirmiş. Bunu izleyerek yatağından sıçrayarak kalkmış ve “Benim iyi yürekli anacığım iyileşmeye başladığımı hissediyorum. Bu ilaç mucizeler yaratıyor. Oh! Bu ne kutsanmış gün böyle!” diye haykırmış. Yaşlı kadın da “Evet! Vallahi bu Yüce Tanrı’nın bir kutsamasıdır!” diye haykırmış. Na’mâ da “Lütfen, bana yiyecek, içecek bir şeyler getir! Çünkü bir ay var ki önüme konan yiyeceklere dokunmadığım için neredeyse açlıktan ölmek üzereyim!” diyerek haykırmış.</p>

  <p>Bunun üzerine yaşlı kadın, köleler aracılığıyla Na’mâ’ya her türden kebaplar, meyveler, içeceklerle dolu tepsiler getirttikten sonra koşarak halifeye de İranlı tabibin işitilmedik bilimiyle genç esirenin iyileştiğini haber vermeye gitmiş. Halife de “Git ona benim tarafımdan bin dinar götür!” demiş. Yaşlı kadın da kendisine kapalı bir kutuda tabibe götürmek üzere aynı şekilde bir armağan veren Na’mâ’nın yanına uğradıktan sonra, halifenin emrini yerine getirmek üzere acele etmiş.</p>

  <p>Yaşlı kadın dükkâna ulaştığı zaman, halife tarafından gönderilen bin dinarı tabibe, kutuyu da Nimet’e vermiş; o da kutuyu açıp içinde bulduğu mektubu okumuş. Ama heyecanı öyle büyük olmuş ki, hıçkırıklara boğulmuş ve düşüp bayılmış; çünkü Na’mâ, bu mektupta ona, tüm serüvenini: nasıl valinin buyruğuyla kaçırıldığını ve armağan olarak Şam’daki Halife Abd-ül-Malik’e gönderildiğini ana hatlarıyla anlatıyormuş.</p>

  <p>Bunu gören, iyi yürekli yaşlı kadın, tabibe “Acaba oğlun, neden birdenbire gözyaşlarında boğulduktan sonra böyle bayıldı?” diye sormuş. O da “Ey saygın hatun, nasıl olur da başka türlü olmasını isteyebilirsin? Çünkü esire Na’mâ, benim oğlum sandığın bu gencin malıdır ve Kûfe’nin ünlü bir tacirinin oğlundan başkası değildir. Ve bizim Şam’a gelişimizin, gözleri ihanet saçan bir lanetli kocakarı tarafından kaçırılarak ortadan kaybolan genç Na’mâ’yı aramaktan başka nedeni yoktur. Ve de ey anamız, bundan böyle en değer verdiğimiz umudumuzu senin ellerine bırakıyoruz ve malik olunan en kutsal şeyin bulunmasında bize yardımcı olacağından kuşku duymuyoruz!” diye yanıt vermiş. Sonra da “Ve minnettarlığımızın bir güvencesi olarak da, işte, başlangıç olarak, halifenin bin dinarı! Bunlar senindir! Gelecek de, sana, iyiliklerine karşı beslediğimiz minnettarlığın yüreğimizde seçkin bir yeri olduğunu gösterecektir...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama iki yüz kırk beşinci gece olunca, demiş ki:</i></p>

  <br/>

  <p>“...iyiliklerine karşı beslediğimiz minnettarlığın yüreğimizde seçkin bir yeri olduğunu gösterecektir!” demiş. Bunun üzerine iyi yürekli soylu kadın bayılmış olan Nimet’i kendine getirmeye uğraşan hekime yardım etmeye koşmuş; ve ona “Benim iyi niyetimin ve bağlılığımın içtenliğine güvenebilirsiniz” demiş. Ve onları bırakarak hemen Na’mâ’yı görmeye gitmiş; ve onu yüzü sevinç ve sağlıktan ışık saçarken bulmuş. Yanına gülerek yaklaşmış ve ona “Kızım, niçin daha başlangıçta annene güven duymadın? Ama yine de, Kûfeli Rebi’nin oğlu tatlı ve güzel Nimet olan efendinden ayrılmış olduğun için ruhundan kopan tüm yaşları dökmekte haklı idin!” demiş. Ve genç kadının şaşırdığını görerek, çabucak “Benim ağzı sıkılığıma ve senin için beslediğim annelik duygularıma güvenebilirsin, kızım! Sana, yaşamımı tehlikeye soksam da seni sevgilinle birleştireceğime yemin ederim! Artık ruhun ferah olsun ve bırak yaşlı annen kendi bildiğince senin iyiliğin adına davransın!” diye eklemiş.</p>

  <p>Bunun üzerine sevinçten ellerini öpen Na’mâ’yı orada bırakmış ve içine kadın giysileri, mücevherler ve tam bir kılık değiştirmek için gerekli her şeyi koyduğu bir bohça hazırlamaya koyulmuş; ve hekimin dükkânına giderek orada, Nimet’e kendisiyle bir kenara çekilmesi için işaret etmiş. Bunun üzerine Nimet de onu dükkânın arkalarında bir yere götürmüş ve orada bir perdenin ardında planını öğrenmiş; bunu mükemmel bulmuş ve kendisine açıklanan tertibe göre davranmaya karar vermiş.</p>

  <p>Bunun üzerine yaşlı kadın Nimet’i getirdiği esvaplarla giyindirmiş, sürmeyle gözlerini ve yanağındaki beni belirginleştirmiş; sonra bileklerine bilezikler geçirmiş ve mücevherlerle donattığı saçlarını Musul tülüyle örtmüş; ve Nimet’i bu haliyle halifenin sarayında bulunan bütün kadınlardan çok daha güzel ve hayranlık verici bulmuş. Bunun üzerine ona “Yaratan Allah’ına kurban olayım! Şimdi, senin henüz bakire olan kızlar gibi bir yürüyüş tutturman gerek! Bunun için sağ kalçanı sol kalçan üzerine devirerek küçük adımlarla yürümeli ve kıçını da bilerek yeğni sıçramalarla oynatmalısın! Burdan çıkmadan önce hele bu türlü yürüyüşün bir denemesini yap bakalım!” demiş.</p>

  <p>Bunun üzerine Nimet dükkânda söz konusu tavırları uygulamış ve bunu o denli başarıyla yerine getirmiş ki, yaşlı kadın “Maşallah! Artık bundan böyle kadınlar övünmekten kaçınmalılar! Bunlar ne harika kıç kıvırmalar ve ne göz kamaştırıcı kalça sallamalar! Bununla birlikte, yaptığın şeyin hayranlık uyandırıcı olması için, başını biraz daha eğerek ve gözlerinin ucuyla bakarak görünüşünü daha baygın bir hale getirmen gerek! Evet! Bu şekilde çok iyi! Şimdi beni izleyebilirsin!” diye haykırmış. Ve onunla birlikte sarayın yolunu tutmuş.</p>

  <p>Birlikte hareme ayrılan köşkün girişindeki kapıya yaklaştıklarında, başharemağası onlara doğru ilerleyerek “Hiçbir yabancı kişi, Emirü’l-Müminin’in özel buyruğu olmadan buraya giremez! Bu genç kızla birlikte çekil bakalım! Ya da yalnız başına içeri gir!” demiş. Ama yaşlı kadın ona “Senin o bilgeliğine ne oldu, ey muhafızların tacı! Sen her zaman kibarlığın ve uygarlığın ta kendisi idin. Şimdiyse o çok hoş görünüşüne hiç uymayan bir tavır takınıyorsun! Bilmiyor musun ki, ey kibar tavırlı kişi, bu cariye, efendimiz halifenin kız kardeşi Sitti Dahiye’nin malıdır ve Sitti Dahiye senin, gözde cariyesine saygından uzak davrandığını öğrenirse işinden, hatta başından olursun? Böylece sen kendi felaketini kendin hazırlamış olacaksın!” demiş. Sonra soylu kadın kılığındaki Nimet’e dönerek ona “Gel, esire! Bizim başefendinin bu saygı noksanlığını tümüyle unut! Hanımına da sakın bir şey söyleme! Haydi, gel!” demiş. Ve onu elinden tutarak içeri sokmuş; o da, başını zarafetle sağa sola sallayarak gülen gözleriyle haremağasına baş sallatan işveli bir bakış fırlatmış.</p>

  <p>Bir kez harem avlusuna girince, soylu kadın, Nimet’e “Oğlum, sana haremin arka taraflarında bir oda hazırlattık; oraya bu edalı yürüyüşle ve yalnız başına gideceksin! Orayı bulmak için, şuradaki kapıdan girersin, önüne çıkan geçitten yürürsün, sonra sola döner, sonra sağa ve tekrar sağa! Sırayla beş kapı sayarsın ve altıncıyı açarsın! İşte gidip kendisine haber vereceğim Na’mâ ile buluşacağın oda orasıdır. Ben de daha sonra ikinizi, muhafızların ve haremağalarının dikkatini çekmeden saraydan çıkartmanın yolunu arayacağım!” demiş.</p>

  <p>Bunun üzerine Nimet, geçide girmiş, ama şaşkınlığı içinde gideceği yönü şaşırmış; sağa dönmüş, sonra ötekine koşut bir geçide çıkan sola doğru yürümüş ve altıncı odaya girmiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama iki yüz kırk altıncı gece olunca, demiş ki:</i></p>

  <br/>

  <p>Yürümüş ve altıncı odaya girmiş.</p>

  <p>Böylece küçük bir kubbe oluşturacak şekilde yapılmış, yüksek tavanlı, duvarları, hat sanatının en güzel örneğini oluşturan altın harflerle yazılmış ayetlerin süslediği bir salona ulaşmış; burada duvarlara pembe ipekten kumaşlar asılmış, pencereler ince tüllerle donanmış, yerde de Horasan ve Kaşmir halıları serili imiş; taburelerde, içi meyve dolu meyvelikler varmış; yerdeki halı üzerinde üstü ipek örtülü tepsiler, içlerinde şekilleri ve hayranlık uyandırıcı kokularıyla en güç beğenir boğazlara bile lezzet verebilecek ve Doğu kentlerinde, hatta tüm dünyada sadece Şam’ın o denli cana yakın nitelikleri vermeyi bildiği ünlü hamur tatlıları bulunduğunu düşündürtüyormuş.</p>

  <p>Oysa, Nimet, bu salonda başına geleceklerden kuşkulanmadan bulunuyormuş.</p>

  <p>Salonun ortasında, göze batan eşya olarak üzeri kadife kaplı bir taht varmış; Nimet, geçitlerde görülmek korkusuyla dolaşmaktan kurtulmuş olduğundan gidip tahta oturmuş ve alın yazısını beklemiş.</p>

  <p>Orada bulunalı birkaç dakika olmadan, kulaklarına kubbede yankılanan bir ipekli hışırtısı gelmiş; ve içeriye, yan kapılardan birinden, üstünde iç giysilerinden başka esvap bulunmayan ve yüzünde peçe ve saçlarında örtü olmaksızın, şahane görünüşlü bir kadın girmiş; onun ardında da ayakları çıplak, başının üstünde çiçekler ve elinde firavun incirinden yapılmış bir ut bulunan küçük sevimli bir köle varmış. Ve bu kadın, Emirü’l-Müminin’in kız kardeşi Sitti Dahiye’den başkası değilmiş.</p>

  <p>Sitti Dahiye, salonda yüzü peçeli olarak oturan kişiyi görünce onun yanına zarafetle yaklaşmış ve ona “Ey tanımadığım yabancı, sen kimsin? Ve hiçbir uygunsuz gözün göremeyeceği haremde niçin böyle peçene bürünmüş oturuyorsun?” diye sormuş. Ama, çabucak ayağa kalkmış bulunan Nimet, hiçbir şey söylemeye cesaret edememiş ve sessiz kalmayı yeğlemiş. Sitti Dahiye de ona “Ey güzel gözlü genç kız, bana neden cevap vermiyorsun? Eğer kardeşim Emirü’l-Müminin tarafından saraya yollanmış bir esire isen, bunu bana çabuk söyle, gidip senin için yardımda bulunayım; çünkü benden hiçbir şey esirgemez” diye sormuş. Ama Nimet, yanıt vermeyi göze alamamış. Sitti Dahiye de genç kızın suskunluğunu orada bulunan ve gözlerini fal taşı gibi açmış, bu denli mahcup olan peçeli kıza şaşkınlıkla bakan küçük köleden kaynaklandığını düşünmüş. Bunun üzerine “Haydi, nonoşum, sen git de kapının ardında dur ve içeri hiç kimsenin girmesine izin verme!” demiş. Böylece küçük köle dışarı çıkınca, Nimet’in iyice yanına gelmiş; o da büyük yeldirmesine daha sıkı sarılmaya kalkışmış; Dahiye “Şimdi söyle bana, ey genç kız, kimsin sen ve adın nedir ve Emirü’l-Müminin’in buyruğuyla yalnız benim girebileceğim bu salona gelişinin nedeni nedir? Benimle özgürce konuşabilirsin, zira seni çok güzel buldum, gözlerin de çok hoşuma gitti! Evet! Gerçekten sana hayran oldum, yavrum!” demiş. Beyaz ve zarif bakireleri aşırı derecede seven Sitti Dahiye, yanıt beklemeden genç kızı belinden tutup kendine çekmiş ve elini, okşamak için göğüslerine götürmüş; öteki eliyle de giysisinin düğmelerini çözüyormuş. Ama genç kızın göğsünün bir delikanlının bağrı kadar düz olduğunu görünce şaşırıp kalmış! İlkin irkilmiş, sonra yaklaşıp işi açıklığa kavuşturmak için esvabını kaldırmak istemiş.</p>

  <p>Nimet, onun bu davranışını görünce, konuşmanın daha doğru olacağını düşünmüş ve Sitti Dahiye’nin elini dudaklarına götürerek, ona “Ey hanımım, kendimi tümüyle senin iyilikseverliğine terk ediyorum ve beni kanatlarının altına alarak koruman için yalvarıyorum!” demiş. Sitti Dahiye “Tüm gücümle bunu yapacağım. Haydi konuş!” demiş. Nimet de “Ey hanımım, ben genç kız falan değilim; adım Kûfeli Rebi’nin oğlu Nimet’tir; ve buraya yaşamımı tehlikeye sokarak gelmişsem, Kûfe valisinin benden kaçırdığı ve cariye olarak Emirü’l-Müminin’e gönderdiği karım Na’mâ’yı görebilmek içindir. Peygamberlerimizin yaşamı üzerine, hanımım, senden, esirene ve eşine acımanı diliyorum!” demiş. Ve gözyaşlarına gömülmüş.</p>

  <p>Sitti Dahiye, hemen küçük köleyi çağırmış ve ona “Çabuk nonoşum, Na’mâ’nın dairesine koş ve ona ‘Hanımım Dahiye seni çağırıyor!’ de” demiş. Sonra da Nimet’e dönüp...</p>

  <br/>

  <p><i>Anlatısının burasında Şehrazad, sabah olduğunu görmüş ve yavaşça susmuş.</i></p>

  <p><i>Ama iki yüz kırk yedinci gece olunca, demiş ki:</i></p>

  <br/>

  <p>Sonra da Nimet’e dönüp ona “Ruhunu serin tut delikanlı; seni ancak mutluluklar bekliyor!” demiş.</p>

  <p>Bu sırada yaşlı kadın Na’mâ’yı bulmaya gitmiş ve ona “Çabuk beni izle kızım! Kocan kendisi için hazırladığım odada!” demiş. Ve onu heyecandan sapsarı, Nimet’i bulacağını sandığı odaya götürmüş. Ama onu orada bulamayınca dehşete düşmüşler ve çok kederlenmişler; yaşlı kadın “Kesinlikle geçitlerde yolunu kaybetmiş olmalı! Sen, kızım, hemen dairene dön, ben gidip onu arayayım!” demiş.</p>

  <p>İşte tam bu sırada küçük köle Na’mâ’nın dairesine girmiş, onu titrerken ve iyice sararmış olarak bulmuş; köle ona “Ey Na’mâ, hanımım Sitti Dahiye seni istiyor!” demiş. Bunu duyan Na’mâ, kendisinin de sevgilisinin de mahvolduklarından hiç kuşku duymamış ve sarsılarak çıplak ayaklı narin küçük kızı izlemiş. Ama salona henüz girdiği sırada, halifenin kız kardeşi yanına gelmiş ve dudaklarında gülümsemeyle elini tutup onu hep peçeli olarak bekleyen Nimet’in yanına götürmüş ve ikisine birden “Mutlu olun!” demiş. Ve iki genç o anda birbirlerini tanımışlar ve birbirinin kollarına baygın düşmüşler.</p>

  <p>Bunu gören halifenin kız kardeşi yüzlerine gülsuyu serpmiş, onları yeniden kendilerine getirmiş ve yalnız bırakıp dışarı çıkmış. Bir saat sonra da geri dönmüş, onları oturmuş, birbirine sımsıkı sarılmış ve kendi iyiliğinden dolayı gözleri mutluluk ve minnet yaşlarıyla dolu olarak bulmuş. Bunun üzerine onlara “Şimdi bize, mutluluğunuzun sonsuza dek sürmesi dileğiyle hep birlikte içerek şenlik yapmak gerekir!” demiş. Ve hemen, bir işaretle, gülüp duran küçük köle, bardakları nefis bir şarapla doldurup onlara sunmuş. İçmişler ve Sitti Dahiye onlara “Birbirinizi ne çok seviyorsunuz! Herhalde aşk üzerine çok güzel şarkılar biliyor olmalısınız! Bunlardan birkaçını okumanızı çok isterdim. Alın şu udu! Ve karşılıklı olarak, onun ağacının ruhundan kopan tatlı sesleri duyurun bana!” demiş.</p>

  <p>Bunun üzerine Nimet ve Na’mâ, halifenin kız kardeşinin elini öpmüşler ve düzen verdikleri utla, karşılıklı olarak şu harika dizeleri okumuşlar:</p>

  <div class="gir1">
    <p>– Sana ince örtümün altında Kûfe’den çiçekler, güneşin altınıyla daha da tozlanmış meyveler getirdim!</p>

    <p>– Sudan’ın tüm altını senin tenindedir, ey sevgili, güneşin ışığı saçlarında ve Şam’ın kadifesi gözlerindedir!</p>

    <p>– İşte karşısındayım! Ilık akşamların uygun kıldığı saati sana getiriyorum! Hava yeğnidir, gece yumuşacık ve saydamdır ve bize yaprakların ve suların sesi gelmektedir.</p>

    <p>– Karşımdasın, karşımdasın, ey benim gece dolaşan ceylanım! Gece tümüyle gözlerinin ışığıyla boğuldu! Ah! Deniz üzerinde sarhoş bir kuş gibi gözlerine dalıyorum!</p>

    <p>– Biraz daha yaklaş bana ve gel dudaklarım üzerindeki gülleri derle! Sonra bırak beni çeneğime yavaşça kayayım, omuzlarımdan topuğuma kadar senin için çırçıplak kalayım!</p>

    <p>– Oh! Sevgilim!..</p>

    <p>– İşte karşındayım! Ayışığından oluşmuş etimin gizli meyvesi, bildiğin olgun şeklini alıyor. Gel!.. Tüm deniz gözünde belirecek! O deniz ki, çalkanması kuşları sarhoş eder!</p>
  </div>

  <p>Bu şarkının son nağmeleri mutluluktan baygın Na’mâ’nın dudaklarında sönerken, birdenbire perdeler açılmış ve halife salona girmiş.</p>

  <p>Onu görünce, üçü birden derhal ayağa kalkmışlar ve önünde yeri öpmüşler. Halife hepsine gülerek bakmış ve gelip halının üzerine ortalarına oturmuş ve küçük köleye bardakları getirmesini ve şarap koymasını buyurmuş. Sonra “Hep birlikte Na’mâ’nm sağlığına kavuşmasını kutlamak için içelim!” demiş ve altın kupayı kaldırıp “Gözlerinin aşkı uğruna ey Na’mâ!” demiş; ve içkiyi ağır ağır içmiş. Sonra bardağı yere koymuş ve tanımadığı, örtünmüş esirenin varlığını fark ederek kız kardeşine “İpek örtüsünün altında yüzü bana güzel görünen bu genç kız da kim?” diye sormuş. Sitti Dahiye de “Bu Na’mâ’dan ayrılmayan bir arkadaşıdır; çünkü o olmadan kız ne ağız tadıyla yemek yiyebiliyor ne de bir şey içebiliyor!” diye yanıtlamış.</p>

  <p>Bunun üzerine halife, delikanlının yüzündeki peçeyi kaldırmış ve güzelliğini görerek şaşkına dönmüş! Gerçekten, Nimet’in yanaklarında henüz sakal yokmuş, çenesi üzerinde tatlı bir gülümsemeyle beliren misk damlası<a href="../Text/dipnot.xhtml#Footnote0160" id="Feedback0160"><sup>[160]</sup></a> dışında, sadece beyaz tenine tapılası bir gölge oluşturan ayva tüyleri varmış.</p>

  <p>Halife, bunu görünce, son derece keyiflenerek “Aman yarabbi! Ey Dahiye, bu akşamdan tezi yok bu yeni genç kızı da odalık olarak alacağım ve Na’mâ’ya olduğu gibi ona da, güzelliğine yaraşır bir daire ve nikâhlı eşim olarak birçok ev bağışlayacağım!” diye haykırmış. Sitti Dahiye de “Tabii ki, kardeşim, bu genç kız senin şanına yaraşır bir parçadır!” diye cevap vermiş. Sonra da “Birdenbire aklıma bilginlerimizden birinin yazdığı bir kitapta okuduğum bir öyküyü anlatma fikri geldi” diye eklemiş. Halife de “Neymiş o öykü?” diye sorunca, Sitti Dahiye, şunları anlatmış:</p>

  <p>“Bil ki, ey Emirü’l-Müminin, Kûfe kentinde adı Rebi’nin oğlu Nimet olan bir genç yaşarmış...</p>

  <br/>

  <p><i>Anlatısının burasında Şehrazad, sabah olduğunu görerek yavaşça susmuş.</i></p>

  <p><i>Ama iki yüz kırk sekizinci gece olunca, demiş ki:</i></p>

  <br/>

  <p>“...Rebi’nin oğlu Nimet adlı bir genç yaşarmış. Onun da sevdiği ve kendisini seven güzel bir cariyesi varmış; çünkü ikisi birlikte, aynı beşikte yetiştirilmiş ve ergenlik çağının ilk günlerinden başlayarak birbirlerini sahiplenmiş bulunuyorlarmış. Bir gün gelip de zaman onları birbirinden ayırasıya kadar yıllarca birlikte mutlu olmuşlar. Acımasız bahtın felaket aracı olarak hizmet gören bir kocakarı buna neden olmuş. Genç esireyi kaçırmış ve onu kentin valisine teslim etmiş, o da kızı zamanın hükümdarına armağan olarak göndermiş.</p>

  <p>“Ama Rebi’nin oğlu, sevdiği kişinin kaybolduğunu görünce bu hükümdarın sarayında, haremde, onu buluncaya kadar rahat edememiş. Ama tam ikisi birlikte yeniden buluşmalarını kutlarken ve sevinç gözyaşları dökerlerken, buluştukları saraya hükümdar girivermiş ve onları birlikte yakalamış. Hiddeti son sınırına ulaşmış ve durumlarını anlatmalarına fırsat vermeden, hemen orada, ikisinin de kafasını kestirmiş! Oysa” diye sözünü sürdürmüş Sitti Dahiye, “Bu öyküyü yazan bilgin, sonuç hakkındaki görüşlerini açıklık getirmeden, öyküyü bitirdiğinden; ey Emirü’l-Müminin, bu hükümdarın davranışı hakkında senin görüşünü ve onun yerinde olsaydın, aynı koşullar altında nasıl davranacağını öğrenmek isterdim!” demiş.</p>

  <p>Emirü’l-Müminin Abdülmelik ibni Mervan, hiç tereddüt etmeden “Bu hükümdar o denli acele davranacağı yerde iki genci bağışlasaymış daha iyi olurmuş; bunun da üç dayanağı olurdu: İlki iki gencin birbirini uzun zamandır has duygularla sevmeleri, ikincisi sarayda bulunduklarına göre bu hükümdarın konuğu sayılmaları ve üçüncü de, bir hükümdarın ihtiyatlı ve ölçülü davranması gerektiğinden! Sonuç olarak bu hükümdarın gerçek bir hükümdara yaraşır biçimde davranmadığını söyleyebilirim!” demiş.</p>

  <p>Bu sözler üzerine Sitti Dahiye, kardeşinin ayaklarına kapanmış ve ona “Ey Emirü’l-Müminin, bilmeden, kendiliğinden, gelecekte yerine getireceğin bir hükümde bulunmuş oldun! Sana, atalarımızın kutsal anısı ve yüce pederimiz adına, şimdi açıklayacağım konuda da aynı adaleti göstermeni dilerim!” diye haykırmış. Halife de, çok şaşırarak, kız kardeşine “Bana tam bir güven besleyerek konuşabilirsin! Ama önce ayağa kalk!” demiş. Halifenin kız kardeşi de ayağa kalkarak iki gence doğru dönmüş ve onlara “Ayağa kalkın!” demiş. Onlar da ayağa kalkmışlar ve Sitti Dahiye kardeşine “Ey Emirü’l-Müminin, peçe altındaki bunca güzel ve tatlı olan bu genç kız, aslında Rebi’nin oğlu genç Nimet’ten başkası değildir. Na’mâ da onunla birlikte yetiştirilen ve sonradan onun eşi olan kimsedir! Onu kaçırtan da, adı Yusuf et-Tekafi<a href="../Text/dipnot.xhtml#Footnote0161" id="Feedback0161"><sup>[161]</sup></a> olan Kûfe valisinden başkası değildir. Sana yazdığı mektupta esireyi on bin dinara satın aldığını bildirerek yalan söylemiştir. Senden onun cezalandırılmasını ve bağışlanmaya bunca layık bulunan bu iki genci de bağışlamanı dilerim. Benim hatırım için, senin konuğun olduğunu, senin gölgende barınmakta bulunduklarını da düşünerek onları affet!” demiş. Kız kardeşinin bu sözlerini duyan Halife “Kesinlikle! Benim verdiğim sözden döndüğüm hiç görülmemiştir!” demiş.</p>

  <p>Sonra Na’mâ’ya dönerek ona “Ey Na’mâ, şurada duran kişi senin efendin Nimet midir?” diye sormuş. O da “Söylediğin gibi ey Emirü’l-Müminin!” diye cevap vermiş; halife de “sizi birbirinize bağışladım!” diye sözünü bağlamış.</p>

  <p>Bundan sonra Nimet’e bakıp ona “Aman bana hiç değilse buraya nasıl girdiğini ve Na’mâ’nın benim sarayımda bulunduğunu nasıl öğrendiğini söyleyebilir misin?” diye sormuş. Nimet de “Ey Emirü’l-Müminin, kölene biraz zaman ayırırsan, sana tüm öyküsünü anlatacaktır!” diye yanıtlamış. Ve hemen halifeye, başından sonuna kadar, tek bir ayrıntıyı bile atlamadan tüm serüvenini anlatmış.</p>

  <p>Halife son kertede şaşırmış ve bunca inanılmaz bir düzeni kuran İranlı hekimi görmek istemiş. Ve onu Şam’daki sarayına hekimbaşı olarak atamış ve onu onurlar ve ödüllerle donatmış. Sonra Nimet ile Na’mâ’yı sarayında yedi gün yedi gece ağırlamış; bu süre içinde onurlarına büyük şölenler düzenlenmiş ve onları Kûfe’ye armağanlarla yolcu etmiş. Eski valiyi de görevinden alarak onun yerine Nimet’in babası Rebi’yi vali tayin etmiş. Böylece, hepsi, uzun ve zevk dolu bir yaşam geçirerek mutluluğun sınırına ulaşmışlar.</p>

  <br/>

  <p><i>Şehrazad anlatısını kesince, Şah Şehriyar “Ey Şehrazad, bu öykü beni büyüledi, özellikle şiirler son kertede hoşuma gitti. Ama, aslında, bana anlatacağını önceden bildirdiğin sevişme biçimleri üzerinde ayrıntılar bulamadığım için düş kırıklığına uğradım!” diye haykırmış.</i></p>

  <p><i>Şehrazad da hafifçe gülüp “Ey bahtıgüzel şah, anlatmayı vaat ettiğim bu ayrıntılar, eğer hâlâ uykun yoksa, sana anlatacağım</i> Alaaddin ebu Şâmât’ın Öyküsü<i>’nde bulunacaktır!” demiş.</i></p>

  <p><i>Şah Şehriyar da “Sen ne diyorsun, ey Şehrazad? Ama vallahi! Uykusuzluk pahasına da olsa,</i> Alaaddin ebu Şâmât’ın Öyküsü<i>’nü işitmek isterim! Hemen anlatmaya başla!” diye haykırmış.</i></p>

  <p><i>Ama o anda Şehrazad günün doğmakta olduğunu görmüş ve öykünün anlatımını ertesi güne bırakmış.</i></p>

  <p><i>Böylece iki yüz ellinci gece olunca, demiş ki:</i></p>
</body>
</html>