<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Cafer’in ve Bermekilerin Sonu</p>
  </div>

  <p>İşit öyleyse, ey bahtıgüzel şah, Halife Harun Reşid’in saltanatına dört ırmağın yıkayamayacağı kanlı bir leke düşüren gözyaşı dolu öyküyü:</p>

  <p>Zaten, efendim, Vezir Cafer’in Yahya bin Halid bin Bermek’in dört oğlundan biri; onun büyük kardeşinin de Harun Reşid’in süt kardeşi El-Fazl olduğunu biliyorsun. Çünkü Yahya’nın ailesini Abbasilere bağlayan büyük dostluk ve sınırsız sadakat dolayısıyla Harun Reşid’in annesi Hayzaran Sultan ile El-Fazl’ın annesi soylu İtabe arasında büyük ve canlı bir sevgi ve çok derin bir sevecenlik olduğundan, hemen hemen aynı yaşta olan süt bebeklerini, her biri dostunun çocuğuna Tanrı’nın kendi çocuğu için bağışladığı sütten emzirerek değiş tokuş etmişlerdi. Ve bundan dolayı Harun Reşid, Yahya’ya her zaman “baba”, El-Fazl’a da “kardeşim” demiştir...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş</i>.</p>

  <p><i>Ama dokuz yüz doksan beşinci gece olunca, demiş ki:</i></p>

  <br/>

  <p>Ve bundan dolayı Harun Reşid, Yahya’ya her zaman, “baba” El-Fazl’a da “kardeşim” demiştir.</p>

  <p>Bermekilerin kökenine gelince, en ünlü ve en güven uyandıran vakanüvisler bunu, o sıralarda bile orada seçkin bir aile konumunda bulundukları, Horasan’ın Belh kentine bağlarlar. Aşağı yukarı dua ve barış üzerine olası Peygamberimizin hicretinden yüz yıl sonra, bu ünlü aile, Emevi halifeleri döneminde Şam’a yerleşmeye gelmişler. Ve işte o zaman, Mecusi dininin bir müridi olan bu ailenin başı gerçek imana dönmüş ve İslam ile içi arınmış ve onurlanmış. Ve de bu olay tam da Emevilerden Hişam’ın saltanatı zamanında olmuş.</p>

  <p>Ama, ancak Abbas Oğullarının halifelik tahtına geçmelerinden sonra, Bermeki ailesi vezirler heyetine katılmış ve yeryüzünü ışıltılarıyla aydınlatmış. Çünkü bu ailenin bağrından kopmuş ilk vezir, Abbasilerin ilki olan Ebu Abbas es-Saffa tarafından seçilen Halid bin Bermek olmuş. Ve üçüncü Abbasi olan El-Mehdi’nin saltanatı sırasında Yahya bin Halid, halifenin seçkin oğlu Harun Reşid’in eğitimiyle uğraşmış; aynı Harun, Yahya’nın oğlu El-Fazl’ın doğumundan sadece yedi gün sonra doğmuş bulunuyormuş.</p>

  <p>Ve de, ağabeyi El-Hadi’nin beklenmedik ölümünden sonra, Harun Reşid tüm güçlerin sahibi olan halifeliğin alametleriyle donanınca; Yahya’yı ve iki oğlunu kendisiyle hükümdarlık gücünü paylaşmak üzere davet etmek için genç Bermekilerin yanında geçen çocukluğunun anılarına dönmeye gerek duymamış; gençlik yıllarında Yahya’nın kendisine gösterdiği özeni ve onun sağladığı eğitimi ve bu hizmetkârın, tahttaki veraset hakkını güvenceye alması için, Yahya ile oğullarının, başının kesilmesini istediği gece ölmüş olan o müthiş El-Hadi’nin tehditlerine karşı koymak için kendisini yüreklendirmekle tüm sadakatlerini nasıl kanıtlamış olduğunu hatırlaması yetmiş.</p>

  <p>Yahya, gecenin ortasında, Mesrur’un eşliğinde gelerek ve Harun Reşid’i uyandırarak kendisine, imparatorluğun sahibi ve yeryüzünde Tanrı’nın naibi olduğunu bildirdiği zaman, ona hemen büyük vezir unvanını vermiş; çocukları El-Fazl ve Cafer’i de vezir atamış. Ve böylece en mutlu koşullar altında saltanat dönemi başlamış.</p>

  <p>O zamandan başlayarak Bermeki ailesi o çağın alnında bir süs ve başına bir taç olmuş. Talih de, lütuflarının en baştan çıkarıcı olanlarını onların üzerine yığmış ve onları en seçkin verileriyle donatmış. Yahya ve oğulları da parlak yıldızlar, geniş cömertlik okyanusları, lütufların coşkun şelalesi, hayır getiren yağmurları olmuşlar. Dünya onların soluğuyla canlanmış ve imparatorluk, görkemliliğin en yüce doruğuna ulaşmış. Ve dertlerin sığınağı ve bahtsızların tutunacak dalı olmuşlar. Ve şair Ebu Nuvas, yazdığı binlerce dizeden birinde onlar hakkında şöyle söylemiş:</p>

  <div class="gir1">
    <p>Dünya sizi yitireli beri, ey Bermekoğulları, yollar sabahın şafağında ve akşamın gurup vaktinde yolcularla kaplı değildir artık!</p>
  </div>

  <p>Gerçekten, onlar, bilge vezirler, hayran olunacak yöneticiler, kamu hazinesini dolduran, sözgen, bilgili, metin, danışmanları tutarlı, Hatem Tay kadar cömert kişiler olmuşlar. Onlar, mutluluk kaynağı, verimli bulutları sürükleyen hayırlı rüzgârlar imişler. Ve özellikle onların itibarı sayesinde Harun Reşid’in adı sanı Orta Asya ovalarından kuzey ormanlarının dibine, Magrip ve Endülüs’ten Çin ve Tataristan’ın uç sınırlarına kadar çınlayıp durmuş.</p>

  <p>Ve işte o sırada, birdenbire, Bermekoğulları, âdemoğlunun ulaşacağı en yüce bahttan korkunç bir felaketin uçurumuna atılmışlar ve Felaketler Dağıtıcı’nın bardağından içmişler. Zamanın ters dönüşüne ne demeli! Barmak’ın soylu oğulları sadece halifeliğin geniş imparatorluğunu yöneten vezirler değil, aynı zamanda hükümdarlarının sofra arkadaşları ve ayrılmaz yoldaşları imişler; özellikle Cafer, varlığı Harun Reşid’e gözlerinin nurundan daha gerekli olan sevgili bir can yoldaşıymış. Harun Reşid’in yüreği ve düşüncesinde öylesine bir yer tutmuş ki, Harun Reşid, günün birinde, içine dostu Cafer’le iki kişi değil de bir kişiymiş gibi sığınacakları iki kişilik bir cübbe yaptırmış. Ve Cafer’e karşı, bu hava içinde, sonuncu feci olaya kadar böyle davranmış.</p>

  <p>Oysa, ey ruhumun acısı! İslam göklerini karartan ve göklerden inen kahredici bir yıldırım gibi tüm yürekleri yakıp yıkan bu ölümü belirleyen olay şöyle olmuş:</p>

  <p>Günün birinde, böylesi günler bizden ırak olsun, Harun Reşid Mekke’de hac farizesini yerine getirip döndükten sonra, su yoluyla Hire’den Anbar kentine gelmiş. Orada, Fırat kıyılarında, El-Umr adlı bir kâşanede mola vermiş. Gece, öteki geceler gibi, onu, şenlikler ve zevkler içinde bulmuş. Ama, bu kez can yoldaşı Cafer yanında değilmiş. Çünkü Cafer birkaç günden beri nehrin yakınlarındaki düzlükte avlanmaktaymış. Bununla birlikte Harun Reşid’in verileri ve armağanları onu her yerde izliyormuş. Günün her saatinde, halifenin habercilerinden herhangi birinin çadırına girdiğini ve halifenin sevecenliğinin bir nişanesi olarak her birinin, bir öncekinden daha güzel ve değerli hediyeler getirdiklerini görüyormuş.</p>

  <p>Böylece, o gece de, Tanrı bize böyle geceleri unuttursun, Cafer, çadırın içinde, Harun Reşid’in özel tabibi olan ve Harun Reşid’in sevgili Cafer’ine eşlik etmesi düşüncesiyle kendisini yoksun bıraktığı Cebrail Bahtıâsû ile birlikte oturmaktaymış. Aynı şekilde, çadırda, Harun Reşid’in gözde şairi ve sevgili Cafer’i avdan dönüşünde doğaçlamalarıyla eğlendirsin diye kendini beraberliğinden yoksun bıraktığı âmâ Ebu-Zakkar da varmış. Ve de yemek saati imiş. Âmâ Ebu-Zakkar, udu kendisine eşlik ederken, bahtın kararsızlığı üzerine felsefi dizeler okuyormuş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz doksan altıncı gece olunca, demiş ki:</i></p>

  <br/>

  <p>Ve de yemek saati imiş. Âmâ Ebu-Zakkar, udu kendisine eşlik ederken bahtın kararsızlığı üzerine felsefi dizeler okuyormuş. Tam o sırada ansızın çadırın giriş yerinde halifenin celladı ve öfkesinin icracısı Mesrur belirmiş. Cafer de, onun öylece, nezaket kurallarını hiçe sayarak, huzura kabulünü dilemeden, hatta gelişini bildirmeden içeri daldığını görünce, yüzü sapsarı olmuş ve haremağasına “Hoş geldin, ey Mesrur! Çünkü senin gelişin her zaman yeni bir zevktir. Ama, kardeşim, ilk kez ziyaretini haber vermek üzere herhangi bir hizmetkâr yollamadan yanımıza geldiğini görmekle şaşırdım” demiş. Mesrur da, Cafer’e selam bile vermeksizin “Beni buraya yönelten neden, bu yararsız usul ihtiyaçlarına kapılamayacağım kadar ağırdır. Ayağa kalk ey Cafer ve son kez kelime-i şahadet getir! Çünkü Emirü’l-Müminin senin başını istiyor” diye yanıt vermiş.</p>

  <p>Bu sözleri işitince, Cafer ayağa kalkmış ve “Tanrı’dan başka Tanrı yoktur, Muhammed Tanrı’nın elçisidir! Tanrı’nın ellerinden çıkıyoruz ve er geç onun ellerine döneceğiz!” demiş. Sonra eski arkadaşı ve dostu, yıllarca her an birlikte bulunduğu başharemağasına dönmüş ve ona “Ey Mesrur, böylesi bir emir mümkün değil. Efendimiz Emirü’l-Müminin bu emri sana sarhoşluk anında vermiş olacak. Her zamanki dostum, senden, birlikte yaptığımız gezintiler ve gece gündüz yaşadığımız ortaklaşa yaşamın anısı uğruna, halifenin yanına geri dönüp aldanıp aldanmadığını anlamanı rica ediyorum. Göreceksin ki verilen emri unutmuştur bile!” demiş. Ama Mesrur “Ya senin başın ya da benimki! Başını elimle götürmedikçe halifenin yanına dönemem! Dolayısıyla son dileklerini yazıya geçir! Eski dostluğun hatırı için sana gösterebileceğim tek olası lütuf budur” demiş. O zaman Cafer “Hepimiz Tanrı’ya emanetiz! Benim yazacak son dileğim yok. Tanrı benden aldığı ömrü, Emirü’l-Müminin’in ömrüne eklesin!” demiş.</p>

  <p>Sonra çadırından çıkmış ve cellat Mesrur’un yere serdiği, üzerinde kafa kesilen deriye diz çökmüş. Ve gözlerini kendi elleriyle bağlamış; ve başı kesilmiş. Tanrı ona rahmet eylesin! Bunu izleyerek Mesrur, halifenin konakladığı yere dönmüş ve elinde bir kalkan üzerinde bulunan Cafer’in kellesiyle huzura girmiş. Harun Reşid de eski dostunun kellesine bakmış ve ansızın üzerine tükürmüş.</p>

  <p>Ama öfkesi ve öcü bununla dinmemiş; Cafer’in başı kesilen gövdesinin Bağdat Köprüsü’nün bir ucuna, kellesinin de öteki ucuna asılmasını emretmiş; bu ceza, en kötü suçlulara verilen cezalardan daha alçaltıcı ve yüzkızartıcı bir cezaymış. Aynı şekilde Cafer’den geri kalanların altı ay süreyle orada kaldıktan sonra tezekler üstünde yakılıp kenefe atılmasını buyurmuş. Bütün bu emirler yerine getirilmiş.</p>

  <p>Ve de, ey acınası sefalet! Kâtip Âmiran, hazinenin hesap defterine, bir vakitler “Emirü’l-Müminin’in armağan olarak Yahya el-Bermeki’nin oğlu Vezir Cafer’e verdiği görkemli bir urba için dört yüz bin altın dinar” yazmışken; bir süre sonra, aynı sayfaya başka hiçbir ekleme yapmaksızın “Cafer bin Yahya’nın cesedinin yakılmasında kullanılan neft, kamış ve gübre için on gümüş dirhem” yazmış.</p>

  <p>İşte, Cafer’in sonu böyle olmuş. Harun Reşid’in süt babası Yahya’ya ve oğlu, Harun Reşid’in süt kardeşi El-Fazl’a gelince, herhangi bir kamu görevi ve hizmetinde bulunan bin kadar Bermeki ile birlikte ertesi gün onlar da tutuklanmış. Ve kimisi sınırsız servetleri zor alımına tabi tutulur ve karıları ve çocukları sığınacak yerlerinden yoksun ve hiç kimse onlara bakmayı göze almaksızın başıboş dolaşırlarken; işkencede öldürülen Yahya, oğlu El-Fazl ve Yahya’nın kardeşi Muhammed hariç, kimisi açlıktan ölmüş, kimisi boğularak. Hepsi darmadığın bir halde kokuşmuş zindanlara atılmış. Allah hepsine rahmet eyleye! Gözden düşmeleri gerçekten dehşet verici olmuş.</p>

  <p>Ve şimdi, ey zamanın şahı, eğer Bermekilerin gözden düşmelerinin ve bu yürek parçalayıcı sonlarının nedenini öğrenmeyi diliyorsan, anlatayım!</p>

  <p>Günün birinde Harun Reşid’in genç kız kardeşi Aliye, Bermeki sülalesinin kökü kuruduktan birkaç yıl sonra, kendisine iltifat etmekte olan halifeye “Efendim, Cafer’in ölümünden ve ailesinin yok olmasından sonra, artık senin sakin ve gerçek anlamda huzur içinde geçen bir gününü bile görmüyorum. Acaba hangi nedenle bunlar senin gözünden düşmüştü?” diyerek söze girişmiş. Birdenbire içi kararan Harun Reşid genç sultan kardeşini geri itmiş ve ona “Çocuğum, hayatım, bana kalan tek mutluluk! Bu nedeni anlamanın sana ne yararı olacak? Eğer bunu gömleğimin bile öğrendiğini bilsem, onu parça parça ederim!” demiş. Bundan dolayı, tarihçiler ve salname ustaları bu felaketin nedeni üzerinde uyuşmaktan uzaktırlar. İşte bize onlardan kalan bazı yorumlar!</p>

  <p>Kimilerine göre Cafer’in ve Bermekilerin cömertlikleri, bunlardan yararlananların bile dinlerken kulaklarını inciten eliaçıklığı, kendilerine karşı dost ve minnettar olanlardan daha çok hırslı kişi ve düşman kazandırmış; sonunda Harun Reşid’de de kuşku uyandırmıştır. Gerçekten ortada duyulan sadece onların ailesinin utkun oluşu idi; ailelerinin üyeleri Bağdat Sarayı’nı, ordusunu, yargı yerlerini, eyaletleri ve en yüce mevkileri doldurmuşlardı; ve kentin yöresindeki en güzel yurtluklar onlara aitti. Saraylarının yöresi dalkavuklar ve hacet sahipleri tarafından, halifenin konutunu çevreleyenlerden de fazla sarılmıştı. Ve bir de Cafer’in çadırında, o uğursuz gece birlikte olduğu Harun Reşid’in tabibi Cebrail Bahtıâsû olayı şöyle anlatmakta; demektedir ki: “Bir gün, o zamanlar Bağdat’ta Kasrü’l-Huld denen sarayda oturan Harun Reşid’in dairesine girmiştim. Bermekiler Dicle’nin öbür yanında oturuyorlardı ve halifenin sarayı ile onlarınki arasında nehrin genişliği kadar mesafe vardı. O gün Harun Reşid gözdelerinin konuklarının önünde birikmiş olan at topluluğunu ve kapılarında kaynaşan kalabalığı görünce, benim önümde, sanki kendi kendisiyle konuşur gibi ‘Tanrı Yahya ile oğulları El-Fazl ve Cafer’i ödüllendirsin! İşlerin tüm sıkıntısını kendi üzerlerine almışlar ve bana yöremi seyredecek ve keyfimce yaşayacak zaman bırakmışlar’ diyordu. O gün sadece bunları söyledi. Ama bir başka zaman, yanına çağırıldığımda onun artık gözdelerini karşısında görmeyi istememeye başladığının farkına vardım. Gerçekten, sarayının penceresinden bakarak ve ilk kez olduğu gibi aynı insan ve at topluluğunun kaynaştığını görünce ‘Yahya ve oğulları bütün işleri ele geçirmişler; bana hiçbir şey kalmamış. Aslında halifelik gücünü eyleme sokan onlar! Bana ancak güçlükle sezilen görüntüsü kalmış’ dedi. Bunu kulaklarımla duydum. Ve o zamandan başlayarak onların gözden düştüklerini anladım; sonunda da olanlar oldu” demiştir.</p>

  <p>Başka salnameciler de Harun Reşid’in gizli hoşnutsuzluğunun, isimsiz düşmanların haince kaleme aldıkları düzyazı ve şiirlerle körüklendiğini; Cafer’in yaptığı büyük bir tedbirsizliğin ise bu hoşnutsuzluğu arttırdığını yazıyorlar. Bir gün, Harun Reşid, Ali ile Peygamber’in kızı Fatıma’dan olma Es-Seyyid Yahya bin Abdullah el-Hüseyni adlı bir ardılın gizlice öldürülmesi için Cafer’i görevlendirmiş. Ama Cafer, acıma ve hoşgörüyle, davranışları Er-Reşid tarafından Abbasi Hanedanının geleceği bakımından tehlikeli sayılan bu Alivi’yi<a href="../Text/dipnot.xhtml#Footnote0400" id="Feedback0400"><sup>[400]</sup></a> kaçırtmış. Ancak Cafer’in bu gönlü yüce eylemi ortalıkta yayılmış ve sonuçlarını ağırlaştırmak için eklenen her türlü yorumla birlikte halifeye duyurulmakta gecikmemiş. Bu durum dolayısıyla Harun Reşid’in duyduğu hınç, öfke bardağını taşıran son damla olmuş. Cafer’e bu konuda soru yöneltmiş; o da büyük bir açık yüreklilikle, eylemini itiraf etmiş ve “Ben, efendim Emirü’l-Müminin’in onurunu ve yüce adını korumak için böyle davrandım!” diye eklemiş. Harun Reşid de yüzü iyice solarak “İyi yapmışsın!” demiş. Ama “Ben seni mahvetmezsem, Allah beni kahretsin!” diye mırıldandığı da işitilmiş.</p>

  <p>Başka tarihçilere göre, Bermekilerin gözden düşmesinin nedeni, gelenekçi Müslümanlığın karşısında onların sapık görüşleri ileri sürmesinde aranmalıydı. Gerçekten unutulmamalıdır ki, aileleri, İslam’a dönmelerinden önce Belh’te Mecusi dininin gereklerini icra ediyorlardı. Denilir ki, gözdelerinin doğum yeri olan Horasan’a sefer yaptıklarında Harun Reşid, Yahya ve oğullarının Mecusi mabetleri ve abidelerinin yakılmaması için ellerinden geleni yaptıklarını fark etmişti. Ve o zamandan beri, onlar hakkında, Bermekilerin her fırsatta, her türden sapıklara karşı, özellikle de kişisel düşmanları Cebirilere<a href="../Text/dipnot.xhtml#Footnote0401" id="Feedback0401"><sup>[401]</sup></a> ve öteki ayırımcı ve reddedilmiş din ve mezheplere bağlı olanlara gösterdikleri hoşgörüyle artan kuşkular duymuştu. Bu fikirleri kabul ettirmek isteyenler, bunları daha önce anlatılanlara da katıyor ve Harun Reşid’in ölümünden hemen sonra Bağdat’ta o güne kadar görülmedik ağırlıkta dinsel kargaşalıklara çıktığını ve bunların nerdeyse geleneksel Müslümanlığa öldürücü bir darbe vuracak gibi olduğunu ileri sürüyorlar. Ama, bütün bu nedenlerin dışında, Bermekilerin sonlarının en olası nedeni, bize vakanüvis İbn Hillikan’ın ve İbnü’l-Atir’in bildirdikleri olmalıdır. Onlar diyorlar ki:</p>

  <p>Yahya el-Bermeki’nin oğlu Cafer’in Emirü’l-Müminin’in yüreğine çok yakın olduğu zamanlarda, Halife, Cafer ile sanki iki kişi değiller de, tek kişiymişler gibi yanyana sarındıkları bir cübbe yaptırmıştı. Bu içtenlik o denli büyüktü ki, Halife gözdesinden hiç ayrılamıyordu. Ve onu her zaman yanında tutmak istiyordu.</p>

  <p>Oysa Harun Reşid aynı şekilde olağandışı ve derin bir sevecenlikle kendi kız kardeşi, tüm verilerle donanmış, döneminin en göze çarpan kadını genç sultan Abbase’yi de seviyormuş. Ve bu sultan, ailesinin ve hareminin tüm kadınları içinde Harun Reşid’in yüreğinde en değerli yeri tutuyormuş. Ve tıpkı Cafer’in kadına dönüşmüş bir şekli gibi, onun yanında yaşamaktan başka bir şey yapmıyormuş. Ve bu iki dostluk onun mutluluğunu oluşturuyormuş. Ama, aynı zamanda, ikisinin birden zevklerini paylaşmak için, onları bir araya getirmek zorunluluğunu da duyuyormuş. Çünkü birinin bulunmayışı, öbürünün sağlayacağı büyüyü yok ediyormuş. Ve Cafer ya da Abbase’nin yanında olmayışı dolayısıyla eksik bir neşe duyuyor ve canı sıkılıyormuş. İşte bunun için bu iki dostunu bir araya getirmek istiyormuş. Ama kutsal yasalar çok yakın bir akrabası olmadıkça, kocası olmayan erkeklerin kadını görmesini ve kadının yüzünü yabancı bir erkeğe göstermesini yasaklıyormuş. Bu hükümleri görmezliğe gelmek büyük bir onursuzluk, bir utanç ve kadının namusuna karşı bir hareket sayılıyormuş. Harun Reşid de, korumakla görevli olduğu yasanın sıkı bir takipçisi olduğundan, onları yorucu bir zorlamaya ve yakışıksız bir duruma sokmadan, kendi yanında bir araya getiremiyormuş.</p>

  <p>Bundan dolayı kendisini sıkan hoşlanmadığı bu durumu değiştirmek isteyerek Cafer’e “Ey Cafer, dostum, benim ancak senin ve sevgili kız kardeşim Abbase’nin yanında olmaktan gayrı gerçek, içten ve tam bir sevincim yok. Ama sizin durumunuz beni ve sizi sıktığından, seni Abbase ile evlendirmek istiyorum. Böylece, uygunsuzluğa düşmeden, rezalet ve günah batağına saplanmadan, ikiniz birden yanımda buluşabilirsiniz. Ama sizden, bir an bile olsa, benim bulunmadığım yerde birleşmemenizi ısrarla istiyorum. Çünkü aranızda sadece usulen ve görünüşte yasal bir evlenme olmasını düşünüyorum. Ama evliliğin ihtiyaçlarını, soylu Abbasoğullarının halifelik mirasını zarara sokabilecek şekilde yerine getirmenizi istemiyorum” demiş. Cafer de efendisinin bu arzusuna boyun eğmiş; ve işitip itaat ettiği yanıtını vermiş. Böylece bu garip koşulu kabul etmesi gerekmiş. Ve evlenme yasal olarak ilan edilmiş.</p>

  <p>Kabul ettirilen koşullara uygun olarak evli olan çift ancak halifenin huzurunda buluşmuşlar ve başkaca bir şey olmamış. Hatta orada bile bakışları ancak ara sıra çatışmış. Harun Reşid’e gelince, bu ikiliye karşı şiddetle duyduğu çifte dostluktan öylesine bir zevk sağlamış ki, onların bu durumdan dolayı azap çekebileceklerini aklına bile getirmemiş. Ama, acaba ne zamandan beri aşk, denetleyicilerin isteklerine boyun eğmek zorunda kalmış ki?</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz doksan yedinci gece olunca, demiş ki:</i></p>

  <br/>

  <p>Ama, acaba ne zamandan beri aşk, denetleyicilerin isteklerine boyun eğmek zorunda kalmış ki? Ve böylesi bir baskı uygulanınca, nasıl olur da iki genç ve güzel insan arasında aşk heyecanları ve arzuları uyanıp kıpırdamaz?</p>

  <p>Ve işte gerçekten, birbirini sevmek ve kendilerini karşılıklı aşklarının coşkularına kaptırmak hakkına sahip olan bu evli çift, her geçen gün daha fazla yüreklerindeki ateşi yoğunlaştıran bu sarhoşluktan başları dönerek yakınan insanlar konumuna girmişler. Ve işte Abbase, bu yasaklanmış evli kadın durumunda, kocasının delisi olmuş; ve sonunda Cafer’e aşktan yana duyduklarını anlatmış. Ve onu dairesine çağırarak, gizlice, her türlü sevgi sunuşunda bulunmak istemiş. Ama Cafer, sadık ve tedbirli bir kişi olduğundan, onun her türlü isteğine karşı koymuş ve Abbase’nin yanında kalmak istememiş. Çünkü Harun Reşid’e ettiği yeminin onu alıkoyduğunu düşünüyormuş. Kaldı ki, başkalarından çok daha iyi olarak, halifenin çabucak öcünü alacağını biliyormuş.</p>

  <p>Abbase Sultan, dilek ve ricalarının yerini bulmadığını görünce, başka yollara başvurmuş. Genellikle kadınlar böyle yaparlar, ey zamanın şahı! Gerçekten bir oyun düzenleyerek Cafer’in annesi İtabe’ye “Annemiz, gecikmeksizin beni, her gün ona sağladığın şu esirelerden biri gibi, yasal kocam olan oğlun Cafer’in yanına sokman gerek!” diye haber yollamış. Zira, her cuma günü, soylu İtabe, sevgili oğlu Cafer’e binlercesi arasından seçilmiş dokunulmadık ve alabildiğine güzel bir bakire esire yollamak âdetindeymiş. Cafer de, genç kıza, kendine şölen çekip iyice şarap içtikten sonra yaklaşırmış.</p>

  <p>Ama soylu İtabe, bu iletiyi alınca, Abbase’nin talep ettiği böylesi bir ihanete kendini kaptırmayı reddetmiş; ve Abbase Sultan’a, böylesi bir davranışın herkese verebileceği zararları sezinletmiş. Ama âşık genç zevce, tehdide kadar giden bir sıkıştırmayla ısrar etmiş ve “Bunu reddetmenin sonuçlarını bir düşün, annemiz! Ben kararımı almış bulunuyorum. Ve sana karşın, bana neye mal olursa olsun, onu uygulayacağım. Cafer’den ve onun üzerindeki haklarımdan vazgeçmektense hayatımı yitirmeyi yeğlerim!” diye eklemiş.</p>

  <p>Gözü yaşlı İtabe, bu denli ileri gitme karşısında, meselenin kendi aracılığıyla çözümlenmesinin daha doğru olacağını düşünerek boyun eğmiş. Ve gecikmeksizin, oğlu Cafer’e kendisine yakında zarafet ve çekicilik ve güzellikte eşi bulunmaz bir esire yollayacağını bildirmiş. Ve onun tanımlamasını öylesine bir heyecanla yapmış ki, Cafer kendisine vaat edilen veriyi merakla beklemeye başlamış. İtabe de oyunu öylesine oynamış ki, Cafer, zevkten çıldırarak daha önce duymadığı bir sabırsızlıkla geceyi beklemeye koyulmuş. Annesi, onun istenilen noktaya ulaştığını görerek Abbase’ye “Kendini bu akşama hazırla!” diye haber iletmiş.</p>

  <p>Abbase de hazırlanmış ve esirelerin yaptığı gibi ziynetler ve mücevherler takınmış ve gece olunca, onu oğlunun dairesine sokacak olan Cafer’in annesinin yanına gelmiş.</p>

  <p>Şarabın başına vurmasından biraz sersemlemiş olan Cafer, kolları arasında bulunan genç esirenin, karısı Abbase olduğunu anlayamamış. Çünkü o zamana kadar, halifenin yanında, birlikte bulundukları sırada, Harun Reşid’in hoşuna gitmeyeceği korkusuyla, asla karısı Abbase’ye dikkatlice bakmamış bulunuyormuş. O da, kendince, Cafer’in her kaçak bakışında, utanç duyarak başını her zaman ondan çeviriyormuş. Evlilik gerçekten yerine getirilince ve bölüşülmüş bir aşkın coşkuları içinde bir gece geçirildikten sonra, Abbase oradan ayrılmak üzere ayağa kalkmış ve çekilmeden önce, Cafer’e “Hükümdarların kızını nasıl buldun, efendim? Davranışlarıyla, alınıp satılan esirelerden farklılar mı, acaba?” demiş. Cafer de, şaşırarak “Sen bu sözlerinle hangi hükümdar kızlarını kastediyorsun? Sen onlardan biri misin? Yoksa utkulu savaşlarımızda elde edilen bir esire mi?” diye sormuş. Kız “Ey Cafer, ben senin esiren, hizmetçinim; ben, Muhammed’in kutsanmış amcası Abbas’ın soyundan Harun Reşid’in kız kardeşi, Mehdi’nin kızı Abbase’yim!” diye yanıt vermiş.</p>

  <p>Bu sözleri işitince, Cafer, şaşırmanın sınırına ulaşmış ve ansızın esriklikten ayılmış ve “Mahvoldun sen, bizi de mahvettin, ey efendilerimin kızı!” diye haykırmış. Ve çabucak annesi İtabe’nin yanına gitmiş ve ona “Anne, anne, beni ucuza sattın!” diye haykırmış. Yahya’nın gözü yaşlı karısı, evlerinin üzerine büyük bir felaketi çekmemek için bu hileye katılmaya nasıl zorlandığını ona anlatmış. İşte onların durumu böyleymiş.</p>

  <p>Abbase’ye gelince, hamile kalmış ve bir oğlan doğurmuş; çocuğu Riyaş adlı sadık bir hizmetkârın gözetimine ve Berra adlı bir kadının yetiştirmesine terk etmiş. Sonra, gösterilen tüm özene karşın, kuşku duymaksızın, meselenin yayılarak Harun Reşid’in de bilgi edineceğinden korkarak Cafer’in oğlunu iki hizmetkârın eşliğinde Mekke’ye göndermiş.</p>

  <p>Cafer’in babası Yahya’nın ayrıcalıkları içinde, Harun Reşid’in saray ve hareminin gözetimi ve yönetimi de varmış. Kendisinin gecenin belli bir saatinden sonra, sarayın giriş kapılarını kilitlemek ve anahtarları alıp götürmek âdeti varmış. Oysa, onun bu titizliği, özellikle halifenin haremi Sitti Zübeyde için bir sıkıntı olmuş. O da yeğen ve kocası Harun Reşid’e gidip saygın Yahya’yı ve yersiz titizliğini lanetleyerek ona bu durumdan acı acı şikâyet etmiş. Harun Reşid de Yahya yanına geldiğinde, kendisine “Baba, Zübeyde’nin senin hakkındaki bu şikâyeti nedir?” diye sormuş. Yahya da “Benden haremdeki görevimin noksanlığı bakımından mı şikâyetçi acaba, ey Emirü’l-Müminin?” diye sormuş. Harun Reşid gülerek “O değil, baba!” demiş. Yahya da “Bu durumda benim hakkımda sana söylenene kulak asma, ey Emirü’l-Müminin!” demiş. O günden başlayarak titizliğini bir kat daha arttırmış; öyle ki, Sitti Zübeyde, acı ve sitemkâr bir edayla Harun Reşid’e yeniden şikâyette bulunmuş; o da kendisine “Ey amcamın kızı, gerçekten süt babam Yahya’yı haremle ilgili herhangi bir husus için itham etmeye mahal yok. Çünkü Yahya, benim buyruklarımı yerine getirmekten başka bir şey yapmıyor ve görevini yerine getiriyor” demiş. Zübeyde de hiddet göstererek “Yo, vallahi! Görevini yerine getirmekten daha fazlasını yapıyor ve oğlu Cafer’in edepsizliklerini gizliyor” diye yanıt vermiş. Harun Reşid de “Ne gibi edepsizlik! Hayrola, ne var?” diye sormuş. O zaman Zübeyde, pek önem vermiyormuş gibi görünerek Abbase konusunu anlatmış. Harun Reşid kaygılanarak “Bunun kanıtı var mı?” diye sormuş. Zübeyde “Çocuğun Cafer’den olmasından daha iyi bir kanıt bulunabilir mi?” diye yanıt vermiş. Halife “Peki, bu çocuk nerede?” diye sorunca, Zübeyde de “Cetlerimizin beşiği Kutsal Kent’te!” diye yanıt vermiş. Halife “Senden başkası da bunu biliyor mu?” diye sormuş. Sultan “Hareminde ve sarayında en basit bir esire de olsa, bunu bilmeyen tek bir kadın yoktur!” diye yanıt vermiş.</p>

  <p>Harun Reşid bu konuşmaya tek bir sözcük daha eklememiş. Ama, bir süre sonra, Mekke’ye hac farizası için gitmek arzusunu belirtmiş; ve Cafer’i de yanına alarak yola çıkmış. Oysa, kendince, Abbase de, Riyaş ile sütanaya derhal bir mektup yollayarak onlara, Mekke’yi hemen terk etmelerini ve çocukla birlikte Yemen’e gitmelerini emretmiş; onlar da ivedilikle oradan uzaklaşmışlar.</p>

  <p>Halife, Mekke’ye gelmiş. Hemen yakınlarından güvenli birilerini çocuğu soruşturup aramakla görevlendirmiş. Bu soruşturma sonunda olayın gerçekliğini, bir çocuk bulunduğunu ve de sağlıklı olduğunu öğrenmiş. Birkaç gün içinde çocuk Yemen’de bulunmuş ve gizlice Bağdat’a yollanmış. Ve işte, bu hac dönüşünde Halife, Fırat üzerinde Anbar yakınlarında iken, sözü edilen Cafer ve Bermekilerle ilgili korkunç emri vermiş. Ve olacak olan olmuş.</p>

  <p>Bahtsız Abbase ile oğluna gelince, onun oturduğu dairenin hemen altına kazılan bir çukura diri diri gömülmüşler.</p>

  <p>Nihayet, ey bahtıgüzel şah, sana söyleyecek bir şey daha kaldı: İnanılmaya değer başka vakanüvisler de Cafer’in ve Bermekilerin böylece gözden düşmelerine neden olacak hiçbir şey yapmadıklarını ve bu acıklı sonuca uğramalarının nedeninin, bunun, bahtlarında yazılı olmuş bulunmasında aranması gerektiğini ve onların güç sahibi oldukları zamanın geçip gittiğini anlatırlar. Ama en iyisini Tanrı bilir!</p>

  <p>Ve sözü bitirmek için Şamlı ünlü şair Muhammed’den bize kadar gelen bir öykü. Şair şöyle anlatmış: “Bir gün yıkanmak için bir hamama girmiştim. Hamamın sahibi bana hizmet etsin diye güçlü kuvvetli genç bir delikanlıyı görevlendirmişti. Ben de, delikanlı bana özen gösterirken, hangi hevesle bilemiyorum, kendi kendime, yavaş sesle, benim hayırlı efendim El-Fazl bin Yahya el-Bermeki’nin bir oğlunun doğumunu kutlamak için yazdığım bir şarkının dizelerini okuyordum. Birdenbire bana hizmet etmekte olan delikanlı bayılarak yere yıkıldı. Birkaç dakika sonra, ayılıp ayağa kalktı ve beni suyun içinde tek başıma bırakarak, yüzü gözyaşlarıyla ıslanmış, hemen kaçıp gitti.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz doksan sekizinci gece olunca, demiş ki:</i></p>

  <br/>

  <p>Ayağa kalktı, beni suyun içinde tek başıma bırakarak, yüzü gözyaşlarıyla ıslanmış, hemen kaçıp gitti.</p>

  <p>Ben de, şaşkın bir halde sudan çıktım ve hamam sahibine, yıkanmam için hizmet görsün diye bir saraylıyı görevlendirdiğinden dolayı fena halde çıkıştım. Ama hamamcı, bu genç hizmetkârda bu güne kadar böylesi bir illetin görülmediğine dair yemin etti. Ve söylediğini bana kanıtlamak için delikanlıyı benim yanıma getirip ona ‘Ne oldu da bu efendi senin hizmetinden bu denli şikâyetçi oldu?’ diye sordu. Bana, içinde bulunduğu karmaşadan kurtulmuş gibi görünen delikanlı da başını eğdi; sonra da benden yana dönerek ‘Efendim, yıkanırken söylediğin o dizelerin yazarını tanıyor musun?’ diye sordu. Kendisine ‘Vallahi, ben yazdım onları!’ diye yanıt verdim. Bana ‘Öyleyse sen, şair Muhammed ed-Damışki’sin.<a href="../Text/dipnot.xhtml#Footnote0402" id="Feedback0402"><sup>[402]</sup></a> Ve de bu dizeleri El-Fazl el-Bermeki’nin çocuğunun doğuşunu kutlamak için besteledin, değil mi?’ dedi. Ve ben, öylece şaşıp kalmışken ‘Seni dinlerken, yüreğim ansızın sıkıştığı ve heyecandan vurulmuş gibi yere düştüğüm için bağışla beni, efendim! Ben, işte, senin o denli görkemle doğuşuna şarkılar düzdüğün El-Fazl’ın oğluyum’ diye ekledi. Ve yeniden ayaklarımızın ucuna düşerek bayıldı.</p>

  <p>O zaman ben, böyle bir bahtsızlık karşısında içim acımayla dolu ve malik olduğum her şeyi, hatta şair ünümü bile borçlu bulunduğum cömert bir hayırseverin oğlunun felakete düşmüş olmasından üzüntü duyarak çocuğu yeniden ayağa kaldırdım ve onu bağrıma basarak kendisine ‘Ey Tanrı kullarının en yüce gönüllüsünün oğlu, ben yaşlıyım; mirasçım da yok. Benimle gel de, kadı’nın önüne çıkalım çocuğum; çünkü bir sözleşme yaparak seni evlat edinmek istiyorum. Böylece öldükten sonra bütün varlığım senin olur’ dedim. Ama Bermeki delikanlı, ağlayarak bana ‘Ey iyi kişilerin evladı, Tanrı kutsamalarını senin üstüne yaysın! Ama ben şu ya da bu yoldan babam El-Fazl’ın sana vermiş olduğu tek bir meteliği kabullensem Allah’ın hoşuna gitmez!’ diyerek yanıt verdi. Ve bundan sonra, benim bütün ısrar ve ricalarım boşuna oldu. Kendisine, babasına karşı duyduğum minnettarlığın küçük bir nişanesini bile kabul ettirmem mümkün olmadı. Gerçekten tertemiz bir kana sahipti, bu soylu Bermekilerin çocuğu! Tanrı, çok yüce olan değerlerini ödüllendirsin!”</p>

  <p>Halife Harun Reşid’e gelince, Tanrı’dan başka sadece kendisinin bildiği bir hatayı cezalandırıp öcünü aldıktan sonra, herhalde epeyce doyum sağlamış olarak Bağdat’a dönmüş; ama içine girmeden kentin yanıbaşından geçip gitmiş. Gerçekten, yıllarca güzelleştirmek için emek verdiği bu kentte artık yaşayamaz olmuş ve Rakka’ya yerleşerek bir daha Barış Kenti’ne geri dönmemiş. Ve Bermekilerin bahtsızlıklarını izleyerek Bağdat’ı böylece ansızın terk edişi, halifenin maiyetinden olan şair Abbas bin el-Atnaf’ın aşağıdaki dizelerle sızlanmasına kesinlikle yol açmıştır:</p>

  <div class="gir1">
    <p>Daha develerimizi yeni çökertmiştik ki, dostlarımız gelişimizi gidişimizden ayırt etmeden, yeniden yola koyulmamız gerekti.</p>

    <p>Ey Bağdat! Dostlarımız bizden haber almaya ve hoş gelişler dilemeye geldiler, dönüşümüzde! Ama biz onlara veda ederek yanıt vermek zorunda kaldık.</p>

    <p>Ey Barış Kenti! Doğu’dan Batı’ya senden mutlu, senden zengin ve senin kadar güzel kent olmadığı çok doğrudur!</p>
  </div>

  <p>Kaldı ki, dostlarının yok oluşundan sonra, artık Harun Reşid uykunun tadını da alamaz olmuş; pişmanlık yüreğini kavurmuş; ve Cafer’i yeniden hayata getirmek için bütün saltanatını feda edebilir hale gelmiş; ve eğer, tesadüfen, saraylılardan bilileri birazcık bile Bermekileri kötüleyecek olsa, Harun Reşid onlara nefret ve öfkeyle “Allah babalarınızın belasını versin! Kötülediğinizi kötülemekten vazgeçin! Ya da gelin onların bıraktığı boşluğu doldurmayı deneyin!” diye haykırırmış.</p>

  <p>Ölünceye kadar kudretini korumuş olmakla birlikte Harun Reşid, artık yöresini pek fazla güvenilmeyen kişilerin sardığını duyumsuyormuş. Ve her an, hoşnut olmadığı oğullarının kendisini zehirleyeceğinden korkuyormuş. Kargaşaların başladığı ve oraya gittikten sonra bir daha dönmediği Horasan’a bir sefer açmanın eşiğindeyken, düşüncelerini bir sırdaş olarak bildirmek üzere seçtiği saraylılardan vakanüvis Et-Taberi’ye, acı duyarak, kuşkularını ve kederlerini açıklamış. Et-Taberi, üzerine ölümün gelmekte olduğu konusundaki kehanetini yatıştırmaya çalışırken, onu bir kenara çekmiş; ve adamlarından ve maiyetinden yeterince uzaklaşıp onların yersiz bakışlarından kurtulmak için bir ağacın koyu gölgesine sığındıklarında urbasını açıp Et-Taberi’ye karnını saran ipek bir kuşak göstermiş ve “Şuramda çaresi olmayan derin bir derdim var. Bu derdi kimsenin bilmediği doğrudur; ama bak, yöremde oğullarım El-Emin ve El-Memun’un yaşamımın ne zaman tükeneceğini gözetleyen casusları var. Çünkü artık babalarının pek ömrü kalmadığını anladılar! Ve bu casusları, oğullarım, en güvenilir ve bağlılıklarından kuşku duyamayacağım kimselerden seçtiler. İlk bakışta başta Mesrur! Mesrur, benim üstün tuttuğum oğlum Memun’un casusudur. İşte hekimim Cebrail Bahtıâsû! O da, oğlum El-Emin’in! Ve geri kalanlar da böyle sürüp gidiyor” demiş. Ve de “Şimdi, oğullarımın saltanat hırslarının nereye kadar ulaştığını bilmek ister misin? Bana binilecek bir at göndermeleri emrini vereceğim. Sağlıklı ve kıvrak bir at gönderecekleri yerde yürüyüşü sarsak ve sanki benim derdimi arttırmak için hazırlanmış gibi olan takatsiz bir at getirecekler!” diye eklemiş. Ve gerçekten, Harun Reşid, kendisine bir at getirilmesi buyruğunu verince, tıpkı sırdaşına söylediği gibi bir at getirilmiş önüne. O da, Et-Taberi’ye mahzun bir bakış fırlatmış ve kendisine yollanan atı boyun eğerek kabullenmiş.</p>

  <p>Bu olaydan birkaç hafta sonra, Harun, rüyalarında başının üzerine bir elin uzandığını görmüş; ve bu el bir avuç kızıl toprak tutuyormuş; ve bir ses ona “İşte Harun’un kabrinde kullanılması gereken bu topraktır!” diye haykırıyormuş. Bir başka ses de ona “Peki, kabrinin yeri neresi?” diye sorunca; ilk ses “Tus kenti” diye yanıt veriyormuş.</p>

  <p>Nitekim birkaç gün geçince, hastalığının ilerlemesi Harun Reşid’i Tus kentinde kalmaya zorlamış. Büyük bir tedirginlik duyarak Mesrur’u kentin yöresinden bir avuç toprak bulup getirmeye yollamış. Başharemağası, bir saatlik bir zaman geçince, elinde bir avuç kızıl toprakla geri dönmüş. Harun Reşid “Tanrı’dan başka Tanrı yoktur. Muhammed de onun elçisidir! İşte rüyam çıktı. Ölüm artık benden uzak değil!” diye haykırmış.</p>

  <p>Gerçekten, artık bir daha Irak’ı görememiş. Çünkü, ertesi gün, kendisinde bitkinlik duyarak yöresindekilere “İşte korkulan saat yaklaşıyor. Ben tüm insanlık için imrenilen bir varlıktım. Şimdi kendisine acınan biri oldum” demiş. Ve orada, Tus’ta ölmüş. O sırada Hicret’in 193’üncü yılının ikinci ayı olan Cemaziyelevvel ayının<a href="../Text/dipnot.xhtml#Footnote0403" id="Feedback0403"><sup>[403]</sup></a> üçüncü günüymüş. Harun o sırada kırk yedi yaşındaymış; bu yaşı da beş ay beş gün aşmış bulunuyormuş. Bize bunu, Ebulfeda böylece bildiriyor. Tanrı kusurlarını bağışlasın ve rahmet eylesin! Çünkü dinsel inançlarına bağlı bir halife idi.</p>

  <br/>

  <p><i>Şehrazad, Şah Şehriyar’ın bu öyküden hüzünlendiğini görünce, ona çabucak</i> Şehzade Yasemin ile Badem Sultan’ın Tatlı Öyküsü<i>’nü anlatmış. Ve demiş ki:</i></p>
</body>
</html>