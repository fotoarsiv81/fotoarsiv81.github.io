<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Hasan el-Basri’nin Serüvenleri</p>
  </div>

  <p><i>Ve Şehrazad Şehriyar’a demiş ki:</i></p>

  <br/>

  <p>Bil ki, ey bahtıgüzel şah, sana anlatacağım harika öyküye başlamadan önce, onun sana açıklamam gereken olağandışı bir kökeni vardır; yoksa bana kadar nasıl ulaştığını anlamak hiç de kolay değildir.</p>

  <p>Gerçekten, çok eski yıllarda ve çağlarda, İran ve Horasan şahları arasında, hükmü altında Hint, Sint ve Çin ülkeleri ve Amu Derya’nın ötesindeki barbar toplulukların oturduğu ülkeler de bulunan bir şah varmış. Adı Kandemir imiş. Bu şah, mızrak savurmakta usta, yarışma, avlanma ve at üzerinde savaşma tutkunu, zaptolunmaz güçte bir kahraman, yiğitliği yüce bir savaşçı imiş. Ama en çok ve her şeye yeğleyerek, konuşmaları tat veren seçkin kimselerle sohbetten hoşlanır; ve şenliklerde şairleri ve râvileri yanındaki onur yerlerine oturturmuş; ve dahası: Bir yabancı konukseverliğinin, eli açıklığının ve cömertliğinin hayrını gördükten sonra, henüz duymadığı bir masal ya da herhangi güzel bir öykü anlatırsa Şah Kandemir onu lütufları ve atıfetleriyle donatır, onun en olmayacak arzularını bile yerine getirmeden ülkesine geri göndermez ve tüm yolculuğu boyunca atlılar ve kölelerden oluşan bir alayın ona eşlik etmesini sağlarmış! Ve her zaman birlikte olduğu öykücülere ve şairlere gelince, onlara vezirleri ve emirlerine gösterdiği ilgiyle davranırmış.</p>

  <p>Ve böylece sarayı, dizeler düzenlemeyi, gazeller tertiplemeyi ya da unutulmuş geçmişi ve ölü şeyleri canlandırmayı bilenlerin aranan bir toplantı yeri olmuş.</p>

  <p>Böyle olunca Şah Kandemir’in, belli bir süre sonunda, Arapların, Acemlerin ve Hintlilerin tüm öykülerini işitmiş bulunduğuna ve şairlerin dizelerinin en güzel bölümlerini ve eski halkların incelenmesinde bilgi sahibi çözümlemecilerin öğretilerini belleğinde saklamış bulunduğuna şaşmamak gerekirmiş. O kadar ki bildiği her şeyi özümsedikten sonra, artık kendisine öğreneceği ve dinleyeceği hiçbir şey kalmamış.</p>

  <p>Kendisini bu durumda görünce, sonsuz bir hüzne kapılmış ve büyük bir şaşkınlığa düşmüş. O zaman boş zamanlarını nasıl değerlendireceğini bilemeden, baş haremağasına dönmüş ve ona “Git çabuk bana Ebu Ali’yi bul!” demiş. Bu Ebu Ali, Şah Kandemir’in gözde öykü anlatıcısıymış; ve o denli sözgen ve o kadar yetenekliymiş ki, hiç bölmeksizin ve dinleyicilerinin dikkatini dağıtmadan bir öyküyü bütün bir sene anlatabilirmiş. Ama o da, öteki bütün dostları gibi, bildiklerini ve sözgenlik kaynaklarını tüketmiş ve uzun bir zamandan beri yeni öyküler anlatmadan yana sıkıntı çekiyormuş.</p>

  <p>Haremağası gidip çabucak onu bulmuş; ve şahın huzuruna yöneltmiş. Şah da ona “İşte, ey sözgenliğin babası, bilgini tükettin ve yeni öyküler bulmakta sıkıntı çekmektesin! Ben de seni, her şeye karşın, benim bilmediğim olağandışı ve benzerini hiç işitmediğim bir öykü bulman kesinlikle gerektiği için çağırttım. Çünkü öyküleri ve serüven anlatılarını çok severim. Dinleteceğin güzel sözlerle beni büyülersen, karşılığında ben de sana geniş topraklar ve korunaklı kaleler ve saraylar ve seni tüm vergi ve rüsumdan kurtaran fermanlar bağışlarım; ayrıca seni büyük vezirim yapar ve sağ yanıma oturturum; ve ülkemin halkını tam yetkiyle ve istediğin gibi yönetirsin. Ve hatta, istersen ölümümden sonra tahtımı da sana terk ederim ve hayattayken benim olan her şey senin olur! Ama bahtın, sana açıkladığım ve içimi tüm dünyaya sahip olmaktan daha çok saran arzuyu doyuramayacak kadar kötüyse; şimdiden yakınlarına veda etmeye git ve onlara kakılacağın kazığın seni beklediğini söyle!” demiş.</p>

  <p>Şah Kandemir’in bu sözleri üzerine Ebu Ali, dönüşü olmaksızın mahvolduğunu anlamış ve “İşittim ve itaat ettim!” diye yanıt vermiş. Ve çaresiz bir umutsuzluğun pençesinde, yüzü sapsarı, başını eğmiş. Ama bir süre geçtikten sonra başını kaldırıp “Ey zamanın şahı, cahil kölen, ölmeden önce senden bir lütuf bekler!” demiş. Şah ona “Nedir?” diye sorunca “Kendisinden istediğini bulması için, bir yıllık bir süre tanımanı! Ama bu süre geçip söz konusu öykü hâlâ bulunmamışsa ya da insan kulağına erişen en güzel, en harika ve en olağandışı öykü olduğu kabul edilmemişse, ruhumda hiçbir acı duymadan kazık cezasına katlanacağım!” demiş.</p>

  <p>Bu sözleri duyan Şah Kandemir, kendi kendine “Bu süre çok uzun! Ve hiç kimse yarına kadar yaşayabileceğini bilemez!” demiş. Yine de, yüksek sesle “Yeni bir öykü işitme arzum o denli büyük ki, sana, bir yıllık bir süre bağışlıyorum; ama bunu ancak bu süre içinde evinden ayrılmaman koşuluyla veriyorum!” demekten kendini alamamış. Ve öykücü Ebu Ali şahın önünde elleri arasında yeri öpmüş ve çabucak evine gitmiş.</p>

  <p>Orada, uzun boylu düşündükten sonra okuma yazma bilen ve de çok akıllı, çok yetenekli ve tüm hizmetkârları içinde en seçkin olan genç memluklarından beşini ayırmış; ve onların her birine beş bin altın dinar vermiş. Sonra da onlara “Ben, kendi evimde sizi ancak böylesi bir gün için yetiştirip gözettim ve besledim! Şimdi de şahın pençesinden beni çekip kurtarma sırası sizde!” demiş. Onlar da “Emret, efendim! Canımız senindir, bizler senin kurtarmalıklarınız!” diye yanıt vermişler. O da “İşte şöyle! Her biriniz Tanrı’nın çeşitli yollarına düşerek yabancı ülkelere gideceksiniz! Yeryüzünün tüm hükümranlıklarını ve tüm ülkelerini dolaşın! En ünlü bilginleri, bilgeleri, şairleri ve öykü anlatıcılarını arayıp bulun! Ve onlara, bana bildirmek üzere, Hasan el-Basri’nin Öyküsü’nü bilip bilmediklerini sorun! Ve eğer Yüceler Yücesi’nin lütfuyla bunlardan biri bu öyküyü biliyorsa, efendinizi kazık cezasından kurtarabilmek için onu size anlatmasını ya da yazdırmasını kendisinden rica edin!” demiş. Sonra her birine ayrı ayrı yönelip ilk memluğa “Sen, Hint ve Sint ülkeleriyle bunlara bağlı bulunan eyalet ve vilayetlere gideceksin!”; ikincisine “Sen, İran ve Çin ile sınırdaş ülkelere gideceksin!”; üçüncüsüne “Sen, Horasan ile bağlısı yerleri dolaşacaksın!”; dördüncüsüne “Sen, Magrip’i doğudan batıya gezeceksin!” ve beşinciye “Sana gelince, ey Mübarek, Mısır ve Suriye ülkelerini ziyaret edeceksin!...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama beş yüz yetmiş yedinci gece olunca, demiş ki:</i></p>

  <br/>

  <p>“Sana gelince, ey Mübarek, Mısır ve Suriye ülkelerini ziyaret edeceksin!” demiş.</p>

  <p>Kendisine sadakatle bağlı beş memluğuyla işte böyle konuşmuş öykü anlatıcı Ebu Ali ve onlar için yola koyulmak üzere kutsanmış bir günü seçerek kendilerine “Bu kutsal günde yola çıkın! Ve kurtuluşumun bağlı bulunduğu öyküyle bana dönün!” demiş. Onlar da kendisinden izin alıp beş ayrı doğrultuda dağılmışlar.</p>

  <p>Bunlardan ilk dördü, on birinci ayın sonunda, burunları iyice uzamış olarak<a href="../Text/dipnot.xhtml#Footnote0280" id="Feedback0280"><sup>[280]</sup></a> birbiri ardından geri dönmüşler ve efendilerine, her yanını dolaştıkları ülkelerde yaptıkları sıkı araştırmalara karşın hiçbir bilgin ya da öykücünün kendilerine istediklerini sağlayamadığını; mola yerlerinde ve çadırlarda rastladıkları şairler ve masalcıların herkesçe bilinen öykülerden başkasını bilmediklerini; Hasan el-Basri öyküsünü ise hiçbirinin bilmediğini anlatmışlar.</p>

  <p>Bu sözleri duyan yaşlı öykücü Ebu Ali’nin yüreği alabildiğine sıkışmış ve dünya gözlerinde kararmış ve “Güçlüler Güçlüsü Tanrı’dan başka sığınılacak varlık yoktur! Şimdiden, meleklerin yazdığı kitapta bahtımın kazığa kakılmak olduğunun yazıldığını anlıyorum!” diye haykırmış. Ve gerekenleri yapmış ve kazığa oturtulma vakti gelmeden önce vasiyetnamesini hazırlamaya koyulmuş. İşte onun durumu böyleymiş.</p>

  <p>Ama adı Mübarek olan beşinci memluk, aradığından hiçbir iz bulamadan Mısır’ın ve Suriye’nin hatırı sayılır bir bölümünü dolaşmış bulunuyormuş. Kahire’nin ünlü öykücüleri bile, bilgileri insan kavrayışını geçtiği halde, onu bu konuda aydınlatamamışlar.</p>

  <p>Hatta bu öyküden, kendileri gibi öykücü olan babalarının ve büyükbabalarının bile söz ettiğini işitmediklerini söylemişler! Bunun üzerine genç memluk, başarı sağlayacağından artık umudu keserek Şam’ın yolunu tutmuş.</p>

  <p>Şam’a ulaşır ulaşmaz, buranın ikliminin, bahçelerinin, sularının ve üstün niteliklerinin etkisi altında kalmış. Sonuca ulaştıramadığı göreviyle kafası uğraşıp durmasa, gördüklerinden etkilenmesi en ileri sınırlara ulaşacakmış. Ve akşam olup da kentin sokaklarını dolaşarak geceleyeceği bir han aradığı sırada, çarşılardan dönen hamalların, çöpçülerin, eşekçilerin, toprak işçilerinin, tacirlerin ve sakaların aynı doğrultuda bütün hızlarıyla telaş içinde koştuklarını görmüş; ve kendi kendine “Bu kimseler kim bilir nereye gidiyorlar?” demiş. Ve kendisi de onlarla birlikte koşmaya hazırlanırken, yürürken gösterdiği telaş yüzünden ayağıyla entarisinin eteğine basarak düşmek üzere olan genç bir adamın kendisine çarpmasıyla şiddetle sarsılmış. Onun ayağa kalkmasına yardım edip, sırtının tozunu silkeleyerek ona “Böyle nereye koşuyorsun? Seni çok dalgın ve sabırsız görüyorum; ve de senin gibi telaşla koşan bu kalabalığı görünce ne düşüneceğimi bilemiyorum!” demiş. Genç adam “Anlıyorum ki, bizim böyle koşmamızın maksadını bilmediğine göre sen bir yabancısın! Öyleyse bil ki, ben kendi payıma, oraya: dünyanın en harika öykülerini anlatan kentimizin yüce öykücüsü Şeyh İshak el-Münebbi’nin yer aldığı üstü kubbeli salona ilk gidenlerden biri olmak istiyorum. Ve de her zaman gerek içeride, gerekse dışarıda büyük bir dinleyici kalabalığı bulunduğundan, son erişenler anlatılan öyküden gereğince yararlanamazlar. Şimdi çabucak yanından ayrılmamı mazur görmeni rica ediyorum!” demiş. Ama genç memluk bu Şamlının giysilerine yapışmış ve ona “Ey iyi aile çocuğu, Şeyh İshak’ın yanında iyi bir yer bulabilmem için senden beni de birlikte götürmeni rica ediyorum. Çünkü ben de onu dinlemeyi çok istiyorum ve uzaklardaki ülkemden sırf bu maksatla buraya geldim!” demiş. Delikanlı da “Öyleyse beni izle de koşalım!” diye yanıt vermiş. Ve ikisi birden ağır ağır evlerine doğru yürümekte olan kimselere sağlı sollu çarparak Şeyh İshak el-Münebbi’nin öykü saatinde yer aldığı salona doğru koşmuş.</p>

  <p>Üstündeki kubbeden tatlı bir serinlik inen bu salona girerken, Mübarek, hamalların, tacirlerin, ünlülerin, sakaların ve diğerlerinin sessizce oluşturduğu kalabalığın orta yerinde oturmuş, yüzünden iyilik akan, alnı nurlu ve sadık dinleyicilerine bir aydan fazla bir zamandan beri anlatmaya başlamış bulunduğu öyküyü kaldığı yerden ağır bir sesle sürdüren saygın bir şeyhin farkına varmış. Ama şeyhin sesi çok geçmeden, savaşçısının serüvenlerini anlatırken, canlanmaya başlamış; ve birdenbire, oturduğu yerden ayağa kalkmış, kılıcını savurup düşmanlarının kellesini uçurup gövdelerini bin parçaya bölen savaşçıyı tanımlarcasına salonun bir ucundan öbürüne dinleyicilerin arasında koşmaya başlamış. İşte hainler böylesine ölüyorlarmış! Ve lanetlenip cehennemin ateşlerinde yanıyorlarmış, Allah böylesi bir savaşçıyı korusunmuş! Ve de korumuş! Yok, hayır, korumamış! Nerdeymiş bizim kılıçlarımız, nerdeymiş bizim sopalarımız, gidip onun yardımına koşmalıymışız! Sonunda yere serilen düşmanları kahrolmuş ve kahraman savaştan galip çıkmış! Yiğitlerin efendisi olan Tanrı adına zafer kazanılmış! Şimdi savaşçı kendisini çadırında bekleyen sevgilisine gidiyor; ve genç kızın çeşitli güzellikleri, uğrunda koştuğu belaları ona unutturuyormuş! Savaşçının yüreğine merhem olmak ve içini ateşe vermek için kadını yarattığından dolayı Tanrı’ya şükürler olsunmuş!</p>

  <p>Şeyhin bu sözlerini izleyerek öykünün o gün anlatılan bölümü bittiğinden, dinleyiciler, hayranlığın sınırında, ayağa kalkmışlar ve öykücünün son sözlerini boyna tekrarlayarak salondan çıkmışlar. Memluk Mübarek de bunca hayranlık uyandıran sanatından etkilenerek Şeyh İshak’a yaklaşmış ve elini öptükten sonra ona “Üstadım, ben bir yabancıyım ve sana bir şey sormak istiyorum...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz yetmiş sekizinci gece olunca, demiş ki:</i></p>

  <br/>

  <p>“Üstadım, ben bir yabancıyım ve sana bir şey sormak istiyorum!” Şeyh de, onun selamını iade ettikten sonra “Konuş! Yabancı bize asla yabancı değildir. İhtiyacın nedir?” diye sormuş. O da “Çok uzaklardan, sana, efendim öykücü Horasanlı Ebu Ali adına bin altın dinarlık bir sunuda bulunmaya geldim! Çünkü o seni zamanın tüm öykücülerinin üstadı biliyor ve hayranlığını kanıtlamak istiyor!” diye yanıt vermiş. Şeyh İshak “Kuşkusuz! Horasanlı Ebu Ali, kimsenin bilmezlikten gelemeyeceği kadar ünlüdür. Böyle olunca efendinin armağanını tüm dost yüreğimle kabul ediyorum; ben de senin aracılığınla, karşılık olarak bir şey yollamak isterdim. Haydi bana onun en çok ne istediğini söyle ki, buna göre yollayacağım armağanı daha fazla hoşuna gitsin!” diye yanıt vermiş. Çoktandır işitmek istediği bu sözleri işitince, memluk Mübarek, kendi kendine “İşte gayeme ulaştım! Ve bu, benim başvuracağım son kaynaktır!” demiş; ve de “Ey üstadım, Tanrı seni kutsamalarıyla örtsün! Ama bu dünyanın malı mülkü Ebu Ali’nin başı üzerine yığılıdır; sadece bir tek şeye sahip olmak istemektedir: Bilmediği bir şeyle ruhunu süslemek! Bundan dolayı beni, sana yollayarak, bir lütuf olsun diye senden, şahımızın kulağını tatlandırabilecek bir öyküyü öğrenmek istediğini bildirdi! Böylece, eğer Hasan el-Basri’nin Öyküsü’nü biliyorsan, senden duymakla alacağı zevki başka hiçbir şeyden almayacağını düşünüyor!” diye yanıt vermiş. Şeyh de onu “Başım üzerine, gözüm üzerine! Dileğin yerine getirilecektir! Çünkü bu öyküyü biliyorum ve yeryüzünde onu benden başka da bilen yoktur. Bu öyküyü aratmakta da efendin Ebu Ali çok haklı! Gerçekten olağandışı bir öyküdür bu! Bunu bana vaktiyle, şimdi ölmüş bulunan bir derviş anlatmıştı. O da, aynı şekilde ölmüş bulunan başka bir dervişten dinlemiş. Ben de efendinin cömertliğine duyduğum minnetle onu sadece sana anlatmakla kalmayacak, başından sonuna kadar tüm ayrıntılarıyla kaleme aldıracağım. Ama, anlattıklarımı kâğıda geçirdikten sonra elde edilen metni, yemin ederek yerine getireceğin bir koşulla alabilirsin!” diyerek yanıtlamış. Memluk da “Canımı tehlikeye soksam bile her koşulu yerine getirmeye hazırım!” diyerek onu yanıtlamış. Şeyh “Pekâlâ, bu öykü, kim olursa olsun, herkese anlatılacaklardan olmadığından, sadece seçkin kimselere anlatılmalıdır; dolayısıyla kendi adına ve efendin adına, bunun tek sözcüğünün bile şu beş tür insana söylenmemesini yeminle temin etmeni istiyorum: Cahillere, çünkü kaba ruhlarıyla değerini anlamayı bilmezler; riyakârlara, çünkü onlar bunu işitmekle gocunurlar; okul hocalarına, çünkü yetersiz ve kaba olduklarından onu anlayamazlar; budalalara, çünkü onlar da okul hocaları gibidirler; ve inançsızlara, çünkü ondan yararlı bir sonuç çıkaramazlar!” demiş. Memluk da “Tanrı huzurunda ve senin huzurunda yemin ederim, ey üstadım!” diye haykırmış. Sonra kuşağını çözmüş ve oradan bin dinarı içeren keseyi çıkararak Şeyh İshak’a vermiş; şeyh de, kendi sırası gelince, onun eline bir hokka, bir kalem vermiş ve “Yaz!” demiş. Şeyh İshak, Hasan el-Basri’nin Öyküsü’nü sözcüğü sözcüğüne, dervişin kendisine anlattığı şekliyle aktarmaya başlamış; ve bu kaleme aldırma, hiç kesilmeksizin yedi gün, yedi gece sürmüş. Bunu izleyerek, Memluk yazdıklarını şeyhe okumuş; o da çeşitli bölümleri ve yazı hatalarını düzeltmiş. Memluk Mübarek de, sevincin sınırında, şeyhin elini öpmüş ve ona vedada bulunduktan sonra Horasan yolunu tutmakta acele etmiş. Ve mutluluk onu yeğnileştirdiği için, oraya ulaşmak üzere, sıradan kervanlara gereken zamanın yarısı ona yetmiş.</p>

  <p>Şahın tanıdığı bir yıllık sürenin bitmesine ve sarayın kapısı önünde Ebu Ali’nin kazığa oturtulma yoluyla cezalandırılmasına ancak on gün kalmış bulunuyormuş. Ve zavallı öykücünün ruhunda umut solmak üzere iken, tüm yakınlarını ve dostlarını, kendisini bekleyen korkunç saatin daha az dehşetle geçmesini desteklesinler diye bir araya getirmiş bulunuyormuş. İşte bu sızlanmaların ortasında memluk, elinde elyazmasını sallayarak içeri girip efendisine doğru ilerlemiş ve elini öptükten sonra ilk sayfasının üstünde Hasan el-Basri’nin Öyküsü yazılı olan değerli yaprakları ona vermiş.</p>

  <p>Bunu görünce öykücü Ebu Ali ayağa kalkıp memluğunu öpmüş ve onu sağına oturtmuş ve kendi giysilerini soyunup ona giydirmiş ve onu daha başka onur verici ödüllerle donattıktan sonra, özgürlüğüne kavuşturup kendisine armağan olarak on cins at, beş kısrak, on deve, on katır, üç zenci ve iki genç köle vermiş. Bunu izleyerek hayatını kurtaran elyazmasını almış ve oturup güzel el yazısıyla harika bir kâğıt üzerine sözcükler arasına okumayı kolaylaştırıp zevkli kılacak geniş aralıklar koyarak altın suyuyla yazılmış harflerle yeniden aktarmış; ve bu çabayı, arada bir gözlerini kapayacak ve bir hurmayla nefsini körletecek pek az zaman ayırarak tam dokuz gün sürdürmüş. Ve onuncu gün, kazığa oturtulması için saptanmış bulunan saatte, elyazmasını altın bir mahfazaya koyarak şahın yanına çıkmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz yetmiş dokuzuncu gece olunca, demiş ki:</i></p>

  <br/>

  <p>Ve onuncu gün, kazığa oturtulması için saptanmış bulunan saatte, elyazmasını altın bir mahfazaya koyarak şahın yanına çıkmış.</p>

  <p>Şah Kandemir hemen vezirlerini, emirlerini ve mabeyincileri ve de şairlerle bilginleri toplamış ve Ebu Ali’ye “Şahların sözü yerine getirilmelidir. Haydi bakalım şu vaat edilen öyküyü oku! Ve ben de sıram gelince, başlangıçta aramızda kararlaştırılan şeyi unutmayacağım!” demiş. Ebu Ali de o harika el yazmasını altın mahfazasından çıkarmış ve ilk yaprağı açarak okumaya başlamış. Sonra ikinci, üçüncü ve daha birçok yaprakları çevirmiş ve orada bulunanların hepsinin hayranlık ve takdirlerini uyandırarak okumasını sürdürmüş. Ve bunun şah üzerindeki etkisi öylesine olağandışı olmuş ki, o gün toplantıyı hiç dağıtmak istememiş! Yenilmiş, içilmiş ve okuma sürdürülmüş; ve bu, böylece, tüm öykü okunup bitinceye kadar sürmüş.</p>

  <p>O zaman Şah Kandemir, bundan böyle, elinin altında böylesi bir öykü bulunduğuna göre, bir an bile sıkılmayacağından emin olarak, Ebu Ali’nin onuruna ayağa kalkmış ve onu, eskisini görevden alarak, hemen büyük vezir atamış ve kendi şahane giysisini çıkarıp onun sırtına geçirmiş; ve mirasçılarına kalacak şekilde, illeri, köy ve kaleleriyle tüm bir eyaleti kendisine bağışlamış ve kendisini yanıbaşında candan ve sırdaş olarak alıkoymuş. Sonra içindeki değerli elyazmasıyla birlikte mahfazayı, sonradan öyküyü, can sıkıntısı ruhunun kapılarında her görüldüğü kez okutmak üzere evrak dolabına koydurmuş.</p>

  <br/>

  <p><i>“Ve işte ey bahtıgüzel şah, bana kadar ulaşan özgün nüshası sayesinde şimdi sana anlatacağım o harika öykü bu elyazmasına geçirilendir” diye sözünü sürdürmüş Şehrazad.</i></p>

  <br/>

  <p>Anlatırlar ki, ama Tanrı en iyi bilen, en bilge ve en iyisini yapandır, gelip geçmiş uzun yıllar öncesinde, Basra kentinde, zamanın bütün gençleri arasında zarif mi zarif, yakışıklı mı yakışıklı ince yapılı bir delikanlı varmış. Ve hiçbir âdemoğlunun ismine bu kadar mükemmel yaraşmayacağı şekilde, adı Hasan’mış!<a href="../Text/dipnot.xhtml#Footnote0281" id="Feedback0281"><sup>[281]</sup></a> Hasan’ın babası ile anası, çocuğa, kendilerine büyük yılanlar türünden bir yılanın başı ile kuyruğu arasındaki etinden, barış ve dua üzerine olası efendimiz Süleyman’ın tanımlamasına uygun olarak parçalar yedirmiş bulunan bir bilginin nasihatlarına uyarak yaşlılık günlerinde sahip olduklarından dolayı onu büyük bir sevgiyle seviyorlarmış. Böylece, saptanan sürede Her Şeyi İşiten, Her Şeyi Gören Tanrı, Hasan’ın babası olan taciri Bağışlayıcılığının bağrına kabul etmeye hükmetmiş ve tacir, her zaman merhametini göresi Tanrı’nın barış alanına adım atmış. Ve böylece genç Hasan kendisini babasının mallarının tek mirasçısı olarak bulmuş. Ama onu şımartan ana babası tarafından kötü yetiştirildiğinden, çabucak kendi yaşıtı gençlerle düşüp kalkmaya başlamış; ve birikmiş servetini onların eşliğinde şenliklerde ve eğlencelerde eritmekte gecikmemiş. Sonunda ellerinde ve avuçlarında hiçbir şey kalmamış. O zaman anası, onu üzgün görmeyi yüreği kaldırmadığından, mirastan kendisine düşen payla oğluna, çarşıda bir kuyumcu dükkânı açmış.</p>

  <p>Hasan’ın güzelliği, Allah’ın yardımıyla, yoldan gelip geçenlerin bakışlarını hemen dükkâna doğru çekiyormuş ve yaradanın bu şaheserini, kapısının önünde durup hayranlıkla seyretmeksizin hiç kimse çarşıdan geçip gitmiyormuş. Böylece, Hasan’ın dükkânı tacirlerin, kadınların ve çocukların, kuyumcu çekicinin işleyişini hep birlikte görmek ve keyiflerince ona hayran olmak için sürekli toplanma yeri olmuş.</p>

  <p>Günlerden bir gün, Hasan dükkânının içinde otururken ve dışarıdaki her zamanki toplanma yoğunlaşmaya başlamışken, uzun beyaz bir sakalı ve beyaz muslin kumaştan büyük bir sarığı olan bir İranlı oradan geçiyormuş. Görünüşü ve davranışı onun soylu bir kişi ve önemli birisi olduğunu belirtiyormuş. Elinde de eski bir kitap varmış. Dükkânın önünde durmuş ve Hasan’a bir süre dikkatle bakmış. Sonra onun daha da yakınına gelip değerbilir bir tarzda “Ne kadar harika bir kuyumcu!” demiş. Ve sonsuz bir hayranlığın belirli işaretleriyle başını sallamaya koyulmuş. Ve kıpırdamaksızın, gelip geçenler ikindi namazı için dükkânın önünden ayrılıncaya kadar orada kalmış. O zaman dükkâna girmiş ve selam vermiş. Hasan da bu selama yanıt vermiş ve nezaketle ondan oturmasını rica etmiş. İranlı büyük bir incelikle gülümseyerek ona “Çocuğum, gerçekten sen hoş görünüşlü bir gençsin! Ve ben hiç oğlum olmadığından, yeryüzündeki tek ustası olduğum, binlerce ve binlerce kişinin nafile yere benden öğrenmek istedikleri mesleğimin sırlarını da aktarmak için seni evlat edinmek isterim. Ve şimdi senin için ruhumda doğan dostluk ve en içten duygular, ölümümden sonra bilgimin emanetçisi olman için, beni, bugüne kadar özenle sakladığım şeyleri sana açıklamaya itiyor. Böylece, oğlum, seninle fakirliğin arasına aşılmaz bir engel koyar; ve seni hoş kişiliğine yaraşmayan çekiçle emek vererek yaptığın bu yorucu ve kazancı kıt işten kurtarırım!” demiş. Hasan da “Vallahi! Saygıdeğer amcam, senin oğlun ve bilginin mirasçısı olmak kadar hiçbir şeyi istemem! Peki, bana öğretmeye ne zaman başlamak istersin?” diye yanıt vermiş. O da “Yarın!” diye onu yanıtlamış. Ve hemen ayağa kalkarak Hasan’ın başını iki eli arasına almış ve onu öpmüş. Sonra da tek bir söz daha eklemeden oradan ayrılmış.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz sekseninci gece olunca, demiş ki:</i></p>

  <br/>

  <p>... Hasan’ın başını iki eli arasına almış ve onu öpmüş. Sonra da tek bir söz daha eklemeden oradan ayrılmış.</p>

  <p>Bunun üzerine Hasan, bütün bunlardan son kertede heyecanlanarak çabucak dükkânını kapatmış ve eve koşup annesine başından geçeni anlatmış. Hasan’ın annesi de kaygılanarak “Sen durmuş bana ne anlatıyorsun ya Hasan? Ve de sapık bir İranlının sözüne nasıl oluyor da inanabiliyorsun?” diye yanıt vermiş. Hasan “Bu saygın bilgin sapık falan değil, çünkü sarığı gerçek Müslümanlarınki gibi beyaz muslinden!” demiş. Kadın “Ah, oğlum! Yanılıyorsun! Bu İranlılar hilekârdır, baştançıkarıcıdır! Bilim dedikleri de simyadır! Ve halkı soymak için çevirdikleri fırıldakların sayısını sadece Tanrı bilir!” diye yanıt vermiş. Ama Hasan gülmeye başlamış ve “Anneciğim, bizler fakir insanlarız ve gerçekte, başkalarının hırsını çekecek servetimiz yok! Bu İranlıya gelince, tüm Basra kentinde onun yüzüne ve tavırlarına sahip, saygı uyandıran başka kimse yok! Ve onda iyiliğin ve erdemin en belirgin çizgilerini gördüm ben! Aslında, benim halimi görüp onun yüreğini acındıran Tanrı’ya şükürler olsun!” demiş. Bu sözleri duyan annesi artık oğluna bir şey söylememiş. Ve Hasan öylesine sabırsızlanmış ki, o gece hiç gözünü kırpmamış.</p>

  <p>Ertesi sabah, erkenden, anahtarlarıyla çarşıya varmış; ve tüm öteki tacirlerden önce dükkânını açmış. Hemen, İranlı içeri girmiş. Hasan onun onuruna ayağa kalkmış ve elini öpmek istemiş; ama o bunu reddetmiş ve onu bağrında sıkıp kendisine “Sen evli misin Hasan?” diye sormuş. O da “Yok, çok şükür! Her ne kadar annem beni evlenmeye zorluyorsa da ben bekârım!” diye yanıt vermiş. İranlı “Öyleyse çok iyi! Çünkü evli olsaydın, benim bildiklerimi içtenlikle kavrayamazdın!” demiş. Ve de “Oğlum, senin dükkânında bakır var mı?” diye sormuş. Hasan “Şurada, baştan aşağı işlemeli sarı bakırdan eski bir tepsi var!” demiş. O da “Bana da gerekli olan bu! Haydi hemen fırını ateşle! Potanı ateşe koy ve körüğünü çalıştır! Sonra bu eski bakır tepsiyi al, makasınla onu küçük parçalara ayır!” demiş. Hasan çabucak buyrulanları yerine getirmiş. İranlı da, kendisine “Şimdi bu bakır parçalarını potaya koy ve maden sıvıya dönüşünceye kadar ateşi körükle!” demiş. Hasan bakır parçalarını potaya koymuş, ateşi canlandırmış ve eriyinceye kadar maden üzerine içi delik bir kamışla üflemeye koyulmuş. O zaman İranlı ayağa kalkmış, potaya yaklaşmış ve kaynayan eriyik üzerine açtığı bir kitaptan bilinmeyen bir dilde sihirli sözcükler okumuş; sonra sesini yükselterek “<i>Hak! Mak! Bak!</i> Ey kötü maden, güneş erdemlerini sana geçirsin! <i>Hak! Mak! Bak!</i> Ey kötü maden, altının erdemi, senin kirliliğini temizlesin! <i>Hak! Mak! Bak!</i> Ey bakır, altına dönüş!” diye haykırmış. Ve bu sözleri söyleyerek, elini sarığına doğru kaldırmış; ve muslin sarığın arasından katlanmış bir kâğıt parçası çıkararak açmış; oradan çıkardığı safran gibi sarı bir tozdan bir tutam almış ve çabucak potada bulunan eriyik bakırın üzerine atmış! O anda bakır katılaşmış ve en hasından bir altın külçesine dönmüşmüş!</p>

  <p>Bunu gören Hasan, şaşkınlığın sınırında şaşıp kalmış; ve İranlının bir işareti üzerine deney çubuğunu altın külçenin bir kenarına sürtmüş; en hoş ve değerli türden bir altın olduğunu anlamış. Bunun üzerine hayranlıkla kendinden geçmiş, İranlının elini tutup öpmeye davranmış; ama o buna izin vermemiş ve “Ey Hasan, çarşıya git de bu altın külçesini sat! Parasını al ve kimseye bir şey söylemeksizin evine götürüp sakla!” demiş. Hasan da çarşıya gitmiş külçeyi tellala vermiş; o da ağırlığını ve türünü deneyle anladıktan sonra, haykırarak satışa çıkarmış ve ilkin bin, ikinci haykırışta iki bin dinar öneri almış. Ve altın külçe bu fiyata bir tacire devredilmiş. Hasan da iki bin dinarı alarak ve sevinçten uçarak annesine götürmüş. Hasan’ın annesi, bunca parayı görünce, ilkin şaşkınlıktan tek bir söz söyleyememiş; sonra Hasan gülerek ona bütün bunların İranlının biliminden geldiğini anlatınca, ellerini havaya kaldırıp dehşet içinde “Tanrı’dan başka Tanrı yoktur; ve güç ve kudret sadece Allah’ındır! Oğlum, simya biliminde bunca bilgili olan bu İranlı ile ne yapmayı düşünüyorsun?” diye haykırmış. Hasan “Anne, bu saygın bilgin bana simya bilimini öğretmekte! Ve kötü bir madenin nasıl en has altına dönüşebileceğini göstermekle işe başladı!” diye yanıt vermiş. Ve artık annesinin kaygılarına kulak asmayarak, Hasan, mutfakta annesinin çörek yapmak için sarımsak ve soğan dövdüğü büyük havanı eline alıp İranlının kendisini beklemekte olduğu dükkâna koşmuş. Ve tunç havanı yere koyup ateşi canlandırmaya koyulmuş. İranlı da ona “Sen onunla ne yapmayı düşünüyorsun ya Hasan?” diye sormuş. O da “Annemin havanını altına dönüştürmek istiyordum!” diye yanıt vermiş. İranlı kahkahadan kırılarak “Sen budalasın Hasan, çünkü çarşıda bir günde iki altın külçeyle görünmenin ve böylece tacirlerde kuşku uyandırıp bizim simya bilimiyle uğraştığımızı anlamalarının başımıza büyük bir bela açacağını düşünemiyorsun!” demiş. Hasan “Hakkın var! Ama senden bilimin gizemini öylesine öğrenmek istiyorum ki!” yanıtını vermiş. Bu kez İranlı ilkinden de çok gülmeye başlamış ve “Bilimin ve bilimin gizlerinin sokak ortasında ve meydanlarda öğrenileceğini ve çıraklığın çarşı ortasında ve kollukçuların gözü önünde yapılacağını düşündüğüne göre, sen gerçekten budalasın Hasan! Ama, ya Hasan, eğer gerçekten ciddi şekilde mesleği öğrenmek için kesin bir niyetin varsa, bütün gereçlerini toplayıp konutuma gelmek üzere beni izlerdin!” demiş. Hasan da, tereddüt etmeden “İşittim ve itaat ettim!” yanıtını vermiş; ve ayağa kalkarak gereçlerini toplayıp dükkânını kapatmış ve İranlıyı izlemiş.</p>

  <p>Yolda giderken Hasan annesinin İranlı hakkındaki sözlerini hatırlamış ve beynini binlerce düşünce sarmış, yürümeyi kesmiş ve yaptığı şeyin doğru olup olmadığını bilemeyerek başını eğip derin derin düşünmeye başlamış. İranlı dönerek onu bu durumda görmüş ve gülmeye başlamış; sonra da kendisine “Sen bir budalasın Hasan! Yoksa nezaketin kadar aklın olsaydı, seni bekleyen güzel bahtın önünde duraksamazdın! Nasıl oluyor da ben senin mutluluğunu istediğim halde kararsızlık gösteriyorsun?” demiş; sonra da “Bununla birlikte, oğlum, niyetlerim hakkında sende en küçük bir kuşku kalmaması için bilimimin gizlerini sana kendi evinde açıklamayı yeğlerim!” diye eklemiş. Hasan’da “Evet, vallahi! Bu, annemin kaygılarını giderirdi!” diye yanıt vermiş. İranlı da “Öyleyse önüme düş de bana yolu göster!” demiş. Ve Hasan önde, İranlı arkada yürümeye başlamışlar; ve böylece Hasan’ların evine gelmişler...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz seksen birinci gece olunca, demiş ki:</i></p>

  <br/>

  <p>Ve böylece Hasan’ların evine gelmişler. Hasan İranlıdan evin giriş yerinde beklemesini rica etmiş ve baharda çayırlarda sıçrayan bir tay gibi koşarak annesine İranlının konukları olduğunu haber vermeye gitmiş. Ve “Evimizde bizim sunacağımız şeyleri yediği andan başlayarak aramızda ekmek ve tuz hakkı doğacaktır; ve de sen artık bundan böyle benim hakkımda kaygılanmayacaksın!” diye eklemiş. Ama annesi “Tanrı bizi korusun, oğlum! Ekmek ve tuz bağlantısı bizde kutsaldır; ama bu nefret uyandıran İranlılar ateşe tapan sapıklardır; ve buna hiç aldırmazlar. Ah! Oğlum, kim bilir başımıza ne uygunsuz haller gelecek!” diye yanıt vermiş. Hasan “Sen bu saygın bilgini gördüğünde, artık onun bu evden ayrılmasını istemeyeceksin!” demiş. Kadın da “Yo! Babanın kabri üzerine yemin ederim ki, bu sapık evde kaldığı sürece burada bulunmak istemem! Ayrıldığı zaman da evin döşemesini yıkar günlük yakarım, dokunarak kirlenmeyeyim diye; sana da tam bir ay dokunmam!” demiş. Sonra da “Bununla birlikte evimizde bulunduğuna göre ve bize sağladığı para elde olduğuna göre, gidip ikinize yiyecek bir şeyler hazırlayayım! Sonra da gider, çabucak komşulara geçerim!” diye eklemiş. Ve Hasan’ın gidip İranlıyı bulduğu sırada sofra bezini sermiş; ve epeyce harcamalar yaparak pişirdiği piliç kızartmasını, hıyarları, on tür tatlı ve reçeli önlerine koyduktan sonra komşularına sığınmış.</p>

  <p>Bunun üzerine Hasan, dostu İranlıyı yemek salonuna buyur etmiş ve kendisine “Aramızda ekmek ve tuz bağı kurulmalı!” diyerek onu sofrada yer almaya çağırmış. İranlı da “Kuşkusuz! Bu bağ, çözülmez bir bağdır!” diye yanıt vermiş ve Hasan’ın karşısına oturarak, bir yandan da konuşarak onunla birlikte yemek yemeye başlamış. Ve ona “Oğlum Hasan, şimdi aramızda bulunan ekmek ve tuzun kutsal bağı üzerine yemin ederim ki, eğer seni bu denli çok sevmeseydim, uğrunda burada bulunduğumuz gizli şeyleri sana öğretmezdim!” demiş. Ve bunu söyleyerek sarığının kıvrımları arasından, içinde sarı bir toz bulunan küçük bir paket çıkarmış: Ve bunu ona göstererek “Şu tozu görüyorsun değil mi? Pekâlâ, bil ki bundan bir tutam kullanarak on okka bakırı altına çevirebilirsin! Çünkü bu toz, yoğunlaştırılmış, katılaştırılmış ve sonra toz haline getirilmiş bir iksirdir ki, esasını biri diğerinden oldukça farklı bin kök ve bin öğeden çıkardım. Ve bu tertibi senin bir gün bile zahmetini çekmeyeceğin çabalar ve yorgunluklar sonunda elde ettim!” diye eklemiş. Ve küçük paketi Hasan’a vermiş. O da buna, öylesine bir dikkatle bakmaya başlamış ki, İranlının sarığı arasından çabucak bir parça Girit bengi çıkararak tatlılardan birine karıştırdığını fark etmemiş; ve İranlı tatlıyı Hasan’a sunmuş; o da hâlâ toza bakmayı sürdürürken onu yutmuş ve bilinçsizce sırtüstü yere düşmüş.</p>

  <p>İranlı, hemen, bir zafer haykırışı kopararak iki ayağı üzerine sıçramış ve “Ah! Güzel Hasan! Seni bulmaksızın aramakla kaç yıl geçti! Ama şimdi artık elimdesin! Ve irademin dışına çıkamazsın!” demiş. Ve yenlerini kıvırarak kemerini sıkmış ve Hasan’a yaklaşarak onu, başını dizlerine yaklaştırarak, iki büklüm yapmış ve bu durumda, kollarını bacaklarına, ellerini ayaklarına bağlamış. Sonra bir giysi sandığı almış, boşaltıp simya işlemleriyle ürettiği bütün altınlarla birlikte Hasan’ı içine koymuş. Sonra dışarı çıkıp bir hamal çağırmış; sandığı hamalın sırtına yüklemiş ve onu deniz kıyısında yelken açmaya hazır bir geminin üzerine taşıtmış. İranlının gelmesini beklemekte olan kaptan da, demir almış. Ve gemi, karadan esen yelle tüm yelkenleri fora ederek kıyıdan uzaklaşmış. Hasan’ı kapattığı sandıkta kaçıran İranlının durumu böyleymiş!</p>

  <p>Hasan’ın anasının durumuna gelince: O da şöyle! Oğlunun sandık ve altınlarla birlikte kaybolduğunu, giysilerinin odada saçılmış bulunduğunu ve de evin kapısının açık bırakılmış olduğunu görünce, Hasan’ın kendisi için artık yittiği ve bahtın hükmünün yerine geldiğini anlamış! O zaman umutsuzluğa kapılarak yüzüne şiddetle yumruklar indirmeye, giysilerini yırtmaya, inlemeye, hıçkırmaya, acı feryatlar koparmaya ve “Ne yazık! Ah çocuğum, ah! Ne yazık yüreğimin yaşamsal ürünü, ah!” diyerek şaşkın bir durumda bütün gece çılgınca koşup komşularının her birine oğlunu görüp görmediklerini sormuş; ama boşuna! Ve komşuları onu teselli etmeye çalışmışlar; ama nafile! Ve o zamandan başlayarak gündüzlerini, gecelerini gözyaşları ve yas içinde geçirmiş; evinin ortasında yaptırdığı ve üzerine oğlu Hasan’ın adını ve sevgisinden koparıldığı tarihi yazdırdığı bir mezar yaptırmış. Ve mezar taşına da, boyuna okuyup ağlamak için şu iki dizeyi kazdırmış:</p>

  <div class="gir1">
    <p>Ben uyumaktayken, geceleyin aldatıcı bir hayalet göründü ve yatağımın ve yalnızlığımın yöresinde mahzun dolaşmaya başladı.</p>

    <p>Sevgili çocuğumun hayaletiydi bu, onu kollarımda sıkmak istedim; ve ne yazık ki, uyandım! Bomboş evimin ortasında! Ziyaret saati bitivermişti!</p>
  </div>

  <p>Ve işte zavallı anne derdiyle böyle yaşayıp gidiyormuş!</p>

  <p>Sandıkla birlikte gemi üzerinde yola çıkmış bulunan İranlıya gelince!...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz seksen ikinci gece olunca, demiş ki:</i></p>

  <br/>

  <p>Sandıkla birlikte gemi üzerinde yola çıkmış bulunan İranlıya gelince, aslında korkunç bir büyücü imiş; adı Ateşetapar Behram, mesleği de simyagerlik imiş; ve her yıl, Müslüman çocuklar arasından güzel bir delikanlı seçer, inançsızlığının, sapıklığının ve lanetli ırkının kendisini yapmaya ittiği şeyleri yaptırmak üzere onu kaçırırmış; ünlü bir atasözünün dediği gibi “Dedesi, babası ve tüm soyu köpek olan köpek; köpekten başka ne olabilir ya da köpekçe işler yapmaktan başka ne yapabilirmiş?” Bundan dolayı denizde yaptıkları yolculuk boyunca, her gün bir kez ambara inip orda sandığı bularak kapağı kaldırıyor ve onu her zaman uyur halde tutacak şekilde içine beng de katarak kendi eliyle gıdaları ağzına koyup yiyecek içecek veriyormuş. Ve gemi yolculuğu sona erince, gemi yeniden enginlere açılmadan önce, sandığı kendisi dışarı çıkarıp kıyıya indirmiş.</p>

  <p>O zaman büyücü Behram sandığı açmış, Hasan’ın bağlarını çözmüş, ona sirke koklatarak ve burun deliklerine beng giderici tozlar sokarak bengin etkisini yok etmiş. Hasan da duyularının kullanımını yeniden kazanarak sağa sola bakınmış ve kendisini bir deniz kıyısında, kırmızı, yeşil, beyaz, mavi, sarı ve siyah renklerdeki çakıl taşları ve kumlar üzerinde uzanırken bulmuş; ve buranın artık kendi ülkesinin kıyısı olmadığının farkına varmış; o zaman, tanımadığı bu yerde bulunmaktan şaşırarak ayağa kalkmış ve ardında, bir kaya üzerinde oturmuş, kendisine, bir gözü açık, öteki gözü kapalı olarak bakmakta olan İranlıyı görmüş. Ve sırf bu manzarayı görmekle aldatıldığını ve de artık onun kudreti altına girdiğini sezmiş! Ve anasının kendisine belirttiği felaketleri hatırlayarak kendi kendine “Uğrayacağım felaketlerden Tanrı’ya sığınırım!” diyerek bahtın hükmüne boyun eğmiş! Sonra, yerinden kıpırdamaksızın onun ilerlemesini izleyen İranlıya yaklaşarak heyecanlı bir sesle, ona “Bu ne demek oluyor, baba? Aramızda hiç tuz ekmek hakkı yok mu?” demiş. Ateşetapan Behram da, gülmekten katılarak “Ateş ve ışık üzerine yemin ederim! Bana, Ateş ve Kıvılcım’a, Güneş ve Işık’a tapan Behram’a, tuz ekmek hakkı diyerek sen neden söz ediyorsun? Ve de bilmiyor musun ki, bu tarzda, ben, dokuz yüz doksan dokuz Müslüman genci kaçırarak kendi kudretimin altına soktum. Ama sen, yine Ateş ve Işık üstüne yemin ederim ki, kuşkusuz bunların hepsinin en güzelisin! Ve senin ağıma bu kadar çabuk düşeceğini hiç ummuyordum! Ama, Güneş’e şükrolsun ki, işte ellerimdesin ve yakında seni ne çok sevdiğimi anlayacaksın!” diye haykırmış. Sonra da “İlkin dinini reddetmekle işe başlayacaksın! Ve benim tapındığıma tapınacaksın!” diye eklemiş. Bu sözleri duyunca, Hasan’ın şaşkınlığı sınırsız bir nefrete dönüşmüş ve büyücüye “Ey Allah’ın belası şeyh, sen bunu bana önermeye nasıl cesaret ediyorsun? Ve bana nasıl bir bayağılık işletmek istiyorsun?” diye haykırmış. İranlı, Hasan’ı böylesine bir öfke içinde görünce, kafasında onun hakkında başka tasarılar olduğundan, o gün için daha fazla üstelemek istememiş; ve ona “Ey Hasan, dinini terk et demekle benim önerdiğim, senin inancını denemek için tarafımdan düzenlenmiş bir aldatmacadan başka bir şey değildi; ve Tanrı’nın önünde bunda büyük bir yeterlik gösterdin!” demiş. Sonra da “Benim seni buraya getirmekte tek maksadım, bir köşeye çekilerek bilimin gizlerini sana öğretmeye başlamaktır! Bak şu denizin üzerinde yükselen yüce dağa! Buna Bulutlu Dağ derler! Maddeyi temelinden değiştirmek için gerekli iksirin esas öğeleri orada bulunmaktadır! Seni tepesine çıkarmama izin verirsen, Ateş ve Işık adına yemin ederim ki, hiç pişman olmayacaksın! Seni arzuna karşın oraya çıkarmak isteseydim, bunu, uyurken yapardım. Ve bir kez tepeye ulaştığımızda, bulutların üzerindeki bölgelerde yetişen bitkilerin filizlerini toplarız. O zaman yapılacak şeyi sana gösteririm!” diye eklemiş. Hasan da, kendine karşın, büyücünün egemenliği altında olduğunu duyumsayarak karşı çıkmayı göze alamamış ve “İşittim ve itaat ettim!” demiş. Sonra, hüzünlenerek anasını ve vatanını hatırlayıp acı acı ağlamaya başlamış.</p>

  <p>Bunun üzerine Behram ona “Ağlama, Hasan! Yakında benim nasihatlarımı tutarak neler kazanacağını göreceksin!” demiş. Hasan da “Ama bir duvar gibi dik, göğe yükselen bu dağın tepesine nasıl çıkacağız?” diye sormuş. Büyücü “Bu güçlük seni yıldırmasın! Bir kuş kadar rahatlıkla oraya ulaşacağız!” diye yanıtlamış.</p>

  <p>Bu sözleri söyleyen İranlı, urbasından üzerine gerili horoz derisine tılsımlı harflerin yazılmış bulunduğu bir dümbelek çıkarmış; ve bu küçük dümbeleği parmaklarıyla çalmaya başlamış; ve birdenbire bir toz bulutunun bağrından uzun bir kişneme sesi duyulmuş; ve göz açıp kapayıncaya kadar geçen bir sürede, önlerinde yeri nallarıyla döven ve burun deliklerinden alev fışkıran iri ve kara yağız bir kanatlı at belirmiş. İranlı da hemen bu ata binmiş ve Hasan’ın arakasına tırmanmasına yardım etmiş. Ve o anda at, kanat çırparak uçmuş; ve göz açıp kapayasıya onları Bulutlu Dağ’ın tepesine indirmiş. Sonra gözden kaybolmuş.</p>

  <p>O zaman İranlı, Hasan’a, kıyıda iken baktığı gibi kem gözlerle bakmış ve büyük bir kahkaha kopararak...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz seksen üçüncü gece olunca, demiş ki:</i></p>

  <br/>

  <p>O zaman İranlı, Hasan’a, kıyıda iken baktığı gibi kem gözlerle bakmış ve büyük bir kahkaha kopararak “Şimdi Hasan, sen, kesinlikle benim egemenliğim altındasın; ve hiçbir yaratık sana yardım edemez! Böyle olunca, sen uysal bir yürekle benim arzularımı doyurmaya ve ilkin dinini reddederek tek güç olarak Işığın babası olan Ateş’i tanımaya hazırlan!” diye haykırmış.</p>

  <p>Bu sözleri işiterek Hasan “Tanrı’dan başka Tanrı yoktur! Ve Muhammed Tanrı’nın elçisidir! Sana gelince, ey kötü İranlı, sen bir dinsiz, bir inançsızdan başka bir şey değilsin! Ve Tüm Güçlerin Sahibi benim aracılığımla seni cezalandıracaktır!” diye haykırarak toparlanmış ve bir şimşek gibi hızlı, büyücünün üzerine atılmış ve ellerinden dümbeleği çekip almış; sonra onu dağın kenarına doğru sürüklemiş ve iki elini birden uzatarak uçurumdan itmiş. Hayın ve inançsız büyücü, kendi yöresinde dönerek deniz kıyısındaki kayalıkların üzerine düşerek parçalanmış ve inançsızlığı içinde can vermiş. Ve İblis cehennem ateşini üflemek için soluğunu toplamış. İşte aldatıcı büyücü ve simya bilimcisi Ateşetapan Behram böyle ölmüş.</p>

  <p>Hasan’a gelince, kendisine tüm nefret verici şeyleri yaptırmak isteyen adamdan böylece kurtulunca, ilkin, üzerine horoz derisi gerilmiş sihirli dümbeleğin her yanını incelemiş. Fakat onu ne tarzda kullanacağını bilmediğinden kurcalamaktan çekinerek kemerine asmış. Bunu izeleyerek, gözlerini yöresine çevirmiş ve gerçekten, kendisinin bulunduğu yerin, altında bulutların kümelendiği bir yükseklikte olduğunu görmüş. Ve bu yücelikteki yerde, yer ile gök arasında suyu bulunmayan bir deniz gibi geniş bir düzlüğün bulunduğunun farkına varmış; ve ta uzaklarda da kıvılcım saçan büyük bir alev parıldıyormuş. Hasan “Ateşin bulunduğu yerde, bir insan varlığı da bulunur” diye düşünmüş. Ve Tanrı’nın varlığından başka varlığın bulunmadığı bu düzlüğe dalarak o doğrultuda yürümeye başlamış ve sonunda amacına ulaşarak kıvılcım saçan alevin, güneş altında parıldayan dört yüksek altın sütun üzerine kurulmuş altın kubbeli bir saray olduğunu görmüş.</p>

  <p>Bu görünüm karşısında Hasan, kendi kendine “Böylesi bir yerde acaba hangi şah ya da hangi ecinni oturmaktadır?” diye sormuş. Ve yaşadığı bunca heyecandan ve yaptığı uzun yolculuktan dolayı çok yorgun düştüğünden, içinden “Tanrı’nın yardımıyla bu saraya girerek kapıcıya açlıktan ölmemem için bana biraz su ve biraz yiyecek vermesini isteyeceğim! İyi yürekli bir insansa, bir gece için bir köşede barınmamı da sağlayabilir!” demiş. Ve bahtına güvenerek zümrüt bir kayadan oyulmuş büyük kapıya ulaşarak eşiği aşıp ön avluya geçmiş.</p>

  <p>Bu ilk avluda Hasan daha birkaç adım atmışken, mermer bir kanepeye oturmuş satranç oynayan göz kamaştırıcı iki genç kız görmüş; ve bunlar kendilerini iyice oyunlarına kaptırdıklarından ilkin Hasan’ın içeriye girdiğini görmemişler. Ama daha genç olanı adım sesini duyarak başını kaldırmış ve durup kendilerine bakan güzel Hasan’ı görmüş. Ve hemen şiddetle başını kaldırarak kız kardeşine “Bak, kardeşim, şu güzel genç adama! Kuşkusuz bu, büyücü Behram’ın her yıl Bulutlu Dağ’a sürüklediği bahtsız gençlerden biri olmalı! Ama nasıl olmuş da bu şeytanın elinden kurtulmuş acaba?” demiş. Bu sözleri duyunca, Hasan, ilkin, yerinden kıpırdamaya cesaret edememiş; sonra genç kızlara doğru ilerleyerek kendini daha genç görünenin ayaklarına atmış; ve “Evet, ey hanımım, ben işte o bahtsızım!” diye haykırmış. Genç kız da, siyah gözlerinin köşelerinde gözyaşı damlaları toplanmış bu güzel genci, ayaklarına kapanmış görünce, içi yanarak heyecanlanmış; ve acıyan bir bakışla genç Hasan’ı göstererek kız kardeşine “Tanık ol ki, ey kardeşim, şu andan başlayarak, Tanrı önünde ve senin önünde, bu genç adamı kardeşim olarak kabul ediyorum; ve onunla güzel günlerin zevkini ve sevincini ve daha az mutluluk getiren günlerin derdini ve kederini paylaşmak istiyorum!” diye haykırmış; ve Hasan’ın elini tutarak onun ayağa kalkmasına yardım etmiş ve seven bir kız kardeşin, sevgili erkek kardeşini kucaklaması gibi kucaklamış, sonra elini bırakmayarak her şeyden önce onu rahatlatacak bir banyo yaptırmak için hamama götürmek üzere sarayın içine sokmuş. Sonra da onlara kavuşmak üzere hamama gelen kız kardeşinin yardımıyla yolculukta kirlenmiş olan eski giysilerini atarak ona harika urbalar giydirmiş; ve kız kardeşi öteki kolundan tutarken, genç kız da diğer kolunun altından tutarak onu odasına götürmüş. Ve iki genç kız, genç konuklarını biraz bir şeyler yemesi için aralarına oturtmuşlar. Bundan sonra daha genç olanı, ona “Ey sevgili kardeşim, ey değerli varlık, gelişinle sevinçten konutun taşlarını raksettiren sen...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz seksen dördüncü gece olunca, demiş ki:</i></p>

  <br/>

  <p>“Ey sevgili kardeşim, ey değerli varlık, gelişinle sevinçten konutun taşlarını raksettiren sen, sana verilen güzel adını ve seni konutumuzun kapısına ulaştıran nedeni bize söylemek ister misin?” demiş. O da “Bilin ki, bana soru soran kız kardeşim ve onun ablası! Benim adım Hasan’dır! Beni bu saraya getiren nedene gelince bu, benim mutlu bahtımdır! Yine de, eğer burada bulunuyorsam, doğrusu çok büyük sıkıntılar geçirdikten sonra buna kavuştum!” diye yanıt vermiş. Ve büyücü Ateşe tapan Behram ile aralarında geçenleri başından sonuna kadar anlatmış. Ama onu burada tekrarlamanın yararı yok! Ve iki kız kardeş, İranlının davranışından nefret duyarak bir ağızdan “Ey alçak köpek! Ölümü ne kadar iyi olmuş ve sen, ey kardeşim, onun, yaşamı sonsuza dek solumasına engel olmakla ne kadar iyi etmişsin!” diye haykırmışlar.</p>

  <p>Bunu izleyerek daha yaşlısı kendinden genç olana dönmüş ve ona “Gül Goncası, kardeşimize aklında tutması için bizim öykümüzü anlatma sırası sana geldi!” demiş. Ve güzel Gül Goncası demiş ki:</p>

  <p>“Bil ki, ey kardeşim, bizler sultan kızlarıyız! Benim adım Gül Goncası, kız kardeşiminki ise Mersin’dir; ama benim, aynı şekilde, şimdi avda olup neredeyse dönmek üzere bulunan bizden de güzel beş kız kardeşim daha vardır. Hepimizin en büyüğünün adı Sabah Yıldızı, ikincisinin Akşam Yıldızı, üçüncüsünün Yakut, dördüncüsünün Zümrüt ve beşincisinin Lale’dir. Ama ben yedi kızın en genciyim; ve hepimiz aynı babanın kızlarıyız; ama aynı annenin değil! Ben ve Mersin aynı annenin kızlarıyız. Ecinni ve meretlerin güçlü bir hükümdarı olan babamız öylesine mağrur bir despottur ki, hiç kimseyi kızlarının kocası olmaya layık bulmadığından bizi asla evlendirmemeye yemin etmiştir. Ve iradesinin yerine getirilmesindeki kesinliği sağlamak için vezirlerini çağırtmış ve onlara ‘Siz hiçbir âdemoğlunun da, hiçbir ecinninin de uğramadığı ve kızlarım için konut oluşturabilecek bir yer biliyor musunuz?’ diye sormuş. Vezirler de ‘Bunu sormanın nedeni nedir, sultanımız?’ deyince ‘Kızlarımın insanoğlu ve ecinnilerin erkek cinsinden korunmaları için!’ demiş; onlar da ‘Sultanımız, kadınlar ve genç kızların iyiliksever Tanrı tarafından narin bedenleriyle erkeklerle birleşmek için yaratıldıklarını düşünüyoruz biz! Zaten dua ve barış üzerine olası Peygamber de, “İslam’da hiçbir kadın bakire olarak yaşlanmaz!” buyurmuştur. Böyle olunca, kızlarının bakire olarak yaşlanması sultanımızın başında büyük bir vebal olacaktır! Ve sonra, vallahi! Onların gençliklerine de yazık değil mi?’ demişler. Ama babamız ‘Onları evermektense ölmüş olmalarını yeğ tutarım!’ diye yanıt vermiş; ve de ‘Eğer sizden dilediğim yeri bana hemen göstermezseniz, kafalarınız boyunlarınızdan uçurulacaktır!’ diye eklemiş. O zaman vezirler ‘Bu durumda, ey sultan, bil ki kızlarına korunak oluşturacak böyle bir yer vardır; buraya Bulutlu Dağ derler; eski zamanlarda Süleyman’a başkaldıran ifritler buraya sürülürdü. Orada korunak oluştursun diye bu asi ifritlerin yaptığı göğe yükselen altın bir saray vardır. O zamandan bu yana terk edilmiş, bomboş bir saraydır bu. Ve onun kurulu bulunduğu bölge hayranlık verici bir iklimle donatılmıştır; ağaçları, meyveleri bol, hoş suları, buzdan daha serin ve baldan daha tatlıdır!’ diye yanıt vermişler. Bu sözleri işitmiş bulunan babamız, bir kez bizi güvenlik altına soktuktan sonra şahlarının ülkesine geri dönen ecinni ve meretlerin oluşturduğu müthiş mevkiple bizi çabucak buraya gönderdi.</p>

  <p>Biz de, buraya geldiğimizden beri, Tanrı’nın tüm yaratıklarından soyutlanmış olan bu çiçekli ülkenin göz kamaştıran çayırlar, zengin ormanlarla kaplı, meyve ve bahçeleri bol ve su kaynakları inci gerdanlıklara ve gümüş külçelere benzer bollukla akan dereler oluşturan; ve kendilerine gülümsediklerini görüp hayran oldukları çiçekleri içlerinde yansıtmak için dere dalgalarının birbirini izlediği; havanın kuş cıvıltıları ve kokuyla dolu olduğu; boyunları gerdanlıklı güvercinlerin ve kumruların bahar dallarında mezamir okuduğu ve yaradanlarını överek ötüştüğü, kuğuların göllerde şahane bir edayla yüzdüğü ve tavuskuşlarının mercan ve binlerce renkli taşlarla süslenmiş gibi duran tüyleri içinde yeni gelinlere benzediği, toprağın tertemiz ve kâfurlu olduğu ve cennetin tüm güzellikleriyle güzel; kısacası kutsanmış bir yer olduğunu gördük.</p>

  <p>Ve de kardeşim, böylesine bir yerde ve bir altın sarayın içinde yaşamakla kendimizi hiç de bahtsız bulmadık; ve bizden lütuflarını esirgemeyen Nasip Dağıtıcı’ya şükürler ettik; sadece, sabah uyandığımızda yüzüne bakması hoşumuza gidecek sevgili ve iyiniyetli herhangi bir erkeğin arkadaşlığından yoksun olmanın özlemini duyduk. İşte bundan dolayıdır ki, ey Hasan, gelişinle bizi bunca mutlulanmış görüyorsun!” demiş.</p>

  <p>Böylece konuştuktan sonra, Gül Goncası Hasan ile ilgilenerek, kardeşler ve dostlar arasında âdet olduğu üzere ona armağanlar vermiş ve onunla sevgi dolu konuşmasını sürdürmüş. Tam o sırada Gül Goncası ve Mersin’in kız kardeşleri olan diğer beş sultan da çıkagelmiş ve bu kadar güzel bir genci ve hoş bir kardeşi görmekle etkilenip hayran olmuşlar; ve kendisine en zarif ve en sıcak karşılamayı göstermişler. Selamlaşmalar ve ilk hatır sormalardan sonra, ona uzun bir süre yanlarında kalması için yemin ettirmişler. Bunda hiçbir uygunsuzluk görmeyen Hasan da...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz seksen beşinci gece olunca, demiş ki:</i></p>

  <br/>

  <p>Bunda hiçbir uygunsuzluk görmeyen Hasan da, dost bir yürekle yemin etmiş. Ve onların yanında, bu harikalar dolusu sarayda kalmış; ve o andan başlayarak tüm av partilerinde ve gezilerinde onların yanında yer almış; böyle tatlı ve güzel kız kardeşlere sahip olduğundan memnun ve mutlu olmuş; onlar da böyle yakışıklı ve harika bir erkek kardeşe sahip olmaktan sevinç duymuşlar. Ve günlerini bahçelerde ve ırmak boylarında birlikte oynaşarak geçirmişler; ve akşamları Hasan, onlara, doğduğu ülkenin âdetlerini, genç kızlar da ecinnilerin, meretlerin ve ifritlerin öykülerini anlatarak karşılıklı bilgi edinmişler. Ve bu hoş yaşam onu günden güne daha güzelleştiriyor ve yüzüne tam anlamıyla bir ay görünümü veriyormuş. Ve yedi kızla, özellikle Gül Goncası ile olan kardeşçe dostluğu aynı ana ve aynı babadan doğma kardeşlerinkine eşit olarak pekişiyormuş.</p>

  <p>Bir gün, bir ormanlıkta oturmuş şarkı söylerlerken, göğü ve güneşin yüzünü saran büyük bir toz fırtınasının belirdiğini görmüşler. Bu fırtına, bir gök gürültüsüyle birlikte çabucak onlara ulaşmış; yedi sultan, korku dolu Hasan’a “Oh! Koş da çabucak bahçedeki köşke sığın!” demişler. Ve Gül Goncası, onu elinden tutup köşkte saklamış. Ve işte o anda toz dağılmış ve ardından ecinni ve meretelerden oluşmuş bir birlik ortaya çıkmış. Bu, Ecinnistan hükümdarının komşu şahlardan birinin onuruna düzenlemek niyetinde olduğu büyük şenliklerde bulunmak üzere kızlarını getirmeleri için mevkip oluşturarak yolladığı bir birlikmiş. Bu haberi alan Gül Goncası, saklandığı yerde Hasan’ı bulmaya gitmiş; ve onu, gözleri yaşla dolu, göğsü acı hıçkırıklarla sarsılarak kucaklamış ve ona kız kardeşleriyle kendisinin oradan ayrılacaklarını bildirmiş ve “Ama, sevgili kardeşim, sen, tek sahibi kalacağın bu sarayda bizim dönüşümüzü bekle! İşte sana bütün odaların anahtarları!” demiş. Ve senden ve sevgili varlığından, ey Hasan, sadece, üzerine firuze bir işaret kakılmış olan şu anahtarla ilgili odayı açmamanı rica ediyorum!” diyerek anahtarları kendisine vermiş. Ve ona söz konusu anahtarı göstermiş. Hasan da, onun ve kardeşlerinin ayrılışlarından çok üzülerek, onunla ağlaşarak kucaklaşmış ve dönmelerine kadar hiçbir yere ayrılmadan kendilerini bekleyeceğini ve üzeri firuze kakmalı anahtarın ilgili bulunduğu kapıyı açmamayı vaat etmiş. Genç kızla oradan ayrılmadan önce gizlice kardeşlerini görmeye gelen altı kız kardeşi Hasan’a sevgi dolu vedada bulunmuşlar ve hepsi birbiri ardından onu kucaklamışlar ve gelen birliğin eşliğinde, babalarının ülkelerine gitmek üzere yola koyulmuşlar.</p>

  <p>Hasan ise, sarayda yalnız kalınca, büyük bir kedere kapılmış; ve yedi kardeşinin sevgili birlikteliğinden sonra duyumsadığı yalnızlıktan dolayı göğsü iyice daralmış; ve üzüntülerini yatıştırıp oyalanmak için, birbiri ardından genç kızların odalarının ziyaret etmeye koyulmuş; onların oturdukları yeri ve kendilerine ait eşyaları yeniden görerek ruhunu hoşnut etmiş ve yüreği heyecanlanarak çarpmış; ve böylece üzeri firuzeyle işaretlenmiş anahtarla açılan kapının önüne gelmiş. Ama onu kullanmayı düşünmemiş ve geri geri çekilmiş. Sonra “Kim bilir kız kardeşim Gül Goncası neden bana ısrarla bu kapıyı açmamamı tembihledi? İçinde gizemli ne olabilir ki böylesine bir yasak koydu? Ama madem ki, kız kardeşimin iradesi böyleydi, ona işitip itaat etme yanıtında bulunmamam çaresizdi!” diye düşünmüş. Ve geri çekilmiş, gece olup yalnızlık başına çökünce, kederini yatıştırmak için yatmaya gitmiş. Ama bu yasak kafasını öylesine kurcalamış ki gözlerini kapayamamış; ve bu düşünce ona öylesine azap vermiş ki kendi kendine “Her şeye karşın gidip açsam mı?” demiş. Ama “En iyisi sabahı beklemeli!” diye düşünmüş. Ama böyle uykusuz daha fazla bekleyemediğinden, ayağa kalkıp kendi kendine “Gidip şu kapıyı hemen açmayı ve ölümüm bahasına da olsa, ardında ne olduğunu görmeyi yeğlerim!” demiş. Ve ayağa kalkıp bir meşale yakmış ve yasak kapıya doğru yollanmış. Anahtarı kilide sokarak güçlük çekmeden çevirmiş; kapı gürültü yapmadan sanki kendiliğinden açılmış, Hasan da odaya girmiş.</p>

  <p>Her yana bakmış, ilkin hiçbir şey görememiş; içeride hiçbir mobilya, hiçbir örtü ve halı yokmuş. Ama, odayı dolaşırken, bir köşede, duvara dayanmış, ucu tavandaki bir deliğe uzanan siyah ahşap bir merdiven görmüş. Hasan, kararsızlık duymadan, meşalesini yere bırakmış, merdivenden çıkarak tavana kadar tırmanıp deliğe dalmış. Ve bir kez başı delikten dışarı çıkınca, kendisini açık havada, odanın tavanıyla aynı düzeyde bulunan bir taraçada bulmuş.</p>

  <p>O zaman Hasan, bir bahçe gibi bitkiler ve çiçeklerle kaplı bu taraçaya çıkmış ve mucizevi bir mehtabın aydınlattığı sessiz bir çevrede, insan gözünü böylesine büyülediği hiç görülmemiş bir manzaranın uzandığını görmüş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz seksen altıncı gece olunca, demiş ki:</i></p>

  <br/>

  <p>O zaman Hasan, bir bahçe gibi bitkiler ve çiçeklerle kaplı bu taraçaya çıkmış ve mucizevi bir mehtabın aydınlattığı sessiz bir çevrede insan gözünün böylesine büyülediği hiç görülmemiş bir manzaranın uzandığını görmüş. Ayaklarının altında göğün bütün güzelliğinin yansıdığı sakin bir göl uzanıyor; bu gölün, sudaki mutlu çizgileriyle, defnelerin dengeli yapraklarının, çiçek açmış reyhanların, kar gibi çiçekleriyle badem ağaçlarının, mor salkımların hevenklerinin gülümseyişleriyle zenginleştirdikleri kıyılarında, kuşlar, gırtlaklarının tüm gücüyle gecenin ilahisini okuyorlar; bir ipek örtüye benzeyen yüzü, ulu ağaçlı orman içinde yayılarak, sonunda garip biçimde inşa edilmiş, sisler içindeki kubbesi gökyüzünün parıltısı ve billurunda yiten bir sarayın ayaklarını yıkıyormuş.</p>

  <p>Ve bu saraydan gölün kıyısına kadar inen mermer ve mozaikten oluşmuş merdivenler, yakutlar, zümrütler, altınlar ve gümüşler, değişken sıralamalarla taş olarak kullanılıp inşa edilmiş şahane bir seki bulunuyormuş. Ve bu sekinin üzerinde pembe kaymaktaşından dört yeğni direğin tuttuğu büyük, yeşil bir ipek örtünün altında, sarısabır ve altından, hoş bir işçilikle yapılmış bir tahta yer alıyor; tahtın üzerinden çekirdekleri güvercin yumurtaları kadar iri inciler olan asmanın ağır salkımları sarkıyormuş. Ve bunların hepsi, gümüş ve kırmızı altından yapılan ince yaprakların oluşturduğu bir çitle çevrili bulunuyormuş. Ve bu tertemiz şeylerin üzerinde öylesine bir ahenk ve öylesine bir güzellik hükmediyormuş ki, hiçbir insan, Keyhüsrev ve Kayser dahil, benzer şaşaayı ne gerçekleştirebilir ne de düşleyebilirmiş.</p>

  <p>Hasan da, gözleri kamaşmış bir durumda bu yerlerin zevkli barışını bozmaktan korkarak kıpırdayamazken, birdenbire gökyüzünden kopan ve göze batar biçimde göle yaklaşan iri kuşların uçuştuğunu görmüş. Bu kuşlar sonunda suyun kenarına konmuşlar; hepsi on taneymiş; ve güzel, beyaz, sık tüyleri çimenler üzerinde sürünüyormuş; yürürken kaygısızca salınıyorlarmış. Ve tüm hareketlerinde, ağır ağır sekiye ulaşıp oradaki tahta oturan hepsinden iri ve güzel olan bir kuşa itaat ediyor gibi görünüyorlarmış. Ve birdenbire, onu birden, zarif birer hareketle, tüylerinden soyunmuş. Bir kez bu mantoları sırtlarından atınca, içlerinden tam soyunuk on genç kız halinde saf güzellikte on ay doğmuş. Ve gülerek, sıçrayan birer değerli taş gibi suya atlamışlar. Ve suda kendi aralarında oynaşarak yıkanmışlar; ve en güzelleri de onları izlemiş, onları yakalamış ve bin okşayışla sarmış ve kahkahaları göl boyunca çınlayıncaya kadar onları gıdıklayıp ısırmış.</p>

  <p>Yıkanmaları bitince gölden çıkmışlar, en güzeli sekiye çıkmış, üzerinde saçlarından başka örtünecek bir şey bulunmadan oradaki tahta oturmuş. Hasan, onların güzelliklerini seyrederken aklı uçuyor sanmış. Ve “Şimdi kız kardeşim Gül Goncası’nın bu kapıyı açmamı neden yasakladığını biliyorum! İşte artık huzurum sonsuza dek yok oldu!” diye düşünmüş. Ve çıplak genç kızın güzelliğinin ayrıntılarını saptamayı sürdürmüş. Ah! Ne harika yanları varmış! Onun o şahane çıplaklığı! Boynunun güzelliği ve siyah gözlerinin parıltısıyla karacaları, endamının inceliğiyle rüzgârda salınan arakları<a href="../Text/dipnot.xhtml#Footnote0282" id="Feedback0282"><sup>[282]</sup></a> aşıyormuş. Simsiyah saçları bir kış gecesi gibi yoğun ve siyahmış. Güle öykünen ağzı Süleyman’ın mührüymüş; fildişinden dökme genç dişleri bir inci gerdanlık ya da eşit irilikte dolu taneleri gibiymiş; boynu bir gümüş külçeymiş. Karnında köşeler ve gizli köşeler, art yuvarlarının üstünde çukurlar ve katmanlar varmış; göbek deliği bir siyah misk tanesi oturtulacak derinlikteymiş; kalçaları ağır, aynı zamanda devekuşu tüyüyle dolu yastıklar gibi tıkız ve bükülgen imiş. Ve tepesindeki sıcak ve büyüleyici yuvasında kulaksız bir tavşan gibi taraçası ve yöresiyle tam bir zafer öyküsü beliriyor, kara kederleri unutmak için insanın kendini bıraktığı koni halinde küçük koyakları görülüyormuş. Onu her yandan yuvarlak ve sağlam bir temele oturmuş billur bir kubbe olarak da görmek ya da devrilmiş bir gümüş kupaya benzetmek de mümkünmüş. Böyle bir genç kıza şairin şu dizelerinin uygulanması da mümkünmüş:</p>

  <div class="gir1">
    <p>Yanıma geldi o genç kız, güllere bürünmüş bir gül fidanı gibi güzelliğine bürünmüş olarak! Ve göğüsleri ileri fırlamış narlar gibi! İçimden ‘İşte gül ve narlar!’ diye haykırdım. Aldanmışım! Yanaklarını gülle karşılaştırmak, ey genç kız; ve göğsünü narlara benzetmek, ne büyük hata! Çünkü ne fidanlardaki güller onlarla kaşılaştırılmaya layıktır ne de bahçelerdeki narlar!</p>

    <p>Çünkü güller koklanabilir; narlar toplanabilir; ama sen, ey bakire, seni kim koklayabilir, kim toplayabilir?</p>
  </div>

  <p>Ve göl kenarındaki tahta çıkıp oturan genç kız, işte böyleymiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz seksen yedinci gece olunca, demiş ki:</i></p>

  <br/>

  <p>Ve göl kenarındaki tahta çıkıp oturan genç kız işte böyleymiş.</p>

  <p>Banyosunu alıp dinlendikten sonra, sekide, yanında oturan yoldaşlarına “Bana altlık giysilerimi verin!” demiş. Ve genç kızlar da yaklaşıp onu, tüm giysi olarak omuzları üzerine altın işlemeli bir eşarp, saçları üzerine bir tülbent koymuşlar ve belinin yöresini işlemeli bir kemerle donatmışlar. Ve böylece süslenmiş! Sanki yeni bir gelin gibiymiş ve herhangi bir harikadan da harika imiş. Hasan taraçadaki ağaçların ardına gizlenerek ona bakmış. Ve yaklaşmak için duyduğu tüm arzuya karşın, hayranlıkla eli kolu öylesine bağlanmış ve heyecandan öylesine tükenmiş ki, en küçük bir harekette bile bulunamamış. Genç kız da “Ey sultanlar, işte güneş doğmak üzere, ayrılmayı düşünmenin zamanı geldi; çünkü ülkemiz uzak, epeyce de dinlendik!” demiş. O zaman ona tüy urbasını giydirmişler, kendileri de aynı tarzda giyinmişler. Ve hepsi birlikte sabahın göğünde beyaz bir parlaklık yaratarak uçuşmuşlar.</p>

  <p>Hepsi o kadar! Hasan da, şaşkın, onları izlemiş; gözden kaybolmalarından sonra da uzun bir süre yeryüzünün tüm öteki kızlarını görmekle asla ruhunda duyamayacağı şiddetli bir tutkunun pençesinde, gözleri uzaklara takılı kalmış. Arzunun ve aşkın gözyaşları yanakları boyunca akmış ve “Ah Hasan! İşte bundan böyle artık gönlünü ecinni kızlarına kaptırdın! Oysa ülkende hiçbir güzellik gönlünü etkilemeyi becerememişti!” diye haykırmış. Ve uzun bir düşlemeye dalıp, eli yanağında, doğaçlamadan şu dizeleri söylemiş:</p>

  <div class="gir1">
    <p>Ey gözden kaybolan kız, ruhumu azaba sokmak için ışık ve güzellikle donanıyor; sonra da çekip gidiyorsun!</p>

    <p>Aşkın tatlılıkla dolu olduğunu iddia etmek cesaretini gösterirler! Ah! Eğer bu işkence tatlıysa, mürrüsafinin<a href="../Text/dipnot.xhtml#Footnote0283" id="Feedback0283"><sup>[283]</sup></a> acılığı nedir acaba?</p>
  </div>

  <p>Ve böylece gözünü kırpmaksızın gün doğuncaya kadar iç çekip durmuş. Sonra göl kıyısına inmiş, onların bıraktığı yayıntılar içinde, serin havada soluk alarak orayı burayı dolaşmaya başlamış. Ve bütün günü kuşlar geri döner gelir umudu içinde yeniden taraçaya çıkacağı geceyi bekleyerek harcamış! Ama ne o gece gelen olmuş ne de onu izleyen öteki geceler. Ve Hasan, ümidi kırık, artık ne yemek, ne içmek, ne uyumak istemiş; ve o bilinmeyen kız için kapıldığı tutkuyla gittikçe daha fazla başı dönmekten başka elinden bir şey gelmemiş. Ve bu yolda sararıp solmuş ve gücü onu yavaş yavaş terk etmiş; o da kendi kendine “Ölüm bu ıstırap dolu yaşamdan yeğdir!” diyerek çimenlere uzanmış.</p>

  <p>Durumu böyleyken, Ecinnistan hükümdarının kızları, babaları tarafından çağrıldıkları şenlikten geri dönmüşler. Ve en genci, daha yolculuk giysilerini bile değiştirmeden, Hasan’ı bulmaya koşmuş. Ve onu, odasında, yatağında, sapsarı ve epeyce değişmiş olarak bulmuş; göz kapakları örtülü, gözyaşları yanaklarından ağır ağır akıyormuş. Genç kız bunu görünce acı bir haykırış koparmış ve onun üzerine atılarak bir kız kardeşin erkek kardeşine yaptığı gibi ona sarılmış, alnını ve gözlerini öperek ona “Sevgili kardeşim, vallahi seni bu durumda görmekle yüreğim yarılıyor! Ah! Söyle bana çektiğin acının nedenini de çaresini bulayım!” demiş. Hasan da göğsü hıçkırıklarla kabararak, başı ve elleriyle “Hayır!” anlamına gelen bir işaret yapmış; ve ağzından tek bir söz çıkmamış. Genç kız da gözyaşları içinde ve sesinde sonsuz bir sevecenlikle ona “Lütfen, kardeşim Hasan, canımın canı, gözlerimin zevki, zayıflıktan gözlerinin çukura kaçtığını ve o güzelim gül yanaklarının solduğunu görmekle yaşam benim için renksiz ve çekilmez oldu! Senden, bizi bağlayan kutsal sevecenlik adına, binlerce yaşamı olsa hepsini senin hayatını kurtarmak için feda edecek bir kız kardeşten hiçbir şey saklamamanı yalvararak rica ediyorum!” demiş. Ve çıldırmış gibi, onu, buseleriyle sarmış; iki elini göğsünün üzerinde bağdaştırmış ve o bu durumdayken, yatağının yanında dizüstü çökmüş. Hasan da, epeyce bir zaman geçtikten sonra, göğüs yırtan birkaç soluk salıvererek, söngün bir sesle, şu dizeleri doğaçlamadan okumuş.</p>

  <div class="gir1">
    <p>Dikkatle bakarsan, açıklamaya gerek kalmadan, dertlerimin nedenini bulursun. Ama hiç çaresi olmayan bir hastalığın tanınması neye yarar?</p>

    <p>Yüreğim yer değiştirdi ve artık gözlerim uyumayı beceremiyor! Ve aşkın değiştirdiğini, yine ancak aşk yerine getirir!</p>
  </div>

  <p>Sonra Hasan’ın gözyaşları bol bol dökülmüş ve de “Ah kardeşim! Hatası yüzünden ıstırap çekene sen nasıl bir yardımda bulunabilirsin? Ve korkarım ki sen beni, derdimden ve bahtsızlığımdan ölmeye terk etmekten başka bir şey yapamazsın!” diye eklemiş. Ama genç kız “Tanrı’nın adı üstüne ve yörene olsun Hasan! Sen ne diyorsun? Ruhun bedenimi terk etmedikçe sana yardıma koşmaktan başka şey yapamam!” diye haykırmış. Bunun üzerine Hasan, sesinde hıçkırıklarla “Bil ki kardeşim Gül Goncası, on gündür hiçbir şey yemedim; bu da başıma gelen şu ve şu nedenlerden ötürüdür!” demiş. Ve ona, hiçbir ayrıntıyı atlamadan tüm serüvenini anlatmış.</p>

  <p>Gül Goncası, öyküyü duyunca, Hasan’ın söz dinlemezliğine kızacak yerde, çektiği ıstıraba çok acımış ve onunla birlikte ağlamaya başlamış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz seksen sekizinci gece olunca, demiş ki:</i></p>

  <br/>

  <p>... Çektiği ıstıraba çok acımış ve onunla birlikte ağlamaya başlamış. Sonra ona “Sevgili ruhun sakinleşsin, gözlerini serinlet ve gözyaşlarını kurut! Çünkü, ben, yemin ederim ki, değerli bedenimi ve aziz canımı, başına gelen derdi iyileştirmek ve seni bilinmeyen sevgiline kavuşturarak arzunu doyurmak için feda etmeye hazırım! Ama kardeşim, sana, bu işi gizli tutmanı ve kardeşlerime hiçbir şey söylememeni tavsiye ederim; yoksa kendini de, beni de yok edersin! Eğer, sana yasak kapıdan söz ederler ve bu konuda soru sorarlarsa, onlara ‘Bu kapıyı bilmiyorum!’ dersin!” demiş. Hasan da “Kuşkusuz, onlarla böyle konuşurum! Çünkü senin fikrin harika!” diye yanıt vermiş. Ve Gül Goncası’na sarılmış ve ruhunun yatıştığını ve yasak kapıyı açtığından dolayı kız kardeşinin ona çok kızacağı düşüncesinin yarattığı korkudan kurtulmasından dolayı göğsünün ferahladığını duyumsamış ve artık güven içinde olduğundan, rahatça soluk almış ve bir şeyler yemek istemiş. Gül Goncası da onu bir kez daha kucaklayıp gözlerinde yaşlarla kız kardeşlerini bulmaya gitmiş ve onlara “Ne yazık ki, kardeşlerim, zavallı kardeşim Hasan hasta! On gündür midesine hiçbir şey girmemiş; bizim yokluğumuzdan dolayı odasına kapanmış ve umutsuzluğa kapılmış! Ona burada, arkadaşlık edecek kimse kalmadığı için zavallı sevgili çocuk, anasını ve yurdunu hatırlamış ve anıları onu kedere boğmuş. Oh! Bahtı ne kadar acınasıymış, kardeşlerim!” demiş.</p>

  <p>Gül Goncası’nın konuşması üzerine, çok tatlı ve hemen duyarlanan birer ruha sahip olduklarından sultanlar, çabucak koşup Hasan’a yiyecek içecek bir şeyler getirmişler; ve onu teselli etmeye, varlıkları ve sözleriyle canlandırmaya çalışmışlar; ve onu eğlendirmek için tüm şenliği ve Ecinnistan’da, babalarının sarayında gördüklerini ona anlatmışlar. Ve tam bir ay, en candan ve ince ilgi göstermeyi sürdürerek, tam olarak değilse de, onu epeyce iyileştirmişler.</p>

  <p>Bu sürenin sonunda, Hasan’ı artık yalnız bırakmamak için sarayda kalmak isteyen Gül Goncası dışında, sultanlar âdetleri üzre ava gitmişler; ve genç kardeşlerine, konuklarına baksın diye, memnunlukla bu izni vermişler. Onların ayrıldıkları andan başlayarak genç kız, Hasan’ın yataktan kalkmasına yardım etmiş; ve onu göle bakan taraçaya çıkarmış. Ve orada, onu bağrına basarak başını omzunda dinlendirmiş ve ona “Şimdi söyle bana, kuzucağım, gölün kıyısında sıralanmış hangi köşkte seni bunca tedirgin eden genç kızı gördün?” demiş. Hasan da “Bu köşklerden birinde görmedim ben onu! İlkin gölün suları içinde, sonra da sekideki tahtın üstünde gördüm!” diye yanıt vermiş. Bu sözleri duyan genç kızın yüzü sararmış ve “Vay başımıza gelen! Ama öyleyse, ey Hasan, bu kız, geniş bir imparatorlukta hüküm süren hükümdarın kızının ta kendisi! Babam, bu hükümdarın vekillerinden biridir. Hükümdarımızın oturduğu ülke aşılmaz mesafeler içinde olup ne insanoğlunun ne de ecinnilerin geçebildiği bir deniz kıyısındadır. Senin gördüğün en genci olan, yedi kızı vardır. Her kızının kendisine bağlı, sırf soylu ailelerden oluşan özel muhafızları vardır. Muhafız birliklerindeki bu genç kızların her birinin de, emri altında beş bin amazondan oluşan orduları vardır. Ve senin gördüğün, kesinlikle hükümdarın tüm kızları içinde en güzel ve en savaşçı olanıdır. Adına Görkem<a href="../Text/dipnot.xhtml#Footnote0284" id="Feedback0284"><sup>[284]</sup></a> derler! O buraya her yeni ayla birlikte babasının mabeyincilerinin kızlarıyla birlikte dolaşmaya gelir. Onları gökyüzünde uçuran tüyden oluşan mantolarına gelince, ecinnilerin giysilerinden biridir! Ve bu mantolar sayesinde biz, maksadımıza ulaşabileceğiz! Gerçekten, bil ki, ey Hasan, ona sahip olmanın tek yolu, bu büyülü giysileri ele geçirmendir! Bunun için onun dönüşünü burada gizlenerek beklemenden başka yapacak iş yoktur; ve mantoyu, ama sadece mantoyu ele geçirmek için onun göle girip yıkanacağı andan yararlanacaksın! Ve bu yoldan hemen onun kendisine sahip olacaksın! Ama sakın yalvarmalarına kulak asarak mantosunu geri verme! Yoksa dönüşü olmayacak şekilde mahvolursun! Ve bizler de, bizlerle birlikte babamız da aynı şekilde onun intikamının kurbanları oluruz. Daha iyisi, onun saçlarını kavra ve birlikte sürükle; sana boyun eğecek ve itaat edecektir! Ve olan olacaktır...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz seksen dokuzuncu gece olunca, demiş ki:</i></p>

  <br/>

  <p>“Ve olan olacaktır!” demiş.</p>

  <p>Gül Goncası’nın bu konuşmasını duyan Hasan, sevince kapılmış ve içini yeni bir yaşam sevincinin doldurduğunu ve tüm gücünü yeniden kazandığını hissetmiş. Ve ayağa kalkarak kız kardeşinin elinden tutmuş, dostlukla teşekkür ederek yavaşça onu öpmüş. Ve ikisi birlikte saraya dönüp kalan zamanlarını öteki genç kızlarla birlikte sakince şu ya da bu işi görerek geçirmişler.</p>

  <p>Kesinlikle yeni ayın ilk günü olan ertesi gün, Hasan, göl kıyısındaki sekinin gerisinde saklanmak için geceyi beklemiş ve oraya ulaştıktan sonra daha birkaç dakika geçmeden, gecenin sessizliğinde, kanat sesleri işitmiş ve mehtapta sabırsızlıkla beklediği kuşlar gelip tüy mantolarını ve altlarındaki ipek iç çamaşırlarını çıkardıktan sonra göle inmişler. Ve ecinni şahlar şahının kızı, o harika Görkem de, ışıldayan çıplak bedeniyle suya dalmış. Bu kez, ilkinden de güzel ve arzu uyandırır durumdaymış. Ve Hasan, içinde bulunduğu hayranlık ve heyecana karşın, görünmeksizin, âdeta kayar gibi kızların giysilerini bıraktıkları yere ulaşmış ve hükümdarın kızının tüyden mantosunu almış ve çabucak güven içinde sekinin ardında saklandığı yere dönmüş.</p>

  <p>Güzel Görkem, havuzdan çıkınca, bir bakışta çimenlerin üzerine bıraktıkları giysilerdeki karışıklığı ve yabancı bir elin eşyalarını kurcaladığını anlayıvermiş ve yaklaşıp kendi mantosunun kaybolduğunun farkına varmış; o zaman büyük bir korku ve umutsuzluk çığlığı koparmış; yüzünü ve göğsünü yumruklamış. Oh! Ayışığında bu umutsuz haliyle ne de güzelmiş! Ama yoldaşları onun çığlığını işiterek işin ne olduğunu anlamak için koşup gelmişler ve olup bitenleri öğrenince, çabucak mantolarını almış ve ıslaklıklarını kurulamayı ve ipekli iç çamaşırlarını giymeyi bile düşünmeden, uçuş tüylerine bürünerek ürkmüş karacalar ya da şahinin izlediği güvercinler gibi çılgınca göğe kanat açmışlar; ve göz açıp kapayıncaya kadar geçen bir sürede, gölün kıyısında hükümdarlarının kızı öfkeli ve mutsuz Görkem’i tek başına bırakarak gözden kaybolmuşlar.</p>

  <p>Bunun üzerine Hasan, heyecandan titremekte olduğu halde, gizlendiği yerden çıkarak çıplak kızın üzerine atılmış, kız elinden kaçınca peşine düşmüş; bir yandan da tatlı sözler söylüyor ve hiçbir kötülük yapmayacağına dair güvence veriyormuş. Ama o, bakire bedenine zarar gelir korkusuyla, ellerini ileri uzatarak, saçları rüzgârda, soluk soluğa tıpkı bir ceylan gibi koşuyormuş. Hasan son bir sıçrayışla onu saçlarından yakalamış ve saçlarını bileğine dolamış; ve onu, kendisini izlemeye zorlamış. O zaman kız, gözlerini kapamış; ve artık karşı koymayarak alıp götürülmesine katlanmış. Hasan da onu, yalvarmaları ve gözyaşlarıyla etkilenmeksizin götürdüğü odasına kapatmış ve gecikmeksizin koşup kız kardeşini bulmuş ve başarısının güzel haberini vermiş.</p>

  <p>Gül Goncası, hemen Hasan’ın odasına gelmiş; mutsuzluktan ellerini ısıran ve gözlerinin olanca yaşını dökmekte olan Görkem’i bulmuş. Saygılarını sunmak üzere kızın ayaklarına kapanmış ve yeri öptükten sonra ona “Ey hanımım, Barış, Tanrı’nın lütfu ve kutsaması üzerine olsun! Evimizi aydınlattın ve gelişinle kokuya boğdun!” demiş. Görkem de “Nasıl! Sen misin o, Gül Goncası! Demek ki, âdemoğullarının hükümdarının kızına böyle davranmasına izin veriyorsun, ha! Sen babamın kudretini bilirsin; ve yine bilirsin ki, ecinni şahları hep ona bağlıdır; ve de denizin kumları kadar sayısız ifrit ve meretin yaşadığı bölgelerde hükmü geçer; ve sen, beni kaçırması için bir âdemoğlunu evinde barındırıyor ve hükümdarının kızına ihanet ediyorsun! Yoksa bu âdem, yıkandığım gölün yolunu nasıl bulurdu?” diye yanıt vermiş.</p>

  <p>Bu sözleri duyunca Hasan’ın kız kardeşi “Efendimizin kızı, sultanı, ey bütün ecinnilerin ve insanların en güzeli, en hayran olunanı! Bil ki, sen yıkanırken ansızın çıkıp gelen kişi, ey parlak yıldız, eşi olmayan bir delikanlıdır. Ve de sana en küçük bir zarar vermeyecek kadar ince ruhludur! Ama baht, bir kez, bir şeyi saptadı mı, onu sonuna ulaştırır! Ve seni kaçıran bu yakışıklı genç adamın bahtı da onu senin güzelliğine tutkulu kılmış; ve âşıkların da kusuruna bakılmaz! Onun sevgisi senin gözünde bir suç olmamalıdır! Ve zaten, Tanrı kadınları erkekler için yaratmamış mıdır? Ve şu gördüğün genç, yeryüzünün en güzel delikanlısı değil midir? Bir bilseydin, hanımım; seni ilk kez gördükten sonra nasıl hasta düştüğünü bir bilseydin! Neredeyse ruhunu teslim etmek üzere idi! İşte böyle!” diye yanıt vermiş. Ve ecinniler sultanına Hasan’ın yüreğini tutuşturan tutkunun şiddetini anlatmayı sürdürmüş ve de “Unutma ki, hanımım, o seni on yoldaşının arasından, en güzeli ve en harikası olarak seçti. Oysa, onların da, senin gibi, çıplak yıkanırlarken baskına uğramaları kolaydı!” diyerek sözlerini tamamlamış.</p>

  <p>Hasan’ın kız kardeşinin bu konuşmasını duyan güzel Görkem kaçmaktan vazgeçmesi gerektiğini anlamış ve derin bir iç çekmiş. Gül Goncası da koşup ona, bürünsün diye, harika bir urba getirmiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz doksanıncı gece olunca, demiş ki:</i></p>

  <br/>

  <p>Gül Goncası da koşup ona, bürünsün diye, harika bir urba getirmiş. Sonra yemesi için yiyecek sunmuş ve kederini dağıtmak için elinden geleni yapmış. Sonunda güzel Görkem biraz teselli bulmuş ve “Anlıyorum ki benim bahtımda babamdan, ailemden ve ülkemin konutlarından ayrılmak yazılı imiş! Ben de bahtın hükmüne boyun eğeceğim!” demiş. Hasan’ın kız kardeşi de onun bu kararını desteklemekte kusur etmemiş ve bunu öylesine yapmış ki, sultanın gözyaşları tümüyle dinmiş ve kaderine boyun eğmiş. Bunun üzerine Hasan’ın kız kardeşi, bir an için kardeşine koşmak üzere onun yanından ayrılmış ve kardeşine “Çabucak sevgilinin yanına koş, çünkü en uygun zamandır. Bir kez odaya girince, ayaklarını öpmekle işe başla, sonra ellerini, sonra başını öpersin! Ve ancak ondan sonra kendisiyle konuş; zannımca bu en inandırıcı ve incelikli yoldur!” demiş. Hasan da, heyecandan titreyerek, kendisini tanıyınca ona dikkatle bakan ve kendine karşın güzelliğiyle son derece etkilenen sultanın yanına girmiş. Ama kız, başını eğmiş ve Hasan da onun ayaklarını, ellerini, sonra da iki gözü arasından alnını öpmüş ve ona “Ey en güzellerin sultanı, ruhların hayatı, bakışların neşesi, zekâ bahçesi, ey ecem, ey hanımım! Lütfen, yüreğini yatıştır, gözlerini kurut! Çünkü bahtın mutluluklarla doludur! Nasıl kız kardeşim senin bir hizmetkârınsa, ben de senin için sadık bir köle olmaktan başka bir şey düşünmüyorum ve niyetim seni kirletmek değildir; ama Tanrı’nın ve Elçisi’nin yasalarına göre seninle evlenmektir! Seni kendi ülkem olan Bağdat’a götüreceğim; orada sana iki cinsten köleler ve güzelliğiyle sana yaraşır bir konut satın alacağım! Ah, bilsen Barış Kenti olan Bağdat ne harika bir yerdir! Halkı ne kadar cana yakın, kibar ve sevecendir! Evleri nasıl hoş ve rahattır! Ve sonra, benim, kadınların en iyisi olan bir annem vardır ve seni kızı gibi sevecek ve harika yemekler hazırlayacaktır; çünkü tüm Irak ülkesinde hiç kuşkusuz en iyi aşçı odur!” demiş.</p>

  <p>Ve işte Ecinnistan hükümdarının kızı genç Görkem ile böyle konuşmuş Hasan. Sultan da ona herhangi bir sözcük, bir harf ya da bir işaretle yanıt vermemiş! Ve birdenbire, sarayın kapısının çalındığını duymuşlar. Kapıları açmak ve kapamakla görevli olan Hasan da, ona “Beni bağışla, hanımım! Biraz yanından ayrılacağım!” demiş. Ve gidip kapıyı açmış. Kapıyı çalanlar avdan dönen kız kardeşleri imiş. Ve onu yeniden sağlıklı ve yanakları parlamış görünce, sevinmişler ve hayranlığın sınırında hayran olmuşlar. Hasan, onlara sultan Görkem’den söz açmaktan sakınmış; ve karacalar, tilkiler, tavşanlar, mandalar ve her türden öteki vahşi hayvandan oluşan av ürünlerini taşımakta onlara yardımcı olmuş; ve birini diğeri ardından alınlarından öperek onlara aşırı bir sevgi ve tüm okşayışlarını genç kız kardeşleri Gül Goncası’na sakladığını bildiklerinden, onda görmeye alışık olmadıkları bir coşkuyla dostluk göstermiş. Onlar da değişiklikten hoşlanarak şaşırmışlar. Ve genç kızların en büyüğü böylesine bir değişmenin bir nedeni olabileceğinden kuşkulanmış; ve muzip bir bakış fırlatmış ve göz kırparak “Gerçekten Hasan, senden gelen bu aşırı sevgi gösterisi bizi şaşırttı. Sen ki bugüne kadar okşayışlarımızı pek öyle isteyerek yanıtlamazdın! Yoksa av giysilerinin içinde bizi daha güzel mi buldun? Yoksa bizi şimdi daha çok mu seviyorsun? Yoksa bu iki nedenin ikisi de mi geçerli?” demiş. Ama Hasan gözlerini yere eğmiş; ve en katı yürekleri bile eritecek bir soluk koyvermiş. Sultanlar da şaşırarak ona “Neden böyle soluğunu koyverdin, kardeşimiz? Senin sakinliğini kim bozdu? Yoksa, annene, yurduna geri dönmek mi istiyorsun?” diye sorup “Konuş Hasan, yüreğini kardeşlerine aç!” diyerek sözlerini sürdürmüşler. Ama Hasan, tam o sırada yanlarına gelen kız kardeşi Gül Goncası’na dönerek ve son kertede kızararak, ona “Sen konuşsan, daha iyi olacak! Başımı döndüren nedeni onlara anlatmaktan çok utanıyorum!” demiş. Gül Goncası da “Kardeşlerim, merak edilecek bir şey yok! Kardeşimiz sadece havada güzel bir kuş tutmuş ve onu evcilleştirmek için yardımınızı diliyor!” demiş. Hepsi birden “Kuşkusuz! Bu çok kolay! İyi ama Hasan bundan dolayı neden bu kadar kızarıyor!” diye haykırmışlar. Kız da “İşte şundan! Hasan bu kuşu bilemezsiniz nasıl bir aşkla seviyor!” diye yanıt vermiş. Onlar da “Allah’ın işine bak! Peki, göğün kuşuna sevgini neyle gösteriyorsun, Hasan?” diye sormuşlar. Gül Goncası da, Hasan başını eğip daha da fazla kızarırken “Sözle, davranışla ve bunları izleyen her şeyle!” demiş. Onlar da “Öyleyse, kardeşimizin kuşu büyük olmalı!” demişler. Gül Goncası, “Bizim boyumuzda! Hele beni bir dinleyin!” demiş. Ve de “Bilin ki, kardeşlerim, âdemoğlunun zekâsı çok sınırlı! Bundan dolayı zavallı Hasan’ımızı burada yalnız bıraktığımızda, yüreği pek sıkıldığından oyalanmak için sarayın her yanında dolaşmış. Ama ruhu öylesine bunalım içindeymiş ki, anahtarları karıştırmış ve tesadüfen taraçanın bulunduğu yasak odanın kapısını açmış! Ve başına şu ve şu olaylar gelmiş! Her durumda kardeşimiz mazurdur! Çünkü kız çok güzel! Ah, bir bilseniz kardeşlerim ne kadar güzel!” diye eklemiş.</p>

  <p>Gül Goncası’nın bu konuşmasını duyan kız kardeşleri ona “Eğer söylediğin kadar güzelse bu kız, onu bize göstermeden önce, bize yaklaşık olarak tanımla!” demişler. Gül Goncası “Onu size tanımlamak mı? Ya Allah! Bunu kim yapabilir? Yaklaşık olarak bile onun güzelliklerini size anlatmaya kalkışsam dilimde tüyler biterdi. Yine de, onu görünce sırtüstü düşmenizi engellemek için denemek isterim!</p>

  <p>“Bismillah, kardeşlerim! Onu, yasemin çıplaklığına olanca göz kamaştırıcılığıyla bürüyen Tanrı’ya şükürler olsun! Gerdanının güzelliği ve siyah gözlerinin parlaklığıyla maralları ve endamının narinliğiyle araka dalını geçer! Saçları yoğun ve siyah bir kış gecesidir; güle öykünen ağzı Süleyman’ın mührünün ta kendisidir; yeni fildişinden oluşmuş dişleri bir inci gerdanlık ya da aynı irilikte dolu taneleridir; boynu bir gümüş külçesidir; karnının köşeleri ve gizli köşeleri; art yuvarlarının çukurları ve katmanları vardır; göbek deliği bir misk tanesi alacak genişliktedir; kalçaları ağır, aynı zamanda devekuşu tüyüyle doldurulmuş yastıklar gibi tıkız ve esnektir; ve üst yanlarındaki sıcak ve büyüleyici yuvasında kulaksız tavşanlara benzer, kara kederleri unutmak için aranan, taraçası, çukuru, tepesi ve vadisiyle utkulu aşk öyküsü bulunmaktadır. Ve siz onu görünce, sağlam bir temele oturmuş her yanı yuvarlak billur bir kubbeye de, tersine çevrilmiş bir gümüş kupaya da benzetseniz yanılmış olmazsınız kardeşlerim! Sairin şu dizeleri haklı olarak böylesi bir kıza uyarlanabilir:</p>

  <div class="gir1">
    <p>Gül fidanının güllerle donandığı gibi, güzelliğine bürünerek ve fırlamış göğüsleri narlara benzer o genç kız yanıma geldi!</p>

    <p>Ben de kendi kendime ‘İşte güller ve narlar!’ diye haykırdım. Aldanmışım! Ey genç kız, senin yanaklarını güle ve göğüslerini nara benzetmek ne büyük hata! Çünkü ne gül fidanının gülleri ne de bahçenin narları onlarla kıyaslanmaya layıktır.</p>

    <p>Çünkü güller koklanır, narlar derlenir; ama seni, ey bakire, seni koklamayı ya da sana dokunmayı kim umut edebilir?</p>
  </div>

  <p>“İşte, kardeşlerim, göz açıp kapayasıya kadar geçen bir sürede Ecinnistan şehinşahının kızı Görkem Sultan’dan görebildiklerim bunlar...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz doksan birinci gece olunca, demiş ki:</i></p>

  <br/>

  <p>“... İşte kardeşlerim, göz açıp kapayasıya kadar geçen bir sürede Ecinnistan şehinşahının kızı Görkem Sultan’dan görebildiklerim bunlar!” demiş.</p>

  <p>Genç kızlar kız kardeşlerinin bu sözlerini işitince, hayranlıkla “Ey Hasan, böylesine harika bir kıza tutulmakta ne kadar haklısın! Ama, Allah için, bizi hemen onun yanına götür de onu gözlerimizle görelim!” diye haykırmışlar. Hasan da, hemşirelerinden yana güven duyarak onları güzel Görkem’in bulunduğu odaya götürmüş ve kızlar, onun eşsiz güzelliğini görüp önünde elleri arasından yeri öpmüşler ve selamlar ve hoş geliş dileklerinden sonra, ona “Ey şahımızın kızı, kuşkusuz kardeşimiz delikanlı ile serüvenin inanılmaz bir şey! Ama, burada ellerinde bulunan hepimiz, gelecekte senin mutlu olmanı öngörüyor; ve sana, tavırlarının zarafeti, sevecenliği ve her alandaki uzmanlığından dolayı kardeşimiz olan bu delikanlıya, tüm ömrünce bağlanmakla sadece büyük bir memnunluk duyacağının güvencesini vermek istiyoruz! Başkaca, araya birini sokacak yerde tutkusunu doğrudan doğruya sana açıkladığını ve yasal olmayan hiçbir şey istemediğini de düşün! Ve biz, genç kızların erkeklerden vazgeçemeyeceklerinden emin olmasaydık, şahımızın kızı olan senin nezdinde, bunca gözüpek bir girişimde bulunmazdık! Bırak seni kardeşimizle everelim! Ondan hoşnut kalacaksın; bu konuda sana boynumuz üzerine güvence veririz!” demişler. Ve bu sözleri söyleyerek yanıt beklemişler. Ama güzel Görkem, ne olumlu ne de olumsuz herhangi bir şey söylemediğinden, Gül Goncası ona doğru ilerlemiş ve elini ellerine alarak, ona “İzninle hanımımız!” demiş; sonra Hasan’a dönerek ona “Sen de elini uzat!” demiş. Hasan elini uzatmış; Gül Goncası onu tutarak kendi ellerinin içinde Görkem Sultan’ınkilerle birleştirerek ikisine birden “Allah rızası ve Elçi’sinin yasasına uyarak sizi everiyorum!” demiş. Hasan da, mutluluğun doruğunda, şu dizeleri doğaçlamadan söylemiş:</p>

  <div class="gir1">
    <p>Ey hayranlık veren karışımı benliğinde toplayan huriye! Güzelliğin suyunda yıkanmış muzaffer yüzünü görünce, insan onda parıldayan görkemliliği nasıl unutabilir!</p>

    <p>Gözlerim senin güzelim bedeninin yarısına yakınının kesinlikle yakuttan, üçte birinin inciden, beşte birinin siyah miskten, altıda birinin amberden ve tümünün altından oluştuğunu görüyor!</p>

    <p>Havva Anamız’dan doğma bakireler arasında ve göklerin çeşitli bahçelerinde yaşayan güzeller içinde seninle kıyaslanabilecek bir teki bile yok!</p>

    <p>Bana ölümü vermek ister misin? Öyleyse bağışlama beni! Aşkın başka kurbanları da vardır elbette! Beni yaşama mı döndürmek istiyorsun? Gözlerini üstüme çevir öyleyse, ey dünyanın süsü!</p>
  </div>

  <p>Ve genç kızlar bu dizeleri işitince, Görkem’e doğru dönerek “Ey sultan, duygularını bunca güzel bir tarzda ve dizeler halinde anlatan bir genci sana ulaştırdığımız için hâlâ bizi ayıplayacak mısın?” diye haykırmışlar. Görkem de “Bir şair mi o?” diye sormuş. Ona “Kesinlikle elbet! Hayranlık verici bir kolaylıkla her zaman çok canlı bir duyarlık yaratan şiirler ve binlerce dizeden oluşan gazelleri doğaçlamadan söyler ve düzenler!” demişler. Hasan’ın yeni erdemini açıkça ortaya koyan bu sözler, sonunda, yeni gelini kazanmasını sağlamış; ve uzun kirpiklerinin arasından gülerek Hasan’a bakmış; Onun gözlerinin bir işaretinden başka bir şey beklemeyen Hasan da, onu kollarına almış ve odasına taşımış. Ve orada, kendisinin izniyle onda açılacak şeyi açmış ve kırılacak şeyi kırmış ve mühürlenmiş olanı sökmüş! Ve bütün bunları tatlılaştırmanın sınırında tatlılaştırarak yapmış; o da buna aynı şekilde karşılık vermiş; ve ikisi birlikte, az bir zamanda dünyanın tüm zevklerini tatmışlar. Ve kıza karşı duyduğu aşk, tüm tutkuların ötesinde, Hasan’ın yüreğine iyice yerleşmiş. Ve tüm kuşlarıyla uzun uzadıya ötmüş durmuş! Kendine inananları zevkte birleştiren ve üzerlerine yığdığı verilerin hesabını tutmayan Tanrı’ya şükürler olsun! Sana tapınırız, Rabbim! Senden yardım dileriz! Bizi doğru yola sevk et, iyiliklerinle donattıklarının yoluna! Hiddetini uyandıranların ya da şaşkınlık içinde bulunanların yoluna değil!</p>

  <p>Böylece Hasan ve Görkem, aşkın sağladığı her türlü zevkle dolu kırk gün geçirmişler. Yedi sultan, özellikle Gül Goncası da, iki yeni evlinin zevklerini her gün çeşitlendirmek ve sarayda bulunuşlarını en hoş şekilde değerlendirmek için ellerinden geleni yapmışlar. Ama, kırkıncı günün sonunda, Hasan annesini, evde kurduğu mezarı başında gece gündüz ağlayıp durmaktayken ve kendisini unuttuğu için ona sitem ederken rüyasında görmüş. Gözlerinde yaşlarla uyanmış; ve içini parçalayan hıçkırıklar koparmış! Kız kardeşleri yedi sultan, onun ağlamasını duyarak koşuşmuşlar; ve Gül Goncası, ötekilerin hepsinden çok gözyaşlarına boğularak Ecinniler şahının kızına, kocasına ne olduğunu sormuş. Görkem de “Bilmiyorum!” diye yanıt vermiş; Gül Goncası “Derdinin nedenini kendim sorup öğreneyim!” diyerek Hasan’a “Neyin var senin kuzucağızım?” diye sormuş. Hasan, gözünden daha da fazla yaşlar dökmüş ve sonunda, pek çok sızlanarak rüyasını anlatmış.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz doksan ikinci gece olunca, demiş ki:</i></p>

  <br/>

  <p>... Ve sonunda pek çok sızlanarak rüyasını anlatmış. O zaman ağlayıp inleme sırası Gül Goncası’na gelmiş; kız kardeşleri de Hasan’a “Bu durumda, Hasan, seni burada daha fazla tutamayız ve de sevgili anneni yeniden görmek üzere ülkene dönmeni engelleyemeyiz. Yalnız senden bizi unutmamanı ve bizi yılda bir kez gelip görmeyi vaat etmeni rice ediyoruz!” demişler. Küçük kardeşi Gül Goncası da, hıçkırarak Hasan’ın boynuna atılmış ve sonunda kederden baygın düşmüş. Kendine gelince de, kederle ayrılık dizeleri okumuş, her türlü teselliyi reddederek başını dizlerine eğmiş. Hasan da onu kucaklamaya ve okşamaya koyulmuş ve ona, senede bir kez gelip kendisini göreceğini yeminlerle vaat etmiş. Ve bu sırada Hasan’ın ricası üzerine, kız kardeşleri yol hazırlığına başlamışlar. Her şey tamamlanınca, kendisine “Basra’ya ne şekilde dönmek istiyorsun?” diye sormuşlar. O da “Bilmiyorum!” demiş. Sonra birdenbire Behram’dan aldığı üzerine horoz derisi gerili sihirli dümbeleği hatırlamış. Ve “Vallahi! İşte buldum. Ama onu nasıl kullanacağımı bilmiyorum!” diye haykırmış. Bunun üzerine ağlamakta olan Gül Goncası, bir an için gözyaşlarını kurutmuş; ayağa kalkarak Hasan’a “Sevgili kardeşim, bu dümbeleği nasıl kullanacağını ben sana öğreteyim!” demiş ve dümbeleği almış ve onu böğrüne dayayarak parmaklarıyla horoz derisi üzerine hafifçe vurur gibi yapmış. Sonra Hasan’a “İşte böyle yapmak gerek!” demiş. Hasan da “Anladım, kardeşim!” demiş. Ve tamburu genç kızdan alıp Gül Goncası’nın kendisine gösterdiği şekilde, ama daha fazla kuvvetle vurmuş. Birdenbire, ufkun her yanından büyük develer, hecin develeri, katırlar ve atlar sökün etmiş. Ve bütün bu sürü, gürültüler kopararak uzun bir dizi halinde: ilkin develer, sonra hecin develeri, sonra katırlar ve sonra da atlar sıralanmaya başlamışlar.</p>

  <p>Bunun üzerine, yedi sultan en iyi hayvanları seçip öbürlerine yol vermiş, seçtiklerinin üzerine değerli denkleri, armağanları, eşyaları ve yiyecekleri yüklemişler. Ve büyük bir hecin devesinin sırtına yeni evliler için iki kişilik bir tahtırevan yerleştirdikten sonra birbirlerine veda etmeye başlamışlar. Oh! Bu veda ne kadar acı olmuş! Zavallı Gül Goncası! Sen üzülmüş ve ağlamışsın! Şahın kızıyla birlikte yola çıkmakta olan Hasan’a sarılıp ondan ayrılırken senin kardeş yüreğin nasıl parçalanmıştır kim bilir! Yavrusundan kahrolarak ayrılmış bir kumru gibi inliyormuşsun! Ah! Ey ince ruhlu Gül Goncası, henüz ayrılık bardağını acının nasıl doldurduğunu bilmiyordun, sen! Ve ey merhametle dolu kişi, mutluluğunu hazırladığın sevgili Hasan’ının senin sevecenliğinden bunca erken uzaklaşabileceğini beklemiyordun! Ama onu yine göreceksin, buna güven! Öyleyse, sevgili ruhunu yatıştır! Gözlerini kurut! Ağlamanın etkisiyle gül yanakların, nar çiçeğine döndü! Ağlamayı kes, Gül Goncası! Sevgili ruhunu yatıştır ve gözlerini sil! Hasan’ı yine göreceksin; zaten bu senin bahtında yazılı!</p>

  <p>Böylece kervan, vedalaşmaların acı haykırışları arasında ve Gül Goncası baygın düşerken gözden kaybolmuş; ve kuş gibi dağları, vadileri, ovaları, çölleri geçmiş ve ona güvenlik sağlayan Tanrı’nın korumasıyla bir engelle karşılaşmadan Basra’ya ulaşmış.</p>

  <p>Evin kapısına geldiklerinde, Hasan, annesinin, çocuğunun kaybolmasından acı acı yakınarak inlediğini duymuş; ve gözlerini yaşlar doldurarak kapıyı çalmış. İçeriden zavallı yaşlı kadın kırık sesiyle “Kapıda kim var?” diye sormuş. Hasan da “Bize kapıyı aç!” demiş. Kadın, zavallı bacakları üzerinde titreyerek gelip kapıyı açmış; ve ağlamaktan gözlerinin görüş gücü azaldığı halde, oğlu Hasan’ı tanımış. O zaman büyük bir soluk koyvermiş ve bayılmış. Hasan, karısının yardımıyla onunla ilgilenmiş; ve onu kendine getirmiş. O zaman kadının boynuna atılmış ve sevinçten ağlayarak kucaklaşmışlar. Hasan annesine “Anne, işte eşim olan kızın! Onu sana hizmet etsin diye buraya getirdim!” demiş. Yaşlı kadın da Görkem’e bakmış ve onu o denli güzel bulmuş ki, neredeyse aklını yitirecek kadar gözleri kamaşmış; ve ona “Kim olursan ol, kızım, ışıldattığın eve hoş geldin!” demiş. Ve Hasan’a “Oğlum, karının adı ne?” diye sormuş; Hasan “Görkem, anneciğim!” diye yanıt vermiş. Kadın “Adına yaraşıyor! Sana bu ismi veren kişi iyi esinlenmiş, ey kutsanmış kız!” demiş; ve onu elinden tutarak evdeki eski halının üzerinde yanına oturtmuş. O zaman Hasan, annesine, hiçbir ayrıntıyı unutmadan, ansızın ayrılışından Basra’ya dönüşüne kadar tüm öyküsünü anlatmış. Annesi de işittiklerine hayranlığın sınırında hayran kalmış; ve Ecinnistan şehinşahının kızına şanına layık olarak nasıl davranacağını bir türlü bilememiş.</p>

  <p>Böylece, bir yandan başlamış olmak için çarşıya gidip birincil nitelikte her türden yiyecek içecek almış; sonra ipekçiler çarşısına gitmiş ve büyük tacirlerden en pahalısından on harika urba satın almış; ve bunları Hasan’ın eşine getirmiş ve onun şanına ve onuruna hiçbir şeyin çok olmadığını belirtmiş olmak için onunu da birbiri ardından sırtına geçirerek onu giyindirmiş. Ve sanki kendi kızıymış gibi kucaklayıp öpmüş. Sonra da ona olağandışı yemekler pişirmiş ve eşi bulunmadık tatlılar hazırlamış. Onu memnun etmek için özenle ve ince bir ilgiyle kendisinden hiçbir şeyi esirgememiş. Bunu izleyerek oğluna dönüp ona “Bilmiyorum ama Hasan, Basra kentinin karının şanına layık olmadığını sanıyorum; ve hepimiz için kalkıp Barış Kenti Bağdat’a giderek Halife Harun Reşid’in koruyucu kanadı altında orada yaşamak her bakımdan daha iyi olacak. Ve sonra, oğlum, işte artık birdenbire çok zengin olduk; korkarım ki, şimdiye dek fakir olarak tanındığımız Basra’da kalırsak, kuşkulu bir dikkati üzerimize çekeceğiz ve simya ilmiyle uğraşmamız nedeniyle zengin olduğumuz söylenecek! Bana kalırsa, en iyisi, Bağdat’a gidip daha ilk günlerden başlayarak uzaklardan gelmiş sultanlar ve emirler gibi bilinelim!” demiş. Hasan da annesine “Mükemmel bir fikir!” diye yanıt vermiş. Ve o saatte ve o anda ayağa kalkıp eşyaları ve evi satmış, bunu izleyerek sihirli dümbeleği eline almış ve horoz derisinin üzerine vurmuş.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz doksan üçüncü gece olunca, demiş ki:</i></p>

  <br/>

  <p>... Bunu izleyerek sihirli dümbeleği eline almış ve horoz derisinin üzerine vurmuş ve hemen havanın derinliklerinden büyük hecin develeri gelip evin önünde sıralanmışlar. Hasan, Hasan’ın annesi ve eşi paraya çevirmedikleri yükte yeğni pahada ağır eşyalarını yanlarına alarak tahtırevana binmişler ve hecin develerini yola çıkarmışlar. Sağ elin sol ele kavuşmasına kadar geçen zamandan da kısa bir sürede, Dicle üzerindeki Bağdat kapılarına ulaşmışlar ve Hasan onları önüne katarak bir simsar bulmaya gitmiş; bu simsar vezirlerden birinin mülkü olan şahane bir sarayı yüz bin dinar karşılığında onun için satın almış. Annesini ve eşini çabucak oraya götürmüş ve sarayı göz kamaştıran eşyalarla süslemiş ve iki cinsten köleler, genç çocuklar ve haremağaları satın almış. Ve tüm Bağdat kentinde evinin en göze çarpan konutlardan biri olması için hiçbir şey esirgememiş.</p>

  <p>Böylece evine yerleşerek Hasan, o tarihten başlayarak karısı Görkem ile birlikte her gün önlerine komşularından öğrendiği ve Basra’dakilere benzemeyen ve Bağdat’ta yeryüzündeki hiçbir yerde görülemeyecek kadar çok olan değişik tanımlamalara uyan çeşitli yemekler onaya koymaya çalışan saygın annesi ikisini de özenli bir bakımla kuşatmış olduğu halde Barış Kenti’nde ömür sürmeye başlamış. Böylece, bu güzelim yaşam ve üstün beslenmeyle dokuz ay geçince, Hasan’ın karısı aylar kadar güzel iki oğlan çocuğu doğurmuş. İkizlerden birine Nâsır, öbürüne Mansur adını koymuşlar.</p>

  <p>Böylece, geçen bir yılın sonunda, kendilerine yemin ederek verdiği sözü düşünerek Hasan, yedi sultanı sık sık hatırına getirir olmuş. Ve de özellikle kız kardeşi Gül Goncası’nı yeniden görmek arzusu tüm canlılığıyla içini sarmış. Dolayısıyla bu yolculuk için hazırlıklara başlamış; ve armağan olarak sunulmaya layık, tüm Irak’ta ancak Bağdat’ta bulunabilecek en güzel kumaşları ve en harika eşyayı satın almış; ve kafasında tasarladığı fikri annesine açarak ona “Yokluğumda senden çok rica ederek sadece bir tek şey diliyorum; o da, evin en gizli yerine saklamış bulunduğum eşim Görkem’in tüyden giysisini büyük bir özenle gözetmendir. Çünkü anneciğim, bil ki, eğer sevgili eşim, büyük bir bahtsızlığımız olur da, bu giysisini yeniden görme fırsatını bulursa, o anda başlangıçtaki kuş olarak uçma içgüdüsünü edinir; ve yüreği istemese de, buradan kaçıp uzaklaşmaktan kendini alıkoyamaz! Bundan ötürü, anneciğim, ona bu giysiyi göstermekten çok sakın! Çünkü, böyle bir felaket olursa, hiç kuşkusuz ya kendimi öldürür ya da kahrımdan ölürüm! Bir de senden, bünyesi narin ve nazlı olduğundan, kendisine neyin uyup uymadığını, neyin incelikli, neyin kaba olduğunu bilmeyen hizmetkârlardan çok bizzat senin onunla ilgilenmeni istiyorum. Ve özellikle, anneciğim, onun evden dışarı çıkmasına, hatta sarayın taraçasına çıkmasına izin verme; çünkü açık havanın onu çok etkileyeceğinden ve gökyüzünün onu şu ya da bu şekilde aykırı bir davranışa sürükleyeceğinden endişe ederim. İşte bu yüzden bu önerilerde bulundum! Eğer ölümümü istiyorsan, bunları ihmal etmen yeter!” demiş. Hasan’ın annesi de “Allah beni, senin arzuna uymamaktan korusun, çocuğum! Peygambere dua edelim! Bunca tavsiyeyi duymayacak ve en küçük bir dileğine bile kulak asmayacak kadar bunadım mı ben? Sen gönül rahatlığıyla yola çık Hasan; Tanrı’nın lütfuyla döndüğünde Görkem’e sadece her şeyin istediğin gibi gidip gitmediğini sorman yeter!” diye yanıt vermiş. “Ama, ben de kendimce, senden bir şey isteyeceğim çocuğum; yedi sultanın yanında kısa bir süre kaldıktan sonra gidip gelmek için zorunlu olan zamandan daha uzun bir süre yokluğunu uzatma!” diye sözünü sürdürmüş.</p>

  <p>Ve Hasan ile Hasan’ın annesi işte böyle konuşmuşlar, ama, bahtın kitabında yazılanın kendilerine ne sakladığını bilmiyorlarmış. Böylece, Hasan da annesine gerekli zamandan fazla süre uzakta kalmamaya söz vermiş; ve gidip eşi Görkem’i ve annelerinin bağrında meme emmekte olan ikiz oğulları Nâsır ile Mansur’u kucaklamış. Bunu izleyerek horoz derisi gerili dümbeleği çalmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz doksan dördüncü gece olunca, demiş ki:</i></p>

  <br/>

  <p>Bunu izleyerek horoz derisi gerili dümbeleği çalmış ve ortaya çıkan hecin devesine binmiş ve annesine bir kez daha tüm tavsiyelerini tekrarladıktan sonra, elini öpmüş. Sonra çökmüş olan deveye seslenmiş; o da hemen kalkıp dört ayağı üzerine dinelmiş ve yerde yürümekten çok organlarını havaya bırakarak ve ayaklarının altında mesafeyi yok ederek akıp gitmiş. Ve gökyüzünde sadece bir nokta haline gelmiş.</p>

  <p>Aslında, Hasan’ın gelişini gören yedi sultanın onu ne denli yoğun bir sevinçle karşıladığını, özellikle Gül Goncası’nın ne denli mutlu olduğunu ve sarayı çiçek çelenkleriyle nasıl süsleyip ışıklara boğduğunu söylemeye gerek yokmuş. Bırakalım onu, kız kardeşlerine anlatacağı her şeyi, özellikle Nâsır ve Mansur adlı ikizlerin doğumunu anlatsın! Ve de kendini onlarla birlikte avlanmaya ve eğlenmeye kaptırsın! Ve yöremi çeviren ey saygın ve yüce gönüllü dinleyenlerim, benimle birlikte Bağdat’taki, Hasan’ın yaşlı annesini ve eşi Görkem’i bıraktığı saraya dönün! Bana bu lütfu cömertçe bağışlayın; o zaman saygın kulaklarınız ve hayran gözleriniz yaşamda hiç görüp işitmedikleri, hatta düşlemedikleri şeyleri görüp duyacaklardır. Ve de Kısmet Dağıtıcı’nın kutsamaları ve lütuflarının en seçkinleri üzerimize olsun! Beni iyice dinleyin efendilerim!</p>

  <p>Ey değerli dinleyiciler, Hasan ayrılınca, eşi Görkem, Hasan’ın annesini bir an bile terk edip yerinden kıpırdamamış; ve bu böylece iki gün sürmüş. Ama üçüncü günün sabahı, mutluluklar dileyerek yaşlı kadının elini öpmüş ve ona “Anneciğim, hamama gitmeyi çok isterdim; Nâsır ile Mansur’un meme emmeleri dolayısıyla çoktandır yıkanmadım!” demiş. Yaşlı kadın da ona “Ya Allah! Bunlar düşünülmeden söylenmiş sözler kızım! Hamama gitmek mi? Vay başımıza gelen! Sen kendinin ve benim bu kentin hiçbir hamamını tanımayan yabancılar olduğumuzu bilmiyor musun? Ve kocan götürmedikçe ve önden gidip bir oda tutmadıkça ve içeride her şeyin yolunda ve arınık olduğuna, hamamböcekleri ve karafatmaların tavandan düşüp düşmediklerine güven getirmedikçe, biz oraya nasıl gidebiliriz? Oysa kocan burada değil ve böyle önemli bir işte onun yerini tutabilecek bir kimse de tanımıyorum; çok yaşlı ve zayıf bünyeli olduğumdan, ben de sana eşlik edemem! Ama istersen eğer kızım, ben sana burada su ısıttırayım ve başını yıkayıp evimizin hamamında hoş bir banyo yaptırayım! Bunun için ne gerekliyse burada hepsi var; hatta önceki gün bir kutu kokulu Halep sabunu, amber, ağda ve kına aldım! Böylece, kızım, bu konuda kaygılanmamalısın! Pek güzel olur!” demiş. Ama Görkem “Hanımım, ne zamandan beri kadınlara hamama gitme izni verilmiyor? Vallahi, bu söylediklerini bir köleye bile söylesem, dayanamazdı ve evinizde kalmaktansa, çarşıya götürülüp satılmasını dilerdi! Ama, hanımım, erkeklerin bütün kadınların birbirine benzediğini ve yasadışı işler yapmalarını önlemek için birilerine olduğu kadar öbürlerine karşı da kıyıcı önlemler almak gerektiğini düşünmeleri ne kadar anlamsız! Ama, sen, yine de çok iyi bilirsin ki, eğer bir kadın bir şey yapmayı kafasına koyarsa, tüm engellemelere karşın, her zaman bunun bir yolunu bulur ve maksadına ulaşır ve onu, gerçekleştirilmesi imkânsız da olsa, felaketli sonuçlar doğursa da, niyetlerinden kimse geri çeviremez! Ah! Gençliğime yazıklar olsun! Benden kuşkulanıyorlar, iffetime hiç güvenilmiyor demek! Artık ölsem yeridir!” diye yanıt vermiş. Ve bu sözleri söyledikten sonra, gözyaşları döküp hıçkırmaya başlamış ve başına kara uğursuzlukların gelmesini dilemiş!</p>

  <p>O zaman Hasan’ın annesi, artık onu niyetinden alıkoyamayacağını anlamış; sonunda döktüğü gözyaşlarından ve inlemelerinden etkilenmiş. O zaman ilerlemiş yaşına ve oğlunun yasaklamalarına karşın ayağa kalkmış ve hamam için gerekli her şeyi, temiz çamaşırlar ve kokularla birlikte her şeyi hazırlamış. Sonra Görkem’e “Haydi, kızım, gel artık üzülme! Ama Tanrı bizi kocanın öfkesinden korusun!” demiş. Ve onunla birlikte saraydan çıkmış ve kentin en ünlü hamamına gitmek üzere ona eşlik etmiş.</p>

  <p>Ah! Keşke Hasan’ın annesi Görkem’in sızlanmalarından etkilenerek o hamamın eşiğini hiç aşmasa, ne iyi olurmuş! Ancak bahtın kitabını, Her Şeyi Bilen’in dışında kim okuyabilir? Ve yol üzerinde iki adım arasında ne olacağını önceden kim bilebilir? Ama biz, Müslümanlar, Yüce İrade’ye inanır ve güveniriz! Ve de “Tanrı’dan başka Tanrı yoktur ve Muhammed onun elçisidir!” deriz. Peygambere dua eyleyin ey inananlar, benim saygın dinleyicilerim!</p>

  <p>Güzel Görkem, temiz çamaşır bohçasını taşıyan Hasan’ın annesi önünde, hamama ulaşınca, giriş yerindeki büyük salonda uzanmakta olan kadınlar, onun güzelliğinden o denli etkilenmişler ki, hep birden bir hayranlık haykırışı koparmışlar...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz doksan beşinci gece olunca, demiş ki:</i></p>

  <br/>

  <p>Güzel Görkem, temiz çamaşır bohçasını taşıyan Hasan’ın annesi önünde, hamama girince, giriş yerindeki büyük salonda uzanmakta olan kadınlar, onun güzelliğinden o denli etkilenmişler ki, hep birden bir hayranlık haykırışı koparmışlar. Ve ondan gözlerini hiç ayırmamışlar. Genç kadın henüz örtülerine bürülü olduğu halde, gözleri böylesine kamaşmış! Örtülerden soyunup çırçıplak kalınca, hayranlıkları çılgınlığa dönüşmüş! Ey Saul arslanını büyüleyen hükümdar Davud’un harpı; ve sen ey kıvırcık savaşçı Antere’nin sevgilisi olan çöl kızı, ey tüm Arap kabilelerini aşkı uğruna birbiriyle çarpıştıran güzel kalçaları enine boyuna oynayan Bakire Alba; ve sen, El-Buhur ve El-Kusur ülkelerinin hükümdarı Gayyur Şah’ın kızı, ateşli gözleri ecinnilerin alabildiğine akıllarını bulandıran Sitti Budur ve sen kaynakların musikisi ve sen kuşların bahar ötüşü, bu maralın çıplaklığı karşısında siz ne değer taşırsınız? Ey Görkem, seni yaratan ve tüm altın bedeninde yakutun ve miskin, saf amberle incilerin karışımını sağlayan Tanrı’ya övgüler olsun!</p>

  <p>Böylece hamamdaki kadınlar onu daha iyi görüp değerlendirmek için yıkanmalarını ve gevşeyip rahatlamalarını terk etmişler ve onu adım adım izlemişler. Kadının sihirli güzelliğinin söylentileri hemen hamamda ve tüm yörede yayılmış ve bir anda bu güzellik harikasını görme merakıyla tutuşan kadınlar, hamamdaki salonları öylesine doldurmuş ki, hiç kimse yerinden kıpırdayıp dolaşamaz olmuş. Ve bu bilinmeyen kadınlar arasında Halife Harun Reşid’in eşi Sitti Zübeyde’nin cariyelerinden biri de varmış. Ve adı Tuhfe olan bu genç cariye bu sihirli ayın güzelliğine öteki kadınlardan da fazla şaşırmış; ve onu havuzda yıkanırken seyreden ilk sıradaki kadınlar arasında yer almış bulunuyormuş. Görkem yıkanmasını tamamlayıp giyinince; küçük cariye kız onu hamam dışında da, sanki bir mıknatısla çekiliyormuş gibi izlemekten kendini alamamış; ve Görkem ile Hasan’ın annesi konutlarına ulaşıncaya kadar sokaklarda onun ardından yürümeye koyulmuş. O zaman genç cariye Tuhfe saraya giremediğinden, parmaklarını dudaklarına götürerek Görkem’e attığı bir gülle birlikte, çınlayan bir öpücük yollamakla yetinmiş. Ama ne yazık ki, kapıdaki haremağası bu gülü ve bu öpücüğü görüp işitmiş; ve son kertede içerleyerek, ona gözlerinin akını belirterek, korkunç küfürler yağdırmaya koyulmuş; bu durum karşısında Tuhfe içini çekerek oradan uzaklaşmaktan başka çıkar yol bulamayarak Halife’nin sarayına dönmüş; orada hemen hanımı Sitti Zübeyde’nin yanına ulaşmış.</p>

  <p>Sitti Zübeyde gözde cariyesini solgun ve soluk soluğa görünce, ona “Sen nerelerdeydin ki, ey ince kız, böyle yanıma solgun ve heyecanlı bir durumda döndün?” diye sormuş. Kız “Hamamdaydım, hanımım!” demiş. Sultan “Hamamda ne gördün, Tuhfe’m, böyle alt üst olarak baygın gözlerle bana dönmeden önce?” diye sorunca “Nasıl olur da hanımım, gözlerim ve ruhum bozguna uğramaz ve aklımı bulandıran o kadın konusunda yüreğim kederlenmez?” diye yanıt vermiş. Sitti Zübeyde gülmeye başlamış ve “Sen neler anlatıyorsun ey Tuhfe ve bana kimden söz ediyorsun?” demiş. Kız “Hangi narin delikanlı ya da genç kız, hangi karaca yavrusu ya da maral, ey hanımım, onun güzelliğine ve çekiciliğine eşit olabilir?” demiş. Sitti Zübeyde “Ey çılgın Tuhfe, artık bana onun adını söylemeye karar verdin mi bari?” demiş. Kız da “Başım üstüne olan iyiliklerinin hatırına yemin ederim ki, hanımım, bilmiyorum! Yeryüzündeki hiçbir yaratık, geçmişte, şimdiki zamanda ve gelecekte, onunla kıyaslanamaz! Onun hakkında bildiğim bütün şey, kendisinin Dicle kıyısında bulunan, kente bakan büyük bir kapısı, nehre bakan bir başka kapısı olan sarayda oturduğudur. Ve dahası, bana hamamda adı Hasan el-Basri olan zengin bir tacirle evli bulunduğunu söylediler! Ah! Hanımım, beni böyle ellerin arasında titreyişler içinde görüyorsan bu, sadece, onun güzelliğiyle heyecana kapılmamdan değil; şayet bir bahtsızlık eseri olarak Halife efendimiz ondan söz edildiğini duyarsa, ortaya çıkabilecek kötü sonuçları düşünmenin bende yarattığı büyük korkudandır. Hiç kuşkusuz, tüm insaflı yasaları çiğneyerek kocasını öldürtür; ve bu olağanüstü genç kadınla evlenir; ve ölümsüz ruhunun paha biçilmez varlığını güzel ama kahredici bir yaratığa geçici olarak sahip olmak için feda ederdi!” demiş.</p>

  <p>Aslında ne denli akıllı ve konuşmalarında ölçülü olduğunu bildiği küçük cariyesi Tuhfe’nin bu sözlerini duyunca Sitti Zübeyde pek çok şaşırmış; ve ona “Ama, ey Tuhfe, hiç değilse böylesi harika bir güzelliği sadece rüyada görmediğinden emin misin, sen?” demiş. Kız “Başım üzerine ve bana yaptığın iyiliklerin yüklediği minnet üzerine yemin ederim ki, ey hanımım, onu görerek, ne Araplarda ne Türklerde ne de Acemlerde, hiçbir toprak ve iklimde eşi doğmamış bu genç kadına bir gül ve bir öpücük fırlattım!” diye yanıt vermiş. O zaman Sitti Zübeyde “Tertemiz olan atalarımın yaşamı üzerine yemin ederim ki, bu eşsiz mücevheri benim de tanımam ve kendi gözlerimle görmem gerek!” diye haykırmış. Ve hemen Cellat Mesrur’u çağırtmış; onun, önünde, elleri arasında yeri öptüğünü gördükten sonra kendisine...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz doksan altıncı gece olunca, demiş ki:</i></p>

  <br/>

  <p>Ve hemen Cellat Mesrur’u çağırtmış; onun, önünde elleri arasından yeri öptüğünü gördükten sonra, kendisine “Ey Mesrur, hemen bir kapısı nehre, öteki kapısı kente açılan iki kapılı saraya git! Orada oturmakta olan genç kadını ara ve onu bana getir, yoksa başın gider!” demiş. Mesrur da “İşitmek itaat etmektir!” yanıtını vermiş ve başı ayaklarından önce fırlayarak gerçekte Hasan’ın mülkü olan söz konusu saraya koşmuş. Kendisini tanıyıp saygı gösteren haremağasının önünde beklediği büyük dış kapıyı açmış ve giriş kapısına ulaşarak çalmış.</p>

  <p>Hemen Hasan’ın annesi olan yaşlı kadın gelip kapıyı açmış. Mesrur da içeri girip yaşlı kadına barış dilemiş. Hasan’ın annesi onun bu dileğine yanıt verip kendisine “Ne arzu etmektesin?” diye sormuş. O da “Ben Halife’nin celladı Mesrur’um; buraya El Kasım’ın kızı, Peygamber’in amcası Tanrı’nın barışı ve kutsaması üzerine olası Âl-i Abbas Hanedanı’ndan altıncı halife Harun Reşid’in karısı Es-Saide<a href="../Text/dipnot.xhtml#Footnote0285" id="Feedback0285"><sup>[285]</sup></a> Zübeyde tarafından yollandım. Ve buraya, bu konutta oturan güzel hanımı birlikte saraya, hanımımın yanına götürmek üzere geldim!” demiş. Bu sözleri işitince, Hasan’ın korkup titremeye başlayan annesi “Ey Mesrur, bizler burada yabancıyız ve söz konusu genç kadının eşi olan oğlum burada olmayıp gezidedir. Ve gitmeden önce, yanında ben ya da bir başkası olsa bile herhangi bir nedenle kendisinin evden çıkmasını yasakladığını bana bildirdi. Ve güzelliği yüzünden başına bir şey gelirse, dönüşünde oğlumun ölümüne neden olmasından çok korkarım! Bu yüzden, ey iyilik sever Mesrur, senden, felaketimize acımanı ve bizim irademizin üstünde ve sana verebileceğimiz şeylerin dışında olan bir şeyi bizden istememeni yalvarıyoruz!” diye haykırmış. Mesrur da “Hiç korkma, benim iyi yürekli hanımım! Genç hanımın başına herhangi bir üzücü olay gelmeyeceğine güven duy! Hanımım Sitti Zübeyde sadece kendi gözleriyle izleyip anlatılanların onun güzellik ve parlaklığını aşıp aşmadığını anlamak için bu genç hanımı görmek istiyor. Ben zaten böylesi bir görevi ilk kez yerine getiriyor değilim; dolayısıyla senin de gelininin de böyle bir arzuya uymakla kaygılanacağınız hiçbir şey olmadığına güvence veririm! Ve dahası sizi olanca güvenlik içinde Sitti Zübeyde’nin huzuruna nasıl götürmüşsem, sağ salim eve getirmeyi de üzerime alıyorum!” diye yanıt vermiş.</p>

  <p>Hasan’ın anası tüm karşı koymaların yararsız, hatta zararlı olabileceğini anlayınca Mesrur’u evin giriş bölümünde bırakarak Görkem’in yanına gidip, onu giydirip süslemiş. İki küçük oğlan, Nâsır ile Mansur’u da aynı şekilde giydirmiş; ve iki küçüğün her birini bir koluna alarak Görkem’e “Sitti Zübeyde’nin buyruğuna boyun eğmemiz gerektiğine göre, hep birlikte oraya gidelim!” demiş. Kapının yanına, onun önünde yürüyerek yaklaşınca Mesrur’a “Biz hazırız!” demiş. Mesrur da dışarı çıkarak, ardında iki küçük çocuğu taşıyan Hasan’ın annesi ve tamamıyla örtülere bürünmüş Görkem olduğu halde, onlara yol göstermiş. Ve böylece onlara, Halife’nin sarayına, yöresinde birçok esirenin ve ilk sırada küçük Tuhfe’nin yer aldığı gözdelerinin bulunduğu geniş bir tahta şahane bir edayla rahatça oturmuş olan Es-Saide Zübeyde’nin önüne gelinceye kadar yol göstermiş.</p>

  <p>O zaman Hasan’ın annesi, iki küçük çocuğu, her zaman tümüyle örtülerine bürülü kalmış olan Görkem’e teslim ederek Zübeyde’nin önünde, iki elinin arasından yeri öpmüş; ve selam verip övgüler sunmuş. Sitti Zübeyde de onun selamını iade etmiş ve elini uzatarak kadına öptürmüş; sonra kendisinden ayağa kalkmasını rica etmiş. Sonra da Hasan’ın eşine dönerek ona “Ey hoş gelişler olası, neden örtülerini çıkarmıyorsun? Burada erkek falan yok!” demiş. Ve Tuhfe’ye yaptığı bir işaret üzerine, gözde kızararak Görkem’e yaklaşmış. Ve örtüsünün eteğini tutmuş; ve sonra hafifçe kumaşa dokunan parmaklarını dudaklarına götürüp öperek alnına götürmüş. Sonra da üzerindeki bol örtüyü kaldırmasına yardım edip yüzündeki peçeyi de kendi elleriyle kaldırmış.</p>

  <p>Ey Görkem! Ne bir bulutun ardından ortaya çıkan dolunay, ne tüm parıltısıyla güneş, baharın ılıklığı içinde narin salınmalarıyla dallar, ne tan yelleri, ne gülerek akar su ne de insanoğlunun görerek, işiterek, algılayarak etkilendiği herhangi bir şey, senin bir bakışınla yaptığın gibi, görenlerin içinde hayranlık uyandırabilirmiş! Güzelliğinin ışıltısıyla bütün saray ışığa boğulup gözler kamaşmış! Varlığının uyandırdığı sevinç içinde yürekler kuzular gibi sıçrayıp göğüslerde raksediyormuş. Ve başlar üzerinde çılgınlık esiyormuş. Esireler “Ey Görkem!” diye fısıldayarak hayranlıkla seni seyrediyormuş. Ama biz, ey dinleyicilerim, “Kadın bedenini vadilerdeki zambaklar gibi yaratan ve kendine inananlara Cennet’in bir nişanesi olarak sunan Tanrı’ya şükürler olsun!” diyelim!...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz doksan yedinci gece olunca, demiş ki:</i></p>

  <br/>

  <p>Ama biz, ey dinleyicilerim, “Kadın bedenini vadilerdeki zambaklar gibi yaratan ve kendine inananlara Cennet’in bir nişanesi olarak sunan Tanrı’ya şükürler olsun!” diyelim!</p>

  <p>Sitti Zübeyde, içine girdiği göz kamaşmasından kurtulunca, tahtından kalkmış ve Görkem’e yaklaşmış; onu kollarıyla sararak bağrına basmış ve gözlerinden öpmüş. Sonra, geniş tahtta onu yanına oturtmuş; ve kendisinin Harun Reşid ile evlendiğinden beri taşıdığı on dizi inciden oluşmuş bir gerdanlığı boynundan çıkararak onun boynuna takmış. Sonra da ona “Ey büyülemeler sultanı, gerçekte senin güzelliğini bana anlatan cariyem Tuhfe aldanmış! Çünkü senin güzelliğin tüm sözsel övgülerin üzerinde! Ama, söyle bana, sen şarkı okumayı, raksetmeyi ya da çalgı çalmayı bilir misin? Çünkü, senin gibi olununca, her şeyde başarı sağlanır!” demiş. Görkem “Gerçekte, hanımım, ben şarkı söylemeyi, raksetmeyi ve de ut veya tambur çalmayı bilmem! Ve genç hanımların doğallıkla bildiği hiçbir sanatta becerim yoktur. Bununla birlikte, belki de sana şaşırtıcı gibi görünebilecek bir konuda yeteneğim olduğunu söyleyebilirim. Ben, kuşlar gibi gökte uçabilirim!” diye yanıt vermiş.</p>

  <p>Görkem’in bu sözlerini duyunca bütün kadınlar “Ne harika! Ne olmaz şey!” diye haykırmışlar. Sitti Zübeyde de “Son kertede şaşırmış olmama karşın, ey güzel şey, böylesi bir yeteneğe inanmakta nasıl kararsız kalınmaz? Zaten sen bizim gözümüzde bir kuğu kadar uyumlu ve bir kuş kadar yeğni değil misin? Ama ruhumuzu ardından sürüklemek istiyorsan, gözlerimizin önünde kanatsız olarak uçmanın bir tecrübesini yapmayı kabul eder misin?” demiş. O da “Ama hanımım, benim kanatlarım var; ama üzerimde değil şimdi. Ama dileğin buysa onları edinebilirim! Bunun için kocamın annesine benim tüyden giysilerimi getirmesini söylemen yeter!” demiş.</p>

  <p>Sitti Zübeyde, hemen Hasan’ın annesine doğru dönerek ona “Ey saygın hatun annemiz; gidip bize bu tüyden giysiyi bulup getirir misin? Böylece güzel kızının onu nasıl kullandığını görürüz!” demiş. Zavallı kadın da “İşte çaresi olmaksızın mahvolduk! Giysisini giymesi onun aklında başlangıçtaki içgüdüyü uyandırabilir; sonra da ne olacağını ancak Allah bilir!” diye düşünmüş. Ve titrek bir sesle “Ey hanımım, kızım Görkem, senin yüceliğin karşısında şaşırdı ve ne söylediğini bilmez hale geldi! Bu tür bir giysi ancak kuşlara özgü olduğuna göre, nasıl olur da tüyden giysi söz konusu olabilir?” diye yanıt vermiş. Ama Görkem araya girerek Sitti Zübeyde’ye “Yaşamım üzerine yemin ederim ki, hanımım, tüyden giysi evimizde bir çekmecede saklıdır!” demiş. Bunun üzerine Zübeyde, kolundan Keyhüsrevin ve Kayserin tüm hazinelerine bedel değerli bir bilezik çıkarmış ve bunu “Ey anamız, başım üzerine senden rica ediyorum, sadece bir kez göreyim diye şu tüy giysiyi almak için eve git! Sonra onu olduğu gibi alıp götürebilirsin!” diyerek Hasan’ın annesine uzatmış. Ama Hasan’ın annesi ne bu giysiyi ne de benzerini asla görmediğine yeminler etmiş. Bunun üzerine Sitti Zübeyde “Ya Mesrur!” diye haykırmış. Ve Halife’nin celladı, hanımının önünde belirmiş: O da kendisine “Mesrur, hemen bu kadının evine git ve gizli bir çekmeceye konmuş olan tüyden giysileri her yerde ara!” diye haykırmış. Mesrur da Hasan’ın annesini evin anahtarlarını kendisine vermeye zorlamış ve gidip yer altında bir çekmecede saklı bulunan tüyden giysiyi buluncaya kadar her yanı araştırmış. Ve bunu Sitti Zübeyde’ye getirmiş; o da bu giysiyi uzun uzadıya hayranlıkla seyrettikten ve nasıl bir sanatla yapılmış olduğuna şaşıp kaldıktan sonra, güzel Görkem’e vermiş.</p>

  <p>Bunun üzerine, Görkem, onun her bir tüyünü gözden geçirerek incelemiş ve Hasan’ın onu kaçırdığı günkü kadar dokunulmadık olduğunu görmüş; ve onu açıp içine girmiş ve üzerinde düzelterek iki ucunu birleştirmiş; ve böylece iri, beyaz bir kuşa benzemiş! Orada bulunanların hepsi buna şaşıp kalmış. O da ilkin odada kayar gibi bir uçtan öbürüne, yere dokunmadan, dolaşmış; sonra tavana kadar yükselmiş. Sonra da, iki çocuğunu alıp her birini bir omzuna oturtarak Sitti Zübeyde’ye ve orada bulunan öteki kadınlara “Görüyorum ki uçuş denemem size zevk verdi; öyleyse şimdi daha da büyük bir zevk duymaya hazırlanın!” diyerek bir atılım yapıp üstteki pencereye ulaşmış ve kenarına konmuş. Ve oradan “Beni son kez dinleyin! Çünkü sizi terk ediyorum!” demiş. Sitti Zübeyde de, son kertede heyecanlanarak “Nasıl, ey Görkem, bizi sonsuza dek güzelliğinden yoksun bırakarak hemen terk mi ediyorsun, ey sultanlar sultanı?” demiş. Görkem de “Ne yazık ki! Hanımım, öyle olacak! Bir kez giden bir daha geri dönmez!” diye yanıt vermiş. Sonra Hasan’ın gözyaşları ve hıçkırıklara boğularak halı üzerine çökmüş bulunan zavallı annesine dönerek, ona “Ey Hasan’ın annesi, kuşkusuz böylece ayrılmam seni çok üzecek. Senin ve kocam olan oğlun Hasan’ın adına üzülüyorum; çünkü ayrılık günleri yüreğinizi parçalayacak ve yaşamınızı karartacak, ne yazık ki! Bense, hava sarhoşluğunun ruhumu sardığını ve boşlukta uçmam gerektiğini hissediyorum. Ama eğer oğlun beni yeniden bulmayı isterse Vak Vak Adası’na gelip aramaktan başka yapacağı şey yoktur. Artık elveda ey eşimin annesi!” demiş. Ve bu sözleri söyledikten sonra, Görkem, gökte yükselmiş ve tüylerini düzlemek üzere bir an için sarayın kubbesine konmuş ve iki çocuğu ile birlikte bulutların arasında gözden kaybolmuş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz doksan sekizinci gece olunca, demiş ki:</i></p>

  <br/>

  <p>Ve bu sözleri söyledikten sonra Görkem, gökte yükselmiş ve tüylerini düzlemek üzere bir an sarayın kubbesine konmuş. Sonra yeniden uçuşa geçmiş ve iki çocuğu ile birlikte bulutların arasında gözden kaybolmuş.</p>

  <p>Hasan’ın zavallı annesine gelince, neredeyse kederden ölmek üzere imiş ve hiç kıpırdamadan göçtüğü yerde kalakalmış. Ve Sitti Zübeyde, onun üzerine eğilmiş, ona gerekli özeni göstermiş; ve onu biraz canlandırdıktan sonra, kendisine “Ah! Anacığım, her şeyi inkâr edecek yerde, sen Görkem’in büyülü giysiyi ne gibi bir maksatla kullanabileceğini bana söyleseydin ya! O zaman onu kendisine vermemeye dikkat gösterirdim! Ben, oğlunun eşinin uçan ecinnilerden olduğunu nasıl bilebilirdim? Bu durumda, ey iyi yürekli anne, senden bilmezliğimi bağışlamanı ve hiç hesaba katmadığım bir eylemden dolayı artık beni pek fazla suçlamamanı dilerim!” demiş. Zavallı yaşlı kadın da “Hanımım, tek suçlu benim! Kölenin de, efendisini bağışlamak gibi bir hakkı yoktur! Herkes boynuna asılı olan bahtını taşır! Benim ve oğlumun bahtı da kederden ölmekmiş!” demiş. Ve bu sözler üzerine tüm kadınlar gözyaşlarıyla onu izlerken saraydan çıkmış ve evine kadar âdeta sürüklenerek gitmiş. Orada küçük çocukları aramış, ama bulamamış; ve oğlunun eşini aramış, onu da bulamamış! O zaman, yaşamdan çok ölüme yakın olarak gözyaşlarına ve hıçkırıklara boğulmuş. Ve evin içinde biri büyük, ikisi küçük, üç mezar yaptırmış; ve onların başında gece gündüz ağlayıp inlemeye başlamış; ve şu dizelerle bunlara benzer birçoklarını okuyup durmuş:</p>

  <div class="gir1">
    <p>Ah, benim zavallı yavrularım! Yaşlı ağaçların dallarına düşen yağmur gibi, gözyaşlarım buruşuk yanaklarım üzerine düşüyor!</p>

    <p>Ayrılışınız, yaşamımıza veda demektir! Kaybolmanız, ruhumuzun yitip gitmesidir ey yavrularım! Ve burada kalan da benim!</p>
  </div>

  <p>İşte onun durumu böyleymiş! Hasan’a gelince, yedi sultanla üç ay geçirdikten sonra, annesini ve karısını tedirginliğe uğratmamak için ayrılmaya karar vermiş. Ve horoz derisi gerili dümbeleği çalmış; hecin develeri belirmiş. Kız kardeşleri bunlardan onunu seçmiş, ötekileri savmışlar. Bunlardan beşine altın külçeleri ve paralar, beşine de değerli taşlar yüklemişler! Ve ondan, bir yıl daha geçince yeniden kendilerini gelip görme sözü almışlar. Sonra hepsi, birbiri ardından, onu kucaklayıp öpmüş; ve her biri, onun ayrılışından ne denli üzüldüğünü anlatan ince duygularla yüklü dizelerle ona hitap etmiş. Ve kalçaları üzerinde bu sözlerin uyumuna göre sallanmışlar. Hasan da onlara doğaçlamadan şu dizeleri söyleyerek cevap vermiş:</p>

  <div class="gir1">
    <p>Gözyaşlarım bir gerdanlık olarak size sunduğum incilerdir, kardeşlerim! İşte ayrılık gününde üzengilere takılmışım, dizginleri bırakamam!</p>

    <p>Ey kardeşlerim, sevgili kollarınızdan nasıl kopacağım? Bedenim uzaklaşıyor, ama ruhum sizlerle kalıyor. Ne yazık, ne yazık ki, ayağım üzengilerde iken, nasıl dizginleri çeker, geri dönerim?</p>
  </div>

  <p>Sonra Hasan hecin devesinin üzerinde, kervanın başında uzaklaşarak mutlulukla barış kenti Bağdat’a ulaşmış. Ve eve giren Hasan –gözyaşları, açlık ve uykusuzluk bahtsız kadını o denli değiştirmiş bulunuyormuş ki– annesini güçlükle tanımış. Sonra ortalıkta karısını ve çocuklarını göremeyince, annesine “Karım nerede? Çocuklar nerede?” diye sormuş. Annesi bu sorulara sadece hıçkırıklarla cevap vermiş. Hasan da odadan odaya deliler gibi koşmuş durmuş; ve evin salonunda, içini büyülü giysileri koyduğu çekmeceyi açık ve boşalmış olarak görmüş. Sonra dönerek, odanın ortasındaki üç mezarın farkına varmış. O zaman, alnı taş üzerine çarparak boylu boyunca yere düşüp bayılmış! Ve annesinin koşup yardımına gelmesine karşın, sabahtan akşama kadar bu durumunu sürdürmüş. Ama sonunda kendine gelip giysilerini yırtarak başını kül ve tozlarla örtmüş. Sonra birdenbire kılıcına sarılarak onunla karnını yarmak istemiş. Ama annesi üzerine atılıp kılıç tutan elini engellemiş. Sonra oğlunun başını bağrına basarak onu oturtmuşsa da Hasan mutsuzluktan yılan gibi yerde yuvarlanmaya başlamış. Kadın da, Hasan’a, onun yokluğunda olup bitenleri yavaş yavaş anlatmış ve sözünü “Görüyorsun ki, oğlum, bahtsızlığımızın sonsuzluğuna karşın umutsuzluk yüreğine girmemeli; çünkü karını gidip Vak Vak Adası’nda bulabilirsin...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama beş yüz doksan dokuzuncu gece olunca, demiş ki:</i></p>

  <br/>

  <p>“Görüyorum ki oğlum, bahtsızlığımızın sonsuzluğuna karşın, umutsuzluk yüreğine girmemeli: Çünkü karını gidip Vak Vak Adası’nda bulabilirsin!” diyerek sözünü sürdürmüş.</p>

  <p>Annesinin bu sözlerini duyunca, Hasan, ani bir ümidin, ruhunun yelpazelerini harekete geçirdiğini hissetmiş. Ve o anda ayağa kalkarak annesine “Ben Vak Vak Adası’na gitmek üzere yola çıkıyorum!” demiş. Sonra “Adı alıcı kuş çığlığına benzeyen bu adalar nerede acaba, Hint ya da Sint, Acem ya da Çin denizlerinde midir bunlar?” diye düşünmüş. Ve ruhunu bu konuda aydınlatmak için, her şey gözlerine kapkara ve maksatsız görünmesine karşın, evden çıkmış; ve Halife sarayının bilginlerini ve okuryazarlarını bulmaya gitmiş; ve onlara, birer birer, Vak Vak Adası’nın bulunduğu deryaları bilip bilmediklerini sormuş. Hepsi birden “Biz bilmiyoruz! Ve tüm ömrümüzce bu adaların varlığından söz edildiğini duymadık!” demişler. O zaman Hasan umutsuzluk duymaya başlamış; ve eve, bağrı ölüm rüzgârlarıyla sıkışmış olarak dönmüş; ve kendini yere atarak annesine “Anneciğim, benim gitmem gereken yer Vak Vak Adası değil; daha çok Akbabaların Anası’nın<a href="../Text/dipnot.xhtml#Footnote0286" id="Feedback0286"><sup>[286]</sup></a> yükünü bıraktığı çevrelerdir!” demiş. Ve başı halıya düşmüş olarak gözyaşlarına boğulmuş. Ama sonra birdenbire ayağa kalkarak annesine “Tanrı, beni kardeş kabul eden yedi sultanın yanına dönüp bu Vak Vak Adası’nı onlardan sormamı esinliyor!” demiş. Ve artık daha fazla gecikmeden, kendi gözyaşlarını anasınınkilere katarak ona veda etmiş, dönüşünden beri yol vermemiş bulunduğu hecin devesine binmiş ve yedi sultanların Bulutlu Dağ’daki sarayına ulaşmış.</p>

  <p>Kız kardeşleri onun geldiğini görünce, büyük bir mutlulukla kendilerinden geçerek onu karşılamışlar. Sevinç çığlıkları atarak ve ona hoş gelişler dileyerek kendisini kucaklayıp öpmüşler. Kardeşini öpme sırası Gül Goncası’na gelince, kız seven yüreğinin gözleriyle Hasan’ın yüzündeki acıyı ve ruhunun derdini görmüş. Ona hiçbir şey söylemeden, gözyaşları içindeki başını omzuna dayamış. Hasan da onunla birlikte ağlamış ve ona “Ah! Gül Goncası, kardeşim büyük bir acıyla ısıtırap çekiyorum ve dertlerimi hafifletebilecek tek çareyi senin yanında aramaya geldim!” demiş. Ve de “Ey Görkem’in kokuları, ruhumu serinletmek için rüzgâr artık sizi bana getiremeyecek!” diye eklemiş. Hasan bu sözcükleri söyleyerek büyük bir feryat koparmış ve duygularından yoksun yere düşmüş.</p>

  <p>Bunu gören korkuya düşmüş sultanlar, ağlaşarak onun yöresini çevirmişler ve Gül Goncası, yüzüne gülsuyu serpmiş ve onu gözyaşlarına boğmuş. Hasan yedi kez yerinden kalkamaya davranmış ve yedi kez yeniden yere düşmüş. Sonunda öbürlerinden daha uzun süren bir baygınlıktan sonra gözlerini açmış; ve hazin öyküsünü başından sonuna kadar onlara anlatmış. Sonra “Ve şimdi, ey yardımsever kardeşlerim, size, Vak Vak Adası’na giden yolu sormaya geldim. Çünkü eşim Görkem ayrılırken, anneme ‘Eğer oğlun beni bulmak istiyorsa, gelip beni Vak Vak Adası’nda arasın’ demiş” diye eklemiş.</p>

  <p>Hasan’ın kız kardeşleri, bu sözleri işitince, sınırsız bir uyuşukluğun pençesinde, başlarını önlerine eğmişler ve konuşmaksızın uzun süre birbirlerine bakıp durmuşlar. Sonunda bu sessizliği bozmuşlar ve hep bir ağızdan “Ellerini gök boşluğuna kaldır ey Hasan ve ona ulaşmaya ya da dokunmaya çalış! Bu sana, çocuklarınla karının bulundukları Vak Vak Adası’na ulaşmandan daha kolaydır!” diye haykırmışlar.</p>

  <p>Bu sözleri duyunca Hasan’ın gözyaşları bir şelale gibi akmış ve giysilerini yaşa boğmuş. Ve yedi sultan, onun acısıyla gittikçe daha fazla duygulanarak onu teselli etmeye çalışmış. Onun boynunu kollarıyla saran ve onu öpen Gül Goncası da, kendisine “Kardeşim benim, ruhunu sakinleştir ve gözyaşlarını dindir; ve aykırı bahta karşı sabır göster, çünkü atasözü ‘Sabır tesellinin anahtarıdır ve sabırla maksada ulaşılır!’ demiştir. Ve biliyorsun ki, kardeşim; her baht yerine gelmelidir; ama on sene yaşayacak olan dokuzuncu yılda ölmez! Dolayısıyla cesaretini topla ve gözyaşlarını kurut; ben de, eğer Yüceler Yücesi Tanrı’nın iradesi öyle tecelli edecekse, karının ve çocuklarının yanına ulaşmanı kolaylaştırmak için elimden geleni yapacağım! Ah! Şu lanetli tüylü giysi! Kaç kez onu yakmanı söylemek fikri aklıma geldi; her defasında da karşı çıkman korkusuyla sustum. Ne de olsa yazılan yazılmıştır! Biz, senin dertlerin arasından en çok çaresi bulunması imkânı olanın çaresini bulmaya çalışacağız!” demiş. Sonra kız kardeşlerine dönüp onların ayaklarına atılmış ve kardeşinin Vak Vak Adası’nın yolunu bulabilmesi için çare sağlama konusunda kendisine katılmalarını rica etmiş. Ve kız kardeşleri de ona tüm dost yürekleriyle bunu vaat etmişler.</p>

  <p>Bu yedi sultanın, en büyükleri için özel bir ilgi duyan ve onu her yıl bir kez görmeye gelen bir amcaları varmış. Adı da Abdü’l-Kuddüs imiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüzüncü gece olunca, demiş ki:</i></p>

  <br/>

  <p>Bu yedi sultanın, en büyükleri için özel bir ilgi duyan ve onu her yıl bir kez görmeye gelen bir amcaları varmış. Adı da Abdü’l-Kuddüs imiş. Ve son ziyaretinde de seçkin yeğeni olan sultanların en büyüğüne içinde hoş kokulu kurutulmuş bitkiler olan küçük bir torba verip yardımına ihtiyaç duyduğu her durumda, bunlardan birazını yakacak olursa, hangi koşullar içinde olursa olsun koşup geleceğini söylemiş bulunuyormuş. Gül Goncası onlardan yardım dileyince, sultanların büyüğü, amcasının, zavallı Hasan’ı belki de bu sıkıntıdan kurtarabileceğini düşünmüş. Ve Gül Goncası’na “Koş bana kokulu bitki torbasını ve altın buhurdanlığı getir!” demiş. Gül Goncası da koşup bu iki şeyi bularak kız kardeşine teslim etmiş; o da torbayı açıp bir tutam kokulu bitki alıp buhurdanlıktaki korun ortasına atmış; ve aklından amcası Abdü’l-Kuddüs’ü geçirip adını anmış.</p>

  <p>Buhurdanlıktan dumanlar yayılır yayılmaz, uzakta gittikçe yaklaşan bir toz bulutu belirmiş; ve içinden beyaz bir file binmiş olarak Şeyh Abdü’l-Kuddüs belirmiş. Ve filinden inerek kız kardeşlerin büyüğüne ve kardeşinin kızları sultanlara “İşte geldim! Neden buhur kokusu duyuyorum? Sana hangi konuda yararlı olabilirim, kızım?” demiş. Genç kız onun boynuna atılıp elini öpmüş ve “Sevgili amcacığım, hemen hemen bir yıl geçtiği halde gelip bizi görmedin; yokluğun bizi tedirgin ediyor ve üzüyordu! Kokulu bitkiyi seni görüp rahatlamak için yaktım!” diye yanıt vermiş. O da “Sen benim kardeşimin yavrularının en sevgilisisin, kızım! Ama bu yıl ziyaretimi geciktirdiysem, bunu seni unuttuğuma bağlama! Ben, tam da yarın seni görmeye geliyordum. Ama benden bir şey gizleme, belli ki benden istediğin bir şey var!” demiş. Kız da “Allah seni korusun ve ömrünü uzatsın, amcacığım! Eğer bana izin verirsen, gerçekten senden istediğim bir şey var!” diye yanıt vermiş. O da “Söyle bakalım! Onu hemen yapıvereyim!” demiş. O zaman genç kız, Hasan’ın tüm öyküsünü anlatmış; ve de şimdi senden, bir lütuf olarak, kardeşimiz Hasan’a, nasıl olup da Vak Vak Adası’na ulaşabileceğini söylemeni rica ediyorum!” diye eklemiş.</p>

  <p>Bu sözleri duyunca, Şeyh Abdü’l-Kuddüs, parmağının birini ağzına sokarak bir saat kadar düşünmüş. Sonra parmağını ağzından çıkarıp başını kaldırmış, tek bir söz söylemeden, kumun üstüne çok sayıda şekil çizmeye koyulmuş. Sonra da suskunluğu bozmuş, başını sallayarak sultanlara “Kızlarım, kardeşinize boşuna kendini üzdüğünü söyleyin! Onun Vak Vak Adası’na gidebilmesi imkânsızdır!” demiş. Bunu duyan genç kızlar, gözlerinde yaşlarla Hasan’a dönüp ona “Yazık, ne yazık ki, kardeşimiz!” diye hayıflanmışlar. Ama Gül Goncası, onun elini tutmuş, onu Abdü’l-Kuddüs’e yaklaştırmış ve amcasına “Benim iyi yürekli amcacığım, sen bize söylediğinin kanıtını göster ona ve uysal bir yürekle dinleyeceği bilgece nasihatlar ver!” demiş. Yaşlı adam da öpsün diye elini Hasan’a uzatmış ve ona “Bil ki çocuğum, kendini boşuna üzüyorsun! Senin Vak Vak Adası’na, tüm uçan ecinni atlıları, serseri kuyruklu yıldızlar ve fır dönen gezegenler yardıma gelseler de, ulaşman imkânsızdır! Gerçekten bu Vak Vak Adası, oğlum, bakire amazonların ve karın Görkem’in babası Ecinnistan şehinşahının kesinlikle hükmettiği bilinen adalardır. Ve sen burada, hiç kimsenin gitmediği, gitse de geri dönmediği bu adalardan yedi büyük denizle ve dipsiz bucaksız yedi vadiyle ve tepesi görünmeyen yedi dağla ayrılmış bulunuyorsun. Ve bu adalar dünyanın öbür ucunda, kimsenin bilmediği yerlerin de ötesindedir. Ve burayı senden ayıran çeşitli engelleri hangi araçla olursa olsun aşabileceğini de sanmıyorum. Senin için tutulacak en akıllıca yolun ya dönüp evine gitmen ya da oturup burada bu güzel hemşirelerinle kalman olduğunu düşünüyorum! Vak Vak Adası’nı da artık aklından çıkar!” demiş.</p>

  <p>Şeyh Abdü’l-Kuddüs’ün bu sözlerini duyunca Hasan, safran gibi sararmış, büyük bir haykırış koparmış ve düşüp bayılmış. Sultanlar da hıçkırıklarını tutamamışlar; en küçükleri de giysilerini yırtıp yüzünü paralamış; ve hepsi birden Hasan’ın yöresinde inleyip sızlanmışlar. Ve oğlan bir kez kendine gelince, başını Gül Goncası’nın dizlerine dayayarak ağlamaktan başka bir şey yapamamış. Sonunda yaşlı adam da bu gördüklerinden duygulanarak, bunca kederden yüreği yumuşamış ve kederle uğuldayıp duran sultanlara dönerek kırık bir sesle onlara “Susun artık!” demiş. Sultanlar da, birdenbire gırtlaklarından çıkan haykırışları kesmişler; ve amcalarının kendilerine söyleyeceği şeyi merakla beklemişler. Şeyh Abdü’l-Kuddüs de elini Hasan’ın omzuna dayamış ve ona “Bu iniltileri kes oğlum ve yüreğini bütün tut! Çünkü Tanrı’nın yardımıyla senin sorununa daha iyi bir çözüm bulacağım. Haydi ayağa kalk da, beni izle...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz birinci gece olunca, demiş ki:</i></p>

  <br/>

  <p>Şeyh Abdü’l-Kuddüs de elini Hasan’ın omzuna dayamış ve ona “Bu iniltileri kes oğlum ve yüreğini bütün tut! Çünkü Tanrı’nın yardımıyla senin sorununa daha iyi bir çözüm bulacağım. Haydi ayağa kalk da, beni izle!” demiş. Birdenbire bu sözlerin canlandırdığı Hasan da ayağa kalkmış; kız kardeşlerine çabucak veda etmiş, Gül Goncası’nı birçok kez kucaklamış ve yaşlı adama “Senin kölenim!” demiş.</p>

  <p>Bunun üzerine Abdü’l-Kuddüs Hasan’ı arkasına alarak beyaz file binmiş, koca yaratığa seslenmiş, o da yola koyulmuş. Ve düşen bir dolu, çarpan bir yıldırım, çakan bir şimşek gibi koca fil, bedenini rüzgâra verip uçmuş ve ayaklarının altında mesafeyi yok ederek gökyüzünün derinliklerine dalmış.</p>

  <p>Böylece, üç gün üç gece aynı hızla yedi yıllık yol almışlar; ve tüm çevresi mavi olan ve orta yerinde ağzı mavi çelikten bir kapıyla kapanmış bir mağara bulunan mavi bir dağa ulaşmışlar. Ve Şeyh Abdü’l-Kuddüs bu kapıyı çalmış; içeriden bir elinde mavi bir kılıç, ötekinde mavi madenden bir kalkan bulunan mavi bir zenci çıkmış. Şeyh de, inanılmaz bir çeviklikle zencinin elinden bu silahları almış; o da kendisinin içeri girmesi için hemen ortadan yok olmuş; şeyh de, ardında Hasan olduğu halde, zencinin artlarından kapısını kapattığı mağaraya girmiş.</p>

  <p>Böylece, mavi bir ışıkla aydınlanan ve sonunda iki büyük altın kapıyla karşılaştıkları bir dehlizde bir süre yol almışlar. Şeyh Abdü’l-Kuddüs bu kapılardan birini açmış ve Hasan’a kendisi dönünceye kadar orada beklemesini söylemiş; ve içeride kaybolmuş. Aradan bir saat geçince, tüm koşumları ve eyeri de mavi renkte mavi bir atı dizgininden tutarak geri dönmüş; ve Hasan’ı bu ata bindirmiş. Aynı zamanda da ikinci kapıyı açmış ve önlerinde ansızın mavi bir gökyüzü; ve ayaklarının altında ufuksuz bir çayır uzanmış. Şeyh Hasan’a “Oğlum, hâlâ yola koyulmak ve seni bekleyen sayısız tehlikelere göğüs germek kararında mısın? Yoksa, sana nasihat ettiğim gibi, seni eşin Görkem’in yitişiyle teselli edecek olan yeğenlerim yedi sultanın yanına mı dönmek istersin?” diye sormuş. Hasan “Ben, uzun süre yokluğun acısına katlanmaktansa ölüm tehlikelerine göğüs germeyi bin kez yeğlerim!” diye yanıt vermiş. Şeyh yeniden söze başlayarak “Oğlum Hasan, senin, yokluğunun bitip tükenmez gözyaşlarına kaynak oluşturacağı bir annen yok mu? Onun yanına dönüp kendisini teselli etmen daha iyi olmaz mı?” diye sormuş. O da “Eşim ve çocuklarım yanımda olmaksızın annemin yanına asla dönmeyeceğim!” diye yanıt vermiş. Bunun üzerine Şeyh Abdü’l-Kuddüs ona “Pekâlâ Hasan, Tanrı’nın koruması altında yola koyul!” demiş. Ve eline üzerinde: “Çok ünlü ve çok utkulu Şeyhler Şeyhi Üstadımız Sayın Tüylü Baba” adresi yazılı bulunan bir mektup vermiş. Sonra da, ona “Al bu mektubu oğlum; ve atının seni götüreceği yere git! At, tüm yöresi de kara olan kara bir dağa ulaşacak ve kara bir mağaranın önünde duracaktır. O zaman attan in ve dizginleri eyere bağladıktan sonra, bırak at kendi başına mağaraya girsin! Sen kapıda bekle; içeriden karalara bürünmüş ve dizlerine kadar inen beyaz sakalları dışında her yanı karalar içinde yaşlı bir kişinin çıktığını göreceksin! Onu görünce elini öp ve urbasının eteğini başına koy ve seni kabul etmesi için yazdığım bu mektubu ona ver! Çünkü Tüylü Baba’nın ta kendisidir. O benim üstadım ve başımın tacıdır. Ve yeryüzünde, gözüpek girişiminde sana yardım edebilecek tek kişidir! Ondan yararlanmaya çalış ve sana ne söylerse yap vesselam!” demiş.</p>

  <p>O zaman Hasan, Şeyh Abdü’l-Kuddüs’ten izin almış; atına binip böğürlerini mahmuzlamış; at da kişneyip bir ok gibi fırlamış! Abdü’l-Kuddüs de mavi mağaraya geri dönmüş. Böylece Hasan, on gün süreyle, atın, kendi bildiğince, kuş uçuşlarının ve kasırgaların ardında kalmaksızın yol almasına izin vermiş; ve at, böylece on yıllık bir mesafeyi doğru bir çizgide aşmış. Sonunda tepesi görünmeyen ve doğudan batıya uzanan bir karadağlar zincirinin eteğine ulaşmış. Bu dağlara yaklaşırken atı, gidişini ağırlaştırarak kişnemeye başlamış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz ikinci gece olunca, demiş ki:</i></p>

  <br/>

  <p>Bu dağlara yaklaşırken atı gidişini ağırlaştırarak kişnemeye başlamış. Ve o anda, aynı zamanda her yandan kapkara atlar Hasan’ın atının yanına gelerek onu koklamaya ve ona sürtünmeye başlamışlar. Yağmur damlalarından daha çokmuşlar. Hasan onların çokluğundan irkilmiş ve yoluna engel olabileceklerinden korkuya düşmüş; ama at yolunu sürdürmüş ve gecenin kanatlarından da karanlık kayaların ortasındaki kara mağaranın giriş yerine ulaşmış. Burası, Şeyh Abdü’l-Kuddüs’ün kendisine sözünü ettiği mağaranın ta kendisi imiş. Bunun üzerine attan inmiş ve dizgini eyerin kaşına bağladıktan sonra atı tek başına mağaraya sokmuş; ve şeyhin kendisine bildirdiği şekilde giriş yerinde oturmuş.</p>

  <p>Hasan orada henüz bir saat kadar kalmamışken, kemerine kadar uzanan beyaz sakalı dışında tepeden tırnağa karalara bürünmüş saygın bir yaşlı adamın mağaradan çıktığını görmüş. Bu, şeyhler şeyhi, çok utkulu Tanrı’nın barışı ve kutsaması ikisinin de üzerine olası Süleyman’ın eşi Belkıs Ece’nin oğlu Ali Tüylü Baba imiş. Hasan, onu görünce, dizlerine atılmış; ellerini, ayaklarını öpmüş ve urbasının eteğini başına koymuş. Ve böylece kendisini onun korumasına bırakmış; sonra kendisine Abdü’l-Kuddüs’ün mektubunu vermiş. Ve Şeyh Tüylü Baba mektubu alıp tek bir söz söylemeksizin mağaradan içeri girmiş. Hasan da, artık onu bir daha göremeyince umutsuzluğa kapılmaya başlamışken, ansızın onun, bu kez, baştan aşağı ak giysilere bürünmüş olarak ortaya çıktığını görmüş. Şeyh, Hasan’a, kendisini izlemesini işaret etmiş; ve onun önünden mağarada yürümeye başlamış. Hasan da onu izlemiş; ve onun ardında, yerleri değerli taşlarla döşeli ve her köşesinde bir halı üstüne, önlerinde kokulu bitkiler yanan birer buhurdanlıkla sonsuz sayıda el yazmaları bulunan, kara giysiler giymiş birer yaşlı kişinin oturduğu dört köşe bir salona ulaşmış; ve bu dört bilge kişinin her birinin yöresini el yazmalarını yazan, okuyan ya da üzerinde düşünen yedi çömezi sarmış bulunuyormuş. Ancak Şeyh Ali Tüylü Baba içeri girince, tüm bu saygın kişiler onun onuruna ayağa kalkmış; ve dört esas bilgin köşesini terk edip salonun ortasına, onun yanına oturmaya gelmiş. Ve herkes yerini alınca, Şeyh Ali, Hasan’a dönmüş ve ondan bu bilgeler kurulu önünde öyküsünü anlatmasını istemiş.</p>

  <p>Bunun üzerine Hasan, heyecan içinde, ilkin sel gibi yaşlar dökerek, sonra onları kurutarak hıçkırıklarla bölünen bir sesle, Ateşetapar Behram tarafından kaçırılışından yedi sultanın amcası, Şeyh Tüylü Baba’nın çömezi Şeyh Abdü’l-Kuddüs’e rastlayıncaya kadar yaşadığı tüm serüveni anlatmaya başlamış. Ve tüm bu öyküyü anlattığı sırada, bilgeler onun sözünün kesmemişler; ama konuşmasını bitirince, üstatlarına dönerek hep bir ağızdan “Ey saygın üstadımız, ey Belkıs Ece’nin oğlu, bu genç adamın bahtı acınmaya değer. Çünkü hem eş hem de baba olarak acı çekiyor. Ve belki bu gence güzel eşine ve iki güzel yavrusuna kavuşmasında yardımcı olabiliriz!” diye haykırmışlar. Şeyh Ali de “Benim saygın kardeşlerim, bu büyük bir iştir; ve siz de benim kadar Vak Vak Adası’na ulaşmanın ve hele oradan geri dönmenin ne denli zor olduğunu bilirsiniz! Ve tüm engelleri aşıp bir kez bu adalara ulaşınca, ecinnilerin şehinşahı ve kızlarının muhafızları bakire amazonlara yaklaşmanın tüm güçlüklerini de bilirsiniz. Bu koşullar altında, onların güçlü hükümdarlarının kızı olan Görkem Sultan’a Hasan’ın ulaşmasını nasıl beklersiniz?” diye yanıt vermiş. Şeyhler de “Saygıdeğer peder, haklısın! Bunu kim inkâr edebilir? Ama bu genç adam, sana, kardeşimiz saygın ve ünlü Abdü’l-Kuddüs tarafından özellikle gönderildi; onun dileklerini uygun şekilde karşılamaktan da asla kaçınamazsın!” diye yanıt vermişler.</p>

  <p>Hasan da, kendi bakımından, bu sözleri işiterek kendini şeyhin ayaklarına atmış; başını urbasının eteğiyle örtmüş ve dizlerini kollarıyla kuşatarak karısını ve çocuklarını kendisine geri çevirmesi için ona yalvarıp yakarmış. Aynı şekilde tüm şeyhlerin ellerini öpmüş; onlar da kendi yakarışlarını onunkiyle birleştirerek Şeyh Tüylü Baba’dan bu bahtsız genç adama acıması için yalvarmışlar! Şeyh Ali de “Vallahi! Ben, hayatımda, bu Hasan kadar varlığını önemsemeyen birini görmedim. Ne istediğini bilmediği gibi, kendini neyin beklediğini de bilmiyor bu gözüpek kişi! Ama sonunda, onun için kendi üzerime düşeni yapacağım herhalde!” diye yanıt vermiş.</p>

  <p>Böylece konuşarak Şeyh Ali Tüylü Baba, bir saat kadar bir süreyle, yöresindeki yaşlı saygın çömezleriyle birlikte düşünmüş; sonra başını kaldırıp Hasan’a “Her şeyden önce, sana, seni tehlike anında koruyacak bir şey vermek istiyorum!” demiş. Ve sakalından, en uzunlarının bulunduğu yerden, bir tutam kıl koparmış ve bunları Hasan’a vermiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz üçüncü gece olunca, demiş ki:</i></p>

  <br/>

  <p>Ve sakalından, en uzunlarının bulunduğu yerden, bir tutam kıl koparmış ve bunları “İşte senin için yapacağım şey! Eğer kendini herhangi büyük bir tehlike içinde bulursan, bu tutamdan bir kıl ayırarak yakman yeter, hemen yardımına gelirim!” diyerek Hasan’a vermiş. Sonra başını salonun kubbesine doğru kaldırmış ve ellerini sanki birini çağırmak ister gibi birbirine sürtmüş. Ve birdenbire, kubbeden inerek, önünde, kanatlı ifritlerden biri belirmiş. Şeyh ona “Ey ifrit, senin adın ne?” diye sormuş. O da “Kölen Dehnaş ibni Faktaş, ey Şeyh Ali Tüylü Baba!” demiş. Şeyh de ona “Yaklaş bakalım!” demiş. Dehnaş İfrit, Şeyh Ali’nin yanına yaklaşınca şeyh, ağzını onun kulağına yaklaştırarak yavaş sesle bir şeyler söylemiş. İfrit de, başıyla “Evet!” anlamına gelen bir işaretle yanıt vermiş. Şeyh, Hasan’a dönerek ona “Bin oğlum, bin bu ifritin sırtına! O seni bulutlar yöresine götürecek, orada beyaz kâfurdan oluşma bir yere indirecek. Ve işte orası, ey Hasan, ifritin seni bırakacağı yerdir. Çünkü o daha ileri gidemez. Dolayısıyla sen, kendi başına, bu beyaz kâfurdan oluşma arazide ilerlemek zorundasın! Ve bir kez yola koyulunca, sonunda karşına çıkacak Vak Vak Adası’na ulaşırsın! Gerisi Tanrı’nın yardımına kalmıştır!” demiş.</p>

  <p>Bunun üzerine Hasan yeniden şeyhin elini öpmüş ve iyiliklerinden dolayı kendilerine teşekkür ederek diğer şeyhlere de veda etmiş; Dehnaş’ın omuzlarına binip onunla birlikte göklere yükselmiş. İfrit onu bulutlar yöresine götürmüş ve beyaz kâfurdan oluşmuş yere indirmiş; ve kendisini orada bırakarak gözden kaybolmuş.</p>

  <p>Böylece, ey Hasan, Basralı Hasan! Doğduğun kentin çarşılarında hayranlık uyandıran, tüm yürekleri havalandıran ve sana bakanları güzelliğinle kendinden geçirten sen ki, sultanlar arasında uzun süre mutlulukla yaşadın ve onların yüreğinde pek çok sevecenlik ve acı uyandırdın; işte şimdi Görkem’in aşkı uğruna, ifritin kanatlarında bu beyaz kâfur arazisine indin ve burada senden önce kimsenin görmediği ve senden sonra da kimsenin görmeyeceği bir tecrübe edineceksin!</p>

  <p>Gerçekten, bu yere indirilince, Hasan, parlak ve kokulu bir zemin üzerinde kendi diki doğrusuna ilerlemiş. Ve uzun uzadıya yol alarak, sonunda, uzaklarda bir çayırlığın ortasında çadıra benzer bir şey görmüş. O yana doğru ilerleyip bu çadırın yanına yaklaşmış. Ama tam bu sırada sık bir çimenlik üzerinde yürümekte olduğundan ayağını orada gizlenmiş bulunan bir şeye çarpmış; bakıp bunun gümüş bir kitle gibi beyaz ve İrem kentinin sütunları gibi büyük olduğunu görmüş. Oysa bu uyuyan bir devmiş ve Hasan’ın gördüğü çadır, onu güneşten korumaya yarayan kulağından başka bir şey değilmiş. Ve dev, uykusundan ansızın böğürerek uyanıp kıpırdamaya başlamış; ve öylesine bir öfkeye kapılmış ki, soluğuyla göğsünü şişirmiş ve bunun etkisiyle kıçından müthiş bir yel koparmış; bunu, Hasan’ı gözleri yerinden fırlayarak ilkin yüzüstü yere, sonra da gökyüzüne savuran, birer gökgürültüsü halinde olağandışı başka yeller izlemiş. Ve yeniden yere düşmeden önce, dev onu, havada, ensesinden, yakalamış ve kolunun gücüyle bir şahinin pençesindeki serçe gibi havada tutmuş. Ve kolunu çevirerek onu yere çarpıp kemiklerini kırmak ve boylu boyunca yere sermek üzere sallamaya başlamış.</p>

  <p>Hasan başına ne geleceğini anlayınca, tüm gücüyle çabalamış ve “Ah! kim beni kurtaracak, beni kim kurtaracak? Ey dev, acı bana!” diye haykırmaya başlamış. Hasan’ın bu haykırışlarını duyan dev, kendi kendine “Vallahi! Fena ötmüyor bu kuş! Cıvıltısı pek hoşuma gitti. Onu bizim şahımıza götüreyim!” demiş. Ve korkular içindeki Hasan’ı bir ayağından usulca tutarak sık bir ormana dalmış; ve ağaçların seyreldiği bir yerde, kendisine taht oluşturan bir kayada oturmakta olan beyaz kâfur ülkesindeki devler hükümdarının yanına ulaşmış. Hükümdarın yöresinde her biri elli arış uzunluğunda elli devden oluşmuş muhafızları varmış. Hasan’ı tutup getiren dev, hükümdara yaklaşmış ve ona “Hükümdarımız, işte bacağından tutarak yakaladığım bir kuş; onu güzel sesi olduğu için sana getirdim! Çok hoş cıvıldıyor!” demiş. Ve “Hükümdarın önünde biraz öt!” diyerek Hasan’ın burnuna küçük fiskeler vurmuş. Devin dilinden anlamayan Hasan da son saatinin geldiğine inanmış ve “Ah! Beni kim kurtaracak, kim kurtaracak beni?” diye haykırarak çırpınmaya başlamış. Hükümdar da bu sesi işiterek sevinçten titreyip çırpınmış ve deve “Vallahi! Çok hoş bir yaratık bu! Onu hemen kızıma götüreyim, ona da ötsün!” demiş. Ve deve doğru dönerek “Evet! Onu hemen bir kafese koy! Ve kafesi götür kızımın odasına, yatağının yanına as! Ötüşü ve cıvıltılarıyla onu eğlendirsin!” demiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz dördüncü gece olunca, demiş ki:</i></p>

  <br/>

  <p>“Evet! Onu hemen bir kafese koy! Ve kafesi götür, kızımın odasına, yatağının yanına koy! Ötüşü ve cıvıltılarıyla onu eğlendirsin!” demiş.</p>

  <p>Bunu duyan dev, Hasan’ı bir kafese sokup kafesin içine birinde yem, ötekinde su olan, iki büyük tas yerleştirmiş; sıçrayıp keyfince ötmesi için iki de tünek koymuş; ve onu hükümdarın kızının odasına götürüp yatağının baş ucuna asmış.</p>

  <p>Hükümdarın kızı Hasan’ı görür görmez, onun yüzünden ve güzel bedeninden etkilenmiş ve onu binlerce okşayışla okşayarak, onu kendine alıştırmak için Hasan’ın ne dediğini anlamadığı bir sesle tatlı tatlı konuşmuş. Hasan onun kendisine kötülük etmek istemediğini anlayınca, ağlayıp inleyerek bahtına acımasını sağlamaya çalışmış. Hükümdarın kızı da bu ağlayıp inlemeleri duyduğu her seferinde uyumlu şarkılar dinlediğini sanmış; sonsuz bir keyif duymuş; ve ona gittikçe daha fazla olağandışı bir ilgi duymaya başlamış. Ve artık onu, geceleyin veya gündüzün, hiçbir saat terk etmek istememiş, ona yaklaşınca tüm varlığının onun uğrunda çırpındığını duyumsamış. Bununla birlikte böylesine küçük bir kuş karşısında duyarlığını nasıl doyuracağını bilemiyormuş. Ve çoğu zaman onun karşısında iç geçiriyor ve işaretler yaparak onunla konuşuyormuş. Ama Hasan onu hiç anlamıyormuş ve aslında, bir dev olsa da, hoş bir genç kız olan bu yaratıkla ne yapacağını bilemiyormuş.</p>

  <p>Böylece, günün birinde hükümdarın kızı Hasan’ı, temizleyip giysilerini değiştirmek için kafesten çıkarmış; ve onu soyduğu zaman, onun, kıyaslanınca onlarınkine göre son kertede küçük de olsa, babasının erkek devlerinde görülen o harika şeyden yoksun bulunmadığını anlamış; ve “Vallahi! İlk kez böyle bir şeyi olan bir kuş görüyorum!” diye düşünmüş. Ve Hasan’ı yoklamaya ve her yana doğru evirip çevirmeye başlamış; ve her an kendisinde şaşılacak yeni bir şeyler bulmuş. Hasan onun elinde tıpkı bir avcının ellerindeki bir serçe gibiymiş. Genç dev kız, parmaklarının altında onun hıyarının sakız kabağına döndüğünü görerek öylesine gülmüş ki, yan tarafına devrilmiş! Ve kendi kendine “Bu ne şaşırtıcı kuş böyle! Kuşlar gibi cıvıldıyor, ama kadınlara karşı erkek devler gibi nazik davranıyor!” demiş ve ona gittikçe daha fazla ilgi göstererek, sanki bir erkekmiş gibi onu karşısına almış ve bir kuş olduğu için anlayamayacağını düşünerek sözle değil, ama işaretle ve davranışlarıyla bin öneride bulunarak kendisine karşı bir serçenin dişisine davrandığı gibi davranmasını istemiş. Ve o andan başlayarak Hasan, hükümdarın kızının kuşu olmuş!</p>

  <p>Oysa Hasan, bir kuş gibi sevilip şımartılarak nazlandırılsa da, hükümdarın kızının ihtişamı ortasında duyduğu zevke ve kıza duyurduğu zevklere ve dev sultanın onunla oynaşmasını bitirip her seferinde yeniden kapadığı kafesteki rahatlığına karşın; eşi, Ecinniler şehinşahının kızı Görkem’i ve artık pek uzakta olmadığını bildiği gezisinin hedefi olan Vak Vak Adası’nı unutmaktan uzakmış! Ve kendini sıkıntıdan kurtarmak için sihirli dümbeleği ve sakal tellerini memnunlukla kullanmak istermiş; ama onun giysilerini değiştirirken, devler hükümdarının kızı, bu değerli şeyleri ortadan kaldırmış bulunuyormuş, bunları geri istemek için Arapların yaptığı tüm işaret ve hareketleri yapmış; ama kız, onun ne istediğini hiç anlamamış ve her seferinde onun çiftleşme özlemini açıkladığını sanmış ve Hasan, dümbeleği her istediğinde, bir çiftleşme eylemiyle karşılaşmış ve böylece birkaç gün sonra, başka hiçbir şeyle karşılaştırılamaz, eşi bulunamaz, öyle berbat bir duruma düşmüş ki, müthiş dev kızın yeniden eyleme geçerek yanıt vereceği korkusuyla en küçük bir işaret yapmaktan çekinir olmuş.</p>

  <p>Hepsi bu kadar! Ve Hasan’ın durumu değişmemiş; artık nasıl bir çözüme ulaşacağını bilemeden, kafesinde tükenip sararmaya başlamışken; günün birinde dev kız, her zamanki okşayışlardan sonra, onu karşısında tutarak dinlenirken uyuyakalıp elinden kaçırmış. Hasan da hemen eski eşyalarının içinde bulunduğu sandığa doğru fırlamış; ve sandıkta kendi eşyalarını bulmuş ve sakal tutamından bir kıl yakarak, fikrince, Şeyh Ali Tüylü Baba’ya seslenmiş. Ve işte...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz beşinci gece olunca, demiş ki:</i></p>

  <br/>

  <p>Hasan da hemen eski eşyalarının içinde bulunduğu sandığa doğru fırlamış; ve sandıkta eşyalarını bulmuş; ve sakal tutamından bir kıl yakarak fikrince, Şeyh Ali Tüylü Baba’ya seslenmiş. Ve işte, o anda, saray sarsılmış ve yer yarılıp siyahlara bürünmüş olarak Şeyh, Hasan’ın önünde belirmiş; Hasan dizüstü çökmüş. Şeyh de ona “Ne istiyorsun, Hasan?” diye sormuş. Genç adam “Lütfen, gürültü yapma, yoksa şuradaki kız uykudan uyanır! Ben de kuş olarak yeniden onun eline geçerim!” demiş. Ve ona uyuyan dev kızı göstermiş. Bunun üzerine Şeyh onun elini tutmuş ve gizli gücü sayesinde onu saraydan dışarı çıkarmış. Sonra da kendisine “Başına geleni bana anlat!” demiş. Hasan da ona beyaz kâfur ülkesine ulaştığından beri başına gelenleri anlatmış; ve “Ve şimdi vallahi! Bu dev kızın yanında bir gün daha kalırsam, canım burnumdan çıkacak!” diye eklemiş. Şeyh de ona “Ama ben sana başına gelecekleri söylemiştim! Bu daha başlangıcı! Dahası, sana sonuncu bir kez söylemeliyim ki, geriye dönmen için karar vermezsen, artık Vak Vak Adası’nda benim sakalımın erdeminden de yararlanamaz ve kendi olanaklarınla başbaşa kalırsın!” diye eklemiş. Hasan da “Yine de gidip karımı bulmam gerek! Elimde, tehlike anında kullanabileceğim, beni beladan kurtaracak sihirli bir dümbelek var!” demiş. Şeyh Ali dümbeleğe bakmış ve “Ah! Tanıdım onu! Bu, benim, Tanrı yolunda gitmekten vazgeçen tek kişi olan eski çömezlerimden Ateşetapan Behram’ın dümbeleği! Ama Hasan, bütün büyülerin bozulduğu ve adada oturan ecinnilerin sadece kendi hükümdarlarına itaat ettikleri Vak Vak Adası’nda bu dümbeleğin de sana yararı olmayacaktır!” demiş. Hasan da “On yıl yaşayacak olan dokuz yılda ölemez! Eğer bu adada ölmek bahtımda yazılıysa, aykırı bir durum söz konusu değildir! Dolayısıyla, ey saygın şeyh, senden oraya ulaşmak için hangi yolu tutacağımı göstermeni rica ediyorum!” demiş. Bunun üzerine şeyh de, yanıt olarak, onu elinden tutup kendisine “Gözlerini kapa ve yeniden aç!” demiş. Hasan, gözlerini kapamış; bir saniye sonra açmış. Ve her şey gözünün önünde kaybolmuş; Şeyh Tüylü Baba da, hükümdarın kızının sarayı da, Beyaz Kâfur Ülkesi de... Ve kendisini kıyısında değişik renkte değerli taşlardan oluşan bir kumsalı bulunan adada bulmuş; kendisinin o kadar arzuladığı adalara sonunda ulaşmış bulunduğunun farkında değilmiş!</p>

  <p>Hasan sağına soluna göz atacak zamanı ancak bulduğu bir sırada, deniz kayalıklarından ve dalgaların köpüğünden koparak hemen kendi üzerine saldıran çok sayıda beyaz kuş sürülerinin yoğun ve koyu bir bulut gibi yöresini kapladığını görmüş. Ve bu düşmanca saldırı, tehdit savuran gaga vuruşları ve çırpınan kanatların sesleriyle bir kasırgaya dönüşmüş; ve havadaki tüm gırtlaklardan aynı zamanda ve binlerce kez tekrarlanarak kaba bir haykırış kopmuş; bu seslerden Hasan, sonunda, Vak Vak Adası’nın hecelerini anlamış! Ve bu yasak topraklara ulaştığını, bu kuşların da onu bir çağrısız konuk olarak gördüklerini ve onu denize itmenin çabası içinde bulunduklarını anlamış.</p>

  <p>Hasan da koşup oradan pek uzakta bulunmayan bir kulübeye sığınmış; ve orada bu konuda düşünmeye koyulmuş.</p>

  <p>Ansızın, üzerinde bulunduğu toprağın homurdandığını ve ayaklarının altında sarsıldığını duyumsamış; ve soluğunu tutup kulak vererek, uzaktan başka bir bulutun büyüyerek yanaştığını görmüş; yavaş yavaş bu bulut içinden güneş altında mızrak ve miğfer uçlarının belirdiğini ve zırhların parıldadığını ayırt etmiş. Amazonlarmış bunlar! Nereye kaçsınmış? Düşen dolu gibi ve parıldayan şimşek gibi hızlı, kudurgan nal sesleri, göz açıp kapayasıya kadar geçen zamanda yaklaşmış ve önünde, saf altın gibi vahşi uzun kuyruklu ve bacakları çelikten, dizginleri özgür bırakılmış atlara binmiş savaşçılar fırtınalı denizler üzerinde esen kuzey rüzgârından daha tez davranarak; ve de hareketli müthiş bir dört köşe oluşturarak toplanmış. Savaş için donanmış bu savaşçıların bellerini ağır kılıçlar süslüyor, her biri bir elinde mızrak, öbüründe de aklı bulandıran silahlar taşıyor, kalçalarından da korkunç başları belirgin dörder cirit sarkıtıyormuş.</p>

  <p>Bu savaşçılar karşılarında kıpırdamadan kulübenin kapısında ayakta duran Hasan’ı görünce eşinip duran atlarını durdurmuşlar; atların nalları çarparak kıyıdaki çakılları havaya uçurmuş ve ayakları kumun derinliğine gömülmüş ve çırpınan hayvanların alabildiğine açık burun delikleri genç savaşçı kızların burun delikleriyle aynı zamanda titremiş. Yüksek siperli miğferleri altındaki yüzleri aylar gibi güzelmiş; yuvarlak ve ağır kalçaları atların vahşi sağrılarıyla birbirine karışıyor ve birbirini tamamlıyor; ve kestane, sarı, kızıl ve siyah uzun saçları dalgalanarak atların, kuyruk ve yelelerine karışıyormuş. Maden başlıkları ve zümrüt göğüslükleri güneşte tıpkı iri mücevherler gibi parlıyor, tükenmeyen bir alev saçıyorlarmış. Ama o sırada bu ışık dördülünün ortasında ötekilerden daha uzun boylu bir amazon ilerlemiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz altıncı gece olunca, demiş ki:</i></p>

  <br/>

  <p>Ama o sırada bu ışık dördülünün ortasında ötekilerden daha uzun boylu ve yüzü miğferin altında hiç görünmeyip siperiyle tamamıyla örtülmüş ve iri göğüslü bağrı, bir çekirgenin sıkı kanatlarından daha sık, altın örme bir zırh giysinin korumasında ışıldayan bir amazon ilerlemiş; ve atını Hasan’ın önünde sert bir şekilde durdurmuş. Hasan da, onun dost mu, düşman mı olduğunu bilemeyerek, ilkin alnını toprağa değdirerek önüne atılmakla işe girişmiş; sonra başını kaldırmış ve ona “Ey devletlim, ben bahtın kendisini bu topraklara sürüklediği bir yabancıyım; kendimi Tanrı’nın ve senin korumana terk ediyorum! Beni geri çevirme! Ey devletlim, karısıyla çocuklarını arayan bir bahtsıza acı!” demiş.</p>

  <p>Hasan’ın bu sözlerini duyan atlı, atından aşağı atlamış ve savaşçılara dönerek bir işaretle onları uzaklaştırmış. Ve Hasan’a yaklaşmış; o da hemen onun ellerini, ayaklarını öpmüş ve mantosunun eteğini alnına götürmüş. Kız da onu dikkatle incelemiş; sonra siperini kaldırarak kendini ona göstermiş. Hasan onu görünce, büyük bir feryat koparmış ve düşüp bayılmış; çünkü en az gördüğü savaşçı kızlar kadar güzel bir genç kız yerine, oldukça çirkin bir yaşlı kadının yüzüyle karşılaşmış; kadının patlıcan gibi iri bir burnu, tersine dönmüş kaşları, çizgili ve sarkık yanakları, biri diğerine lanet eden gözleri ve dokuz köşesinden her birinde uğursuzluk bulunan bir yüzü varmış. Tam anlamıyla bir yaratığa benzetilecekse, bir domuza benziyormuş. Hasan, uzun uzadıya bu yüze bakmak zorunda kalmamak için giysisinin ucuyla yüzünü kapatmış. Yaşlı kadınsa bu davranışı, büyük bir saygı gösterisi saymış; ve Hasan’ın sadece, onunla yüzyüze bakışarak saygısız görünmekten kaçınmak için böyle yaptığına kendini inandırmış; ve bu aşırı saygı gösterisinden çok duygulanarak ona “Ey yabancı, tedirginliğini yatıştır. Şu andan başlayarak benim korumam altındasın! Ve her ihtiyaç duyduğunda yardımımı göreceğini sana vaat ediyorum!” demiş. Sonra da “Ama, her şeyden önce, kimseler seni bu adada görmemelidir! Bu maksatla, öykünü öğrenmeyi çok istemekle birlikte, seni bir amazon kılığına sokacak gerekli şeyleri gidip getireceğim. Böylece şahın ve şahın kızlarının muhafızları olan bakire genç savaşçılardan bundan böyle ayırt edilmezsin!” diye eklemiş ve gidip, birkaç dakika sonra, elinde bir zırh, bir kılıç, bir miğfer ve amazonların taşıdıklarına her noktadan benzeyen silahlarla geri dönmüş. Ve bunları Hasan’a vermiş; o da bunlara bürünmüş. Bunun üzerine kadın onu elinden tutarak deniz kıyısında yükselen bir kayanın üzerine çıkarmış; onu oraya oturtarak kendisine “Şimdi, ey yabancı, bana çabucak, hiçbir âdemoğlunun ayak basmaya cesaret edemediği bu adaya seni itenin ne olduğunu anlat!” demiş. Hasan da, iyiliklerinden dolayı ona teşekkür ettikten sonra “Hanımım, benim öyküm sahip olduğu tek varlığı yitiren ve onu yeniden bulmak için yeryüzünü dolaşan bir bahtsızın öyküsüdür!” diye yanıt vermiş. Ve ona, hiçbir ayrıntıyı atlamadan, serüvenlerini anlatmış. Yaşlı amazon da ona “Eşin genç kadının ve çocuklarının adı nedir?” diye sormuş. O da “Kendi ülkemdeyken çocuklarıma Nâsır ve Mansur, karıma Görkem derlerdi! Ama onları ecinni ülkesinde nasıl çağırıyorlar, bilmiyorum!” demiş. Ve konuşmasını bitirerek bol bol gözyaşı döküp ağlamaya başlamış.</p>

  <p>Yaşlı kadın Hasan’ın bu öyküsünü işitince ve derdini anlayınca, baştan aşağı acıma duygusuyla dolmuş ve ona “Ey Hasan, sana yemin ederim ki, bir anne, benim senin bahtınla ilgilenmek istediğim kadar kendi çocuğuyla ilgilenmez. Eşinin benim amazonlarım arasında bulunabileceğini söylediğine göre, yarından tezi yok, sana onları denizde çırçıplak göstereceğim; ve aralarında eşini gördüğünde bana söylemen için önünden birer birer geçirteceğim!” demiş.</p>

  <p>İşte yaşlı Mızraklılar Anası, Hasan el-Basri ile böyle konuşmuş ve bu tertiple, genç Görkem’i bulmakta kusur etmeyeceklerini söyleyerek onu yatıştırmış! O günü onunla birlikte geçirmiş; ve ona, tüm görülesi şeyleri göstererek onunla adayı boydan boya gezmiş. Ve sonunda Hasan’a büyük bir sevgiyle bağlanarak, ona “Sakinleş, çocuğum! Seni gözüme yerleştirdim!<a href="../Text/dipnot.xhtml#Footnote0287" id="Feedback0287"><sup>[287]</sup></a> Ve sırf zevkin için, hepsi bakire olan tüm savaşçıları benden istesen bile, tüm dost yüreğimle sana onları bağışlardım!” demiş. Hasan da “Hanımım, vallahi ben, ruhum beni terk edinceye kadar seni terk etmeyeceğim!” diye yanıt vermiş.</p>

  <p>Ertesi gün, Mızraklılar Anası, vaat ettiği gibi davul sesleriyle savaşçılarının başına geçmiş. Hasan da, amazon kılığı içinde, denize bakan kayanın üstüne oturmuş ve böylece, şahın muhafız kızları arasından herhangi birine benziyormuş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz yedinci gece olunca, demiş ki:</i></p>

  <br/>

  <p>Ertesi gün, Mızraklılar Anası, vaat ettiği gibi davul sesleriyle savaşçılarının başına geçmiş. Hasan da, amazon kılığı içinde, denize bakan kayanın üzerine oturmuş ve böylece şahın koruyucu kızları arasından herhangi birine benziyormuş!</p>

  <p>Bu sırada genç savaşçı kızlar, komutanları yaşlı Mızraklılar Anası’nın bir işareti üzerine atlarından inmişler; silahlarından ve zırhlarından soyunmuşlar. Böylece, tığ gibi ve parlak, zambaklar ve güller gibi zevkler sunarak ortaya çıkmışlar! Tıpkı yapraklarından soyunan zambaklar ve dikenlerinden arınan güller gibi, beyaz ve yeğni, denize inmişler. Özgür ve kıvırcık ya da omuzları üzerinde kuleler gibi yücelmiş ve tarazlanmış saçları suyun köpüklerine karışmış. Ve kabaran dalgalar bakir art yuvarlarının kabardığı yere ulaşmış. Bu kızlar sular üzerinde taç yapraklarını açan su çiçekleri gibiymişler.</p>

  <p>Ama Hasan, iyice izlediği halde, birçok ay yüzlü ve bükülgen boylular, siyah gözlü ve inci dişliler, çeşitli renklerdeki saçlı ve tapılası sağrılılar arasında sevgili Görkem’in güzelliğiyle kıyaslanabilecek hiç kimse görememiş; ve yaşlı kadına “İyi yürekli anacığım, Görkem bunların arasında yok!” demiş. Yaşlı kadın da “Kim bilir, oğlum? Belki de uzakta bulunman sana doğru dürüst görme olanağı sağlayamıyor!” diye yanıt vermiş; ve ellerini çırpmış; tüm genç kızlar sudan çıkmış ve gelip hâlâ üzerlerinde elmas gibi parlayan su damlalarıyla ıslak, kum üzerinde sıralanmışlar. Ve biri diğerinin ardından, Hasan ile mızraklılar Anası’nın bulundukları kayanın önünden bükülgen ve dengeli, üzerlerinde hiçbir şey olmaksızın, zırh olarak da sırf omuzlarına dağılan saçları ve sadece çıplak etlerinin cevahiriyle ağırlaşarak geçmişler.</p>

  <p>İşte o zaman Hasan göreceği şeyi görmüş! Ey şahların delikanlı kızlarının kalçaları arasındaki her renkten ve her türden tavşanlar! Sizler verimliydiniz, yuvarlaktınız, besiliydiniz, beyazdınız, kubbe gibiydiniz, iriydiniz, tonozluydunuz, yüksektiniz, bitişiktiniz, kabarıktınız, kapalıydınız, dokunulmadıktınız, tahtlar gibiydiniz, balık gibiydiniz, kalın dudaklıydınız, dilsizdiniz, yuvalar gibiydiniz, kulaksızdınız, sıcaktınız, çadırlar gibiydiniz, tüysüzdünüz, fırlaktınız, sağırdınız, sokulgandınız, küçücüktünüz, çatlaktınız, duyarlıydınız, uçurum gibiydiniz, kuruydunuz, harikaydınız, ama kesinlikle! Hiçbiriniz Görkem’in öyküsüyle kıyaslanamazdınız!</p>

  <p>Hasan böylece bütün kızlar önünden geçtikten sonra yaşlı Mızraklılar Anası’na “Hanımım, yemin üzerine olsun ki, bu kızların içinde hiçbiri uzaktan ya da yakından Görkem’e benzemiyor!” demiş. Ve yaşlı savaşçı, şaşırarak ona “Öyleyse, ey Hasan, gördüğün bütün bu kızlardan başka şahımızın yedi kızından gayrı kız kalmadı demek! Bana karını tanımam için birkaç ipucu ver; ve özellikle ne gibi nitelikleri bulunduğunu söyle ki, sana onu bulmanda yardımcı olabileyim! Bu durumda, bunları aklımda tutarak ve böylece bilgi sahibi olarak arzuladığın kişiyi bulmakta başarı sağlayacağımı sana vaat ederim!” diye yanıt vermiş. Hasan da “Onu sana tanımlamak, hanımım, yetersizlikten ölmek demektir. Çünkü hiçbir dil onun üstün niteliklerini anlatmayı beceremez. Ama yaklaşık olarak bazı benzetmeler yapabilirim: Onun, hanımım, kutsal bir gün gibi ak bir yüzü vardır; öylesine ince bir endamı vardır ki, güneş üzerine vurunca gölgesi yere düşmez; günün üzerine çöken gece gibi siyah saçları omuzlarına dökülür; en sert kumaşları bile delen göğüsleri vardır; arılarınki gibi bir dili, Selsebil çeşmesinin suyu gibi tatlı bir tükrüğü; Kevser ırmağı gibi gözleri, yasemin dalı esnekliğinde bir boyu, dolu tanesi gibi dişleri, sağ yanağında bir beni ve göbeğinin altında doğuştan bir lekesi, bardağa ve ibriğe ihtiyaç duyurmayan kırmızı akikten bir ağzı, Numan lalesi<a href="../Text/dipnot.xhtml#Footnote0288" id="Feedback0288"><sup>[288]</sup></a> gibi yanakları, esnek ve göz kamaştıran bir mermer leğen kadar geniş ve beyaz bir karnı; İrem Tapınağı’nın kubbesi kadar sağlam ve iyi inşa edilmiş bir sağrısı, üstün nitelik kalıbına dökülmüş, acı yokluk günlerini izleyerek gelen günler kadar tatlı ve arasına halifenin tahtı kurulmuş, rahatlık ve esnekliğin kutsal sunağı, şairin bulmacasını şöyle tanımladığı uylukları vardır:</p>

  <div class="gir1">
    <p>Birçok heyecanlar uyandıran adım, iki ünlü harften oluşmuştur! Dörtle beşi ve altıyla onu çarpın, onu elde edersiniz!<a href="../Text/dipnot.xhtml#Footnote0289" id="Feedback0289"><sup>[289]</sup></a></p>
  </div>

  <p>Ve bu sözleri söyleyerek, Hasan, artık gözyaşlarını tutamamış ve ağlamaya başlamış. Sonra “Ey Görkem, benim derdim, çanağını yitiren dervişin sıkıntısı kadar ya da topuğunda yara bulunan hacının ıstırabı kadar ve bacaklarını ve kollarını ameliyatla yitiren hastanınki kadar acıdır!” diye haykırmış.</p>

  <p>Yaşlı amazon bütün bunları işitince bir an başını önüne eğmiş, derin bir düşünceye dalmış; sonra Hasan’a “Ne felakettir ki, ey Hasan! Sen çaresiz yitip gittin! Ben de seninle birlikte yok oldum! Çünkü senin bana tanımlamasını yaptığın genç kadın, kuşkusuz bizim kudretli şahımızın kızlarından biridir! Seninki nasıl bir tuzak böyle! Ve gözüpekliğin ne denli anlamsız! Onunla senin aranda gök ile yer arasındaki kadar mesafe var! İsteğinde ısrar edersen, kendi felaketini kendin hazırlamış olursun! Şimdi beni dinle Hasan! Bu gözüpek tasarıyı terk et de canını tehlikeye sokma...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz sekizinci gece olunca, demiş ki:</i></p>

  <br/>

  <p>“Şimdi beni dinle Hasan! Bu gözüpek tasarıyı terk et de canını tehlikeye sokma!” demiş. Yaşlı kadının bu sözlerini duyan Hasan, o denli sarsılmış ki, düşüp bayılmış; kendine geldiğinde, öyle acı gözyaşları dökmüş ki, ağlayışından giysileri baştan aşağı ıslanmış. Ve ümitsizliğin sınırında “Böylece, demek ki, ey yardımsever halam, benim, bunca, uzak yerlerden geldikten ve de tam maksadıma ulaşmak üzere iken, ümidimi kırarak geri dönmem gerekiyor, öyle mi? Ama nasıl olur da, bana güven verdikten sonra, girişiminin başarısından ve kendi gücünden kuşku duyarsın? Sen Yedi Adalar birliklerinin komutanı değil misin ve bu tür girişimlerde senin başarısız olman imkânsız değil midir?” diye haykırmış. O da “Kuşkusuz oğlum, birliklerim üzerinde ve onları oluşturan her bir amazon üzerinde çok yetkim vardır! Ve de, seni anlamsız tasarından geri çevirmek için, bütün bu savaşçı kızlardan en çok hoşuna gidenini seçmeni de ister ve onu sana hemen eş kılman için veririm! Onu alır, ülkene döner ve şahımızın öcünden de kurtulursun! Yoksa, benim de senin de ölümümüz kaçınılmazdır!” diye yanıt vermiş. Ama Hasan yaşlı kadının bu öğütlerine, yeniden gözyaşları döküp hıçkırmaktan başka karşılık vermemiş. Yaşlı kadın da onun çektiği acının aşırılığından etkilenerek kendisine “Allah aşkına, Hasan, senin için ne yapmamı istersin, söyle! Senin adalarımızın sınırını aşmana izin verdiğimi bile öğrenseler başım artık omuzlarım üzerinde olmazdı! Ve de, yıkanırken, bakire olan ve hiçbir erkek gözünün göremeyeceği ve hiçbir erkek elinin dokunamayacağı savaşçı kızlarımı sana çırçıplak gösterdiğimi bilseler, ruhum artık benim olmazdı!” demiş. Hasan da “Vallahi! Hanımım, ben bu kızlara asla yan gözle bakmadım ve çıplaklıklarına hiç de büyük bir ilgi göstermedim!” diye haykırmış. Yaşlı kadın “İşte bu konuda yanılmışsın Hasan! Çünkü tüm yaşamında böylesi bir görünümle bir daha karşılaşmayacaksın! Her durumda, eğer bu bakirelerden hiçbiri ülkene dönmen ve canını kurtarman için senin nefsini uyandıramamışsa, seni adalarımızın zenginlikleri ve değerli ürünleriyle donatayım, öyle servet sahibi ol ki bunlarla ömrünün kalan günlerini mutlu geçir!” demiş. Ama Hasan, yaşlı kadının ayaklarına kapanmış, dizlerini kucaklamış ve ağlayarak “Ey benim iyilik meleğim, ey gözlerimin bebeği, ey sultanım, bunca yorgunluklara dayandıktan ve bunca tehlikelere katlandıktan sonra ülkeme nasıl dönebilirim? Burada aradığım sevgiliyi görmeden bu adayı nasıl terk edebilirim? Ah! Düşün ki, belki de bahtın iradesi, katlandığım tüm acılardan sonra karımı bulmak şeklinde ortaya çıkacaktır!” demiş. Ve bu sözleri söyleyen Hasan artık ruhunun atılımını durduramamış ve doğaçlamadan şu dizeleri okumuş:</p>

  <div class="gir1">
    <p>Ey güzeller sultanı, Keyhüsrevin şahlarına boyun eğdirmiş o iki gözünün kölesine acı!</p>

    <p>Ne güller, ne Hint sümbülleri ne de kokulu yağlar, erdemleriyle senin nefesini aşabilir.</p>

    <p>Cennet düzlüklerinden esen yel, soluyanları kokusuyla mutlu kılmak için senin saçlarını yalayıp geçer.</p>

    <p>Akşamları parıldayan ülker yıldızı, ışıltısını gözlerinden alır ve gecenin yıldızları boynuna gerdanlık olmaya layık tek varlıklardır, ey ak tenli genç kadın!</p>
  </div>

  <p>Yaşlı amazon Hasan’ın bu dizelerini işitince, ondan, karısını yeniden görme umudunu sonsuza dek esirgemenin gerçekten çok kıyıcılık olacağını anlamış; ve ıstırabına ortak çıkmış ve ona “Oğlum, düşüncenden kahrolmayı ve umutsuzluğu uzaklaştır! Ben artık seni karına kavuşturmak için her şeyi yapmaya karar verdim!” demiş. Sonra da “Şu anda senin derdinle canımı ortaya koyarak uğraşmaya başlıyorum, ey zavallı! Çünkü artık anladım ki, aşkın gözü, kulağı yoktur! Yedi Vak Vak Adası’ndan biri olan bizim üzerinde yaşadığımız bu adanın ecesinin sarayına gitmek üzre senden ayrılıyorum. Bu adalardan her birinde aynı babanın, ama ayrı anaların çocukları olan şahımızın yedi kızından biri oturur ve hükmeder. Burada bizi yöneten, kız kardeşlerin en büyüğüdür; adı da Nurü’l-Hüda’dır. Ben gidip onu bulacak ve onunla senin hakkında konuşacağım. Artık ruhunu dindir, gözlerinin yaşını sil ve rahat bir yürekle benim dönüşümü bekle!” diye eklemiş. Ve ondan izin alarak Nurü’l-Hüda Sultan’ın sarayına doğru yollanmış.</p>

  <p>Bir kez sultanın huzuruna ulaşınca, bilgeliğinden ötürü ve genç sultan hanımlara verdiği eğitim ve onlara gösterdiği özen nedeniyle şahın kendisi kadar kızları tarafından da sayılan ve sevilen yaşlı amazon, Nurü’l-Hüda’nın önünde eğilip yeri öpmüş; sultan da hemen ayağa kalkarak onu kucaklamış ve alıp yanına oturtmuş; sonra da “İnşallah bana getirdiğin haber hayırlıdır! Benden dilediğin bir şey ya da benden beklediğin bir lütuf varsa, söyle! İşte seni can kulağıyla dinliyorum...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz dokuzuncu gece olunca, demiş ki:</i></p>

  <br/>

  <p>“... Söyle! İşte seni can kulağıyla dinliyorum!” demiş. Yaşlı Mızraklılar Anası “Ey yüzyılın ve zamanın sultanı, ey kızım, sana olağandışı bir olayı bildirmek üzere geldim; umarım ki bu, senin için bir dinlence ve bir eğlence olur. Bil ki, gerçekte, adamızın kıyısında karaya vurmuş, acı gözyaşları döken harika güzellikte bir genç adam buldum. Durumu hakkında kendisini sorguladım; bana bahtının kendisini bizim kıyılara attığını, karısını aramakta olduğunu söyledi! Kendisinden karısının kim olduğunu sorduğumda bana yaptığı tanımlama, seni ve kız kardeşlerin olan öteki sultanları düşündürüyor! Ve sana tüm gerçeği vurgulamak için, şunu da söyleyeyim ki sultanım, ne ecinniler ne de ifritler arasında onun kadar güzel bir delikanlıyı gözlerim gördü!” diye yanıt vermiş.</p>

  <p>Sultan Nurü’l-Hüda, yaşlı kadının bu sözlerinin işitince, korkunç bir öfkeye kapılmış ve yaşlı amazona “Ey yaşlı bela, ey onursuzluk boynuzlusu, sen nasıl oluyor da bakirelerimizin arasına, bizim mülkümüz olan topraklara bir erkek sokarsın? Ah! Utanç ürünü olan yaratık, kim acaba kanından bir yudum içmem ya da kim acaba etinden bir lokma yemem için bana hizmet sağlayacak?” diye haykırmış. Ve yaşlı savaşçı tıpkı fırtınaya kapılmış bir kamış gibi titremeye başlamış; ve kendisine “Öcümün ve öfkemin sana getireceği cezadan korkmuyor musun? Ecinnilerin büyük şahı olan babamın başı üzerine yemin ederim ki, gelecekte adalarımıza gezginleri sokmak isteyen alçak rehberlere örnek oluşturmak için seni parça parça etmekten beni kim alıkoyuyor, bilmiyorum!” diye haykıran sultanın dizlerine kapanmış. Sonra da “Ama, her şeyden önce çabucak gidip sınırlarımızı zorla geçmeye cesaret eden şu gözüpek âdemoğlunu bularak bana getir!” diye eklemiş. Yaşlı kadın da ayağa kalkarak, korku içinde sol elini sağ elinden ayırt edemeyerek, Hasan’ı bulmak üzere dışarı çıkmış ve kendi kendine “Tanrı’nın bana sultan aracılığıyla yağdırdığı bu korkunç uğursuzluğa tümüyle şu genç Hasan neden oldu! Neden sanki onu adayı terk etmeye ve ardından sırtının genişliğini göstermesine zorlamadım?” diye düşünmüş. Ve böylece Hasan’ın bulunduğu yere gelip onu görür görmez, kendisine “Ayağa kalk, ey sonu yakın olan kişi ve seninle görüşmek isteyen sultanın huzuruna çık!” demiş. Hasan da, kendi kendine “Ya selam!<a href="../Text/dipnot.xhtml#Footnote0290" id="Feedback0290"><sup>[290]</sup></a> Acaba hangi uçuruma atılacağım?” diyerek yaşlı kadını izlemiş. Ve böylece saraya ulaşıp sultanın huzuruna çıkmış. O da tahtına oturmuş, yüzü tamamıyla örtüsüyle kapanmış olarak onu kabul etmiş. Hasan, bu azap verici koşullarda, yapacak daha iyi bir şey bulamayarak tahtın önünde yeri öpmüş ve selam verdikten sonra, sultana koşuklu bir övgüyle hitap etmiş. O zaman, sultan, yaşlı kadına dönmüş ve “Onu sorgula!” anlamına bir işaret yapmış. Yaşlı kadın da Hasan’a “Kudretli sultanımız selamını iade ediyor ve onu yanıtlaman için sana adını; memleketinin, karının ve çocuklarının adını soruyor!” demiş. Hasan da, talihin yardımına güvenip sultana doğru dönerek “Evrenin sultanı, yüzyılın ve çağın hükümdarı, ey bu çağın ve bütün çağların tek değeri, benim sefil adımı sorarsanız ‘Başından felaket eksik olmamış, Basra kenti halkından Hasan’dır!’ derim. Eşimin adına gelince, onu bilmiyorum! Çocuklarımın birinin adı Nâsır, ötekinin Mansur’dur!” diye yanıt vermiş. Sultan ona, yaşlı kadın aracılığıyla “Peki, neden karın seni terk etti?” diye sormuş. O da “Vallahi! Bilmiyorum! Ama bunu, kendine karşın yapmış olmalıdır!” demiş. Kadın ona “Nereden kaçtı? Hangi araçla kaçtı!” diye sorunca da “Bağdat’tan kaçtı. Emirü’l-Müminin Harun Reşid’in sarayından! Bunun için sadece tüyden giysisini kullanıp göklere ağmaktan başka şey yapmadı!” demiş. Kadın “Peki, ayrılırken hiçbir şey söylemedi mi?” diye sormuş. Hasan “Anneme ‘Eğer oğlun benim yokluğumdan acı duyarsa, Vak Vak Adası’na gelip beni aramaktan başka çaresi yoktur! Ve şimdi ey Hasan’ın annesi elveda! Kuşkusuz böylece ayrılamam ruhumu hüzne boğuyor; çünkü ayrılık günleri onun yüreğini parçalayacağı gibi yaşamınızı da karartacaktır; ama, ne yazık ki, benim yapacağım bir şey yok! Havanın esrikliği ruhumu sardı, uçmam gerek!’ demiş. Ve işte karım böyle konuşmuş! Ve uçup gitmiş! O zamandan bu yana gözlerimin önünde dünya karanlıktır ve bağrımı perişanlık sarmıştır!” diye yanıt vermiş. Nurü’l-Hüda, başını sallayarak “Vallahi! Karın seni yeniden görmek istemeseydi, annene gittiği yeri kesinlikle söylemezdi. Ama öte yandan seni gerçekten sevseydi, asla terk etmezdi!” demiş. Bunu duyan Hasan, en büyük yeminlerle, karısının onu gerçekten sevdiğini onun kendisine, sevecenliği ve bağlılığı üzerine bin kanıt gösterdiğini, ama havanın çekiciliğine ve kuş olarak uçmak şeklindeki içgüdüsüne dayanamayarak ayrılmış olduğu üzerine yeminler etmiş. Sonra da “Ey sultan, ben sana hüzünlü öykümü anlattım! Ve işte senin önünde bu gözüpek girişimimi bağışlama büyüklüğünü göstermeni ve bana eşimi ve çocuklarımı bulmama yardım etmeni rica ediyorum. Allah aşkına, sultanım, beni reddetme!” diye eklemiş.</p>

  <p>Sultan Nurü’l-Hüda, Hasan’ın bu sözlerini işitince, bir saat kadar düşünmüş. Sonra başını kaldırarak Hasan’a “Sana layık olduğun cezanın ne olması gerektiğini epeyce düşündüm. Ama gözüpekliğini cezalandırmaya yetecek bir yol bulamadım!” demiş. Bunu duyan yaşlı kadın, korkusunu yenerek sultanın ayaklarına kapanmış, ve giysisinin eteğini başına sararak ona “Ey yüce sultan...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz onuncu gece olunca, demiş ki:</i></p>

  <br/>

  <p>Bunu duyan yaşlı kadın, korkusunu yenerek Sultan’ın ayaklarına kapanmış; ve giysisinin eteğiyle başını sararak ona “Ey yüce sultan, seni yetiştirmiş olan süt annen sıfatıyla artık kendisinin pek belalara uğramış, tehlikeli serüvenler geçirmiş bir yabancı olduğunu anladığına göre, onu cezalandırmakta pek acele etmemeni rica ediyorum. Talihin ona bağışladığı uzun ömür sayesinde ancak bu belalara katlanabilmiş. Ve ey sultan, senin büyüklüğüne ve soyluluğuna da onu bağışlaman ve konukseverlik hukukunu onun yüzünden çiğnememen yaraşır! Dahası, derim ki, onu bu ölümcül girişime atan da sadece aşktır ve âşıkların mazur tutulmaları gerekir. Ve nihayet, ey sultanım ve başımızın tacı, bu denli güzel bir delikanlıdan gelip sana söz açmışsam, insanoğulları arasında, onun gibi şiirler düzenlemeyi ve doğaçlamadan gazel okumayı hiç kimsenin bilmemesindendir. Bu söylediklerimi denetlemek için yüzünü açıp ona göstermen yetecektir; göreceksin güzelliğini nasıl ululayacaktır!” demiş. Yaşlı kadının bu sözlerini duyan sultan gülümsemiş ve “Gerçekte, işin tamamlanması için zaten bir bu eksikti!” demiş. Ama, Sultan Nur, davranışındaki katılığa karşın ta içinden Hasan’ın güzelliği karşısında gizlice sarsılmış ve onun yeteneklerini denemek için dizelerini dinlemeyi istemesi kadar, bunu genellikle izleyecek şeyleri de görmeyi çok istiyormuş. Bu yüzden sütanasının sözlerine kendini kaptırmış gibi yapıp başındaki örtüyü kaldırmış ve yüzünü açığa çıkarmış.</p>

  <p>Bunu gören Hasan, sarayı sarsan büyük bir haykırış koparmış; ve bilinçsiz yere düşmüş. Yaşlı kadın gerekli özeni gösterip onu kendine getirmiş; sonra da kendisine “Neyin var, oğlum? Bu denli alt üst olacak ne gördün ki?” diye sormuş. Hasan da “Ah! Ne mi gördüm? Ya Allah! Sultan ya eşimin ta kendisi ya da ikiye ayrılmış bir baklanın parçalarının benzeştiği gibi eşime benziyor!” diye yanıt vermiş. Sultan da, bu sözleri işitince, öylesine gülmüş ki, yan tarafına düşmüş ve “Bu genç adam delinin biri! Benim karısı olduğumu söylüyor! Vallahi, acaba ne zamandan beri bakireler erkeklerin yardımı olmadan çocuk doğuruyor? Yoksa havadan mı tohum kapıyorlar?” demiş. Sonra Hasan’a dönüp gülerek ona “Söyle bakayım, güzel çocuk, ben ne bakımdan senin karına benziyorum, ne bakımdan benzemiyorum? Çünkü görüyorum ki, sen benim hakkımda büyük bir kararsızlığa düşmüşsün!” demiş. O da “Ey şahların sultanı, büyüklerin küçüklerin sığınağı, beni çıldırtan senin güzelliğindir! Karıma, yıldızlardan da parlak gözlerin, cildinin tazeliği, yanaklarının pembeliği, güzel göğüslerinin dikliği, sesinin tatlılığı, endamının inceliği ve yeğniliği ve örtü altında bulundukları için artık sayamayacağım diğer yanların bakımından çok benziyorsun. Ama güzelliklerine çok büyük bir özenle bakılınca, seninle onun arasında, sadece benim sevdalı gözlerimin seçebileceği bir ayrım görüyorum; bunu da sana sözle anlatamam!” diye yanıt vermiş.</p>

  <p>Sultan Nurü’l-Hüda, Hasan’ın bu sözlerini işitince onun yüreğinin kendisine hiç bağlanmayacağını anlamış; ve bundan dolayı ona karşı şiddetli bir öfke duymuş; ve kendi kendine kız kardeşleri olan sultanlardan hangisinin, babaları şahın onayı olmadan, Hasan’ın karısı olduğunu bulmak için yemin etmiş! Ve kendi kendine “Böylece hem Hasan’dan hem de karısından, haklı kızgınlığımı doyurmak için öç alacağım!” diye düşünmüş. Ama bu düşünceleri ruhunun derinliğinde gizlemiş; ve yaşlı kadına dönerek ona “Ey sütanne, git çabucak her birini oturduğu adada görerek altı kız kardeşimi bul! Kendilerini, beni ziyaret etmelerinden bu yana, iki yıldır görmediğimden dolayı özlemlerinin ruhumda biriktiğini söyle ve benim adıma onları görmek istediğimi bildir ve hepsini buraya getir! Ama olup bitenden ya da aramızda karısını aramaya gelmiş genç bir yabancının bulunduğundan onlara tek bir söz etmemeye de özen göster! Git ve sakın gecikme!” demiş.</p>

  <p>Yaşlı kadın sultanın niyetlerinden hiçbir kuşkuya düşmeksizin şimşek gibi saraydan çıkarak Nurü’l-Hüda’nın kardeşleri olan altı sultanın oturdukları adalara doğru uçup gitmiş ve pek sıkıntı çekmeden, kolayca bunlardan beşinin kendisini izlemesini sağlamış. Ama en genç sultanın babası ecinniler şehinşahı ile oturduğu yedinci adaya ulaşınca Nurü’l-Hüda’nın arzusunu kabul ettirmede epeyce zahmet çekmiş. Gerçekten, en genç sultan, yaşlı kadının bildirisini duyunca, Mızraklılar Anası ile ablasını ziyarete gitmek üzere babasından izin isteyince, şah, bu istekten dolayı heyecanın sınırında heyecanlanmış; ve “Ah! Yüreğimin yeğlediği sevgili kızım, içimde bana, bu saraydan bir kez ayrılırsan, seni bir daha göremeyeceğimi söyleyen bir his var! Ve zaten, bu gece sana anlatmak istediğim bir rüya gördüm. Bil ki, kızım, ey gözlerimin bebeği...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz on birinci gece olunca, demiş ki:</i></p>

  <br/>

  <p>“Bil ki kızım, ey gözlerimin bebeği, bu gece bir rüya uykumu bastırdı ve yüreğimi sıkıştırdı. Gerçekte, rüyamda, bütün gözlerden gizlenmiş, ama zenginliği benim gözlerime serilen bir hazinede dolaşıyor, gördüğüm her şeyi hayranlıkla izliyordum; ama bakışlarım tüm geri kalanların ortasında harika bir ışıkla parıldayan yedi taş üzerinden ayrılmıyordu. Ama bunların en küçüğü, en güzel ve en çekici olanıydı. Onu daha iyi seyretmek ve bakışlardan korumak için elime aldım; yüreğimin üzerinde tutarak sıktım; ve yanımda taşıyarak hazineden dışarı çıktım. Onu gözümden bile esirgeyerek taşırken, güneş ışığı altında ansızın olağandışı ve bizim adalarımızda görülmeyen türden bir kuş, üzerime saldırdı ve değerli taşı elimden kaparak uçup gitti. Ben şaşkınlık ve en acı kederler içinde orada öylece kalakaldım. Ve uyandığımda, rüya yorumcularını çağırttım ve onlardan uykuda gördüğüm bu rüyanın yorumunu sordum. Bana ‘Şahımız, yedi değerli taş senin yedi kızındır. Ve en küçük olan ve elinden bir kuşun kapıp kaçırdığı değerli taş, senin sevecenliğinden zorla koparılacak olan küçük kızındır!’ dediler. Bundan dolayı, kızım, şimdi senin Mızraklılar Anası ve kardeşlerinle birlikte kız kardeşin Nurü’l-Hüda’nın yanına gitmek üzere uzaklaşmana izin vermekten korkuyorum; çünkü, ister giderken, ister dönerken, yolculukta başına can sıkıcı bir olay gelebilir mi, bilmiyorum!” diye haykırmış. Görkem de, çünkü bu kız, Hasan’ın karısının ta kendisi imiş “Ey hükümdarım ve babam büyük şah, herhalde ablam Nurü’l-Hüda’nın benim için bir şölen hazırlamış bulunduğunu ve beni büyük bir sabırsızlıkla beklemekte olduğunu bilmiyor değilsin. Ve işte, iki yıl var ki, istediğim izni almaksızın gidip onu görmeyi düşünüp duruyorum; şimdi kendisinin benim davranışımdan hoşnut olmamak için her türden nedeni olacaktır. Ama ben hiçbir şeyden korkmam, babacığım! Sonra unutma ki, yoldaşlarımla uzaklara yaptığım bir yolculuk sırasında beni sonsuza dek yitirdiğini sanmış ve yasımı tutmuştun. Öyleyken hiçbir güçlükle karşılaşmadan ve sağlık içinde geri döndüm! Aynı şekilde bu kez de, en çok bir ay uzaklaşacak ve bu sürenin sonunda, Tanrı isterse, geri döneceğim! Zaten kendi ülkemizden uzaklaşacak olsam, endişeni anlardım; ama burada, adalarımızda, hangi düşmandan kuşkulanırım? Vak Vak Adası’na Bulutlu Dağ’ı, Mavi Dağları, Kara Dağları, Yedi Vadileri, Yedi Denizleri ve Beyaz Kâfur ülkesini aşıp canını yollarda yitirmeden kim gelebilir? Artık tüm kaygıları yüreğinden kov, babacığım, gözlerini serinlet ve yüreğini bütün tut!” diye yanıt vermiş.</p>

  <p>Ecinnilerin şahı kızının bu sözlerini duyunca, içinden gelmese de, ona, kız kardeşinin yanında sadece birkaç gün kalacağı sözünün verdirerek, kızının ayrılmasına rıza göstermiş. Yanına da bin amazonluk bir maiyet birliği katmış ve onu sevecenlikle kucaklayıp öpmüş. Görkem de, ondan izin almış ve varlıklarından kimsenin haberi olmadığı bir yerde güven içinde bulundurduğu çocuklarını görüp kucakladıktan sonra iki sadık kölesine emanet ederek, Nurü’l-Hüda’nın hükmettiği adaya giden yaşlı kadınla kız kardeşlerini izlemiş.</p>

  <p>Nurü’l-Hüda kız kardeşlerini kabul etmek üzere gözleri, gagası ve pençeleri yakut ve zümrütten altın kuşlarla süslenmiş kırmızı ipek bir giysiye bürünerek, süs ve taşlarla ağırlaşmış olarak kabul salonundaki tahtına oturmuş bulunuyormuş. Önünde de Hasan ayakta duruyormuş; sağında sıyrılmış kılıçlarıyla genç kızlar sıralanmış imiş; solunda da ucu sivri mızraklar taşıyan genç kızlar varmış.</p>

  <p>Tam o sırada Mızraklılar Anası altı sultanla birlikte çıkagelmiş ve buluşma talep etmiş. Sultanın emriyle ilkin içeriye altı kızın Irkın Asaleti<a href="../Text/dipnot.xhtml#Footnote0291" id="Feedback0291"><sup>[291]</sup></a> adındaki en büyüğü girmiş. O da mavi ipekli bir giysiye bürülüymüş ve Nurü’l-Hüda’dan da güzelmiş. Tahta kadar ilerlemiş, onun uğruna ayağa kalkan ablasının elini öpmüş; o da kendisini yanına oturtmuş. Sonra Hasan’a dönüp ona “Söyle bana ey âdemoğlu, senin karın bu mu?” demiş. Hasan da “Vallahi, hanımım, bu hatun yükselen ay gibi hayranlık uyandırıcı ve güzel; kömürsü saçları, hoş yanakları, gülen ağzı, dimdik göğüsleri, narin eklemleri, ince bilekleri var; onu şiirle ululamak için derim ki:</p>

  <div class="gir1">
    <p>Mavilere bürünmüş ilerlerken, göğün maviliğinden kopmuş bir parça sanırlar onu.</p>

    <p>Dudaklarında bir bal kovanı taşır, yanaklarında da gül tarhı! Vücudu yaseminin taç yapraklarından örülmüştür.</p>

    <p>Onun dimdik ince boyunu ve anıtsal kalçasını görünce, kıpırdayan bir kum yığını üzerindeki bir kamış sanırsınız!</p>
  </div>

  <p>Onu ben, işte böyle görüyorum, sultanım! Ama onunla karım arasında dilimin anlatmak istemediği bir ayrım var!” demiş.</p>

  <p>Bunun üzerine Nurü’l-Hüda, yaşlı sütanaya ikinci kız kardeşini içeri sokması için işareti vermiş. Bu genç kız da, kayısı rengi bir giysiye bürünmüş olarak içeri girmiş. Bu sultan da ilkinden daha güzelmiş; adı da Konutun Serveti<a href="../Text/dipnot.xhtml#Footnote0292" id="Feedback0292"><sup>[292]</sup></a> imiş. Kız kardeşi onu kucakladıktan sonra, bir öncekinin yanına oturtmuş ve Hasan’a, onun kişiliğinde karısını tanıyıp tanımadığını sormuş. Hasan da...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz on ikinci gece olunca, demiş ki:</i></p>

  <br/>

  <p>... Ve Hasan’a onun kişiliğinde karısını tanıyıp tanımadığını sormuş. Hasan da “Hanımım, bu kız kendisine bakanların aklına ziyan verir ve yanına yaklaşanların yüreklerini zincire vurur; ve onun bana esinlediği dizeler şunlardır:</p>

  <div class="gir1">
    <p>Bir kış gecesindeki yaz mehtabı, senin gelişin kadar güzel değildir, ey genç kız!</p>

    <p>Topuklarına kadar uzanan saçlarının kara örgüleri ve alnını kuşatan kara alınlıklar sana</p>

    <p>‘Gecenin kanatlarıyla şafağı karartırsın!’ demeye zorlar beni; ama sen ‘Hiç de değil! Sadece bir bulut ayı örtmektedir!’ diye yanıt verirsin!</p>
  </div>

  <p>İşte onu böyle görüyorum, sultanım! Ama onunla karım arasında, dilimi sana tanımlarken beni alıkoyan bir ayrım var!” demiş. O zaman Nurü’l-Hüda Mızraklılar Anası’na üçüncü kız kardeşini çabucak içeri almasını işaret etmiş. Bu sultan içeriye nar çiçeği renginde bir ipek giysiye bürünmüş olarak girmiş; bu da ilk ikisinden daha güzelmiş; ve Gecenin Işığı<a href="../Text/dipnot.xhtml#Footnote0293" id="Feedback0293"><sup>[293]</sup></a> adını taşıyormuş. Kız kardeşi onu kucakladıktan sonra, bir öncekinin yanına oturtmuş ve Hasan’a onda eşini bulup bulmadığını sormuş. Hasan da “Ey sultanım ve başımın tacı, kuşkusuz bu sultan en bilge kişilerin bile aklını başından alır ve onun hakkındaki hayranlığım bana şu dizeleri doğaçtan söyletiyor:</p>

  <div class="gir1">
    <p>Sen salınıp geçersin, ey zarafet dolu kız, ceylan gibi yeğni! Ve kirpiklerin her kıpırdanışında ölümcül oklar fırlatır!</p>

    <p>Ey güzellik güneşi, görünüvermen yeri göğü ışığa boğar, gözden kaybolman da evrene karanlık yayar.</p>
  </div>

  <p>“Ey zamanın sultanı, işte onu böyle görüyorum! Ama yine de ruhum, hatları ve yürüyüşü son kertede benzemesine karşın, onda karımı tanımayı reddediyor!” demiş. O zaman yaşlı amazon Nurü’l-Hüda’nın bir işareti üzerine, dördüncü kız kardeşi içeri sokmuş; adı Göğün Temizliği<a href="../Text/dipnot.xhtml#Footnote0294" id="Feedback0294"><sup>[294]</sup></a> olan genç kız, üzerinde enine boyuna süsler olan sarı bir giysiye bürünmüş imiş. Nurü’l-Hüda kız kardeşini kucaklamış ve onu ötekilerin yanına oturtmuş. Hasan da onu görerek şu dizeleri doğaçlamadan söylemiş:</p>

  <div class="gir1">
    <p>Mutlu bir gecede dolunay gibi ortaya çıktı; büyülü bakışları yolumuzu aydınlattı.</p>

    <p>Gözlerinin ateşinde ısınmak için yanına yaklaşsam; onu savunan iki nöbetçi olan granit kayalar gibi dik ve sert göğüsleriyle karşılaşınca hemen uzaklaşırım!</p>
  </div>

  <p>“Uzun soluklu bir gazelle tanımlamamı isteseler de onu tümüyle anlatamam. Bununla birlikte, sultanım, birçok noktadan benzerlikler çarpıcı olsa da, onun, benim eşim olmadığını sana söylemeliyim!” demiş. Bunun üzerine Nurü’l-Hüda, adı Akşafak olan beşinci kız kardeşin kalçalarını oyanatarak içeri girdiğini görmüş; kız, bir beng dalı kadar bükülgen ve genç bir karaca kadar yeğniymiş. Ablasını kucakladıktan sonra, kız kardeşlerinin yanında kendisine ayrılan yere oturmuş; ve altın işlemeli yeşil giysisinin kıvrımlarını düzeltmiş. Hasan da onu görerek şu dizeleri doğaçtan söylemiş.</p>

  <div class="gir1">
    <p>Kırmızı narçiçeği yeşil yapraklarıyla, senin bu güzelim gömleğine büründüğünden daha iyi örtünemez;</p>

    <p>Eğer sana ‘Senin gün gibi parlak yüzüne bunca uyan bu giysi nedir?’ diye sorarsam; bana ‘Onun adı falan yok, benim gömleğimdir!’ diye yanıt verirsin.</p>

    <p>Ben de ‘Ey onun bunca ölümcül yaralar açan harika gömleği, sana yürek yarası gömlek adını vereceğim!’ diye haykıracağım!</p>

    <p>Ey genç kız, sen kendi başına daha harika değil misin? İnsan gözlerini kamaştırman için ayağa kalkarsan, narin bacakların sana, ‘Otur! Otur! Bizi izleyen şey taşımaya gücümüz yetmeyecek kadar ağırdır!’ der.</p>

    <p>O zaman kalkıp ilerlersem, sana ateşli sözlerle yalvararak, güzelliğin bana ‘Yap yapacağını!’ der; oysa tam ben hazırlanırken, utancın ‘Sakın ha! Sakın ha’ der!</p>
  </div>

  <p>Hasan bu dizeleri okuyup bitirince, orada bulunanların hepsi onun yeteneğine hayran olmuş; ve sultanın kendisi, hıncına karşın, ona hayranlığını göstermekten kendini alıkoyamamış. Hasan’ın koruyucusu yaşlı amazon da, işlerin bu mutlu dönüşümünden yararlanarak, intikamcı sultanın lütuflarını Hasan’a yöneltmek için bir denemede bulunmayı kararlaştırarak, ona “Ey sultanım, sana bu genç adamın şiir söylemedeki hayranlık verici yeteneğinden söz ederken yanılıyor muymuşum? Doğaçtan söylemedeki zarafeti ve ölçülülüğü yerinde değil mi? Dolayısıyla senden girişimindeki gözüpekliği tümden unutmanı ve şenliklerde ve törenler dolayısıyla yeteneğinden yararlanmak üzere şair olarak onu kendine bağlamanı rica ediyorum!” demiş. Ama sultan “Evet! Ama önce deneyi tamamlamak istiyorum! Çabucak en küçük kız kardeşimi içeri sok...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz on üçüncü gece olunca, demiş ki:</i></p>

  <br/>

  <p>“Evet! Ama önce deneyi tamamlamak istiyorum. Çabucak en küçük kız kardeşimi içeri sok!” demiş. Ve yaşlı kadın dışarı çıkıp kısa bir süre sonra adı Dünya Süsü olan, aslında Görkem’den başkası olmayan en genç kız kardeşi elinden tutarak geri dönmüş!</p>

  <p>Ey Görkem, sen öylece, süsleri ve yalancı örtüleri hor görerek ve sırf kendi güzelliğine bürünerek içeri gireceksin! Ama adımlarına kim bilir hangi uğursuz baht eşlik edecek! Bahtın kitabında kendi hakkında neler yazılı olduğunu hiç bilmeden onu görmezliğe geliyorsun!</p>

  <p>Salonun ortasında ayakta durmakta olan Hasan, Görkem’in içeri girdiğini görünce, büyük bir çığlık atarak duygudan yoksun, yere düşmüş. Ve Görkem, bu çığlığı duyarak dönüp bakınca Hasan’ı tanımış. Çok uzaklarda sandığı kocasını görmenin etkisiyle boylu boyunca yere devrilmiş.</p>

  <p>Bunu gören Sultan Nurü’l-Hüda, Hasan’ın karısı olanın bu kız kardeşi olduğunu anlamış ve artık kıskançlığını ve öfkesini daha fazla saklayamamış. Ve amazonlarına “Alın götürün bu âdemoğlunu ve onu kentin dışına atın!” diye haykırmış! Muhafızlar da buyruğu yerine getirmişler ve Hasan’ı alıp kent dışına, kıyıya atmaya götürmüşler. Sonra sultan, baygınlığından ayılan kız kardeşine dönmüş ve ona “Ey sefihe! Nasıl oldu da bu âdemoğlunu tanıdın? Ve ne oldu, hangi suçlu ilişkiye girdin onunla? Yalnız babanın ve ailenin rızasını almadan evlenmekle kalmadın; kocanı ve evini de terk ettin! Böylece soyunu ve ırkının asaletini alçalttın. Bu pislik ancak kanla yıkanır!” diye haykırmış. Sonra kadınlarına dönmüş “Bir merdiven getirin, bu suçluyu uzun saçlarından buna bağlayın ve kan çıkıncaya kadar onu değnekle dövün!” diye haykırmış. Sonra kız kardeşleriyle birlikte toplantı salonundan çıkmış ve odasına gidip şah babasına bir mektup yazarak ona, bilinen tüm ayrıntılarıyla Hasan ile Görkem’in öyküsünü anlatmış ve tüm ecinni taifesi üzerine sıçrayan utancı da açıklayarak suçlu kıza vermek istediği cezadan da söz etmiş. Ve babasından kendisine, suçlu kız kardeşi hakkında verilecek kesin ceza hakkında görüşlerini en kısa zamanda bildirmesini dileyerek mektubunu bitirmiş. Ve mektubu ayağına çabuk bir haberciye vermiş, o da çabucak onu şaha götürmeye gitmiş.</p>

  <p>Şah, Nurü’l-Hüda’nın mektubunu okuyunca, en küçük kızının davranışından dolayı öfkenin sınırında öfkelenerek, dünya gözünün önünde kararmış ve büyük kızına, işlenen suçla kıyaslanınca verilecek her türlü cezanın hafif olacağını yazmış; hatta suçlunun öldürülmesini bile düşünmüş; ama bu fikri, bilgeliği ve adalete olan inancı yüzünden yürürlüğe sokmaktan kaçınarak terk etmiş.</p>

  <p>Böylece kız kardeşinin ellerine terk edilen Görkem, saçlarından bağlandığı merdivende inleyerek cezasını beklerken, kıyıya atılmış olan Hasan, sonunda ayılmış; ama bu, ona, sadece, felaketinin ağırlığını düşündürmeye yaramış. Artık ne umut edebilirmiş? Şimdi artık onu kimse kurtaramazmış, acaba ne yapsınmış ve bu lanetli adadan nasıl kurtulabilirmiş? Umutsuzluğun pençesinde ayağa kalkmış; hâlâ da dertlerine bir çare bulmak ümidiyle deniz kıyısı boyunca koşmaya başlamış. İşte tam o sırada şairin şu dizeleri aklına gelmiş:</p>

  <div class="gir1">
    <p>Sen annenin karnında sadece bir tohumken, bahtını adalet anlayışıma göre şekillendirdim ve onu düşlememe göre yönettim.</p>

    <p>Bırak, ey yaratık, olaylar kendi yolunu izlesin: onlara karşı çıkamazsın!</p>

    <p>Eğer ters talih başına çökerse, onu geri çevirmek için bırak bahtın özen göstersin!</p>
  </div>

  <p>Bu bilgelik öğüdü bir parça Hasan’ın cesaretini canlandırmış ve baygınlığı sırasında neler olduğunu ve neden kıyıya bırakılmış olduğunu bulmaya çalışarak kumsalda rasgele dolaşmaya başlamış. Ve böylece düşünüp dururken, kumsalda büyük yumruk vuruşlarıyla dövüşen on iki yaşlarında iki amazon kıza rastlamış. Ve onlardan pek uzakta olmayarak, yere atılmış ve üzerine şekiller ve yazılar çizilmiş bir deri başlık görmüş. Ve bu küçük kızlara yaklaşarak onları ayırmaya çalışmış; ve dövüşmelerinin nedenini sormuş. Onlar da bu başlığa sahip olmak için dövüştüklerini söylemişler. Bunun üzerine Hasan, onlara, kendisini hakem seçmek isteyip istemediklerini ve başlığa kimin sahip olması gerektiği hakkında vereceği karara uyup uymayacaklarını sormuş. Küçük kızlar razı olunca, Hasan başlığı yerden alıp onlara “Pekâlâ! Havaya bir taş atacağım; onu kim bulup getirirse başlık onun olacak...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz on dördüncü gece olunca, demiş ki:</i></p>

  <br/>

  <p>“Pekâlâ! Havaya bir taş atacağım; onu kim bulup getirirse başlık onun olacak!” demiş. Küçük amazonlar da “Çok güzel bir fikir!” demişler. Bunun üzerine Hasan yerden bir çakıl taşı bulmuş ve onu tüm gücüyle uzağa fırlatmış. Hasan, denemek üzere başlığı kafasına koymuş ve beklemiş. Birkaç dakika sonra küçük kızlar geri gelmişler ve çakılı bulan kız “Sen nerdesin ey âdemoğlu? Kazanan benim!” diye haykırmış; ve Hasan’ın bulunduğu yere kadar gelmiş; her yana bakınmış ama Hasan’ı görememiş. Kız kardeşi de her doğrultuda yöresine bakınmış; ama o da bir şey görememiş. Hasan kendi kendine “Kör falan değil bu küçük amazonlar! Öyleyse nasıl oluyor da beni göremiyorlar?” diye sormuş. Ve onlara “Ben buradayım, gelsenize!” diye haykırmış. Genç kızlar da sesin geldiği doğrultuda bakınmışlar; ama Hasan’ı görememişler; ve korku duyarak ağlamaya başlamışlar. Hasan onların yanına yaklaşmış ve omuzlarını tutarak onlara “Ben işte buradayım! Neden ağlıyorsunuz yavrularım?” demiş. Kızlar başlarını kaldırmışlar, ama Hasan’ı görememişler. Ve o zaman öylesine korkmuşlar ki, büyük çığlıklar kopararak, sanki kötü niyetli ecinniler tarafından izleniyorlarmış gibi, tüm güçleriyle koşmaya başlamışlar. O zaman Hasan kendi kendine “Artık hiç kuşku yok! Bu başlık büyülü! Onun büyüsü, başında taşıyanı görünmez kılmaktır!” demiş. Ve kendi kendine “Bunu bana Allah gönderdi! Bu başlık kafamda oldukça kimseye görünmeden koşup karımı bulma gücünü elde ederim!” diyerek sevinçten oynamaya başlamış. Ve hemen kente dönmüş ve bu başlığın erdemini daha iyi denemek için, etkisini yaşlı amazonun önünde anlamak istemiş. Ve onu her yanda arayarak sonunda sultanın emriyle sarayın bir odasında zincirlenerek duvardaki bir halkaya bağlanmış olarak bulmuş. O zaman, gerçekten görünmez olup olmadığından güven duymak için üzerinde porselen kapların sıralandığı bir dolaba yaklaşmış ve en büyük kabı yere düşürmüş; kap gidip yaşlı kadının ayakları yöresinde kırılmış. Kadın, bunu, Nurü’l-Hüda’nın buyruğunda olan kimi kötü ruhlu ecinninin bir marifeti sanmış; ve korkunç bir feryat koparmış. Ve büyülü sözler fısıldayarak “Ey ifrit, Süleyman’ın mühründe yazılı olan isimler uğruna, bana adını söylemeni istiyorum!” demiş. Hasan da “Ben ifrit falan değilim, senin koruduğun Hasan el-Basri’yim! Ve seni kurtarmaya geldim!” diye yanıt vermiş. Bu sözleri söyleyerek ve başından büyülü başlığı çıkararak kendini gösterip tanıtmış. Yaşlı kadın da “Ah! Lanet olsun sana, ey bahtsız Hasan! Bilmiyor musun ki, sultan seni kendi gözleri önünde öldürtmediği için çoktan pişman oldu! Ve seni buldurmak için tüm kölelerini, seni ölü veya diri kim bulup getirirse bir kental<a href="../Text/dipnot.xhtml#Footnote0295" id="Feedback0295"><sup>[295]</sup></a> altın vereceği vaadiyle her yanda aramakla görevlendirdi. Dolayısıyla bir an bile kaybetme, başını kurtar ve kaç!” diye haykırmış. Sonra da sultanın kardeşini öldürmek için, ecinniler şahının rızasını alarak ne denli müthiş işkenceler hazırladığını Hasan’a anlatmış. Ama Hasan “Tanrı onu ve hepimizi bu zalim sultanın elinden kurtaracaktır! Bak şu başlığa! Sihirli bir başlık! Ve onun sayesinde her yanda görünmeden dolaşabiliyorum!” diye yanıt vermiş. Yaşlı kadın da “Ölülerin kemiklerine can veren ve bizim kurtuluşumuz için sana bu başlığı gönderen Tanrı’ya şükürler olsun, ey Hasan! Çabucak beni kurtar ki, karının hapsolunduğu zindanı sana göstereyim!” diye haykırmış. Hasan yaşlı kadının bağlarını kesmiş, onu elinden tutup kendi başını da sihirli başlıkla örtmüş. O anda ikisi birden görünmez olmuşlar. Yaşlı kadın onu karısı Görkem’in saçları bir merdivene bağlı olarak ve her an işkence içinde ölümü bekleyerek yattığı zindana götürmüş. Hasan onun şu dizeleri mırıldandığını duymuş:</p>

  <div class="gir1">
    <p>Gece karanlık ve hüzünlüdür yalnızlığım! Ey gözlerim, bırak gözyaşlarımın pınarı aksın! Sevgilim benden uzakta! Yüreğim ve umudum onunla çekip gittiğine göre, bana umut nereden gelebilir!</p>

    <p>Akın gözyaşlarım, akın gözlerimden! Ama ne yazık ki, içimi yakan ateşi asla söndürmeyi başaramazsınız! Ey kaçan âşık, hayalin yüreğimde gömülü ve mezar kurtları da onu oradan sökemezler!</p>
  </div>

  <p>Hasan da, karısında büyük bir heyecan yaratmaktan sakınarak birdenbire ortaya çıkmak istememesine karşın sevgilisi Görkem’i işiterek ve görerek, artık daha fazla yüreğini parçalayan acılara dayanamamış ve başlığını kaldırarak karısına doğru atılıp onu kollarına almış. Karısı onu tanımış ve bağrında bayılmış. Hasan, yaşlı kadının yardımıyla karısının bağlarını kesmiş ve onu yavaşça kendine çekmiş, onu dizlerine oturtmuş ve elleriyle yelpazeleyerek kendine getirmiş. Karısı gözlerini açıp ona, yanağında gözyaşlarıyla “Sen gökten mi indin, yoksa toprağın bağrından mı çıktın, kocacığım? Ama ne yazık, ne yazık ki, talihe karşı gelemeyiz! Yazılan şey başa gelmelidir! Bunun için, seni bulmalarından önce çabucak uzaklaş da, bırak bahtım kendi yolunu sürdürsün; sen de nereden geldinse oraya dön! Seni de kız kardeşimin kıyıcılığına kurban edilmiş görmenin acısını tatmama neden olmaman için!” demiş. Ama Hasan “Sevgilim, gözlerimin nuru, ben buraya seni kurtarmaya ve benimle birlikte bu kıyıcı ülkeden uzak olan Bağdat’a götürmeye geldim!” diye yanıt vermiş. Ama karısı “Ah Hasan, daha ne kadar ihityatsız davranacaksın? Lütfen çekil artık ve kendi acılarıma seninkileri de ekleme!” diye haykırmış. Ama Hasan “Ey Görkem, ruhum, bil ki ben bu saraydan ancak seninle ve şurada gördüğün koruyucum iyi yürekli halayla birlikte çıkarım. Bana hangi araçla bu işi göreceğimi sorarsan işte bu başlıkla...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama altı yüz on beşinci gece olunca, demiş ki:</i></p>

  <br/>

  <p>“... Hangi araçla bu işi göreceğimi sorarsan, işte bu başlıkla!” diye yanıt vermiş. Ve Hasan ona sihirli başlığı göstermiş; onun önünde deneme yaparak başlığı kafasına geçirir geçirmez ortadan kaybolmuş; sonra ona Tanrı’nın onu, kurtulmaları için nasıl yoluna çıkardığını anlatmış! Görkem de, yanakları sevinç ve pişmanlık gözyaşlarıyla kaplı, Hasan’a “Ah! Çektiğimiz tüm dertler, senden izinsiz Bağdat’taki konutu terk etmemden ortaya çıktı. Sevgilim, lütfen hakettiğim sitemlerden beni bağışla! Çünkü şimdi anlıyorum ki, bir kadın, kocasının değerini bilmelidir! Kusurumu affet! Tanrı önünde ve senin önünde bağışlanmak diliyorum. Tüylü giysiyi yeniden görünce, ruhumun onu dolduran heyecana karşı duramayışı belki biraz özür sayılır, bağışlanmam için!” demiş. Hasan da “Vallahi! Ey Görkem, asıl ben suçluyum; seni Bağdat’ta tek başına bıraktığım için... Oradan her ayrıldığımda seni de yanıma almalıydım! Ama gelecekte bu hep böyle olacak, emin olabilirsin!” diye yanıt vermiş. Ve bu sözleri söyleyerek onu omzuna almış, aynı şekilde yaşlı kadının da elinden tutmuş ve kafasını başlıkla örtmüş. Böylece üçü de görünmez hale gelmişler; saraydan çıkmışlar ve Nâsır ile Mansur’un saklı bulunduğu yedinci adaya doğru yola koyulmuşlar.</p>

  <p>Hasan çocuklarını sağ salim görmekle heyecanın sınırına ulaşmış olmakla birlikte sevecenlik taşkınlıklarıyla zaman yitirmek istememiş; iki küçüğü yaşlı kadına teslim etmiş; o da bunların her birini birer omzuna ata biner gibi oturtmuş. Sonra, Görkem kimseye görünmeden hepsine yeni üç tüy giysi almayı başarmış; bunları giyinmişler. Sonra üçü de elele tutuşarak hiç üzülmeden Vak Vak Adası’nı terk edip Bağdat’a doğru uçmuşlar.</p>

  <p>Tanrı onlara güvenlik sağladığından küçük konaklamalarla bir sabah Barış Kenti’ne ulaşmış ve konutlarının taraçasında yere inmişler ve oradan kederlerin ve tedirginliklerin epey zamandır hasta ve neredeyse kör ettiği Hasan’ın zavallı annesinin bulunduğu salona inmişler. Hasan bir an için kapıyı dinlemiş; ve içeriden gelen, kadının inleyen ve umutsuzluk saçan sesini duymuş; sonra kapıyı çalmış; yaşlı kadın “Kapıda kim var?” demiş. Hasan “Anneciğim, açtığı yaraları onarmak isteyen talih kapında!” diye yanıt vermiş.</p>

  <p>Bu sözleri işiten Hasan’ın annesi, bunun bir düş mü yoksa gerçek mi olduğunu bir türlü anlayamayarak zavallı bacaklarıyla kapıyı açmaya koşmuş; ve karşısında oğlu Hasan ile eşini, torunlarını ve onların ardında sessizce duran yaşlı amazonu görmüş. Duyduğu heyecan ona çok ağır geldiğinden kapıdakilerin kollarına baygın düşmüş. Hasan onu gözyaşlarıyla yıkayarak kendine getirmiş ve yavaşça bağrına basmış. Görkem de ona doğru ilerlemiş; ve kendini uçma içgüdüsüne kaptırdığından dolayı özürler dileyerek onu binlerce okşayışla sarmış. Sonra Mızraklılar Anasını öne sürerek onu, koruyucuları ve kurtuluşlarının nedeni olarak kendisine tanıtmışlar. Ve o sırada Hasan annesine başına gelen harika serüvenlerin tümünü anlatmış. Onları burada tekrarlamanın yararı yor. Ve hepsi birden birleşmelerini sağlayan Yüce Tanrı’ya şükretmişler.</p>

  <p>Ve o zamandan sonra en zevkli ve en mutlulukla dolu bir hayat yaşamışlar. Ve her yıl birlikte, kervan halinde, büyülü dümbelek sayesinde Hasan’ın kardeşleri olan yedi sultanı, Bulutlu Dağ üzerindeki yeşil tepecikteki sarayda ziyaret etmişler.</p>

  <p>Ve böylece zevk ve sevincin acımasız Yıkıcısı onları ziyaret edinceye kadar birçok yıl geçirmişler! Biz, görünen görünmeyen varlıklara egemen olan, ölümü hiç tanımaksızın Canlı ve Sürekli olana övgüler yağdıralım ve zaferler dileyelim!</p>

  <br/>

  <p><i>Şehrazad, bu harika öyküyü anlatıp bitirince, küçük Dünyazad, onun boynuna sıçramış ve onu dudaklarından öpmüş. Ve ona “Ablacığım, bu öykü ne kadar harika ve zevkle doluydu. Ve ne kadar hoş ve tatlıydı! Ah! Bilsen Gül Goncası’nı ne çok sevdim ve onu da Hasan’ın, Görkem ile aynı zamanda eş olarak almayışına ne çok üzüldüm!” demiş. Şah Şehriyar da “Şehrazad, bu şaşırtıcı bir öykü!” demiş. Ve bana neredeyse, yarın yerine getirmek istediğim birçok şeyi unutturuyordu!” demiş. Şehrazad ona “Evet, ey şah, ama sana anlatmak istediğim</i> Tarihsel Yellenme <i>hakkındaki öyküyle kıyaslanınca hiçbir şey değil!” demiş. Şah Şehriyar da “Sen ne diyorsun, Şehrazad? Benim bilmediğim bu tarihsel yellenme nedir?” deyince, Şehrazad “Eğer hâlâ hayatta kalırsam, ben de şaha onu anlatmak istiyordum!” demiş. Şah Şehriyar kendi kendine “Bu söylediği konuda beni aydınlatmadıkça kuşkusuz onu öldürtmeyeceğim!” demiş.</i></p>

  <p><i>Şehrazad o anda sabahın belirdiğini görmüş ve yavaşça susmuş.</i></p>

  <p><i>Ama altı yüz on altıncı gece olunca, demiş ki:</i></p>

  <p><i>“Bu küçük öykü bize</i> Nezaket Kurallarına Aldırmayan Neşeli Kişiler Divanı <i>aracılığıyla ulaştı. Onu sana daha fazla ertelemeden anlatacağım!”</i></p>

  <p><i>Ve Şehrazad şu öyküyü anlatmış:</i></p>
</body>
</html>