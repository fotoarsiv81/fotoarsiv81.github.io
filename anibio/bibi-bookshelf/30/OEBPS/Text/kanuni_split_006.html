<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">XVI. ASIR BAŞLARINDA DÜNYÂNIN<br class="chapter" />
  SİYÂSÎ TABLOSU (1520)</h1>

  <p class="h2baslik">1. AVRUPA</p>

  <p class="normal">1520’ye doğru Avrupa’nın siyâsî coğrafyası, asırlardan beri görülmemiş çapta bir değişikliğe mâruz kalmıştı. Bu değişiklik genç Almanya İmparatoru ve İspanya Kralı Charles-Quint’in, kıt’anın en büyük kısmını idaresinde toplaması hâdisesiydi. Tâli ve tesadüflerin sevkıyle Charles-Quint, 1516’da 16 yaşında İspanya Kralı, 1519’da da “V. Karl” sanıyla Almanya İmparatoru olmuştu. Charlemagne’dan yâni IX. asırdan beri Avrupa, Bizans hariç, bu çapta bir Hıristiyan devleti görmemişti. Bu tamamen gayri tabiî devleşme, birçok devleti tehdid ediyordu. 1520’de tahta çıkan 25 yaşındaki Charles-Quint’den 5 yaş büyük Kaanûnî Sultan Süleyman’ın en büyük hedefi, bu devi yıpratmak, parçalamak ve ortadan kaldırmak olacaktır.</p>

  <p class="normal">Charles-Quint’in babası Habsburg hanedanından Arşidük Güzel Philipp, babasından önce 1506’da öldüğü için, genç Charles-Quint, muazzam bir mirasa vâris oldu. Aynı yıl içinde annesinin babası olan Kastilya, Aragon, Napoli ve Sicilya Kralı Fernando ölünce, 4 krallık tacı birden başında birleşti, kısaca “İspanya ve İki-Sicilya Kralı” oldu. Uçsuz bucaksız Amerika müstemlekeleri de İspanya tâcına dahil bulunuyordu. 1519’da büyükbabasının yerine Almanya İmparatoru seçildi. Bu sûretle Avusturya’nın doğrudan doğruya hükümdarı, bütün Almanya’nın da imparatoru oldu. Belçika ile Hollanda, zaten İspanya tacına dahil bulunuyordu. Ayrıca Sardunya, Lüksenburg, Burgonya, Alsace, Lorraine, kuzey İtalya’da birçok yer, az zamanda Charles-Quint’in hakimiyetine geçti. Fransa ve İngiltere krallıkları, dehşetli bir tehdit altında kaldılar.</p>

  <p class="normal">Zaten Almanya, İki-Sicilya (Napoli ve Sicilya), Kastilya ve Aragon, Charles-Quint’den önce, XV. asrın sonlarında 4 büyük devletti. Bu sûretle Charles-Quint, 4’ü “büyük devlet”, diğerleri orta ve küçük devlet olmak üzere, bir sürü devleti toplamış oluyordu. Kastilya ve Aragon krallıkları, evlenme yoluyla birleşmişler ve bu suretle Hıristiyan İspanya birliğini yapmıştı. Bu birlik, Güney İspanya’da, Endülüs’ün en büyük kısmını başkent Gırnâta (Granada) olmak üzere elinde tutan Müslüman Arap Krallığı, Nasrîler (veya Benî-Ahmer) için, felâket oldu. 1492 yılbaşında birleşik Kastilya-Aragon kuvvetleri Gırnâta’ya girdiler ve İspanya’da 711’den yâni 781 seneden beri devâm eden Müslüman hakimiyetinin son yadigârını ortadan kaldırdılar. “Reconquista” yâni İberya Yarımadasının Hıristiyanlar tarafından yeniden fethi hadisesi, tamamlanmış oldu. Bu hadise ve aynı 1492 yılında Kristof Kolomb’un İspanya namına Amerika’yı keşfetmesi, XVI. asır başlarında İspanya’yı, Hıristiyan devletlerin en güçlüsü mevkiine çıkardı. Bu sûretle İspanya Krallığı, Türkiye dışında Avrupa devletlerinin en büyük ve güçlüsü oldu. Almanya İmparatorluğu ile birlik, bu gücü dehşetli sûretle arttırdı. Charles-Quint, Almanya’nın başkenti olan Viyana’da kardeşi Avusturya arşidukası Ferdinand tarafından temsil ediliyordu.</p>

  <p class="normal">“Reconquista”nın tamamlanması, yâni Müslümanların İberya’dan, batı Avrupa’dan tamamen atılmaları, Yeniçağ’ın fecrinde mühim bir hadisedir. Bu sûretle Türkler’in Doğu Avrupa’daki terakkîleri kısmen telâfî edilmiş oluyordu. İspanya, bir kaç milyon Müslüman Arap teb’ayla başbaşa kalıyordu. Bu Müslümanlar, İspanyollarla mukayese kabûl etmeyecek derecede yüksek kültür ve medeniyet seviyesinde idiler. İspanya 1,5 asırda tamamlanacak olan bu Müslümanlar’ı yok etme siyasetine başladı. 1492’den sonra 1,5 asır süren bu siyaset, “reconquista”nın manevî cephesinin ikmali demekti.</p>

  <p class="normal">Portekizliler tarafından ayak basılan Brezilya kıyıları dışında Güney ve Orta Amerika kıyıları ile Antiller, İspanya’nın elindeydi. Bundan sonra İspanya, Amerika’da kıt’a fethine başlayacak, yâni içerilere doğru girmeye çalışacaktır. Kıt’adaki Kızılderili krallıklar, İspanyollar’ın ateşli silâhlarına karşı koymaktan âciz bulunuyorlardı. Büyük kıt’anın fethinin başlaması, tabiî kaynaklar bakımından da İspanya’yı çok güçlü kılıyordu. Bu sûretle Doğu Avrupa’da Türk gücü yükselirken, Batı Avrupa’da da İspanyollar, yükselişlerinin en üst noktasına tırmanıyorlardı. Her iki imparatorluk, asrın sonunda zirveyi bulacaklardır.</p>

  <p class="normal">Türkiye ve İspanya dışında Avrupa’nın büyük devletleri Macaristan, Fransa, İngiltere, Venedik, Portekiz ve Lehistan idi.</p>

  <p class="normal">Macaristan, Türkiye’den büyük darbeler yemişti. Karadeniz’le hiçbir alâkası kalmamıştı. Adriyatik’le alâkası da pamuk ipliğine bağlı olup, Venedik’in tehdidi altında bulunuyordu. Tamamen bir kara devleti hâline dönüşmüştü. Sıkı bir şekilde Almanya-İspanya ittifakına yapışmıştı. Pek yakın görünen Türk istilâsına başka türlü karşı koyamayacağını anlamıştı. Genç kral II. Layoş, Charles-Quint’in kızkardeşi Arşidüşes Maria ile evliydi, yâni pek kudretli İmparator-Kral’ın eniştesi oluyordu. Bu sûretle Macaristan, Almanya-İspanya’nın Türklere karşı sağ cenâhını teşkil ediyordu. Bugünkü Macaristan dışında Erdel (Transilvanya), Banat (Tameşvar), Bohemya, Moravya, Slovakya (yâni Çekoslavakya), Sava’nın kuzeyinde kalan bütün Kuzey Yugoslavya, Rutenya, Macaristan Krallığına aitti. Sava’nın güneyindeki Belgrad kalesi de Macarlar’da olup, Türkler tarafından alınamamıştı. 1521’de Kaanûnî’nin bu kaleyi fethetmesi, Macaristan’ın kaderini çizecektir. Zira Belgrad, Orta Avrupa’nın kapısı idi. Macaristan, Almanya ve İspanya’dan sonra Hıristiyan devletlerinin en büyüğü görünüyor idiyse de, kara devleti olmanın kısırlıkları, bünyesini yıpratmış bulunuyordu. Buna karşılık eski şevketini muhfazada devâm eden Venedik ve yeni yükselmekte olan Fransa, Portekiz, hattâ İngiltere gittikçe güç kazanıyorlardı.</p>

  <p class="normal">Portekiz, büyük Avrupa devletleri arasına yeni katılmıştı. 1499 tarihlerine doğru denizciliği sayesinde artık büyük bir devlet manzarası göstermektedir. Kudreti denizlerde olup, Avrupa karasında geçen büyük mücadelelerle alâkası yoktu. Zira kuzey ve doğusundan İspanya, Portekiz’e Avrupa yollarını kapatıyordu. Müstemlekecilikte İspanya’dan sonra gelmekle beraber Portekiz, bu kudretli rakibi ile çatışmamaya dikkat ediyordu. Netice itibariyle, menfaatleri bakımından, Portekiz de, Macaristan gibi İspanya-Almanya ittifak manzumesinin bir parçasını teşkil ediyordu.</p>

  <p class="normal">O halde bu kudretli ittifak manzumesinin karşısında kim vardı? Şüphesiz Türkiye. Yavuz’dan sonra Türkiye’nin gücü dünyanın geri kalan bütün devletlerinin gücünün toplamı ile eşit bir dereceye yaklaşmıştı. Charles-Quint tarafından yutulmak istenmeyen iki büyük devlet, Fransa ile İngiltere, Türk ittifak manzumesinin etrafında gruplaşmak üzere idiler. Yalnız Venedik’tir ki, müstakil bir siyasete malik görünüyor ve iki taraftan birine yanaşmıyordu. Lehistan, tamamen doğuda kalmıştı. Fakat istikbal, Lehistan gibi Venedik’i de Türk nüfuz dairesinin içine doğru itiyordu. Türkiye’nin büyük düşmanı olan Venedik, bu büyük imparatorluğa karşı tertip ettiği her kombinezondan mağlûb çıkmıştı.</p>

  <p class="normal">Venedik, artık dünyanın birinci donanmasına sahip değildi. Çoktan beri Türkler, dünyanın birinci denizci devleti olarak onun yerini almışlardı. İspanya ve Portekiz’in deniz kuvvetleri de devleşmiş olmakla beraber, Akdeniz dışında faaliyet gösterdikleri için, Venedik’le çatışmıyorlardı. Akdeniz’e Türkiye’nin en büyük rakibi olmak durumunu hâlâ Venedik muhafaza ediyordu. Kudretli Cumhuriyet’in Ege Denizi ile az alâkası kalmıştı. Bu denizin güneyindeki Siklad (Kiklad) Adaları’nda tutunmaya çalışıyordu. Kıbrıs ve Girit, Venedik’e aitti. Dubrovnik’in kuzeyinden başlayan Dalmaçya kıyılarının Venedik’te bulunması, onu Adriyatik’e hakim kılıyordu. Bununla beraber Türkler, Venedik’i Yunan (İyonya) Denizi’nde olduğu gibi çoktan Adriyatik’te de tehdide başlamışlardı. İyonya Adaları, başta Korfu olmak üzere, Türk tehdidi altında bulunuyordu.</p>

  <p class="normal">Litvanya büyük-dukalığına da sahip bulunan Lehistan da Macaristan gibi bir kara devleti olmanın ıztıraplarını çekiyordu. Karadeniz’le hiçbir alâkası kalmamıştı. Almanlar tarafından Baltık ile de irtibatı kesilmek üzereydi. Lehistan, Beyaz Rusya’nın tamamına hakimdi. Ukrayna, Kırım Hanlığı ile Lehistan arasında paylaşılmıştı.</p>

  <p class="normal">Fransa, hâlâ Kuzey İtalya’yı eline geçirmek sevdasında idi. Sınırları bugünkinden daha dardı. Birçok kuzey, bilhassa doğu eyaletleri, hattâ Burgonya, Almanya’da bulunuyordu. Bununla beraber, genç kral I. François, büyük ihtiras sahibiydi ve hiçbir şekilde Charles-Quint’e baş eğmek niyetinde değildi. Capet’ler, en büyük Hıristiyan hânedânı olmak prestijine sahip bulunuyorlardı.</p>

  <p class="normal">İngiltere’nin terakki adımları henüz çok mütevazı idi. Bir denizci devlet olabilmek için mahçup adımlar atıyordu. O da İspanya’nın tehdidinde bulunmakla beraber, denizlerle çevrilmiş olmanın avantajlarına sahipti. Bununla birlikte İngiltere, Yüzyıl Harpleri’nde Fransa’yı ezen gücünü kaybetmiş, Fransız topraklarını elden çıkarmıştı. Fransa, İngiltere’den çok daha güçlü bir devlet durumuna yükselmişti ve Türkiye’nin desteğiyle Charles-Quint’e karşı uzun vadeli bir mücadeleye girişmeye kesin sûrette karar vermişti.</p>

  <p class="normal">İrlanda’yı fetihte büyük zorluklarla karşı karşıya bulunan İngiltere, İskoçya Krallığı ile de rakip haldeydi. Henüz İskoçya ile İngiltere arasında hiçbir bağlılık yoktu. Bilakis İskoçya, İngiltere’nin eski rakibi Fransa’nın safında yer alıyordu. Ancak Charles-Quint’in tehdidi, İngiltere ile Fransa’yı bir dereceye kadar yaklaştırdı.</p>

  <p class="normal">Danimarka Krallığı, Norveç Krallığına da sahipti. Güney İsveç kıyıları da bu devletin elindeydi. İsveç Krallığı, Finlandiya’ya da sahip bulunuyordu.</p>

  <p class="normal">Almanya’da 500’e yakın devletcik vardı. Hepsi imparatoru metbû tanıyorlardı. İmparatorluğun resmî başkenti Viyana idi.</p>

  <p class="normal">İtalya ve Hollanda-Belçika, ticâret ve sanayi sayesinde zenginleşmişlerdi. Hollanda-Belçika’nın tamamı ve İtalya’nın mühim kısmı, İspanya’nın hakimiyet veya nüfuzunda bulunuyordu. 1453’te büyük devletler arasından çıkan Ceneviz Cumhuriyeti, tamamen gücünü kaybetmişti; bazı Fransa’nın daha çok İspanya’nın nüfuzuna düşüyordu. Orta İtalya, başkent Roma olmak üzere Papa’ya aitti. Papa bile Charles-Quint’in nüfuzunda idi. Kuzey İtalya bir kaç küçük fakat mâmur devletcik arasında paylaşılmıştı. İsviçre, Almanya İmparatorluğundan yeni ayrılmıştı, bağımsız bir manzara arzediyordu.</p>

  <p class="normal">Rusya, henüz büyük devlet değildi. Uzakta kalmış bir kara devleti idi, hiçbir denizle irtibatı yoktu. Başkenti Moskova idi. Altın-Ordu Hâkanlığı’nın dağılması ve parçalanmasının meyvalarını devşirmeye çalışıyordu. Bununla beraber Kuzey Buz Denizi’ne ve Volga’ya erişmek için büyük bir çaba içindeydi.</p>

  <p class="normal">Doğu Avrupa’da Rusya’dan başka Kırım Hanlığı, Kazan Hanlığı, Kasım Hanlığı, Astırhan Hanlığı vardı. Bu 4 Türk devleti, Altın-Ordu’nun parçalarından teşekkül etmişlerdi. Başlarında Cuci Ulusu’ndan inen Cengizoğulları bulunuyordu. Kırım Hanlığı, askerî güç ve arazi bakımından en mühimleri olup, Kuzey Karadeniz’e hâkim olmanın bütün nimetlerine sahipti. Sınırları kuzeyde, Moskova’nın az güneyinden başlıyordu. Diğer 3 hanlık, zaman zaman Kırım’ın, dolayısıyla Türkiye’nin nüfuzuna düşüyorlardı. Moskova’ya çok yakın olan Kasım Hanlığı, ciddi şekilde Rusya’nın tehdidindeydi. Ruslar, Kazan ve Astırhan’ı da tehdid etmek niyetindeydiler. Henüz Kırım’la başa çıkacak güçleri yoktu. Batıda Lehistan, Rusya’nın bütün istikbalini körletiyordu. Rusya’dan çok güçlü olan Lehistan, Türkler’den sonra Ruslar’ı tehdid eden ikinci büyük düşman durumunda idi.</p>

  <p class="normal">Denizlere doğru hareket gibi, Rönesans akımı da Avrupa’yı yeni ufuklara götürüyordu. Avrupa ciddi bir kalkınma ve gelişme hamlesi içinde bulunuyordu. Rönesans, İtalya’da büyük başarılar kaydetmişti ve hızla diğer Avrupa ülkelerine, Fransa’ya ve Almanya’ya yayılmak üzereydi.</p>

  <p class="h2baslik">2. ASYA</p>

  <p class="normal">Asya’da Türkiye’den sonar en büyük ve güçlü devlet İran, sonra Çin idi. Hindistan, Güney Hindistan ve Türkistan İmparatorlukları da 3 büyük devlet olmakla beraber, Türkiye, İran ve Çin seviyesinde değillerdi.</p>

  <p class="normal">Memlûk İmparatorluğunun 1517’de târih sahnesinden silinmesi, bu pek büyük Asya-Afrika devletini ortadan kaldırmış ve bunun bütün nimetlerini Türkiye toplamıştı. Bu sûretle Türkiye, halîfelik tâcına ve Mukaddes Makamlar’a, İslâm’ın 3 büyük mukaddes şehrine, Mekke, Medîne ve Kudüs’e hakim olmuştu. Kuzey Irak yâni Musul çevresi de Osmanoğulları’nda idi. Asıl Irak, Bağdâd başta olmak üzere henüz İran Türk Safevî İmparatorluğunda bulunuyordu. 1514’te Çaldıran’da pek büyük bir darbe yemiş olan Safevîler, buna rağmen Türkiye’den sonra cihanın 2 numaralı devleti olmak durumunda idiler. 1520’de henüz Şâh İsmâil hayatta idi ve Çaldıran darbesi altından silkinememişti. Kars, Erzurum, Van, Hakkâri, Ağrı çevresi, yâni Doğu Anadolu’nun doğusu daha Safevîler’de bulunuyordu. Safevîler’in Karadeniz’le ilgileri yoktu. Güney Kafkasya’nın hemen tamamını ellerinde tutmakla beraber, Karadeniz kıyılarının doğusu Türkiye, Kırım Hanlığı ve ikisinin arasında kalan kısım da bu iki devletin nüfuzundaki Çerkes ve Abhaz (Abaza) kabileleri arasında bölünmüştü. Hıristiyan Gürcistan, İran’a aitti. Hazar’ın güneybatısının hakimi olan (Kuzey Azerbaycan ve Dağıstan) Sünnî Şirvan-Şahlar’ın bütün uğraşmalarına rağmen, Safevîler’e karşı bağımsızlıklarını devâm ettirebilmelerine imkân kalmamıştı. Şâh İsmâil, Şaybak Han’a vurduğu darbeden sonra Horasan’ın tamamı, merkezi Herât olan Doğu Horasan dahil, Safevîler’de idi.</p>

  <p class="normal">Moğollar’ı, yâni Cengizoğulları’nı Çin’den Moğolistan’a kovan Ming Hânedânı, Çin’i yeni bir yükseliş devresine sokmuştu. Mançurya, Kore, Birmanya, Siyam, Annam, Kamboç Krallıkları, bir dereceye kadar Tibet, Çin’in nüfuzunda idi.</p>

  <p class="normal">Türkistan’da Cengizoğulları’nın Cuci Ulusu’ndan Şeybânîler, Semerkand’da saltanat sürüyorlardı. En büyük düşmanları Safevîler’di. Safevîler, Türkiye, Türkistan (Doğu Türk Hâkanlığı), Hindistan Sünnî İmparatorlukları arasında Şîî mezhebini kudretle muhafazada devâm ediyordu. Türkistan’ın hemen tamamına hâkim olan Şeybânîler henüz yükselme devresinde bulunmakla beraber, kara imparatorluğu olmanın bütün zorluklarına maruz bulunuyorlardı. Timuroğulları’nı Türkistan’dan kovan Şeybânîler, Timurlular’ın yüksek medenî seviyesine erişmekten uzak kalmışlardı. İmparatorluklarına göçebe an’aneler hakimdi.</p>

  <p class="normal">Türkistan’dan, Semerkand’da 3 kere oturduğu Doğu Türk Hakanlığı tahtından kovulan Timur’un ”tek meşrû vârisi” Bâbur Şâh, artık atalarının ülkelerinden, kuzeyden tamamen ümidini kesmişti. Kuzey Hindistan’ı, Pencab’ı fethetmiş, asıl Hindistan’ı fethe hazırlanıyordu. Başkenti Kâbil idi. Safevîler’i tutuyordu. Hatta bir ara Bâbur, Şâh İsmâil’e tabi olmuştu. Yavuz ve Şâh İsmâil seviyesinde bir siyâsî dehâya mâlik bulunan Bâbur, 1520’de olgunluk devresine erişmişti, 37 yaşındaydı. Önünde 10 yıl vardı. Ve bu müddet içinde pek büyük işler görmeye hazırdı.</p>

  <p class="normal">Asıl Hindistan’a, yâni Ganj vadisine Afganlaşmış bir Türk hânedânı olan Lûdîler hâkimdi. Bunlar, “Hindistan padişahı” olarak Delhi’de saltanat sürüyorlardı. Güneyde Dekken’deki Behmenî İmparatorluğu gibi Lûdîler de güçlerinden kaybetmişler, Bâbur’a taviz üzerine taviz vermişler, Pencâb’ı kaybetmişler, kuzeyle alâkalarını kesmişlerdi. Güneyde Behmenîler’in 5 umûmî valisi, âdetâ müstakil hükümdarlar olup, Güney Hindistan’ın şiddetli Fars kültürü altında bulunan Türk imparatorluğunu parçalamaya hazırlanıyorlardı. Bunlar Âdil-Şâhlar, Kutb-Şahlar, İmâd-Şahlar, Nizâm-Şahlar ve Berîd-Şahlar idi. Daha güneyde Hindû mahraca ve racalıkları bulunuyordu. Behmenî İmparatorluğu nasıl parçalanmak üzere ise, kuzeyde Lûdîler de ismî tâbiiyet bağları ile kendilerine bağlı görünen birtakım Türk krallıkları ile karşı karşıya idiler. Bunlar Handeş Fârûkıy Hanlığı ile Malva Gurî devleti idi. Hanpur Şarkıy Sultanlığı, 1499’da ortadan kalkmıştı. Bengal, ayrı bir Müslüman krallığı idi. Kişmir de öyleydi ve bu ülkede de Bengal’deki gibi bir Türk hânedânı, Şâhîler hüküm sürüyordu. Sind’de saltanat süren Türkleşmiş Moğol Argunlar, Bâbur’a tâbi idiler.</p>

  <p class="normal">Moğolistan, Çungarya, Doğu ve Orta Sibirya gibi uçsuz bucaksız, fakat nüfustan yoksun ülkeler, Kubilayoğulları’nın elindeydi. Bunlar Cengizoğulları’nın Türkeleşemeyen tek dalını teşkil ediyorlardı. Moğolluklarını muhafaza ediyor, gittikçe Buda dinini kabûl ve Şaman’lığı bütün bütün terkediyorlardı. Bu hal, onları Müslüman dünyasından ayırıyor, Çin’in nüfuzun düşürüyordu. Cengiz’in başkenti Karakurum’da oturan hanı kağan tanıyan Kubilayoğulları, birçok hanlığa ayrılmışlardı. Cengizliler’den olmayan başka bir Moğol devleti, Kalmuklar, Volga ile Mançurya arasındaki sahada, Kuzey Asya’da, Cengizoğulları’nı tehdid ediyorlardı. Bunlar da Budist olmakla beraber, bir dalları Müslümanlaşmıştı. Doğu Türkistan’da Cengiz’in Çağatay Ulusu’ndan olan torunları, Bâbur’un ana tarafından kuzenleri hakimdiler. Bunlar bazan Bâbur’a, bazan Şeybânîler’e, bazan Kalmuklar’a tâbî oluyor, bazan müstakil bulunuyorlardı. Kazakistan’daki Cuci Ulusu’ndan Kazak hanları, Şeybânîler’in nüfuzu altında idiler. Batı Sibirya’da gene Cuci Ulusu’ndan Sibir Hanları, İrtiş, Tobol ve İçim nehirlerini elleriyle tutuyorlardı. Kazak ve Sibir Hanlıkları, tamamen Türkleşmiş ve Müslüman olmuşlardı. Bunlar, göçebe an’aneyi muhafaza eden devletlerdi. Halbuki göçebelik devri artık tarihe karışmıştı. İstikbal, büyük merkezî imparatorluklarda idi.</p>

  <p class="normal">Avrupa ile mukayese kabûl etmeyecek derecede zengin ve ileri medeniyete sahip olan Asya’da istikbal, Osmanoğulları’nda, Timuroğulları’nda, Yâni Babur hanedanında, Safevîler’de ve Mingler’de idi. Şeybânîler’e ve diğer hanedanlara parlak istikbal görünmüyordu.</p>

  <p class="normal">1520’ye doğru bütün dünyada 490.000.000 kadar nüfus yaşıyordu. Bunun takriben 325 milyonu Asya’da, 100 milyonu Avrupa’da, 40 milyonu Afrika’da, 25 milyonu Amerika’da, 1 milyonu Okyanusya’da idi.</p>

  <p class="h2baslik">3. AFRİKA</p>

  <p class="normal">Afrika’da 1517’de Memlûk imparatorluğunun yıkılmasından sonra tek büyük devlet olarak Fas İmparatorluğu kalmıştı. Bu devletin başında Araplaşmış Berberî Merînîler bulunuyordu. Fakat 1511’den beri Arap Sâdî Şerifleri (Şurefây Sâ’dîya), tahtı Merînîler’le çekişiyordu (1550’de tek başlarına Fas’a hakim olacaklardır).</p>

  <p class="normal">Türkiye İmparatorluğu kıt’ada Mısır’dan başka, Nubya’yı, Bingazi’yi ve Cezâyir sahillerini elinde tutuyordu. Cezâyir sahillerinde Oruç Reîs kudretli bir Türk denizci devleti kurmuş ve yerine geçen kardeşi Barbaros Hayreddin, Yavuz’un metbûluğunu kabûl etmişti. Bu genç devlet, İspanyollar’ın, Araplar’ın ve Berberîler’in zararına mütemadiyen genişliyordu. İspanyollar’ın, Kuzey Afrika sahillerinde bir kaç mühim üsleri vardı. Türkler’in tarihte ilk defa olarak 1520’ye takaddüm eden senelerde Oruç Reîs’in teşebbüsü ile Kuzeybatı Afrika’ya, Mağrib’e ayak basmaları, mühim bir hadiseydi ve İspanya’yı son derece tehdid eder mahiyette idi.</p>

  <p class="normal">Tunus’ta 1228’den beri Araplaşmış Berberî Hafsî Hânedânı (Benî-Hafs) devâm ediyordu. Tlemsen’deki Araplaşmış Berberî Abdülvâdîler (Benî-Abdü’l-Vâ’d, Benî-Zeyyân), 1517’de Oruç Reîs’in metbûluğunu kabûl etmişti. Bu sûretle Cezâyir’deki Türk devleti, doğrudan doğruya kudretli Fas İmparatorluğu ile sınırdaş oluyor ve Osmanoğulları’nın kudret ve nüfuzu Fas’a kadar uzanmış bulunuyordu. Merînîler dağılmak üzere idiler. 1470’den beri tahtta Merînîler’in bir dalı olan Vattâsîler (Benî-Vattâs) vardı. Başkentleri Fas şehri idi.</p>

  <p class="normal">Trablusgarb İspanyol işgalindeydi. Libya’nın doğu parçası, yâni Bingazi, Türkiye’nin bir sancağı idi.</p>

  <p class="normal">Orta Afrika’da, Gine Körfezi ile Büyük Sahrâ arasında birçok Müslüman zenci devletcikleri vardı. Bunların en ehemmiyetlileri, 1464’te kurulan ve Mali ile Nijer’i içine alan Gao Krallığı ile beş asırdan beri devâm eden ve Çad ile Nijerya’yı içine alan Bornu Krallığı idi. Doğuda Habeşistan Krallığı, Yâkubî Ortodoks Hıristiyan idi. Daha güneyde Putperest Zenciler yaşıyordu ve buraları dış dünyaya kapalı idi. Yalnız Doğu Afrika kıyıları, Mozambik, Tanganika, Kenya, Somali sahilleri ve Zengibar, Arap Kilve krallığına aitti. Bu krallık, Yavuz’la alâka kurmuş ve Osmanoğullarının nüfuzu Ekvator’un güneyine atlamıştı. Bu sahiller, yâni Afrika’nın Hind Okyanusu’na bakan cephesi, Portekiz tarafından tehdide başlanmıştı.</p>
</body>
</html>
