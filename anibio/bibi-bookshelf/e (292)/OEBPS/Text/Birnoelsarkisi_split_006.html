<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Birnoelsarkisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_6">3. DÖRTLÜK<br class="chapter" />
  ÜÇ RUH’TAN İKİNCİSİ</h2>

  <p class="normal">Korkunç bir horultunun tam ortasında uyanıp düşüncelerini toparlamak üzere yatağında dikilen Scrooge’a saatin bir kez daha biri vurmak üzere olduğunu kimsenin hatırlatmasına gerek yoktu. Jakob Marley’in haber verdiği gibi, onunla görüşme yapmaya gelecek olan ikinci ruhu karşılamak üzere tam zamanında uyandığını hissediyordu. Bu yeni misafir geldiğinde önce hangi perdeyi açacak düşüncesiyle elinin ayağının buz kestiğini fark edince, perdelerin hepsini kendi elleri ile açıverdi ve tekrar yatağına uzanıp keskin bakışlarla çevreyi gözetlemeye koyuldu. Çünkü Ruh’a, karşısında belirdiği anda meydan okumaya ve herhangi bir sürprizle karşılaşıp sinirlerini bozmamaya kararlıydı.</p>

  <p class="normal">Bütün dümenleri bilmekle ve her türlü şarta göre davranmaya alışkın olmakla övünen erkekler; maceraya olan düşkünlüklerini zar atıp kumar oynamaktan, cinayet işlemeye kadar her şeyi kaldırabilecek kapasitede olduklarını söyleyerek dile getirirler. Bu iki aşırı uç arasında, şüphesiz, çok geniş ve pek çok olayı kapsayabilecek bir aralık vardır. Scrooge’un hoşgörü aralığı bu kadar geniş olmasa da, oldukça geniş bir aralıkta pek çok garip şeyi göğüslemeye hazır olduğuna inanabilirsiniz. Bir bebekten gergedana kadar, görebileceği hiçbir şey onu pek de şaşırtamazdı artık.</p>

  <p class="normal">Hemen hemen her şeye karşı hazırlıklı olmakla birlikte, hiçbir şey olmamasına hazırlıklı değildi. Bu nedenle, saat bir olup da ortaya hiçbir şey çıkmayınca, yaprak gibi titremeye başladı. Beş dakika, on dakika, bir çeyrek saat oldu, ama ne gelen vardı ne de giden. Saat biri vurduğunda, yatağına düşen bir ışık huzmesi içinde öylece uzanmış yatıyordu. Yalnızca bir ışık olduğu halde, bunun ne anlama geldiğini kestiremediği ve ne yapacağını bilemediğinden o ışık üzerine bir düzine hayaletten daha ürkütücü bir etkiye sahipti. O anda nasıl olduğunu anlamaksızın, ne anlama geldiğini bilmeksizin içten içe yanma gibi ilginç bir olay yaşıyor olabilirdi. Ama sonunda sevgili okur, senin ve benim hemen aklımıza gelebilecek olan şey, –çünkü kendisi darda olmayan, neyin yapılması gerektiğini hemen bulur ve hiç kuşkusuz hemen uygular– nihayet onun da aklına geldi; yani bu hayaletimsi ışığın kaynağının belki de bitişik odadan geliyor olabileceğini düşünmeye başladı. Bu düşünce büsbütün aklına yattığında, yavaşça kalktı, terliklerini giyip kapıya yöneldi.</p>

  <p class="normal">Eli kapı tokmağına değer değmez, garip bir ses ona adıyla seslendi ve onu içeriye davet etti. Scrooge bu davete boyun eğdi.</p>

  <p class="normal">Kendi odasındaydı. Buna şüphe yoktu. Fakat oda şaşırtıcı bir değişim geçirmişti: Duvarlar ve tavan baştan aşağı yeşilliklerle kaplanmış, pırıl pırıl parlayan böğürtlenlerin sarktığı bir koruyu andırıyordu. Yılbaşı çiçeğinin, ökseotunun, sarmaşıkların taptaze yaprakları, sağa sola saçılmış küçük aynalar gibi ışığı yansıtmaktaydı ve bacadan, Scrooge ya da Marley’in zamanında ya da yaşanmış tüm kışlar boyunca hiç olmadığı kadar güçlü bir alev, kasvetli taşlardan örülü ocağın içinden gürleyerek yükseliyordu. Yerde üst üste yığılmış hindiler, ördekler, av etleri, kocaman domuz butları, sosisler, kıymalı börekler, erikli tatlılar, fıçılar dolusu istiridye, kestane kebabı, al yanaklı elmalar, sulu portakallar, yağlı armutlar, kocaman ay çörekleri ve kâseler dolusu sıcak şarap duruyor ve odayı mis gibi kokutuyordu. Bu yığının üzerinde rahat neşeli bir Dev olanca ihtişamıyla oturmaktaydı. Elinde belli ki bolluğu simgeleyen, boruya benzeyen bir meşale tutan bu devi izlemek pek hoştu. Kapıdan odayı gözlemekte olan Scrooge’u aydınlatmak için meşaleyi yukarı doğru kaldırdı.</p>

  <p class="normal">“İçeri gir!” diye bağırdı. “Gel de tanış benimle insanoğlu!”</p>

  <p class="normal">Scrooge ürkek ürkek ilerledi ve Dev’in huzurunda başı önde durdu. O her zamanki dik kafalı Scrooge değildi artık ve Dev’in gözleri her ne kadar dost canlısı ve nazik de olsa, onunla göz göze gelmeye pek de istekli değildi.</p>

  <p class="normal">“Ben Noel Armağanlarının Ruhu’yum,” dedi Dev. “Bak bana!”</p>

  <p class="normal">Scrooge ona saygıyla baktı. Oldukça sade, eteklerine beyaz kürk geçirilmiş yeşil bir elbise ya da kaftana benzer bir şey giymişti. Bu giysi bedenine öyle bol geliyordu ki, geniş göğsünü örtmekten ve saklamaktan utanıyor gibiydi. Kumaşın geniş katları altından görünen ayakları da çıplaktı ve başında da, arasından parıldayan buz parçacıklarının sarktığı, çobanpüskülünden yapılmış bir çelenk dışında hiçbir şey yoktu. Koyu kumral uzun bukleli saçları dalga dalga sarkıyordu ve yüzünün, parlayan gözlerinin, açık elinin ve neşe saçan sesinin, sınır tanımaz tavırlarının ve neşeli havası kadar özgürdü. Belinde antika bir kın vardı, fakat içinde kılıç yoktu ve antika kın, pastan görünmez olmuştu.</p>

  <p class="normal">“Benim gibisini daha önce hiç görmemişsindir!” diye seslendi Ruh.</p>

  <p class="normal">“Öyle,” diye cevap verdi Scrooge.</p>

  <p class="normal">“Ailemin daha genç üyeleri ile de hiç dolaşmamışsındır? Ben de gencim elbette, ama son yıllarda doğan, benden büyük ağabeylerimi kastediyorum. Dolaşmadın, değil mi?”</p>

  <p class="normal">“Sanmıyorum. Korkarım hayır. Çok kardeşin oldu mu Ruh?”</p>

  <p class="normal">“Bin sekiz yüzden fazla,” dedi Ruh.</p>

  <p class="normal">“Geçindirmek zor olmalı böyle büyük bir aileyi,” diye geveledi Scrooge.</p>

  <p class="normal">Noel Armağanları Ruhu ayağa kalktı.</p>

  <p class="normal">“Beni nereye götüreceksen götür Ruh,” dedi Scrooge uysallıkla. “Dün gece zorunlu bir gezi yaptım ve etkisini hâlâ üzerimde hissettiğim bir ders aldım. Bu gece bana bir şeyler öğretmen gerekiyorsa, onları da öğrenmeye hazırım.”</p>

  <p class="normal">“Kaftanımı tut.”</p>

  <p class="normal">Scrooge söyleneni yaptı ve Ruh’un eteğine sımsıkı yapıştı hemen.</p>

  <p class="normal">Çobanpüskülü, ökseotu, kırmızı böğürtlenler, sarmaşık, hindiler, kazlar, av etleri, tavuklar, kızartmalar, domuz etleri, sosisler, istiridyeler, çörekler, tatlılar, meyveler ve sıcak şarap anında yok oluverdi. Oda, şömine, parıltılı kızıllık ve gecenin o saati de yok oldu. Bir Noel sabahında kentin sokaklarındaydılar. İnsanlar, hava soğuk olduğundan olsa gerek, evlerinin önündeki ve çatılarındaki karları kürelerken, kaba saba, ama kulağa hiç de kötü gelmeyen bir müzik yaratıyorlardı. Çocuklar için bu karı sokağa dökmek ve küçük, yapay kar fırtınalarının oluşmasını seyretmek büyük bir zevkti.</p>

  <p class="normal">Evlerin ön cepheleri epey karaydı. Damlardaki beyaz bir çarşaf gibi görünen yumuşak karla, yerlerdeki biraz daha kirli ve üzerinde araba ve fayton tekerleklerinin açtığı derin yarıklar bulunan karın beyazlığıyla tezat oluşturan pencereler, daha da karaydı. Büyük caddelerin sokaklara bölündüğü köşelerde bu izlerin yüzlercesi birbirini kesiyor ve koyu sarı çamurla ve buzlu sularla dolu, izlenmesi zor karmaşık kanallar oluşturuyorlardı. Gökyüzü karanlık ve kasvetliydi ve en kısa caddeler bile, kirli, yarı donmuş, yarı çözülmüş bir sisin içinde yitip gidiyorlardı ve bu sisin içindeki ağır parçacıklar, sanki İngiltere’nin bütün bacaları oybirliğiyle yanıp tutuşmaya karar vermişler ve hep birlikte diledikleri gibi tütmeye başlamışlar gibi bir kurum yağmuru halinde yere iniyordu. İklim ve kentin hali hiç de neşe verici olmadığı halde, ancak en berrak yaz havasının ya da en parlak yaz güneşinin sağlayabileceği bir şenlik havası hâkimdi ortalığa.</p>

  <p class="normal">Çünkü evlerinin damlarındaki karları küreyenler neşe içindeydiler ve korkulukların ardından birbirlerine sesleniyorlar, ara sıra şakacıktan bir kartopu fırlatıyorlardı –birçok esprili sözden çok daha masum bir kartopu– ve hem hedefi tutturunca, hem de hedefi şaşırınca yürekten gülüyorlardı; tavuk satılan dükkanlar açıktı ve manavlar bütün parlaklıklarıyla ışık saçmaya devam ediyorlardı. Sepetler dolusu şiş göbekli yuvarlak kestane vardı. Kapılara dayanmış, felç olmaya aday tombulluklarıyla caddelere taşan yaşlı ve neşeli beyefendilerin göbeklerini örten ceketleri andırıyordu bunlar. Al yanaklı, kahverengi kabuklu, geniş enli İspanyol soğanları, İspanyol keşişleri gibi yağlı, dolgun parlıyor; ve kapıların üzerinden sarkan ökseotuna kaçamak bir bakış atan kızlar önlerinden edepli edepli geçerken bulundukları raflardan, onlara şöyle yan gözle bakıyorlardı. Üst üste dizilmiş, kokulu armut ve elma piramitleri, önlerinden geçenlerin ağızlarının sularını akıtacak kadar göze batacak şekilde satıcının astığı üzüm demetleri; kahverengi, yosunumsu, kokuları insanı ormana, o bileklere kadar içine batılan kurumuş yaprak yığınlarının içindeki yürüyüşlere taşıyan fındık öbekleri vardı. Esmer ve dolgun Norfolk elmaları, sarı portakallar ve limonlarla güzel bir zıtlık oluşturuyordu; kesekâğıtlarına doldurularak evlere götürülüp akşam yemeğinden sonra yenilmek için o sulu görünümleriyle insanlara ısrarla yalvarır gibiydiler. Satıcının bu meyve cümbüşü arasına yerleştirdiği kavanozlardaki kırmızı ve gümüş renkli süs balıkları, aptal ve soğuk kanlı bir türden gelmiş olmalarına rağmen, etrafta bir şeyler döndüğünün farkına varmışlar gibi, küçük dünyalarında tekdüze hareketlerle, coşkusuz bir heyecanla dönüp durmaktaydılar.</p>

  <p class="normal">Hele o bakkallar! Ah bu baharat, meyve, sebze dükkanları! Neredeyse kapanmak üzereydiler, hatta bir iki kepenk inmişti bile, ama içeriye bakınca neler görünmüyordu ki. Sadece neşeli seslerin kaynağı olan tezgâhtaki tartı ya da paket ipliğinin hızla makarasından ayrılması ve teneke kutuların hokkabaz hilesinde olduğu gibi sağa sola uçuşması ya da kahveyle çayın birbirine karışmış kokularının insanın burnuna öylesine hoş gelmesi, kuru üzümlerin çok ender rastlanır bir bollukla ortalığa serilmiş; bademlerin o kadar aşırı beyaz, tarçın saplarının o kadar uzun ve ince olmaları; geri kalan baharatların öylesine nefis kokması; şekere batırılmış meyvelerin, en soğukkanlı kişinin bile onlara bakarken direncini kaybettiğini hissetmesine, ardından da midesini bozmasına yol açacak kadar leziz; sadece, incirlerin öylesine olgun ve etli ya da Fransız eriklerinin o ekşi buruk tadlarıyla, zengin dekore edilmiş kutularından size ürkekçe bakıyor olmaları ya da bütün bunların öylesine iştah kabartarak ve Noel’e uygun süslenerek arada durması değildi göze çarpan; müşterilerin de hepsi günün umutlu beklentisine kendilerini öylesine kaptırmışlardı ki, coşku ve telaşlı koşuşturmalar arasında kapılarda çarpışıyorlar, sepetlerini tokuşturuyorlar, aldıklarını tezgâhta unutup koşa koşa dönerek unuttuklarını topluyorlar, benzer hataları büyük bir keyifle yüzlerce kez tekrarlıyorlardı. Dükkanın sahibi ve çalışanları öylesine canayakın ve keyiflilerdi ki, arkadan önlüklerini tutan parlak, kalp biçimli tokalar, Noel kargalarının canları istediğinde gagalamaları ve başkalarının seyretmesi için sundukları kendi kalpleri olabilirdi.</p>

  <p class="normal">Sonunda Noel çanları bütün iyi insanları kiliselere çağırdı ve herkes en güzel giysisi içinde, en neşeli yüz ifadeleriyle sokaklardan aktı. Aynı anda, ellerinde fırınlara götürdükleri Noel yemekleriyle sayısız insan, sayısız yan yollardan, avlulardan, adı olmayan dönemeçlerden çıktılar. Bu yoksul, inançlı insanların görüntüsü Ruh’un çok ilgisini çekmiş gibiydi. Çünkü Scrooge yanında olduğu halde, bir fırıncının kapısının yanında durmuş, gelen tencerelerin kapaklarını kaldırıp meşalesinden yemeklere tütsü serpiyordu. Bu çok tuhaf bir meşale olmalıydı; çünkü bir iki kez, gelenler arasında ağız dalaşıyla başlayıp itişmeye dönebilecek durumları, meşaleden bir iki damla serperek tatlıya bağlamıştı Ruh. Yemeklerini taşıyanlar Ruh sayesinde Noel günü kavga etmenin ne kadar utanç verici olduğunu kabul ettiler. Ve o gün Noel’di Tanrı’nın sevdiği gündü o.</p>

  <p class="normal">Çanlar yavaş yavaş sustu ve fırıncılar kepenkleri kapadılar. Yine de, içeride sürmekte olan pişirme işleminin, fırınların tavanına yansıyan ışıkları ve gölgeleri görünüyordu hâlâ ve taşlar da sanki pişiyormuş gibi tütmekteydi.</p>

  <p class="normal">“Ruh sayesinde serptiğin şeyde özel bir baharat mı var?” diye sordu Scrooge.</p>

  <p class="normal">“Var. Bana ait bir baharat.”</p>

  <p class="normal">“Böyle bir günde her yemeğe yakışır mı?”</p>

  <p class="normal">“Gönülden sunulan her yemeğe yakışır. En çok da yoksulun yemeğine.”</p>

  <p class="normal">“Neden en çok yoksulunkine?” diye sordu Scrooge.</p>

  <p class="normal">“Çünkü en çok yoksulların buna ihtiyacı var.”</p>

  <p class="normal">“Ruh” dedi Scrooge bir süre düşündükten sonra, “merak ediyorum, neden bize ait bu dünyadan onca varlığın arasından çıka çıka sen çıkıp, insanların masum eğlencelerini sekteye uğratıyor ve sınırlıyorsun?”</p>

  <p class="normal">“Ben mi!” diye bağırdı Ruh.</p>

  <p class="normal">“Doğru dürüst yemek yiyebilecekleri yerleri kapatıp, haftanın yedinci gününü esirgiyorsun onlardan! Yalan mı?”</p>

  <p class="normal">“Ben mi!” diye bağırdı Ruh.</p>

  <p class="normal">“Yedinci gün buraları kapamıyor musun?” dedi Scrooge. “Aynı kapıya çıkar.”</p>

  <p class="normal">“<span class="ideitalik">Ben mi</span> kapatıyorum!” diye bağırdı Ruh.</p>

  <p class="normal">“Yanılıyorsam, affet. Senin adına olmasa da, senin ailenden birileri adına yapılıyor bunlar işte,” dedi Scrooge.</p>

  <p class="normal">“Sizin bu dünyanız üzerinde” diye karşılık verdi Ruh, “bizi tanıdığını sanan, kendi bencillik, kötü niyet, kıskançlık, ikiyüzlülük ve kibrini bizim adımıza yaptıklarını iddia eden, bize ve bizim gibilere, hiç yaşamamışcasına yabancı olanlar var. Bunu unutma ve yaptıklarının faturasını onlara çıkar, bize değil.”</p>

  <p class="normal">Scrooge bunu yapacağına söz verdi ve tekrar, daha önce de olduğu gibi görünmez olarak, kentin dış mahallelerine doğru yola çıktılar. Ruh’un, –Scrooge bunu fırının kapısında dururlarken gözlemlemişti– göze çarpan önemli bir özelliği de, o devasa cüssesine rağmen, her yere rahatlıkla sığabilmesi, bir saçağın altında bile, yüksek tavanlı bir salonda durur gibi zarafetle durabiliyor olmasıydı.</p>

  <p class="normal">Belki bu yeteneğini sergilemekten hoşlandığı için, belki de o iyilik dolu, zarif, cömert ve tüm yoksullara karşı şefkatle dolu yüreğinden ötürü, dosdoğru Scrooge’un kâtibinin evine yöneldi; elbette, eteğine tutunan Scrooge‘u da beraberinde taşıyarak... Kapının eşiğinde durup gülümseyerek meşalesinden dökülenlerle Bob Cratchit’in evini kutsadı. Düşünebiliyor musunuz? Bob’un haftalığı on beş şilindi. Her cumartesi bu on beş şilinciği cebine atardı, ama şimdi Noel’in Ruhu gelmiş, onun dört odalı evini kutsuyordu.</p>

  <p class="normal">Ve ardından Bayan Cratchit ortaya çıktı; iki kez ters yüz edilmiş mütevazı giysisi içinde üç kuruşluk ucuz kurdelelerle ama ihtişamlı bir şekilde süslenmiş. Ortanca kızı Belinda Cratchit’in –o da kurdeleleri içinde mağrurdu– yardımıyla, masa örtüsünü yayarken Peter Cratchit patates tenceresine bir çatal daldırmış, patateslere batırmaya çalışıyordu ve bu arada (Bob’a ait en değerli şey olan ve bugünün onuruna oğluna miras bıraktığı) gömleğinin devasa yakası ağzına kadar varıyordu, ama gene de kendini pek havalı bulup heyecandan uçuyor ve Londra’nın revaçtaki parklarında görünmeye can atıyordu. Şimdi de, bir kız bir oğlan, iki ufak Cratchit çığlık çığlığa içeri daldılar. Fırının önünden geçerken aldıkları kokunun kendi kazlarına ait olduğuna hükmetmişlerdi ve kekikli soğan düşleri görerek masanın etrafında dans edip Peter’ın ayaklarını yerden kestiler. Peter gömleğin yakası neredeyse boğazını keserken, can sıkıntısı veren patatesler şişip kapağa gürültüyle çarparak ‘bizi alıp soyun’ diyene kadar ateşi üflemekten pek de gurur duyuyor sayılmazdı.</p>

  <p class="normal">“Saygıdeğer babanıza da ne oldu böyle?” dedi Bayan Cratchit. “Ya kardeşiniz Küçük Tim’e? Ya Martha’ya, geçen Noel’de yarım saat erken gelmişti.”</p>

  <p class="normal">“Martha burada işte anne!” diye seslendi içeri giren bir kız.</p>

  <p class="normal">“Martha geldi anne!” diye bağrıştı iki küçük Cratchit. “Yaşasın! Martha şu kaza bak!”</p>

  <p class="normal">“Tanrı seni korusun yavrum! Ne kadar da geç kaldın!” dedi Bayan Cratchit, kızını düzinelerce öpücüğe boğarken; bir yandan da alışkanlıkla kızının şalını ve bonesini çıkardı.</p>

  <p class="normal">“Dün geceden kalan bir yığın iş vardı anne,” dedi kız. “Bu sabah bitirmek zorundaydık.”</p>

  <p class="normal">“Neyse, geldin ya, gerisini boş ver,” dedi Bayan Cratchit. “Geç ateşin karşısına da ısın azıcık. Tanrı seni korusun.”</p>

  <p class="normal">“Hayır, hayır! İşte babam da geliyor!” diye bağırarak bir oraya bir buraya koşuştu ufaklıklar. “Saklan Martha, saklan!”</p>

  <p class="normal">Bunun üzerine, boynundaki, püskülleri hariç bir metreyi bulan sarkmış atkıyla, eskimiş giysisi bayramlık ütülenmiş, omuzları doldurulmuş ve o omzunda, Küçük Tim olduğu halde babaları içeriye girdiğinde, Martha saklandı. Vah zavallı Küçük Tim; vücudunu demir bir kafes destekliyor, koltuk değneklerini kucağında taşıyordu.</p>

  <p class="normal">“Martha’mız nerede?” diye bağırdı Bay Cratchit sağa sola bakınarak.</p>

  <p class="normal">“Gelmeyecekmiş,” dedi Bayan Cratchit.</p>

  <p class="normal">“Gelmiyor mu?” Bob’un sesinde, Küçük Tim’i kiliseden buraya kadar at gibi sırtında taşıyarak dörtnala gelirkenki neşeden eser kalmamıştı. “Noel gününde gelmiyor ha!”</p>

  <p class="normal">Martha, şakadan bile olsa babasının düşkırıklığına uğradığını görmek istemediğinden, dolap kapağının arkasından, çıkması gerekenden daha erken çıktı ve babasının kollarına atıldı. Ufaklıklar, küçük Tim’i bakır kazanda şarkı söyleyerek pişen tatlının sesini duyabilsin diye kucaklayıp çamaşırlığa götürdüler.</p>

  <p class="normal">Kocasına bu kadar kolay kandığı için bir süre takılan Bayan Cratchit, “Küçük Tim nasıl davrandı peki?” diye sordu. Bu arada Bob Cratchit kızı ile doyasıya kucaklaşmıştı.</p>

  <p class="normal">“Melekler gibi,” dedi Bob. “Hatta daha da iyi. Çok sık yalnız kaldığından bazen düşüncelere dalıyor ve duyabileceğin en tuhaf fikirler geliyor aklına. Eve dönerken, bir sakat olduğunu kilisede mümkün olduğunca çok kimsenin görmüş olmasını ümit ettiğini; çünkü onun bu sakat halini görenlerin, şu Noel gününde, kimin körlerin gözlerini açıp, sakat dilencileri yürüttüğünü anımsamalarının iyi olacağını söyledi.”</p>

  <p class="normal">Konuşurken sesi titriyordu. Küçük Tim’in büyüyüp yüreklendiğini söylerken sesindeki titreme daha da arttı.</p>

  <p class="normal">Tim’in koltuk değneklerinin sesi duyuldu. Tek bir söz daha etmelerine fırsat kalmadan yanlarına dönüvermişti. Kız ve erkek kardeşi sandalyesini ateşin yanına taşıdılar. Bob gömleğinin kollarını katlarken (sanki üstü başı daha kılıksız hale gelebilirmiş gibi) bir bardağa limon ve cin koydu, karıştırdı ve kaynaması için ocağa koyarken, Peter ve aynı anda her yerde bulunma yeteneğine sahip küçükler kazı getirmeye gittiler ve az sonra törenle geri geldiler.</p>

  <p class="normal">Ardından kopan hengâmeye bakınca, kazı ender bulunan bir kuş, tüylü bir doğa harikası sanırdınız. Sanki her kümeste bir kara kuğu vardı da kaz yoktu; aslına bakarsanız, bu ev için durum aynen böyleydi. Bayan Cratchit önceden hazırlamış olduğu sosu tavada kızdırdı; ağabey Peter patatesleri inanılmaz bir güç sarfederek püre yaptı, Bayan Belinda elma kompostosuna şeker ekledi, Martha tabakların tozunu aldı, Bob, Küçük Tim’i masanın köşesine, kendi yanına yerleştirdi ve iki ufaklık da kendilerine ve diğerlerine sandalyeler ayarladılar. Yerlerini kaptırmamak için hemen oturdular ve sıra onlara gelmeden, kaz diye bağırmamak için kaşıkları ağızlarında beklediler. En sonunda tabaklar kondu ve şükran duası edildi. Bakışları bıçak boyunca gezinen Bayan Cratchit, sonunda bıçağı kazın göğsüne sokmayı uygun bulana kadar herkesin soluğunu tuttuğu bir an yaşandı. En sonunda kazın içindeki özlemi çekilen malzeme dışarı akınca masadan keyifli bir mırıltı yükseldi. Ufaklıkların heyecanı kendisine bulaşan Tim bile, bıçağının sapını masaya vurarak, “Yaşasın!” diye bağırmıştı.</p>

  <p class="normal">Şimdiye kadar sofralarında hiç böyle bir kaz olmamıştı. Bob bugüne kadar böylesine lezzetli pişirilmiş bir kaz olabileceğine inanmadığını söyledi. Tazeliği ve lezzeti, büyüklüğü ve ucuzluğu konusunda hemfikirdiler. Elma kompostosu ve patates püresiyle birlikte, bütün aileyi doyuracak bir ziyafetti doğrusu. Tabakta kalan küçük bir but parçasına bakan Bayan Cratchit, memnuniyetle, kazın yetip de arttığını tespit etti. Herkes fazlasıyla doymuştu. Hele ufaklıklar neredeyse kaşlarına kadar kekik ve soğana bulanmışlardı. Bayan Belinda tabakları değiştiredursun, Bayan Cratchit tek başına odadan çıktı. Tatlıyı çıkarıp getirirken yanında tanık istemeyecek kadar heyecanlıydı.</p>

  <p class="normal">Düşünün ya tatlı olmamışsa? Ya kalıptan çıkarırken parçalanırsa? Ya onlar kazı afiyetle yemekle meşgulken, birisi arka duvardan atlayıp tatlıyı aşırdıysa? Bu olasılığı düşününce, özellikle iki küçük Cratchit’in suratları bembeyaz oluyordu. Bir yığın korkulu öykü senaryosu gezindi akıllarında.</p>

  <p class="normal">Selam! Kocaman bir buhar kümesi! Tatlı, bakır kaptan ayrılmıştı. Çamaşır günündeki gibi bir koku! Tatlının üstünü örten tülbentten geliyordu bu koku. Lokanta ile pastane yan yanaysa ve iki bina ötede de bir çamaşırhane varsa, ortalık nasıl kokarsa, işte öyle kokuyordu. İşte Noel tatlısı buydu! Yarım dakika sonra, yanakları al al olmuş, ama gururla gülümseyen Bayan Cratchit, elinde tatlıyla girdi içeri. Tatlı, üstü süslü bir top mermisini andırıyordu. Sert ve dolgundu. Tutuşturulmuş brendi sayesinde alev alevdi. Tam tepesinde de bir çobanpüskülü dalı vardı.</p>

  <p class="normal">Ah, harika bir tatlıydı! Bob Cratchit bu seferkinin, Bayan Cratchit’in evlendiklerinden beri yapmış olduğu en iyi tatlı olduğunu söyledi. Bayan Cratchit artık içinin rahat olduğunu, daha önce unun miktarı konusunda kararsızlıklarının bulunduğunu itiraf etti. Herkesin söyleyecek bir şeyi vardı, fakat kimse bu küçük tatlının böylesine kalabalık bir aileye az gelebileceğini, ne düşündü ne de dile getirdi. Bu, tamamen gereksiz bir çıkış olurdu. Hiçbir Cratchit yüzü kızarmadan böyle bir iddiada bulunamazdı.</p>

  <p class="normal">Sonunda yemek bitti, masa toplandı, ocağın önü süpürüldü ve ateş canlandırıldı. Testideki içkinin yanı sıra masaya portakallar ve elmalar kondu, ateşe bir kürek dolusu kestane yerleştirildi. Ve Cratchit ailesi ateşin önünde, babalarının deyişiyle, bir halka, aslında yarım halka oldular. Bob Cratchit’in dirseğinin dibinde bardaklar duruyordu: İki kupa ve kulpu kopuk bir fincan. Bunlar da en az altın kupalar kadar iyi tutuyordu sıcağı. Bob içkiyi parıldayan yüzüyle dağıttı. Ateşteki kestanelerin çıtırtısı, ateşin çatırtısına karışıyordu. Bob kadehini kaldırıp ailesine seslendi:</p>

  <p class="normal">“Hepimize Mutlu Noeller canlarım! Tanrı bizi korusun!”</p>

  <p class="normal">Aile hep bir ağızdan aynı dileği tekrarladı.</p>

  <p class="normal">“Tanrı hepimizi korusun!” dedi Küçük Tim son olarak.</p>

  <p class="normal">Küçük, sandalyesinde, babasının hemen yanı başında oturuyordu. Bob da oğlunun solgun küçük elini, onu ne kadar sevdiğini ve yanı başında görmek istediğini belli eder biçimde, elinden alınmasına dayanamazmış gibi tutmaktaydı.</p>

  <p class="normal">“Ruh,” dedi Scrooge, daha önce hiç hissetmediği bir ilgiyle, “Söyle bana, Küçük Tim yaşayacak mı?”</p>

  <p class="normal">“Ocağın yanında boş bir sandalye görüyorum,” diye cevap verdi Ruh. “Sahipsiz bir çift koltuk değneği de hâlâ duvara dayalı duruyor. Eğer bu gölgeler gelecek tarafından değiştirilmezse, çocuk ölecek.”</p>

  <p class="normal">“Hayır, hayır,” dedi Scrooge. “Ne olur, merhametli Ruh, onun esirgeneceğini söyle bana.”</p>

  <p class="normal">“Gelecek bu gölgeleri değiştirmezse, benim türümden hiçbir Ruh onu burada bulamayacak. Ne olacak sanki? Ölecekse bir an evvel ölsün ve nüfus fazlasını azaltsın.”</p>

  <p class="normal">Scrooge Ruh’un, daha önceki kendisinin söylemiş olduğu sözlerden alıntı yaptığını duyunca, üzüntü ve pişmanlıkla başını eğdi.</p>

  <p class="normal">“Be adam,” dedi Ruh. “Göğsünde hâlâ taş değil de bir insan yüreği varsa lanet konuşmalarını bir yana bırak da, git, kim fazlaymış onu öğren. Neredeymiş, bul. Kimin yaşayıp kimin öleceğine sen mi karar vereceksin? Belki Tanrı’nın gözünde bu zavallı adamın çocuğundan ve onun gibi milyonlarcasından daha değersizsin ve yaşamayı çok daha az hak ediyorsun. Tanrım! Böcek yaprağa tırmanmış, topraktaki aç kardeşlerinden fazlalık diye söz ediyor.”</p>

  <p class="normal">Scrooge, Ruh’un azarlayıcı tavrı karşısında ezilmişti. Titreyerek bakışlarını yere çevirdi. Ama adının söylendiğini duyunca bakışlarını hızla yerden kaldırdı.</p>

  <p class="normal">“Bay Scrooge’a!” diyordu Bob. “Bay Scrooge’a içiyorum. Velinimetimize!”</p>

  <p class="normal">“Velinimetimiz mi!” diye bağırdı Bayan Cratchit. Kıpkırmızı olmuştu. “Keşke burada olsaydı, olsaydı da aklımdan geçenleri söyleseydim. Midesi kaldırırdı umarım!”</p>

  <p class="normal">“Sevgilim,” dedi Bob, “Çocuklar var. Bugün Noel!”</p>

  <p class="normal">“Bay Scrooge gibi iğrenç, pinti, katı ve duygusuz bir adamın sağlığına da ancak Noel’de içilebilir zaten. Onun nasıl biri olduğunu biliyorsun, Robert! Bunu senden daha iyi kimse bilemez zavallı yoldaşım!”</p>

  <p class="normal">“Hayatım,” dedi Bob yumuşak bir tavırla. “Bugün Noel.”</p>

  <p class="normal">“Senin ve bugünün hatırına onun sağlığına içeceğim. Onun hatırına değil. Uzun yaşasın! Noel’i kutlu olsun! Çok mutlu ve kutlu olacağına hiç şüphem yok!”</p>

  <p class="normal">Çocuklar da annelerinin ardından kadeh kaldırdılar. Bu, içlerinden gelmeyerek yaptıkları ilk işti o gece. En son Küçük Tim içti, fakat bu iş hiç de hoşuna gitmedi. Scrooge, ailenin karabasanıydı. Adının anılması bile üzerlerine kara bir gölge düşürmüş, gölgenin dağılması için tam beş dakika geçmesi gerekmişti.</p>

  <p class="normal">Gölge dağıldıktan sonra öncekinin on misli fazla neşelendiler. Kötü Scrooge’un da sırası savılmış, bu iş de bitmişti.</p>

  <p class="normal">Bob Cratchit, Peter için düşündüğü, alınması halinde eve haftada tam beş şilin ve iki pens getirebileceği bir işten söz etti. Küçükler Peter’ın bir işadamı olabileceği fikrini çok eğlenceli bulup güldüler ve Peter gömleğinin yakalarının arasından, bu akıllara durgunluk verecek kadar çok parayı eline alınca, ne tür yatırımlar yapacağını planlıyor gibi düşünceli düşünceli ateşe bakıyordu. Bir şapkacıda çırak olarak çalışan Martha, ne tür işler yaptığını ve aralıksız kaç saat çalıştığını, ertesi gün tatil olduğu için nasıl geç saatlere kadar uyuyacağını anlattı. Birkaç gün önce bir kontes ve lordla tanıştığını da sözlerine ekledi. Lord en az Peter kadar uzundu ve bunun üzerine Peter yakasını öyle bir kaldırdı ki, orada olsanız bile onun yüzünü göremezdiniz. Bu süre içinde sürahi ve kestaneler elden ele dolaştı durdu. Herkes birer şarkı söyledi. Küçük Tim de hüzünlü sesiyle, karda gezerken kaybolan bir çocuğun şarkısını pek güzel yorumluyordu.</p>

  <p class="normal">Bütün bu olup bitenlerde olağanüstü hiçbir şey yoktu, kibar, soylu bir aile değillerdi; giyim kuşamları vasattı; ayakkabıları su geçirmez değildi, üstleri başları eski ve yıpranmıştı ve Peter büyük bir olasılıkla, hatta kesinlikle, rehinci dükkânının içinde ne var ne yok öğrenmişti. Ama mutlu, minnet doluydular; birbirlerine sevinç veriyor ve yaşadıkları günlerden hoşnutluk duyuyorlardı. Görüntüleri silikleşip uzaklaştığında, Ruh’un meşalesinden dökülenlerin ışığında, daha da mutlu görünüyorlardı. Scrooge gözlerini onlardan, hele de Küçük Tim’den alamıyordu.</p>

  <p class="normal">Bu arada hava kararmaya başlamış ve kar hızını artırmıştı. Scrooge ile Ruh sokaklar boyunca ilerlediler. Mutfaklarda, salonlarda ve diğer odalarda çatırdayan ateşlerin parıltılarını seyretmek çok güzeldi. Bir yerde, alevin yalazları sıcak, samimi bir sofranın kurulmakta olduğunu, tabakların ateşin önünde ısıtıldığını gösteriyordu. Koyu kırmızı perdeler soğuğu ve karanlığı dışarıda bırakmak için her an kapanmaya hazırdı. Bir başka yerde evlerdeki çocuklar, evli ağabeylerini, ablalarını, kuzenlerini, dayılarını, teyzelerini kapıda karşılamak ve onları ilk kutlayan olabilmek için karlı sokaklara fırlıyorlardı. Perdelere, birbirleriyle buluşan insanların gölgeleri düşüyordu. Kapşonlu, kürk çizmeli bir grup güzel genç kız buluştu ve ayaküstü konuşarak yan komşuya geçtiler. Onların, yanakları al al içeri girişlerini izleyen bekârların hiç şansı yoktu. O süslü cadılar da, bunun pekâlâ farkındaydılar.</p>

  <p class="normal">Dost toplantılarına katılmak üzere yollara düşmüş insanların sayısına bakarak, evlerde onları karşılayacak insan kaldı mı, diye düşünebilirdiniz; buna rağmen bütün bu evler dost beklentisi içindeydi ve şöminelerde ateşler neredeyse bacaların yarısına kadar yükselmişti. Tanrı onlarla olsun! Ruh ne kadar da sevinçliydi! Göğsünü şişirmiş, kocaman avucunu açmış uçuyor ve geçtiği her şeyin üzerine cömert elinden parlak şenlik tütsüsünü serpiyordu. Tozlu sokaklara ışıktan benekler saçarak ilerleyen ve geceyi bir yerlerde kutlamak üzere süslenmiş olan bekçi bile, Ruh onun yanından geçerken yüksek sesle güldü. Yanında ona Noel’in dışında eşlik eden biri daha olduğunu nereden bilsin!</p>

  <p class="normal">Ruh herhangi bir uyarı yapmamış olmasına karşın, bir anda kendilerini inin cinin top oynadığı bir alanda buluverdiler. Koca koca taş kütleleri sağa sola saçılmıştı. Sanki burası devlerin mezarlığıydı. Her yerden sular fışkırıyordu; ya da suları zapteden dondurucu soğuk olmasa, sular her yerden fışkıracak gibiydi. Yosun, karaçalılar ve bildik yabani otun dışında yetişen hiçbir şey yoktu burada; uzakta batmakta olan güneş, gittikçe kararan ve nihayet gecelerin en siyahının zifiri karanlığında yitip giden bir göz misali, bu ıssız bölgenin üzerinde parlamaya devam eden ateş kırmızısı bir şerit bırakmıştı geride.</p>

  <p class="normal">“Burası ne biçim bir yer?” diye sordu Scrooge.</p>

  <p class="normal">“Yeryüzünün kalbinde çalışan madencilerin yaşadığı bir yer,” diye cevap verdi Ruh. “Ama beni tanırlar. Bak!”</p>

  <p class="normal">Kulübenin birinin camından ışık sızıyordu. Hızla pencereye yaklaştılar. Kil ve taştan örülü duvardan geçip içeri girdiklerinde, yanan ateşin etrafına toplanmış neşeli bir toplulukla karşılaştılar. Rengârenk giysileriyle çok yaşlı bir adam ve bir kadın, çocukları, onların çocukları, hatta bir sonraki kuşak bir araya toplanmış neşe içinde oturuyorlardı. Sesi, çıplak arazide uğuldayan rüzgârın sesini ender aşan yaşlı adam, eski, çok eski, onun gençlik zamanlarından kalma bir Noel şarkısı söylüyordu ve zaman zaman diğerleri de ona katılıyordu. Onlar seslerini yükselttikçe yaşlı adamın sesi daha bir gür çıkıyor, onlar susunca yaşlı adamın sesi de alçalıyordu.</p>

  <p class="normal">Ruh burada fazla oyalanmayıp. Scrooge’a eteklerine asılmasını söyledi; ardından fundalıkların üzerinden geçtiler, hızlandılar; nereye gidiyorlardı? Denize gitmiyorlardı herhalde? Evet, denize yönelmişlerdi. Geriye bakıp karadaki kayalıkların arkada kaldığını gördüğünde, Scrooge’un korkudan aklı başından gidiyordu neredeyse. Bir dizi ürkütücü kayaya vuran dalganın kükreyen sesi kulaklarını sağır edebilirdi. Suların vura vura açtığı mağaralarda kabaran, kuduran dalgalar toprağa hâkim olmak ister gibiydiler.</p>

  <p class="normal">Kıyıdan bir hayli açıkta, suların yıllar boyunca çarpıp oyduğu, yarı yarıya suya batık kayaların üzerinde yükselen yalnız bir deniz feneri vardı. Kaidesini yığınlarla yosun kaplamıştı. Fırtına kuşları –yosunun sudan doğduğu gibi, rüzgârdan doğan kuşlar– fenerin çevresinde, tıpkı gövdesini yalayan dalgalar gibi, bir inip bir havalanıyorlardı.</p>

  <p class="normal">Feneri bekleyen iki adam burada bile bir ateş yakmışlar, sofra kurmuşlardı. Ateş, kalın taş duvardaki yarıktan, ürkütücü denizin üzerine parlak bir ışık demeti gönderiyordu. Adamlar üzerinde bir testi şarap bulunan kaba masanın üstünden nasırlı ellerini birbirlerine uzatmış mutlu Noeller diliyorlardı. İçlerinden biri, daha yaşlı olanı, yüzü sert havanın etkisiyle gemi burnunu süsleyen heykeller gibi bozulmuş, meşinleşmiş fener bekçisi, rüzgârın inlemesini andıran bir şarkıya başladı.</p>

  <p class="normal">Ve Ruh yeniden karanlık, kabaran dalgaların üzerinden yoluna devam etti. Scrooge’a söylediği kadarıyla, artık herhangi bir kara parçasından çok uzaktaydılar. Bir gemiye indiler. Ön güvertede, dümencinin yanında dikildiler. Nöbette olan denizcilerin hepsi görevlerinin başındaydı ve hepsi de ya bir Noel şarkısı mırıldanıyor ya da Noel ile ilgili bir şeyler düşünüyordu. Arkadaşlarına eski Noellerle ilgili anılarını anlatanlar da vardı. Umutlarının rotası evleriydi. Bu kutsal günde, gemideki her adam, iyi ya da kötü, uykuda ya da uyanık, arkadaşlarına karşı yılın diğer günlerinde olduklarından daha iyi davranıyor, elinden geldiğince kutlamalara katılıyor, uzakta olan sevdiklerini anıyor ve onların da onu andıklarını bildiği için, mutlu oluyorlardı.</p>

  <p class="normal">Derinlikleri ölüm gibi gizemli olan bilinmeyen uçurumlar üzerinde ıssız bir karanlıkta süzülmenin ne kadar coşturucu ve ciddi bir iş olduğunu rüzgârın iniltisini dinlerken düşünmek Scrooge için ne kadar korkutucuysa içten bir kahkaha duymak da o kadar şaşırtıcıydı. Kahkahayı patlatanın kendi yeğeni olduğunu fark etmek ise daha da şaşırtıcıydı. Kendini Ruh’un yanı başında, aydınlık, kuru, pırıl pırıl bir odada buldu bir anda. Ruh gülüyor, şefkatli bakışlarla yeğenini gözlüyordu.</p>

  <p class="normal">“Hah ha!” diye gülüyordu Scrooge’un yeğeni, “hah hah ha!”</p>

  <p class="normal">Scrooge’un yeğeninden daha güzel kahkaha atan birini, hani tanıyorsanız, bütün söyleyebileceğim onunla tanışmak istediğimdir. Beni de tanıştırın ki, onunla ben de dostluk kurabileyim.</p>

  <p class="normal">Üzüntü ve hastalığın bulaşıcı olması adil ve yerinde, hatta yansız bir hak paylaşımı oluşturur, ama dünyada, kahkaha ve keyif kadar karşı konulamaz derecede bulaşıcı etki yapan hiçbir şey yoktur. Scrooge’un yeğeni bu şekilde, kasıklarını tutarak, başını sallayarak ve tuhaf pozlar keserek kahkahalar attıkça, karısı da onun kadar içten kahkahalar atmaya başladı. Onları çevreleyen dostları da geri kalmadılar ve hep birlikte, doyasıya güldüler.</p>

  <p class="normal">“Hah hah ha! Hah ha!”</p>

  <p class="normal">“Noel’in bir saçmalık olduğunu söyledi!” dedi Scrooge’un yeğeni, “bunu gerçekten söyledi ve hâlâ böyle olduğuna inanıyor.”</p>

  <p class="normal">“Daha kötü ya, Fred,” dedi karısı kızgınlıkla. Tanrı kadınları kutsasın! Hiçbir işi yarım bırakmazlar. İçleri dışları hep birdir.</p>

  <p class="normal">Çok güzel, olağanüstü güzeldi. Gamzeleri ve dünyaya şaşırmış gibi bakan kusursuz bir yüzü, küçük, dolgun ve öpülmek için yaratılmış bir ağzı –bol bol öpüldüğüne de şüphe yoktu– ve hiç kimsede göremeyeceğiniz, güneş gibi ışıltılı gözleri vardı. Güldüğünde çenesindeki sevimli çukurcuklar birbirine geçiyordu. Sonuç olarak, tahrik edici denebilecek biriydi ama tamamen rahatlatıcı, sakinleştirici bir yanı da vardı. Ah, evet, tamamen sakinleştirici, tatmin edici bir yanı.</p>

  <p class="normal">“Komik yaşlı bir çocuk sadece,” dedi Scrooge’un yeğeni. “Bu bir gerçek; olabileceği kadar hoş biri olmadığı kesin. Her neyse, cezasını da çekiyor ve benim onun aleyhinde söyleyecek hiçbir şeyim yok.”</p>

  <p class="normal">“Çok zengin olduğuna şüphe yok, Fred,” dedi karısı, “En azından sen öyle olduğunu söylersin hep.”</p>

  <p class="normal">“Bundan ne çıkar sevgilim!” dedi yeğeni, “Servetinin ona bir faydası yok. Onu iyi değerlendirmediği gibi, kendine rahat ve huzuru layık görmüyor. Zenginliğiyle bizi –ha, ha, ha– bizi mutlu edebileceğinin de farkında değil.”</p>

  <p class="normal">“Ben ona senin gibi anlayış gösteremiyorum,” dedi karısı. Kız kardeşleri ve diğer tüm hanımlar da aynı görüşü savundular.</p>

  <p class="normal">“Ben gösterebilirim!” dedi Scrooge’un yeğeni. “Ona acıyorum. İstesem de kızamam ona. Huysuzluklarının cezasını kim çekiyor? Daima kendisi. Bizden hoşlanmamayı bir kez aklına koymuş, gelip bizimle yemek yemek bile istemiyor. Sonuç? Doğruyu söylemek gerekirse ziyafet kaçırdığı söylenemez.”</p>

  <p class="normal">“Bence harika bir yemek kaçırdı,” diye karşı çıktı karısı. Diğerleri de onunla aynı kanıdaydı. Bu konuda söz sahibi onlardı, yemeği henüz bitirmişler, ateşin karşısına yerleşmişlerdi. Tatlı, masada onları bekliyordu.</p>

  <p class="normal">“Pekâlâ! Bunu duyduğuma sevindim!” dedi yeğeni. “Çünkü bu acemi ev sahiplerine pek fazla güvenemiyorum da. <span class="ideitalik">Sen</span> ne dersin, Topper?”</p>

  <p class="normal">Besbelli ki Topper’ın gözü baldızlardan birinde olmalıydı ki, bekâr olmanın toplum dışı olma anlamına geldiğini, bu konuda fikir yürütme hakkına sahip olmadığını belirtti. Bunun üzerine de baldızlardan, tombul, dantel yeleklisi –güllü olanı değil– kızardı.</p>

  <p class="normal">“Devam et Fred,” diye el çırptı karısı. “Bu da başladığı lafı hiç bitirmez. Öyle komik adamdı işte!”</p>

  <p class="normal">Scrooge’un yeğeni bir kahkaha daha patlattı. Tombul kız kardeş lavanta yağı şişesine uzandığı halde bu neşenin bulaşmasını önlemek imkânsız olduğundan herkes Fred’i izleyerek kahkahaları patlattı.</p>

  <p class="normal">“Söyleyeceğim şey sadece şuydu,” dedi yeğeni, “Bizden hoşlanmadığına, bizimle olmak istemediğine göre ona hiçbir zararı dokunmayacak birkaç güzel saat kaçırmış oldu. Kendi kafasında, küflü, eski yazıhanesinde ya da tozlu evinde bulabileceğini düşündüğünden çok çok daha iyi dostlar edinme şansını yitirdiğinden eminim. Ama hoşlansın ya da hoşlanmasın, bu şansı ona her yıl vermek istiyorum, çünkü ona acıyorum. Ölene kadar Noel’e kızıp karşı olabilir, ama bir kez olsun bu konuda daha iyi düşünse iyi eder, her yıl neşeyle ona gidip, ‘Merhaba dayı, nasılsın?’ diyerek onu zaten böyle yapmaya davet edip duruyorum. Ona meydan okuyorum. Onu, zavallı kâtibine bir elli pound verecek kadar yumuşatabilirsem, bu da bir şeydir ve dün onu bu konuda biraz silkeledim galiba.”</p>

  <p class="normal">Scrooge’u silkelediğini söyleyince gülme sırası ötekilere gelmişti. Fred o kadar iyi kalpliydi ve neye gülündüğünü önemsemeyecek derecede hoşgörülü bir yapıdaydı ki, onlara aldırmadı. Hatta onları yüreklendirdi ve şişeyi neşeyle elden ele dolaştırdı.</p>

  <p class="normal">Çayın ardından müziğe başladılar. Müziğe yeteneği olan bir aileydi ve koro halinde şarkı söylerken, ne yaptıklarını çok iyi bildikleri konusunda sizi temin edebilirim; özellikle Topper sesini mükemmel bir bas tonda kullanırken bile, alın damarları şişmiyor, suratı kızarmıyordu. Gelin hanım arp çalmakta ustaydı, çalınan parçaların arasında, basit, küçük bir parça vardı (neredeyse insanın iki dakika sonra ıslıkla taklit edebileceği bu sıradan parça); eski Noellerin Ruhu’nun Scrooge’a hatırlattığı o Scrooge’u yatılı okuldan almaya gelen küçük kızın çok sevdiği parçaydı. Notaları duyar duymaz aklına, Ruh’un ona gösterdikleri geldi; giderek yumuşamaya başladı. Bu parçayı yıllar önce yeterince dinleyebilmiş olsaydı, hayatın sevinç veren yanlarını kendi elleriyle kendi mutluluğuna katmış olacağını düşündü, gerçektende böyle olsaydı Jakob Marley’i gömen mezarın küreğine başvurmak zorunda kalmazdı.</p>

  <p class="normal">Geceyi yalnızca müziğe ayırmadılar. Sonunda cezalar verilen oyunlar da oynadılar, çünkü ara sıra çocuklaşmak iyidir ve çocuklaşmak için Noel’den daha uygun bir zaman da yoktur. Hele bugüne vesile olan İsa’nın da bir çocuk olduğu düşünülürse! Dur! İlk oyun körebeydi. Çizmelerinde gözleri olduğuna ne kadar inanıyorsam, Topper’ın ebeyken görmediğine de o kadar inanabilirdim! Sanırım Fred’le anlaşmışlardı. Noel’in Ruhu da durumun farkındaydı. Dantelli, tombul baldızın peşinden gidişinin bir rastlantı olduğuna inanmak, doğrusu insanın saflığıyla alay etmek olurdu. Şöminenin maşasını devirerek, iskemlelere takılarak, perdelere dolaşarak, piyanoya çarparak kız nereye giderse gitsin o da peşinden gidiyor, sanki kızın nerede olduğunu hep biliyordu. Başka kimseyi yakalamak istemiyordu. Bazılarının yaptığı gibi, yolunun üstüne çıkacak olsanız, zihinsel gücünüzle alay edercesine sizi yakalamaya gayret eder gibi yapar; ama anında yönünü yine tombul kız kardeşe çevirirdi. Kız birkaç kere bunun hiç de adil olmadığını haykırdı; zaten değildi de. Sonunda nihayet kızı yakaladığında ve kız hışırdayan ipek etekleri ve arkasından kaçma çabalarına rağmen, kendini kaçamayacağı bir köşeye kıstırılmış bulunca Topper ona karşı çok iğrenç davrandı; saçını başını yoklaması, kim olduğunu anlamak için yüzüğüne dokunması, kolyesini ellemesi pek yüzsüzce ve canavarcaydı! Başka biri ebe olduğunda, perdenin arkasına geçip baş başa verdiklerinde bu davranışını onaylamadığını belirttiğinden hiç şüphem yok.</p>

  <p class="normal">Gelin, körebe oynayanlar arasında değildi. Onu köşede, rahat bir koltuğa oturtup ayaklarının altına da bir puf koymuşlardı. Tam arkasında Scrooge ve Ruh dikilmekteydi. Ama o da sözcük oyunlarına katıldı; sevgilisini “bütün harflerde başarıyla sevdi” oyununda birinciliği kimseye kaptırmadı. ‘Kim? Nerede? Nasıl?’ oyununda da çok iyiydi. Her biri, Topper’ın da size söyleyebileceği üzere cin gibi kızlar olan kardeşlerini alt ettikçe, Scrooge’un yeğeni zevkten dört köşe oluyordu. Orada genciyle, yaşlısıyla yirmi kişi vardı ve hepsi bütün bu oyunlara katıldı. Scrooge bile oynadı. Orada bulunuş nedenini unutarak, sorulara yüksek sesle cevaplar veriyor, elbette sesi duyulmuyordu. Verdiği yanıtların neredeyse hepsi de doğru oluyordu. Eee, ne de olsa en iyi kalite Whitechapel iğnesinden bile daha keskin bir zekâya sahipti.</p>

  <p class="normal">Ruh ise onun böyle havaya girmesinden çok hoşnuttu. Yüzündeki dostça ifadeyi gören Scrooge, bir çocuk gibi, son konuk da gidene kadar kalmaları için yalvardı ona. Ama Ruh bunun olanaksız olduğunu söyledi.</p>

  <p class="normal">“İşte bak, bu yeni bir oyun,” dedi Scrooge. “Yarım saat daha kalalım Ruh! Yalnızca yarım saat.”</p>

  <p class="normal">Bu “evet-hayır” oyunuydu. Scrooge’un yeğeni aklından bir şey tutacak, diğerleri de bunun ne olduğunu bulmaya çalışacaklardı. Sorulara yalnız “evet” ve “hayır” diye yanıt verilebilirdi. Onu tuttukları soru bombardımanı sonucunda, yeğenin aklında tuttuğu şeyin, pek de hoş olmayan, biraz yabani, kimi zaman hırlayan, homurdanan, bazen konuşan bir hayvan olduğunu, Londra’da yaşadığını, sokaklarda gezindiğini, ama onu gezdiren biri olmadığını, hayvanat bahçesinde yaşamadığını, kesim hayvanı olmadığını öğrendiler; at değildi, inek, kurt, boğa, kaplan, köpek, domuz, kedi ya da ayı değildi. Kendisine sorulan her yeni soruda, yeğen öylesine katılarak gülüyordu, öylesine kendinden geçiyordu ki, kanepeden kalkıp tepiniyordu. Sonunda, onunla aynı duruma düşen tombul baldız, kahkahalar arasında bağırdı:</p>

  <p class="normal">“Buldum! Ne olduğunu biliyorum Fred! Biliyorum!”</p>

  <p class="normal">“Ne peki?” dedi Fred.</p>

  <p class="normal">“Dayın Scrooge!”</p>

  <p class="normal">Elbette oydu. Herkes hayranlığını dile getirdi, ancak bazıları, “Peki, bir ayı mı?” sorusunun cevabının “evet” olması gerektiğini ileri sürerek itiraz ettiler. “Değil” cevabı, doğru akıl yürütmeye başlamışken onları yanıltmış, cevabı, Bay Scrooge ihtimalinden uzaklaştırmıştı.</p>

  <p class="normal">“Dayım hepimizi çok eğlendirdi,” dedi Fred. “Onun sağlığına içmemek nankörlük olur! İşte sıcak şarap, işte kadehler ve ben, ‘Scrooge Dayı’ya’ diyorum.”</p>

  <p class="normal">“Pekâlâ! Scrooge Dayı’ya!” diye bağırdı</p>

  <p class="normal">herkes.</p>

  <p class="normal">“Ne olursa olsun, ihtiyara Mutlu Noeller, Mutlu Yıllar!” dedi yeğeni. “Bu dileğimi kabul etse de etmese de ona içiyorum! Scrooge Dayı’ya!”</p>

  <p class="normal">Scrooge Dayı bir anda öyle neşelenmiş, öyle hafiflemişti ki, Ruh ona zaman ve fırsat verse, varlığından habersiz topluluğa duyulamayan sesiyle seslenip, teşekkür edecekti. Ama yeğenin sözleri biter bitmez bütün sahne bir anda gözden silinmiş, yola koyulmuşlardı bile.</p>

  <p class="normal">Çok gezdiler, çok şey gördüler, birçok evi ziyaret ettiler, ama sonlar hep mutlu oldu. Hasta yataklarının başucunda durdu ve onlar memnun, hoşnut oldular; yabancı ülkelerdekiler kendilerini memleketlerinde hissettiler. Mücadele edenler daha büyük bir sabırla umutlarını taşımaya başladılar; yanına gittikleri yoksullar kendilerini zengin hissettiler. Hastanede, hapishanede, yoksullar, düşkünler evinde, acının barındığı her bir sığınakta aczinin sınırları içine hapsolmuş kibirli insanların kapıları kendi elleriyle kitleyip Ruh’u dışarıda bırakmadıkları her yerde, herkes kutsandı ve Ruh Scrooge’a her seferinde ilke ve kurallarını öğretti.</p>

  <p class="normal">Bütün bunlar yalnızca bir gece içinde olduysa, çok uzun bir gece olmalıydı; ancak Scrooge’un bu konuda şüpheleri vardı. Çünkü bütün Noel tatili bu bir geceye sıkıştırılmış gibiydi. Ayrıca, Scrooge’da bir değişiklik olmazken, Ruh’un gitgide yaşlanması garipti; açıkça görülüyordu bu. Scrooge bu değişimi gözlemlemişti, fakat çocukların verdiği 12. Gece Partisi’nden ayrılana kadar bunun sözünü bile etmedi. Açıklık bir alanda Ruh’la birlikte dururlarken, ona baktı ve saçlarının ağardığını fark etti.</p>

  <p class="normal">“Ruhların ömürleri bu kadar kısa mı?” diye sordu Scrooge.</p>

  <p class="normal">“Bu dünya üzerindeki ömrüm kısa,” dedi Ruh. “Bu gece sona eriyor.”</p>

  <p class="normal">“Bu gece?”</p>

  <p class="normal">“Bu gece yarısı. Dinle! Zaman yaklaşıyor.”</p>

  <p class="normal">O sırada saat on ikiye çeyrek kalaya vurmuştu.</p>

  <p class="normal">“Şu an soracağım şeyi sormaya hakkım yoksa, beni bağışla,” dedi Scrooge. Bir yandan da ısrarla Ruh’un elbisesinin eteklerine bakıyordu. “Fakat eteklerinden dışarı sarkan, sana ait olmayan tuhaf bir şeyler görüyorum. Bu bir ayak mı, yoksa pençe mi?”</p>

  <p class="normal">“Pençe de olabilir, üzerinde et olduğuna göre,” dedi Ruh, üzüntülü bir sesle. “Buraya bak.”</p>

  <p class="normal">Giysisinin katları arasından, perişan, korkmuş, zavallı ve sefil görünümlü iki çocuk çıkardı. Çocuklar önünde diz çöküp, Ruh’un eteklerine yapıştılar.</p>

  <p class="normal">“Buraya bak be adam! Bak! Bak! Aşağı bak!” dedi Ruh.</p>

  <p class="normal">Bunlar, bir kız ve bir oğlandı. Solgun benizli, sıska, hırpani görünümlü, çatık kaşlı karanlık vahşiydiler; ama bir yandan da, bütün uysallıkları içinde bitkin durumdaydılar. Harika gençlik, yüz hatlarını doldurup gençliğin canlı renkleri ile bezeyeceği yerde, ihtiyarlığın eli gibi sert, kemikli, kuru bir el gelip dokunmuş da, onları katlayıp parçalamış gibiydi. Meleklerin oturacağı tahtlara şeytanlar yerleşmiş, kötü bakışlarla etrafı süzüyorlardı sanki. Mucizevi yaradılışın bütün sırları içinde nerede gerçekleşmiş olursa olsun, insanlıktaki hiçbir değişme, hiçbir yozlaşma, hiçbir aşağılanma, hiçbir sapma bunların yarısı kadar bile korkunç ve dehşet verici canavarlar yaratamazdı.</p>

  <p class="normal">Scrooge afallayıp geri çekildi. Bu şekilde önüne getirilmiş oldukları için hoş çocuklar olduklarını söylemek istedi, sözcükler, böyle büyük bir yalana katılmaktansa birbirlerini boğmayı tercih ettiler.</p>

  <p class="normal">“Ruh, onlar senin mi?” diye sordu sadece. Başka bir şey söyleyemedi.</p>

  <p class="normal">“Onlar insanlığın,” dedi Ruh ve kendi eteklerine doğru baktı. “Eteklerime yapışıyorlar, çünkü babalarından yakınıyorlar. Bu oğlan cehalet, kız ise yoksulluk. Onlardan ve onlar gibilerden koru kendini. Ama özellikle oğlandan koru, çünkü alnında ‘İnsanlığın Sonu’ diye yazdığını görüyorum. “O yazı silinmedikçe kork!” diye bağırdı Ruh, elini kente doğru uzatarak: “İnkâr et cehaleti!” dedi; “Sana onu hatırlatanlarla alay et; bencil amaçları uğruna bırak bildikleri gibi yapsınlar; hatta daha kötü olmasını sağla durumun! Sonra da geç, sonu beklemeye başla!”</p>

  <p class="normal">“Barınabilecekleri bir yer, onlara tahsis edilecek bir kaynak yok mu?” diye bağırdı Scrooge.</p>

  <p class="normal">“Hapishaneler, düşkün evleri ne güne duruyor,” diyerek, Scrooge’un eski sözlerini son bir kez daha tekrarladı Ruh.</p>

  <p class="normal">Saat on ikiyi vurdu.</p>

  <p class="normal">Scrooge, Ruh’u aradı gözleriyle, ama onu göremedi. Son vuruşun da titreşimi yok olup gidince, Jakob Marley’in sözlerini anımsadı ve başını kaldırıp baktığında, başı örtülü, vakur bir hayalet gördü; yerden yükselen bir sis gibi ona yaklaşıyordu.</p>
</body>
</html>
