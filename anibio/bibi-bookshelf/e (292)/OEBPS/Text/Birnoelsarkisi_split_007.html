<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Birnoelsarkisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_7">4. DÖRTLÜK<br class="chapter" />
  SON HAYALET</h2>

  <p class="normal">Hayalet yavaşça, sessizce ve ciddiyetle yaklaştı. Geçtiği her yere kasvet ve gizem dolu bir hava yaydığından, yanına gelince Scrooge dizlerinin üzerine çöktü.</p>

  <p class="normal">Başı, yüzü, gövdesi, tüm fiziksel varlığı, dışarı uzanan ve görünen bir el dışında, kara, kefene benzer bir giysiyle gizlenmişti. Bu el de olmasa, onu geceden ya da çevresini kuşatan karanlıktan ayırt edecek hiçbir şey yoktu.</p>

  <p class="normal">Görüntü iyice yaklaşınca, Scrooge onun uzun boylu ve yapılı olduğunu gördü. Tuhaf varlığıyla Scrooge’un içine muazzam bir dehşet salmıştı. Ruh, konuşmadığı sadece hareket ettiği için, Scrooge apışıp kalmıştı.</p>

  <p class="normal">“Gelecek Noel’in Ruhu ile mi tanışıyorum?” dedi Scrooge.</p>

  <p class="normal">Ruh yanıt vermedi, ama eliyle bir yeri işaret ediyordu.</p>

  <p class="normal">“Bana henüz olmamış, ama gelecekte olacak olayları göstermek üzere geldiniz değil mi?” diye üsteledi Scrooge. “Öyle değil mi, Ruh?”</p>

  <p class="normal">Kefenin üst tarafı, sanki Ruh başını sallamışçasına kımıldar gibi oldu. Scrooge‘un aldığı tek yanıt buydu.</p>

  <p class="normal">Ruhların arkadaşlığına alışmış olsa da bu sessiz yaratık onu ürkütmüş, bacakları titremeye başlamıştı ve onu takip etmeye çalışırken zorlukla yürüyebildiğini fark etti. Scrooge’un durumunu fark eden Ruh bir an için durdu ve kendini toparlaması için ona zaman verdi.</p>

  <p class="normal">Fakat bu, Scrooge’un kendisini daha da çaresiz hissetmesine yol açmıştı. O sisli görüntünün arkasında üzerine dikilmiş gözlerin varlığını düşünmek bile, kaynağı belirsiz, tanımlanamaz bir korku uyandırıyordu içinde. Bunu aşmak için ne kadar çabalarsa çabalasın, kendine uzanan o hortlağımsı elin ve karanlık yığının dışında hiçbir şey göremiyordu.</p>

  <p class="normal">“Geleceğin Ruhu!” diye seslendi: “Senden hiçbir Ruh’tan korkmadığım kadar korkuyorum. Ama amacının bana iyilik etmek olduğunu ve artık geçmişte olduğumdan farklı biri olmaya hazır olduğumu bildiğim için, seninle geleceğim, Ama bunu dostça yapamaz mısın? Benimle konuşmayacak mısın?”</p>

  <p class="normal">Ruh yanıt vermedi. Sadece eliyle ileriyi işaret etmekle yetindi.</p>

  <p class="normal">“Düş önüme!” dedi Scrooge. “Yol göster bana! Gece hızla tükeniyor ve bu anlar benim için çok değerli, biliyorum. Düş önüme Ruh!”</p>

  <p class="normal">Hayalet ona nasıl yaklaştıysa, aynı şekilde oradan uzaklaştı. Scrooge onun elbisesinin gölgesini takip etti, sanki bu gölgeler onu taşıyıp gideceği yere götürüyordu.</p>

  <p class="normal">Kente girdiler. Daha doğrusu kent onları sarmalayıverdi. Kentin tam kalbinde, “Borsa”daydılar. İleri geri koşuşturup duran tüccarlar, ceplerindeki paraları şıkırdatıyorlar, orada burada gruplar halinde konuşuyorlar, saatlerine bakıp düşünceli düşünceli altın köstekleriyle oynuyorlardı. Scrooge çoğunu tanıyordu.</p>

  <p class="normal">Ruh küçük bir grup işadamının yanında durdu. Eliyle onları işaret ettiğini gören Scrooge yaklaşıp konuştuklarını dinlemeye başladı.</p>

  <p class="normal">“Hayır,” diyordu koca çeneli, şişman adam. “Fazla bir şey bilmiyorum. Sadece ölmüş olduğunu biliyorum.”</p>

  <p class="normal">“Ne zaman ölmüş?” diye sordu bir diğeri.</p>

  <p class="normal">“Dün gece sanırım.”</p>

  <p class="normal">“Nesi varmış acaba?” diye sordu, bir üçüncüsü, kocaman bir enfiye kutusundan bir tutam enfiye çıkartırken, “Onun hiç ölmeyeceğini düşünürdüm.”</p>

  <p class="normal">“Tanrı bilir,” dedi ilki esneyerek.</p>

  <p class="normal">“Parasını ne yaptı acaba?” diye sordu, burnunun ucundan hindi ibiği gibi bir et beni sarkan kırmızı suratlı bir adam.</p>

  <p class="normal">“Bilmiyorum,” dedi iri çeneli, tekrar esneyerek. “Şirkete bırakmıştır herhalde. <span class="ideitalik">Bana</span> bırakacak değil ya! Bütün bildiğim bu.”</p>

  <p class="normal">Bu şaka, kahkahalarla karşılandı.</p>

  <p class="normal">“Sanırım ucuz bir cenaze töreni olacak,” diye devam etti aynı konuşmacı. “Hayatım üzerine bahse girerim, cenazeye katılan kimse olmayacaktır. Ne dersiniz, bir grup oluşturup gönüllü olalım mı?”</p>

  <p class="normal">“Eğer ardından iyi bir kahvaltı vereceklerse olur,” dedi burnunda et beni olan adam. “Katılacaksam orada adam gibi doyurulmam şart.”</p>

  <p class="normal">Bir kahkaha daha koptu.</p>

  <p class="normal">“Aranızda bir çıkarı olmayan tek kişi benim öyleyse,” dedi ilk konuşmacı. “Ben asla siyah eldiven giymem, hiçbir zaman ikinci defa kahvaltı da etmem. Fakat yine de gidelim derim, eğer isteyen olursa. Düşünüyorum da, onun en yakın dostu ben sayılabilirim, çünkü her karşılaşmamızda konuşurduk. Hoşça kalın!”</p>

  <p class="normal">Konuşmacılar ve dinleyiciler dağılıp diğer gruplara katıldılar. Scrooge, adamları tanıyordu ve bir açıklama bekler gibi Ruh’a baktı.</p>

  <p class="normal">Ruh sokağa süzülmüştü bile. Parmağıyla konuşmakta olan iki kişiyi gösteriyordu. Scrooge burada bir açıklama bulabileceği umuduyla tekrar dinlemeye koyuldu.</p>

  <p class="normal">Bu adamları da çok iyi tanıyordu. Çok önemli ve zengin işadamlarıydılar. Scrooge onların gözünde saygın bir yer edinebilmek için çok uğraşmıştı, ama elbette sadece iş açısından. Tamamen iş açısından.</p>

  <p class="normal">“Nasılsınız?” dedi biri.</p>

  <p class="normal">“Teşekkür ederim iyiyim, ya siz?” dedi diğeri.</p>

  <p class="normal">“İyi. Şeytan adam, hak ettiğini bulmuş sonunda, ha!”</p>

  <p class="normal">“Öyle olduğunu duydum. Hava soğuk bugün, öyle değil mi?”</p>

  <p class="normal">“Noel zamanı normaldir bu soğuk. Buz patencisi değilsiniz sanırım.”</p>

  <p class="normal">“Hayır, hayır. Yapacak başka şeyler var. Hayırlı sabahlar!”</p>

  <p class="normal">Başka bir şey konuşulmadı. Tüm karşılaşmaları, selamlaşmaları, konuşmaları ve ayrılmaları bundan ibaretti.</p>

  <p class="normal">Scrooge ilkin, Ruh’un bu sıradan konuşmalara gerektiğinden fazla önem verdiğini, sonra da gizli bir amacı olduğunu düşünmeye başladı ve bu konuşmaların anlamını çözmeyi denedi. İhtiyar ortağı Marley’in ölümüyle ilgili olamazdı, çünkü o “geçmiş”te kalmıştı ve bu Hayalet’in uzmanlık alanı “gelecek”ti. Konuşmalarla ilgili olabilecek başka bir yakını da yoktu. Ama bunlar her kimle ilgili olurlarsa olsun, bir şekilde kendisinin ahlaki değerlerini geliştirmeye katkıda bulunmaları gerektiği şüphe götürmezdi. İşte bu nedenle tüm duyduklarını ve tüm gördüklerini, içlerindeki hazineyi bulmak üzere tek tek gözden geçirmeye karar verdi. Özellikle kendi gölgesi ortaya çıktığında olanları dikkatle gözlemleyecekti. Gelecekteki gölgesinin, kaçırdığı şeyler hakkında ona ipucu vereceği ve bu bilmeceleri çözmesine yardımcı olacağı beklentisi içindeydi.</p>

  <p class="normal">Kendini bulmak için etrafa iyice bakındı, ama onun her zaman oturduğu yerde başka biri oturuyordu. O saatte, günün o vaktinde orada olması gerekiyordu, ama verandaya çıkanlar arasında kendini göremedi. Bu onu şaşırttı, ama yaşamında değişiklik yapmayı tasarlamaktaydı ya, belli ki yeni aldığı kararları uygulamaya koymuştu çoktan.</p>

  <p class="normal">Sessiz ve karanlık Hayalet, elini uzatmış yanı başında duruyordu. Scrooge daldığı düşüncelerden silkinerek sıyrıldığında, o elin, onu düşüncelerinden koparıp ‘geri getirdiğini’, görünmez gözlerin dikkatlice onu izlediğini fark etti. Ürperdi, her yanı buz kesti.</p>

  <p class="normal">Kalabalığı geride bırakıp, kentin fazla bilinmeyen bir bölgesine ulaştılar. Scrooge bu bölgeye daha önce hiç gelmemişti, ama durumu değerlendirebiliyor, oranın kötü şöhretini biliyordu. Yollar daracık ve karmaşıktı, evler ve dükkânlar harap haldeydi, insanlar yarı çıplak, sarhoş, sersefil ve çirkindiler. Geçitler ve yan sokaklar, tıpkı lağım kanalları gibi, pisliğin ve yaşamın kötü kokularını yaymaktaydı. Tüm mahalle yoksulluk, pislik ve suçtan geçilmiyordu.</p>

  <p class="normal">Bu kötü şöhretli, karanlık yerin uzak bir kuytusunda, alçak damlı bir asma katta, hurda, eski çaput, şişe, kemik, yağlı sakatat gibi şeylerin satıldığı basık bir dükkân bulunuyordu. İçeride yerde, paslı anahtarlar, çiviler, menteşeler, testereler, teraziler ve ağırlıklardan oluşan bir hurda yığını vardı. Hurda demirin her türlüsünü bulmak mümkündü burada. Pek az kişinin incelemek isteyeceği türden tuhaf şeyler, berbat paçavra dağlarının, bozuk yay yığınlarının ve bir mezarlık dolusu kemiğin altında gizlenmiş, saklanmışlardı. Satışını yaptığı bu malların arasında, eski tuğlalardan yapılmış bir mangalın başında, neredeyse yetmiş yaşındaki o ak saçlı serseri oturuyordu. Dışarının soğuğundan, ipe gerdiği ne idüğü belirsiz çaputlardan yapılmış, lime lime olmuş bir perde ile korunuyor, çekildiği sakin köşesinde keyifle piposunu tüttürüyordu.</p>

  <p class="normal">Scrooge ile Hayalet, elinde koca bir çıkın taşıyan bir kadının peşi sıra daldılar dükkâna. Kadın içeri yeni girmişti ki, benzer bir yük taşıyan ikinci bir kadın daha girdi içeriye. Hemen arkasında da rengi solmuş kara giysiler içinde bir adam vardı. Bu karşılaşmaya, ilk gelen kadınlar kadar o da şaşırmıştı. Birbirlerini tanıyor olmalıydılar. Bir süre boş gözlerle birbirlerine baktıktan sonra, üçü aynı anda kahkahalara boğuldular. Pipolu yaşlı adam da katıldı onlara.</p>

  <p class="normal">“İzin verin temizlikçi kadın önden buyursun!” dedi ilk gelen kadın. “Çamaşırcı ikinci, cenaze levazımatçısı da üçüncü olsun. Baksana yaşlı Joe, üç tane birden; tesadüf diye buna denir! Sözleşmiş gibi aynı anda geldik.”</p>

  <p class="normal">“Daha iyi bir yerde karşılaşamazdınız,” dedi Joe, piposunu ağzından çıkararak. “Salona buyurun. Sen bilirsin burayı, daha önce de gelmiştin, diğer ikisi de yabancı sayılmazlar. Bekleyin de dükkânın kapısını kapatayım. Ah! Amma da gıcırdıyor! Bu evdeki en paslı şey onun menteşeleri ve sanırım, en yaşlı kemikler de benimkiler. Hah ha! Hepimiz yaptığımız işlere uygunuz, tencere yuvarlanmış kapağını bulmuş! Gelin salona, gelin!”</p>

  <p class="normal">Salon dediği yer, perde denen paçavraların arkasında kalan bölümdü. Yaşlı adam, eski bir tırabzan demiriyle ateşi kurcaladı. Gaz lambasının fitilini de piposunun sapıyla düzelttikten sonra –gece olmuştu çünkü– piposunu tekrar ağzına yerleştirdi.</p>

  <p class="normal">O bu işleri yaparken, ilk gelen kadın çıkınını yere atmış, kendisi de tabureye oturarak, kollarını dizlerinde çaprazlayıp, diğer ikisine meydan okur gibi bakmaya başlamıştı.</p>

  <p class="normal">“Bunda ne kötülük var ki! Ne gibi bir kötülük olabilir bunda, Bayan Dilber?” dedi kadın. “Herkes kendi çıkarını kollamak zorunda. <span class="ideitalik">O</span>, hep kollardı.”</p>

  <p class="normal">“Bu kesinlikle doğru!” dedi çamaşırcı kadın. “O kendi çıkarını herkesten iyi kollardı!”</p>

  <p class="normal">“O halde, niye orada dikilmiş, korkuyla bakıyorsun bana? Hem kim bilebilir ki? Birbirimizin gammazlayacak değiliz ya!”</p>

  <p class="normal">“Elbette hayır!” diye aynı anda bağırdı Bayan Dilber ve adam. “Yapmayız herhalde.”</p>

  <p class="normal">“İyi o halde!” diye bağırdı kadın, “Mesele yok. Bu birkaç parça şey gitti diye üzülecek kimse var mı? Herhalde ölü bir adam üzülemez, öyle değil mi?”</p>

  <p class="normal">Bayan Dilber gülerek, “Hayır, elbette üzülemez!” dedi.</p>

  <p class="normal">“O yaşlı keçi mademki ölünce bunları yanında götüremeyecekti, neden herkes gibi olmadı yaşarken? Olsaydı, ölüm döşeğinde öyle yapayalnız kalmaz, baş ucunda biri olurdu.”</p>

  <p class="normal">“Bu, onun için söylenmiş en doğru söz,” dedi Bayan Dilber. “Bu onun alınyazısıydı.”</p>

  <p class="normal">“Biraz daha kötü bir yazgısı olaydı keşke,” dedi kadın. “Eğer benim elimde olsaydı, sonu daha da kötü olurdu. Şu çıkını aç da Yaşlı Joe, içindekiler ne eder, onu söyle bana. Açık konuş. Ne ilk olmaktan ne de görülmekten korkuyorum. Burada buluşmadan önce de, birbirimizi kolladığımızı hepimizin pekâlâ da bildiğinden eminim. Bu günah değil! Aç çıkını Joe.”</p>

  <p class="normal">Ama, arkadaşlarının kibarlığı buna izin vermedi. Yıpranmış siyah giysiler içindeki adam önce kendi ganimetini döktü ortaya. Pek bir şey yoktu: Bir ya da iki tane mühür, bir kalem kutusu, bir çift kol düğmesi, fazla değeri olmayan birkaç iğne, hepsi o kadardı. Joe tek tek inceleyip hepsine fiyat biçti ve her birinin ederini duvara tebeşirle yazdı. Başka bir şey olmadığını görünce de toplamını hesapladı.</p>

  <p class="normal">“Senin hesap bu kadar,” dedi Joe. “Beni haşlasalar bile, tek bir peni daha vermem. Sıradaki!”</p>

  <p class="normal">Sırada Bayan Dilber vardı. Çarşaflar, havlular, ufak bir süs eşyası, iki eski moda gümüş çay kaşığı, bir çift şeker maşası ve birkaç çift çizme. Onun hesabı da aynı şekilde duvara çıkarıldı.</p>

  <p class="normal">“Ben hanımlara, hep biraz daha fazla veririm. Bu da benim zaafım işte. Kendime yazık ediyorum, ama neyse,” dedi Yaşlı Joe. “Hesabın bu. Bir kuruş daha istersen, hesabı bir kez daha gözden geçirir, pek eli açık davranmışım diyerek, yarısını keserim ona göre!”</p>

  <p class="normal">“Şimdi de <span class="ideitalik">benim</span> çıkını aç, Joe,” dedi ilk gelen kadın.</p>

  <p class="normal">Joe daha rahat açabilmek için dizlerinin üstüne çöktü ve bir sürü düğümü çözdükten sonra, koyu renkli, rulo halinde sarılmış, enli bir şeyi çekip çıkardı.</p>

  <p class="normal">“Ne diyorlar buna?” dedi Joe. “Cibinlik mi?”</p>

  <p class="normal">“Ah, evet, cibinlik,” dedi kadın gülerek.</p>

  <p class="normal">“Yani adam orada öyle yatarken, hepsini, halkalarıyla birlikte çekip aldım mı demek istiyorsun?”</p>

  <p class="normal">“Aynen öyle,” dedi kadın. “Neden olmasın?”</p>

  <p class="normal">“Kendi mutluluğunu sağlamak için yaratılmışsın sen!” dedi Joe. “Bunu başaracaksın da!”</p>

  <p class="normal">“Öyle bir adam söz konusuyken, elimi uzatsam alabileceğim şeyleri almama hiçbir şey engel olamaz. Emin olabilirsin!” dedi kadın sükûnetle. “Şu yağı battaniyelerin üzerine damlatıp durma Joe.”</p>

  <p class="normal">“Onun battaniyeleri mi?” diye sordu Joe.</p>

  <p class="normal">“Başka kimin olacaktı ki?” diye cevap verdi kadın. ”Artık onlarsız üşüyecek değil ya!”</p>

  <p class="normal">“Umarım, bulaşıcı bir hastalıktan ölmemiştir?” dedi Yaşlı Joe, işini yarıda bırakıp kadına bakarak.</p>

  <p class="normal">“Korkmana gerek yok. Öyle bir şey olmuş olsa, yanında kalacak kadar düşkün değildim adama. Ah! O gömleğe, gözleriniz şaşı olana kadar baksanız bile, ne tek bir delik ne de eskimiş bir yer bulabilirsiniz. En iyi gömleğiydi bu ve gerçekten de güzel bir gömlek. Ben olmasaydım, ziyan edeceklerdi o gömleği.”</p>

  <p class="normal">“Ziyan edeceklerdi demekle ne kastediyorsun?” diye sordu Yaşlı Joe.</p>

  <p class="normal">“Adamı onunla gömeceklerdi canım,” dedi kadın gülerek. “Aptalın teki öyle yapmış, ben de çıkarıp aldım üzerinden. Patiska bu iş için uygun olmayacaktı da ne uygun olacaktı? Pek yakışır vücuda. Hem bunun içinde, olduğundan daha çirkin görünecek hali yoktu ya!”</p>

  <p class="normal">Scrooge bu konuşmaları dehşet içinde dinledi. Ganimetlerinin çevresinde, yaşlı adamın lambasının loş ışığı altında oturmuş, leş pazarlayan iğrenç şeytanlara benzeyen bu insanları nefret ve tiksintiyle izliyordu.</p>

  <p class="normal">Yaşlı Joe, içinde para olan pazen keseyi çıkarınca, “Hah ha! İşte bu kadar,” diye güldü aynı kadın. “Yaşarken herkesi korkutup kendinden kaçırırdı, ama ölüsü işimize yaradı. Hah hah ha!”</p>

  <p class="normal">“Ruh!” dedi Scrooge, tepeden tırnağa titreyerek. “Anladım, tamam. Bu bahtsız adamın sonunun benimki olabileceğini anladım. Yaşamım beni bu yola sürüklüyor. Merhametli Tanrım, nedir bu?”</p>

  <p class="normal">Görüntü değişince birden korkuyla irkildi. Bir yatağa dokunacak kadar yakındı, yatak boştu, cibinliksizdi, lime lime olmuş bir çarşafla tamamen örtülüydü ve çarşafın altında sessiz yatan, ama görüntüsüyle ne olduğunu açıkça belli eden bir şey vardı.</p>

  <p class="normal">Oda çok karanlıktı. Pek bir şey seçilemese de, Scrooge içinden gelen sese kulak vererek, odanın neye benzediğini anlayabilmek için kaygı içinde çevresine bakındı. Dışarıdan gelen cılız bir ışık yatağa düşüyordu ve yatakta yalnız, yağmalanmış, arkasından gözyaşı dökeni bile olmayan bir adamın bedeni yatmaktaydı.</p>

  <p class="normal">Scrooge, Hayalet’e baktı. Sabit eli adamın başını işaret ediyordu. Örtü, üzerine öylesine özensizce fırlatılmıştı ki, Scrooge’un ufak bir parmak hareketiyle bile yüzü açığa çıkabilirdi. Bunu yapmayı düşündü, bunu yapmanın kolay olacağını hissetti, bunu yapmayı istiyordu da. Ama örtüyü açmaya gücü yoktu. Nasıl ki yanı başında duran Hayalet’i yok etmeye gücü yoktuysa, buna da yoktu.</p>

  <p class="normal">Soğuk, çok soğuk, kaskatı, korkunç ölüm! Kur buraya sunağını, donat buyruğundaki tüm korkularla, buralar artık senin! Oysa sevilen, sayılan ve onurlu ölülerin saçlarının tek bir teline bile geçmez hükmün, hiçbir özelliğini kirletmeye yetmez gücün! Önemli olan, elin ağır olup bırakıldığında düşmesi değil. Önemli olan, yüreğin ve nabzın susması da değil. Önemli olan o elin hayatta iken cömert ve doğru oluşu, yüreğin cesur, sıcak ve yumuşak oluşu ve bir erkeğe yakışır biçimde atması. Vur, Gölge, vur! Gör bak, açılan yaralardan nasıl da iyilikler fışkıracak, hayat nasıl da ölümsüzlük saçacak.</p>

  <p class="normal">Bu sözleri Scrooge’un kulağına bir ses fısıldamamıştı, bunları yatakta yatana bakarken duydu. Şimdi bu adamı kaldırmak mümkün olsaydı, ilk aklına gelen ne olurdu diye düşündü. Para hırsı, iş ilişkileri, kişiyi tutsaklaştıran meseleler. Doğrusu ne de zengin bir son hazırlamışlardı ona...</p>

  <p class="normal">Boş ve karanlık evde öylece yatıyordu. Bana şu ya da bu şekilde iyiliği dokunmuştu diyecek bir tek adam, bir tek kadın ya da çocuk bulunmadığı gibi, ne sevindirici, dostça bir söz ne de birini sevindirme isteğine ilişkin bir şey hatırlayabiliyordu. Bir kedi kapıyı tırmalıyor, şöminenin taşlarını kemiren farelerin sesi duyuluyordu. <span class="ideitalik">Onların</span> ölüm odasında ne aradıklarını ve niçin öylesine huzursuz, dur durak demeden sağa sola koşuşturduklarını düşünmek bile istemiyordu Scrooge.</p>

  <p class="normal">“Hayalet,” dedi, “burası korkunç bir yer. Buradan gidersek, aldığım dersi asla unutmayacağıma güvenebilirsin. Gidelim buradan!”</p>

  <p class="normal">Hayalet’in eli ısrarla başı işaret etmekteydi.</p>

  <p class="normal">“Seni anlıyorum,” dedi Scrooge. “Yapabilsem, yapardım. Fakat gücüm yok Ruh. Hiç gücüm yok!”</p>

  <p class="normal">Hayalet hâlâ ona bakıyor gibiydi.</p>

  <p class="normal">“Şu koca kentte, bu adamın ölümüne üzülen tek bir kişi varsa bana onu göster Ruh. Yalvarırım sana!”</p>

  <p class="normal">Hayalet, karanlık pelerinini önünde bir an bir kanat gibi açtı ve kapadığında, gün ışığıyla aydınlanan, içinde annesiyle çocuklarının oturduğu bir oda göründü.</p>

  <p class="normal">Kaygılı bir gerginlik içinde birini bekler gibiydi kadın. Odayı arşınlıyor, duyduğu her seste pencereye koşuyor, dışarıya bakıyor; saate göz atıyor, arada sırada dikişini eline alıp oyalanmaya çalıyor, ama bu bir işe yaramıyor ve oyun oynayan çocuklarının gürültüsü ona dayanılmaz geliyordu.</p>

  <p class="normal">Sonunda çoktandır beklenen kapıyı tıklatma sesi duyuldu. Kadın kapıya koştu ve genç olmasına rağmen, bitkin ve kederli bir yüz ifadesi olan kocasını karşıladı. Adamın yüzünde tuhaf bir ifade vardı. Utandığı, bastırmaya çalıştığı, ciddi bir sevinç, mutluluk gibi bir ifade.</p>

  <p class="normal">Ateşin başında onun için bekletilen yemeğinin başına geçti. Karısı ne olup bittiğini çekingence sorunca, –hani uzun bir sessizlikten sonra olmuştu bu– ne yanıt vereceğini bilemediği için utandı.</p>

  <p class="normal">“İyi haber mi?” dedi kadın. “Yoksa kötü mü?”</p>

  <p class="normal">“Kötü,” diye cevapladı adam.</p>

  <p class="normal">“Mahvolduk öyle mi?”</p>

  <p class="normal">“Hayır. Hâlâ umut var, Caroline.”</p>

  <p class="normal">“Acıyıp merhamet ederse,” dedi kadın heyecanla. “Hani böyle bir mucize hâlâ mümkünse, hayatta her şey mümkündür, derim!”</p>

  <p class="normal">“Acıyıp merhamet edemez artık,” dedi kocası. “Öldü o.”</p>

  <p class="normal">Yüz hatları doğruyu söylüyorsa, yumuşak kalpli ve cefalara katlanmış bir kadındı Caroline; fakat bunu duyduğunda, candan sevindi ve ellerini çırparak sevincini dile getirdi. Hemen ardından da pişman oldu ve bağışlanmak için ellerini göğsünün üstünde kavuşturarak dua etmeye koyuldu. Fakat ilk tepkisi içinden gelen, önleyemediği sevinme duygusu olmuştu.</p>

  <p class="normal">“Onu görmeye ve borcumu bir hafta erteletmeye gittiğimde, dün gece sana bahsettiğim ayyaş kadının söyledikleri, talebimi reddetmek için uydurulmuş sözlerdir diye düşünmüştüm, ama doğruymuş. Çok hasta falan değilmiş, ölüyormuş.”</p>

  <p class="normal">“Peki bizim borcumuz kime geçecek şimdi?”</p>

  <p class="normal">“Bilmiyorum. Fakat o zaman gelmeden parayı hazır etmemiz gerek. Hazır edemememiz durumunda yeni alacaklının da en az onun kadar acımasız olması büyük bir şanssızlık olur. Bu gece yüreğimiz hafiflemiş olarak uyuyacağız Caroline.”</p>

  <p class="normal">Evet. Yürekleri hafiflemişti. Dinlemek için etrafta dolanan, ama pek bir şey anlamayan çocukların yüzü bile ışımıştı. Bu adamın ölümü, bu evin halkını sevindirmişti. Hayalet’in ona gösterebileceği tek duygu bu ölümün getirdiği sevinçti.</p>

  <p class="normal">“Bana bu ölümle ilgili, duygulu tek bir şey göster,” dedi Scrooge. “Yoksa o arkada bıraktığımız karanlık oda hep benimle olacak Ruh.”</p>

  <p class="normal">Hayalet onu, ayaklarının aşina olduğu sokaklardan geçirdi. Scrooge yol boyunca, kendini görebilmek için bakındı, ama hiçbir şey göremedi. Yoksul Bob Cratchit’in daha önce de ziyaret ettikleri evinden içeri girdiler. Anne ve çocuklar, şöminenin etrafında oturuyorlardı sessizce.</p>

  <p class="normal">Sessiz, çok sessizdi. Küçük gürültücü Cratchitler bir köşede heykel gibi oturuyor ve önünde bir kitap olan Peter’a bakıyorlardı. Anne ve kızlar dikiş dikmekle meşguldüler. Fakat hepsi kesinlikle çok sessizdiler.</p>

  <p class="normal">“Sonra, bir çocuk aldı ve onu diğerlerinin yanına gönderdi.”</p>

  <p class="normal">Scrooge nerede duymuştu bu sözleri? Düşlemiş olamazdı. O ve Hayalet içeri süzülürken çocuk yüksek sesle okumuş olmalıydı bu sözleri. Neden devam etmiyordu?</p>

  <p class="normal">Anne işini masaya bırakıp, elleriyle yüzünü kapadı.</p>

  <p class="normal">“Bu renk gözlerimi ağrıtıyor,” dedi.</p>

  <p class="normal">Renkler mi? Ah, zavallı küçük Tim!</p>

  <p class="normal">“Şimdi biraz daha iyiler,” dedi Bayan Cratchit. “Mum ışığı gözlerimi yoruyor. Babanız eve geldiğinde ona dünyada yorgun gözlerle görünemem... Neredeyse gelmek üzeredir.”</p>

  <p class="normal">“Şimdiye kadar çoktan gelmeliydi,” dedi Peter, kitabı kaparken. “Galiba şu son birkaç akşamdır eskisinden daha yavaş yürüyor anne.”</p>

  <p class="normal">Yine sessizleştiler. Sonunda kadın neşeli olmasına özen gösterdiği ve sadece bir kez titreyen ses tonuyla:</p>

  <p class="normal">“Ben onun sırtında... sırtında Küçük Tim’le daha hızlı yürüdüğü günleri bilirim,” dedi.</p>

  <p class="normal">“Ben de,” dedi Peter. “Birçok kez hem de!”</p>

  <p class="normal">“Ben de!” diye bağırdı bir diğeri.</p>

  <p class="normal">“Fakat Tim o zamanlar o kadar hafifti ki,” diye devam etti, işine eğilerek. “Babanız onu o kadar çok severdi ki, bu hiç sorun... sorun olmazdı. Hah, işte babanız geldi!”</p>

  <p class="normal">Onu karşılamak için koştu, atkısına sarınmış Bob içeri girdi. Çayı ateşte hazırdı. Hepsi ona hizmet yarışına çıkmışlardı sanki. Sonunda iki ufaklık, dizlerine yerleşip yanaklarını onun yüzüne dayayarak, “Düşünme artık baba! Üzülme artık!” dediler.</p>

  <p class="normal">Bob onlarla konuşurken neşeliydi ve aileyle tatlı tatlı sohbete girişti. Masadaki işlere bakıp Bayan Cratchit’in ve kızların çalışkanlığını ve hızını övdü. Pazar olmadan işleri bitireceklerini düşündüğünü belirtti.</p>

  <p class="normal">“Pazar mı? Sen bugün gittin öyleyse?” dedi karısı.</p>

  <p class="normal">“Evet, hayatım,” diye cevap verdi Bob. “Keşke sen de gelebilseydin. Ne kadar yeşillikler içinde bir yer olduğunu görebilseydin, sana iyi gelirdi. Fakat daha görürsün nasıl olsa. Pazar günü oraya bir yürüyüş yapacağımıza söz verdim. Benim küçük, zavallı çocuğum!” diye ağladı Bob. “Zavallı küçüğüm benim!”</p>

  <p class="normal">Bir an kendini üzüntüsüne kaptırdı. Elinde değildi. Elinde olsaydı, o ve çocuğu belki de hiç ayrılmayacaklardı.</p>

  <p class="normal">Onları odada bırakıp, Noel için süslenmiş yukarıdaki ışıklı odaya çıktı. Çocuğun yanı başında, birilerinin daha yeni kalkmış olduğunu belli eden izler taşıyan bir sandalye vardı. Zavallı Bob sandalyeye oturup, kendini biraz olsun toparladıktan sonra, o küçük yüzü öptü. Biraz yatışmıştı, tekrar aralarına döndüğünde daha mutluydu.</p>

  <p class="normal">Ateşin başına oturup sohbete daldılar. Anne ve kızları işlerine devam etmekteydiler hâlâ. Bob onlara Scrooge’un yeğeninin nasıl da olağanüstü nazik biri olduğunu anlattı. Onunla nadiren karşılaşırlardı, ama bu kez, bugün ona sokakta rastladığında, üzüntüsünü fark etmiş ve derdini sormuştu Bob’a. O kadar tatlı dilliydi ki, Bob da sıkıntısını açıvermişti ona. Yeğen, “Çok üzüldüm Bay Cratchit,” demişti. “İyi yürekli eşiniz için de çok üzüldüm.” Bunu nasıl olup da anlamıştı, bilmiyordu Bob.</p>

  <p class="normal">“Neyi anladı hayatım?”</p>

  <p class="normal">“Senin iyi bir eş olduğunu!” dedi Bob.</p>

  <p class="normal">“Bunu herkes bilir,” dedi Peter.</p>

  <p class="normal">“Çok doğru bir gözlem oğlum!” diye bağırdı Bob. “Umarım biliyorlardır! ‘Çok üzgünüm iyi eşiniz adına da,’ dedi. Bana kartını verip, ‘Eğer sizin için bir şey yapabilirsem işte adresim. Lütfen gelip, beni bulun,’ dedi. Bizim için yapabilecekleri değildi önemli olan, davranışındaki incelik önemliydi. Sanki Küçük Tim’i tanıyor ve üzüntümüzü paylaşıyor gibiydi.”</p>

  <p class="normal">“Kuşkusuz iyi kalpli biri,” dedi Bayan Cra-tchit.</p>

  <p class="normal">“Onu bir görsen, onunla konuşsan bundan kesinlikle emin olurdun hayatım. Bizim Peter’a da daha iyi bir iş bulabilirse –bu sözümü de unutmayın!– Hiç şaşmam!”</p>

  <p class="normal">“Duyuyor musun Peter,” dedi Bayan Cratchit.</p>

  <p class="normal">“Ve sonra!” diye bağırdı kızlardan biri. “Peter birini bulup kendi başının çaresine bakar.”</p>

  <p class="normal">“Sen kendine bak!” diye sırıtarak cevapladı onu Peter.</p>

  <p class="normal">“Olmaz değil, ama o işler için daha çok zaman var, canlarım. Birbirimizden nasıl ve ne vakit ayrılırsak ayrılalım, Küçük Tim’i unutmayacağız, öyle değil mi? Bu ilk ayrılışını da...”</p>

  <p class="normal">“Asla baba!” diye hep bir ağızdan bağırdılar.</p>

  <p class="normal">“Ve biliyorum ki, biliyorum ki canlarım, onun küçük bir çocuk olmasına rağmen ne kadar sabırlı ve yumuşak kalpli olduğunu anımsadıkça, aramızda hiç kavga olmayacak. Onu aklımızdan hiç çıkarmayacağız!”</p>

  <p class="normal">Bir kez daha hep bir ağızdan, “Asla baba!” diye bağırdılar.</p>

  <p class="normal">“Çok mutluyum,” dedi Bob. “Çok mutluyum.”</p>

  <p class="normal">Bayan Cratchit ve kızı kocasını öptü. Ufaklıklar da öptüler ve Peter’la el sıkıştılar. Küçük Tim’in ruhu, onun o çocuksu özü onlara Tanrı’dan bir armağandı sanki.</p>

  <p class="normal">“Ruh,” dedi Scrooge. “Bir şeyler bana ayrılık vaktinin geldiğini söylüyor. Bunu nasıl bildiğimi bilemiyorum, ama biliyorum işte. O ölünün kim olduğunu söyle bana?”</p>

  <p class="normal">Gelecek Noeller Ruhu onu bir kez daha işadamlarının yanına taşıyıverdi. Farklı bir zamandaydılar elbette. Bütün bu görüntülerin, gelecekte olma ihtimallerinin ortak olması dışında ortak bir noktası, herhangi bir düzenlerinin olmamasıydı. Adamların arasında Scrooge yoktu. Hayalet durmaya niyeti yokmuş gibi ilerlemekteydi ki, Scrooge onu durdurdu.</p>

  <p class="normal">“İçinden geçtiğimiz şu avluda uzun zamandır benim olan işyeri var. Binayı görüyorum. İzin ver de, gelecek günlerin bana getirmiş olduğuna bir bakayım.”</p>

  <p class="normal">Ruh durdu, eliyle başka bir yeri işaret ediyordu.</p>

  <p class="normal">“Bina bu tarafta. Neden karşıyı işaret ediyorsunuz?”</p>

  <p class="normal">Acımasız parmağı aynı yönü gösteriyordu.</p>

  <p class="normal">Scrooge aceleyle yazıhanesinin penceresine koşup içeriye baktı. Burası hâlâ bir işyeriydi, ama onunki değildi. Eşya farklıydı ve koltukta oturan da kendisi değildi. Hayalet’in parmağı hâlâ önceki yeri gösteriyordu.</p>

  <p class="normal">Scoorge bir kez daha Hayalet’in peşine takıldı. Bir yandan da, nereye ve niçin çekilip götürülmüş olduğunu düşünürken demir bir kapıya ulaştılar. Girmeden önce etrafa bakmak için durdu.</p>

  <p class="normal">Bir kilise bahçesi. Demek ki, nihayet adını öğrenebileceği o sefil adam burada toprağın altında yatıyordu. Adına layık bir yerdi. Etrafı evlerle çevrili, her yanı yabani ot ve çimlerle kaplı, aşırı ot bolluğunun hayat değil ölüm anlamına geldiği, gırtlağına kadar toprakla dolmuş, pis boğazlıktan yağ bağlamış! Adına layık bir yer.</p>

  <p class="normal">Hayalet, mezar taşlarının arasında bir yerde durmuş, parmağını taşlardan birine çevirmişti. Titreyerek oraya yöneldi. Hayalet hep olduğu gibiydi, ama Scrooge o vakur duruşunda yeni bir anlam gördü.</p>

  <p class="normal">“Ben, gösterdiğin mezar taşına yaklaşmadan önce bir soruma cevap ver. Bunlar kesinlikle gerçekleşecek olanların gölgeleri mi, yoksa olması muhtemel şeylerin mi?”</p>

  <p class="normal">Hayalet yanı başında durduğu mezarı işaret ediyordu hâlâ.</p>

  <p class="normal">“Bir insanın hayat yolu, o yolu izlediği sürece, onun gelip dayanacağı belli bir sona götürür kişiyi. Fakat bu yoldan ayrılacak olunursa, son da değişir. Bana, anlatmak istediğinin bu olduğunu söyle!”</p>

  <p class="normal">Hayalet önceki gibi, yerinden kıpırdamamıştı.</p>

  <p class="normal">Scrooge titreyerek, neredeyse emekleyerek gitti, parmağını bu unutulmuş mezar taşının üzerinde gezdirerek kendi adını okudu: EBENEZER SCROOGE.</p>

  <p class="normal">“Yatakta yatan adam ben miyim?” diye bağırdı dizlerinin üstünde dikilerek.</p>

  <p class="normal">Hayalet’in parmağı bir Scrooge’a, bir mezar taşına yöneliyordu.</p>

  <p class="normal">“Hayır Ruh! Yoo, hayır!”</p>

  <p class="normal">Parmak hâlâ aynı yeri gösteriyordu.</p>

  <p class="normal">“Ruh!” diye bağırdı, eteklerine sıkıca yapışarak. “Duy beni! Ben o eski ben değilim. Bu yoldan ilerlediğimde olmam gereken adam olmayacağım. Benim için umut yoktuysa, niye gösterdin bütün bunları bana?”</p>

  <p class="normal">Hayalet’in eli ilk kez titrer gibi oldu.</p>

  <p class="normal">“Yüce Ruh,” dedi Scrooge kendini onun önüne atarak. “Benim için araya gir! Acı bana. Ne olur, bana gösterdiğin bu gölgeleri, farklı bir hayat sürerek değiştirebileceğimi söyle!”</p>

  <p class="normal">Zarif el titredi.</p>

  <p class="normal">“Noel’i yüreğimde duyacağım, bütün sene kutlamaya çalışacağım. Geçmiş, Bugün ve Gelecek’te yaşayacağım. Her üç Ruh da benimle olacak. Bana verdiğiniz derse kulak tıkamayacağım. Şu mezar taşında yazılı olanları silebileceğimi söyle bana!”</p>

  <p class="normal">Istırap içinde Hayalet’in eline yapıştı. El kendini kurtarmaya çalıştı, ama Scrooge öyle bir güçle yalvararak, tutsak etmişti ki, elini çekemiyordu bir türlü. Ama sonunda, o daha güçlü olduğu için, Scrooge’u silkeleyip atıverdi.</p>

  <p class="normal">Kaderinin değişmesi için son bir yakarış amacıyla ellerini kaldırdı. Hayalet’in giysisindeki değişimi gördü o an. Hayalet çekmiş, küçülmüş, ufalıp karyola ayağının içinde yok olup gidivermişti.</p>
</body>
</html>
