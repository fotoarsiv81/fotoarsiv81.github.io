<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Birnoelsarkisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_4">1. DÖRTLÜK<br class="chapter" />
  MARLEY’İN HAYALETİ</h2>

  <p class="normal">Her şeyden önce, Marley bir ölüydü. Bu konuda en ufak bir şüphe bile yoktu. Ölüm kayıtlarında rahip, cenaze memuru, levazımatçı ve yas tutanların en önde geleninin imzası vardı: Scrooge imzalamıştı. Scrooge adı da, altına imza atma lütfunda bulunduğu herhangi bir belgenin değerini artırırdı.</p>

  <p class="normal">Yani bizim Marley, bir kapı çivisi ne kadar ölüyse o kadar ölüydü.</p>

  <p class="normal">Haşa! Yanlış anlaşılmasın, kendi deneyimlerime dayanarak, bir kapı çivisinde neyin özellikle ölü olduğunu bildiğim iddiasında değilim. Hatta bana kalsa, bir tabut çivisi demir piyasasında olabilecek en ölü parçadır diyebilirim. Fakat atalarımızın bilgeliği benzetmelerde saklıdır; bunları değiştirmek de benim haddim değil, yoksa ülkenin sonu olur bu. O yüzden tekrar etmeme izin verin: Marley, bir kapı çivisi kadar ölüydü.</p>

  <p class="normal">Peki, Scrooge, Marley’in ölü olduğunu biliyor muydu? Elbette biliyordu. Başka türlü nasıl olabilirdi ki? O ve Scrooge bilmem kaç yıldır ortaktılar. Scrooge, Marley’in vasiyetini yerine getirecek tek yetkili kişi, tek hak sahibi, onun tek yasal varisi, tek dostu ve tek yas tutanıydı. Ancak Scrooge bile mükemmel bir tüccar olarak daha cenaze günü bu işi kazançlı bir şekilde tamamına erdirmesi bir yana bu üzücü olay karşısında o kadar sarsılmamıştı.</p>

  <p class="normal">Marley’in cenazesinden söz etmek beni başlangıç noktama götürdü. Marley’in ölü olduğuna şüphe yoktu. Bunun kesinlikle ayrımına varılmazsa, anlatacağım öykünün olağanüstü hiçbir yanı kalmayacaktır. Hamlet’in babasının, oyun başlamadan önce öldüğünden kesinlikle emin olmasaydık, adamın, doğudan esen rüzgârlarla birlikte, kendi kalesinin burçlarında dolaşmasında ilgi çekici hiçbir yan kalmaz, bu, sadece, herhangi orta yaşlı bir adamın, karanlık bastıktan sonra esintili bir yerde, sözgelimi St. Paul Kilisesi’nin mezarlığında, kendi oğlunun yarım aklını başından almak için düşüncesizce ansızın karşısına çıkması gibi bir durum olurdu.</p>

  <p class="normal">Scrooge, Marley’in adını tabeladan hiç silmedi. Deponun kapısının üstünde, yıllarca öylece asılı durdu: “Scrooge ve Marley”. Şirket, Scrooge ve Marley olarak bilinirdi. İlk kez gelenler, onu bazen Scrooge, bazen de Marley diye çağırdılar; ama o, iki isme de yanıt verdi. Onun için hiçbir şey fark etmiyordu.</p>

  <p class="normal">Ama nihayetinde değirmen taşının başındaki eli sıkı kimseydi o, yılların eskitemediği cimri Scrooge! Öğütücü, tuttuğunu koparan, havada kapan, açgözlü, yakaladığını bırakmayan, suyunu sıkan yaşlı günahkâr. Ona çarpan hiçbir çeliğin çıkartamayacağı kadar güçlü kıvılcımlar saçan sert ve keskin bir çakmak taşı gibiydi; ayrıca sırlarla dolu, kendine yeterli ve bir istiridye kadar yalnızdı. İçinin soğukluğu yaşlı yüz hatlarını katılaştırmış, sivri burnunun ucunu dondurup düşürmüş, yanaklarını büzmüş, yürüyüşünü kasıp dikleştirmiş, gözlerini kan çanağına çevirmiş, ince dudaklarını morartmış gibiydi ve gıcırdayan sesiyle tiz perdeden konuşurdu. Başında, kaşlarında ve sakalları seyrelmiş çenesinde donmuş çiy tanecikleri vardı sanki. Gittiği her yere kendi ayazını da beraberinde götürür, sıcak havalarda bile yazıhanesinde buz keserdi. Noel’de bile bir nebze olsun buzlar çözülmezdi.</p>

  <p class="normal">Dışarıdan gelen sıcak ya da soğuk Scrooge’u çok az etkilerdi. Hiçbir sıcak onu ısıtamaz, hiçbir kış soğuğu donduramazdı. Hiçbir rüzgâr ondan daha keskin esemez, hiçbir kar hedefini öfkeyle gözüne kestirerek onun kadar kasıtlı yağamaz, hiçbir sağanak ondan daha duyarsız olamazdı. Kötü hava onun karşısında aciz kalırdı. En şiddetli yağmur, kar, tipi ve don yalnızca bir açıdan daha ağır basıyorlardı ona: Arada bir efendice “dindikleri” oluyordu, ama Scrooge asla dinmezdi.</p>

  <p class="normal">Onu yolda durdurup da, memnun bakışlarla, “Sevgili Scrooge, nasılsın? Ne zaman beni görmeye geleceksin?” diyen asla olmazdı. Hiçbir dilenci ondan sadaka dilenmez, hiçbir çocuk ona saatin kaç olduğunu sormazdı; ne bir kadın ne de bir erkek o güne kadar ondan yolu öğrenmek istemişti. Körlerin köpekleri bile onu tanıyorlarmışçasına, onun geldiğini görünce sahiplerini kapı önlerine, avlulara doğru çeker ve sonra da, “Kör göz, kem gözden iyidir, karanlıklardaki efendim,” dercesine kuyruk sallarlardı.</p>

  <p class="normal">Bütün bunlar Scrooge’un umurunda mıydı sanki? Aksine, tam da istediği şeydi bu: Hayatın kalabalık sokaklarında bir kenardan ilerlemek, insan sevgisi namına ne varsa kendinden uzak tutmak. Varsın “deli” desinlerdi, umurunda bile değildi.</p>

  <p class="normal">Günlerden bir gün –yılın tüm iyi günlerinin en iyisi Noel gününde– ihtiyar Scrooge tefeci dükkânında işinin başına çökmüştü. Dışarıda dondurucu, insanı adeta ısıran bir soğuk vardı; üstelik hava pusluydu. Scrooge, dışarıda bir aşağı bir yukarı koşuşturup duran, ellerini koltuklarının altına sokmuş, ayaklarını ısıtmak için taşlar üzerinde zıplayan insanların seslerini duyabiliyordu. Şehirdeki saatler henüz üçü vurmuş, ama hava çoktan kararmıştı –gün boyu doğru dürüst aydınlanmamıştı zaten– ve mahalledeki işyerlerinin pencerelerinde yanan mumların titrek ışıkları, elle tutulurcasına yoğun ve koyu kahverengi havada kızıl lekeler gibi titreşiyorlardı. Sis bütün çatlaklardan, anahtar deliklerinden içerilere kadar sızıyordu ve o kadar yoğundu ki, avlu çok dar olduğu halde, karşıdaki evler birer hayalet gibi duruyordu. Kirli bulutların çöküşünü ve her şeyi kararttığını gören insan, Tabiat Ana’nın yakınlarda bir yerde yaşadığını ve kötü bir şeyler yapmaya hazırlandığını sanabilirdi.</p>

  <p class="normal">Scrooge, bir sarnıca benzeyen küçük kasvetli bir hücrede mektupları temize çeken kâtibini göz hapsinde tutmak için odasının kapısını açık bırakmıştı. Scrooge’un sobasında çok az bir ateş vardı, ama kâtibin ateşi o kadar azdı ki, tek bir kömürden ibaret gibiydi. Gelgelelim adam ateşini besleyemiyordu; çünkü Scrooge, kömür kovasını kendi odasında tutuyordu ve kâtip, elinde kürekle Scrooge’un odasına ne zaman girecek olsa patronu onu peşinen uyarıp böyle giderse yollarını ayırmak zorunda kalacaklarını söylüyordu. Bunun üzerine kâtip beyaz atkısına sarınıp, mum ışığında ısınmaya çalışıyor, fakat hayal gücü zayıf bir adam olduğundan başarıya ulaşamıyordu.</p>

  <p class="normal">“Mutlu Noeller Dayı! Tanrı sizi korusun!” dedi neşeli bir ses. Scrooge’un yeğeninin sesiydi bu ve içeri girişi öylesine hızlı olmuştu ki, Scrooge onu neredeyse sesiyle birlikte yeni algılayabilmişti.</p>

  <p class="normal">“Peh!” dedi Scrooge. “Saçmalık!”</p>

  <p class="normal">Sisli ve soğuk havada yaptığı hızlı yürüyüş onu öylesine ısıtmıştı ki, yakışıklı yüzü al al, gözleri pırıl pırıldı ve nefes alıp verdikçe ağzından dumanlar çıkmaktaydı. “Hiç Noel saçma olur mu dayı!” dedi Scrooge’un yeğeni. “Herhalde böyle demek istemediniz, değil mi?”</p>

  <p class="normal">“İstedim! Mutlu Noellermiş! Mutlu olmaya ne hakkın var senin? Mutlu olmak için bir nedenin var mı? Yeterince yoksulsun zaten!”</p>

  <p class="normal">“Pekâlâ,” diye karşılık verdi yeğen aynı neşeyle. “Peki, öyleyse sizin mutsuz olmaya ne hakkınız var? Neden bu kadar karamsarsınız? Yeterince zenginsiniz!”</p>

  <p class="normal">Bu söze o an için verilecek iyi bir yanıt bulamayan Scrooge, “Peh!” dedi, sonra “Saçmalık!” diye ekledi.</p>

  <p class="normal">“Sinirlenmeyin dayı.”</p>

  <p class="normal">“Bunca aptalla dolu bir dünyada yaşarken...” dedi dayısı, “başka ne yapabilirim. Mutlu Noellermiş! Noelleri batsın! Cebinde paran olmadığı halde sana fatura ödeten bir gün olmasının dışında nedir ki Noel senin için? Kendini bir yıl daha yaşlanmış bulup da hayatını bir saat bile zenginleştiremediğin; hesap defterlerini dengelemeye çalışırken, giderlerinin her geçen ay arttığı gerçeğiyle yüzleştiğin bir zaman olmanın dışında? Bana kalırsa...” diye kızgınlıkla sürdürdü: “Ağzından Mutlu Noeller dileği çıkan her aptalı, kendi Noel aşında kaynatıp, kalbine saplanmış kutsal bir kazıkla gömmeli. İşte o kadar!”</p>

  <p class="normal">“Dayı!” diye yalvardı yeğen.</p>

  <p class="normal">“Yeğen!” diyerek haşin bir sesle karşılık verdi dayı. “Sen istediğin gibi kutla Noel’ini ve bırak ben de istediğim gibi kutlayayım.”</p>

  <p class="normal">“Kutlamak mı! Ama siz Noel’i kutlamıyorsunuz ki.”</p>

  <p class="normal">“Bırak da bunu ben düşüneyim. Noel sana iyilikler getirsin!” dedi Scrooge. “Sanki bugüne kadar bir hayrını gördün de!”</p>

  <p class="normal">“Bugüne kadar hayrını görebileceğim halde değerlendiremediğim çok şey olduğunu söyleyebilirim,” diye cevap verdi yeğen, “Noel de bunlardan biri. Fakat Noel’i –kökenindeki kutsallıktan kaynaklanan saygınlığından bağımsız olarak– mutlu bir gün, iyi, cömert, merhametli bir gün olarak düşündüğümü kesinlikle söyleyebilirim. Koskoca yıl boyunca kadınıyla erkeğiyle herkesin, kimseye açmadıkları kalplerini özgürce açmaya gönüllü oldukları, kendilerinden yoksul olanları bile ebedi yolculuğun yoldaşı olarak benimsedikleri ve onları farklı ırkların, farklı yolların yolcuları olarak görmedikleri tek gündür Noel. İşte bu yüzden dayı, bugüne kadar cebime ne bir altın ne de bir gümüş lira koymamış olduğu halde, bana iyilik getirdiğine ve getirmeye de devam edeceğine inanıyorum. Ve Tanrı bu günü kutsasın diyorum!”</p>

  <p class="normal">Hücredeki kâtip çekinerek alkışladı bu konuşmayı. Ancak durumun yakışıksızlığını son anda fark ederek ateşi karıştırdı ve böylece son kor parçasını da sonsuza kadar söndürmüş oldu.</p>

  <p class="normal">Kâtibe, “Çıt çıkardığınızı duymayayım,” dedi Scrooge, “Yoksa Noel’i bir işsiz olarak kutlarsınız! Oldukça iyi bir konuşmacısınız bayım,” diye ekledi sonra yeğenine dönerek. “Neden parlamentoya girmiyorsunuz, merak ettim.”</p>

  <p class="normal">“Sinirlenmeyin dayı. Hadi! Gelin yarın akşam bizimle yemek yiyin.”</p>

  <p class="normal">Scrooge, ona, hangi koşullarda gelebileceğini söyledi. Evet, gerçekten de söyledi. Onu ille de görecekse, bu korkunç yerde görürdü.</p>

  <p class="normal">“Ama neden?” diye haykırdı yeğen. “Neden?”</p>

  <p class="normal">“Peki sen neden evlendin?”</p>

  <p class="normal">“Çünkü âşık oldum.”</p>

  <p class="normal">“Çünkü âşık oldun!” diye homurdandı Scrooge, Noel’i kutlamaktan daha gülünç olan bir şey varsa dünyada, o da âşık olmaktı. “Uğurlar olsun!”</p>

  <p class="normal">“Sanki ben evlenmeden önce geliyordunuz da. Şimdi de gelmemenizin bahanesi evlenmiş olmam mı?”</p>

  <p class="normal">“Uğurlar olsun!” dedi Scrooge.</p>

  <p class="normal">“Sizden hiçbir şey istemiyorum, hiçbir beklentim de yok; neden dost olamıyoruz?”</p>

  <p class="normal">“Uğurlar olsun!” dedi Scrooge.</p>

  <p class="normal">“Sizi böylesine kararlı gördüğüm için çok üzgünüm. Şimdiye kadar aramızda benden kaynaklanan hiçbir sorun olmadı. Bu tartışmaya da Noel’in yüzü suyu hürmetine giriştim ve Noel keyfimi bozacak da değilim, en azından Noel boyunca. Tekrar Mutlu Noeller dayı.”</p>

  <p class="normal">“Uğurlar olsun,” dedi Scrooge.</p>

  <p class="normal">“Ve Mutlu Yıllar!”</p>

  <p class="normal">“Uğurlar olsun,” dedi Scrooge.</p>

  <p class="normal">Yeğeni tek bir kötü söz sarf etmeksizin terk etti odayı. Dış kapıda, kâtibe iyi dileklerini sunmak için durdu. Soğuktan donmak üzere olan adam, bu haliyle bile Scrooge’tan daha sıcaktı ve bu dileklere kalpten karşılık verdi.</p>

  <p class="normal">“Al sana bir deli daha!” diye mırıldandı, onları işiten Scrooge. “Haftada on beş şilinle bakması gereken bir eş var, hâlâ aileden ve mutlu Noel’den bahsediyor. Bu gidişle Bedlam’ı<sup class="calibre2"><a href="../Text/Birnoelsarkisi_split_016.html#footnote-1600-1" id="footnote-1600-1-backlink">[1]</a></sup> boylayacağım!”</p>

  <p class="normal">Bu kaçık, demin Scrooge’un yeğenini yolcu ettiği kapıdan, şimdi de iki adamı buyur etmekteydi. Bunlar, göze hoş görünen şık giyimli, cüsseli, kibar beyefendilerdi ve şimdi şapkalarını çıkarmış Scrooge’un ofisinde dikiliyorlardı. Ellerinde birtakım kitaplar ve kâğıtlar vardı, Scrooge’u eğilerek selamladılar.</p>

  <p class="normal">Listesine bakarak, “Scrooge ve Marley, değil mi?” dedi içlerinden biri. “Bay Scrooge’la mı, yoksa Bay Marley’le mi tanışma şerefine nail oluyoruz acaba?”</p>

  <p class="normal">“Bay Marley öleli yedi yıl oluyor,” diye yanıtladı Scrooge. “Yedi yıl önce, tam da bu gece öldü kendileri.”</p>

  <p class="normal">“Hayatta kalan ortağının da, onun cömertliğini sürdürdüğünden hiç şüphemiz yok,” dedi adam kartvizitini uzatırken.</p>

  <p class="normal">Evet, dediği doğruydu, ortağıyla birbirlerine pek benzerlerdi. Scrooge uğursuz saydığı, “cömertlik” sözcüğü karşısında kaşlarını çattı ve kartı geri verdi.</p>

  <p class="normal">“Bu hayırlı günler Bay Scrooge...” dedi adam eline bir kalem alarak, “fakir ve yardıma muhtaç kimselere yardım elini uzatmak için bulunmaz bir fırsattır. Binlerce insan en temel ihtiyaçlarını bile karşılayamıyor, yüz binlercesi de sıkıntıda efendim.”</p>

  <p class="normal">“Hapishaneler yok mu?” diye sordu Scrooge.</p>

  <p class="normal">“Olmaz olur mu?” dedi adam elindeki kalemi bırakarak.</p>

  <p class="normal">“Ya düşkün evleri?” diye ısrar etti Scrooge. “Hâlâ faaliyette bunlar değil mi?”</p>

  <p class="normal">“Evet, maaalesef,” diye yanıtladı adam. “Keşke çalışmıyorlar diyebilseydim.”</p>

  <p class="normal">“Treadmill ve Yoksulluk yasaları da işle-mekte?”</p>

  <p class="normal">“Her ikisi de yürürlükte efendim.”</p>

  <p class="normal">“Oh, iyi! Sözlerinizden, onları bu faydalı faaliyetlerinden alıkoyan bir şeyler olduğunu zannettim de korktum,” dedi Scrooge. “Ama duyduklarıma sevindim.”</p>

  <p class="normal">“Bu zavallıların gerek ruhen, gerek bedenen Hıristiyanca bir destekten çok az nasiplerini aldıkları izlenimiyle,” diye devam etti adam, “bir fon oluşturarak bu yoksullara yiyecek, içecek ve yakacak yardımı yapmaya karar verdik. Bu kutsal günleri seçtik; çünkü bunlar, tam da yoksulluğun en yoğun hissedildiği günlerdir. Size ne kadar yazayım?”</p>

  <p class="normal">“Hiçbir şey!” dedi Scrooge.</p>

  <p class="normal">“Adınızın gizli kalmasını mı istiyorsunuz?”</p>

  <p class="normal">“Rahat bırakılmak istiyorum. Ne istediğimi sorduğunuza göre yanıtım bu. Ben Noel’i kutlamıyorum ve aylakları şenlendirmeye kesem elvermez. Demin sözünü ettiğim kuruluşlara yeteri kadar yardım yapıyorum, ki bu da zaten bana pahalıya mal oluyor. Zorda olanlar oralara gitsinler.”</p>

  <p class="normal">“Çoğu gidemiyor ve bazıları da ölmeyi tercih ediyor.”</p>

  <p class="normal">“Eğer ölmeyi tercih ediyorlarsa...” dedi Scrooge, “ölsünler o zaman. Fazla nüfus da azalmış olur. Kaldı ki –özür dilerim ama– bu söylediğinizin doğruluk payını bilmiyorum.”</p>

  <p class="normal">“Ama bilmelisiniz.”</p>

  <p class="normal">“Beni ilgilendirmez,” diye karşılık verdi Scrooge. “Bence bir adamın kendi işinden anlaması yeterlidir ve başkalarının meselelerine burnunu sokmasına da hiç gerek yoktur. Benim işim başımdan aşkın zaten. Hoşça kalın baylar!”</p>

  <p class="normal">Görüşlerinde ısrar etmenin işe yaramayacağını açıkça gören adamlar yazıhaneden ayrıldılar. Kendine olan hayranlığı daha da artan Scrooge, her zamankinden daha alaycı bir ruh hali içinde işinin başına döndü.</p>

  <p class="normal">Bu arada sis ve karanlık o kadar artmıştı ki ellerinde meşalelerle kimi insanlar, atların çektiği arabalara yol göstermek için koşturup durmaktaydı. Homurtulu eski çanının gotik bir pencereden gizlice Scrooge’u seyrettiği eski bir kilise kulesi görünmezleşti ve gerek saat başlarını gerekse çeyrekleri bulutların içinden, buz gibi soğuktan dişleri takırdıyormuşçasına titrek seslerle vurdu. Soğuk şiddetini artırdı. Anayolun köşesinde, işçiler gaz borularını onarıyorlardı. Bir varilin içinde kocaman bir ateş yakmışlar, giysileri perişan adamlar ve gençler etraflarına toplanmış, ellerini ovuşturup gözleri mutluluktan ışıldayarak ısınmaya çalışıyorlardı. Yalnızlığa terk edilmiş çeşmeden akan sular donup kalmış, tehlikeli buzdan saçaklara dönüşmüştü. Çobanpüskülünden yapılma yeni yıl takları ve süsleri vitrinde parıldayan ışıklar altında yanıp sönüyor, o sırada önlerinden geçen solgun yüzleri de kırmızıya boyuyorlardı. Kasap ve manavların işleri öylesine muhteşem bir eğlenceye dönüşmüştü ki satış ve pazarlama işinin sıkıcılığıyla, bu tantanalı şölenin uzaktan yakından bir ilişkisi olabileceğine inanmak güçtü. Belediye başkanı, görkemli resmi ikametgâhının elli aşçısı ve hizmetkârına, Noel’in bir başkanın evine yaraşır bir şekilde karşılanması için emirler vermişti. Daha bir hafta önce sokaklarda sarhoş gezdiği için beş şilin ceza kestiği terzi bile, sıska karısı kucağında çocuğuyla et almaya çıkmışken tavan arasındaki evinde Noel tatlısını karıştırmaktaydı.</p>

  <p class="normal">Sis artıyor, hava daha da soğuyordu. Delip geçen, ısıran, iliklere işleyen bir soğuktu bu. İyi yürekli Aziz Dunstan bile eğer o şeytan ruhlunun burnunu bildik silahlarla değil de bu soğukla kırmaya kalksaydı, kesinlikle ezip geçerdi onu. Bu sırada soğuğun, bir köpeğin önündeki kemikleri kemirmesi gibi küçük burnunu kemirip durduğu gençten biri, Scrooge’un anahtar deliğine doğru eğilip bir Noel şarkısı mırıldanmaya başladı. Daha <span class="ideitalik">“Tanrı seni korusun mutlu efendi, elem keder vermesin hiçbir şey...”</span> dizelerini mırıldanmıştı ki; Scrooge cetveli öyle bir kaptı ki şarkıcı dehşet içinde kaçarak anahtar deliğini sise ve hatta daha cana yakın görünen soğuğa terk etti.</p>

  <p class="normal">Sonunda yazıhaneyi kapatma vakti geldi. Scrooge taburesinden isteksizce kalktı ve bu gerçeği hücresinde umutla bekleyen kâtibe ciddiyetle itiraf etti. Kâtip anında mumunu söndürüp şapkasını giymişti.</p>

  <p class="normal">“Yarın, bütün bir gün tatil yapmak istersiniz sanırım?” dedi Scrooge.</p>

  <p class="normal">“Eğer sizin için de uygunsa efendim.”</p>

  <p class="normal">“Hayır uygun değil,” dedi Scrooge. “Ve adil de değil! Bu durumda yevmiyenin yarısını kessem, kendini sömürülmüş hissedersin, değil mi?”</p>

  <p class="normal">Kâtip belli belirsiz gülümsedi.</p>

  <p class="normal">“Ama hiçbir şey yapmadığınız bütün bir günün hak edilmemiş ücretini ödediğimde ben sömürülmüş olmuyor muyum?” diye söylendi Scrooge.</p>

  <p class="normal">Kâtip, bunun senede sadece bir gün olduğunu belirtti.</p>

  <p class="normal">“Her 25 Aralık’ın adam soyma günü sayılması için hiç de iyi bir mazeret değil bu” dedi Scrooge, ceketinin düğmelerini çenesine kadar iliklerken. “Fakat sanırım sana tam gün izin vermem gerekiyor. Ertesi sabah erkenden burada olun!”</p>

  <p class="normal">Kâtip erken geleceğine dair söz verdi ve Scrooge homurdana homurdana çıktı. Dükkân anında kapandı ve kâtip uzun uçları belinden iyice aşağıya sarkmış beyaz atkısıyla (çünkü bir pardesüye sahip olma bahtiyarlığına erişememişti) Cornhill’deki bir yokuştan, çocukların oluşturduğu bir sıranın kuyruğuna takılıp Noel’in hatırına yirmi kez buz tutmuş bir yoldan kaydıktan sonra Camden Town’daki evine, bir an önce körebe oynayabilmek için elinden geldiğince hızlı koştu.</p>

  <p class="normal">Scrooge kasvetli akşam yemeğini her zamanki kasvetli lokantasında yedi. Bütün gazeteleri okumuştu, o yüzden, gecenin kalanını banka defterini incelemekle geçirdi ve sonra da yatmaya eve yollandı. Ölen ortağının bir zamanlar sahip olduğu kiralık odalarda oturuyordu. Bu kasvetli odalar somurtkan binaların arasındaki avlunun içinde öylesine kalakalmışlardı ki insan bunların daha gençken bir saklambaç oyunu sırasında buraya saklanıp daha sonra çıkmayı unuttuklarını sanabilirdi. Bina iyice eskimişti ve burada Scrooge’dan başka kimse yaşamadığı için epey kasvetliydi. Diğer odalar ofis olarak kiralanmıştı. Avlu o kadar karanlıktı ki, her taşı ezbere bilen Scrooge bile el yordamıyla ilerlemek zorunda kalırdı. Karanlık giriş kapısının üzerine çökmüş sis ve soğuğun yoğunluğuna bakılınca, Hava Tanrısı eşiğe oturmuş da, yaslı düşüncelere dalmış sanırdınız.</p>

  <p class="normal">Aslına bakılırsa kapı tokmağının kocaman olmasının dışında olağandışı hiçbir özelliği yoktu. Ayrıca Scrooge’un burada yaşadığı zaman boyunca, onu her Tanrı’nın günü, bir sabah bir de akşam görmüş olduğu da bir gerçekti. Bir başka gerçek de, oldukça cüretkâr bir iddia olsa da, mahalle meclisindeki, belediyedeki ve esnaf loncalarındaki beyler de dahil olmak üzere, Scrooge’un da Londra’daki herhangi bir kişi gibi hayal gücünden hiç nasibini almamış olduğuydu. O gün öğleden sonra, yedi yıl önce ölmüş olduğunu söylemenin dışında, ortağı Marley’i aklının ucuna bile getirmemişti. O halde, bana, Scrooge anahtarını deliğe sokup çevirdiğinde, kapı tokmağının gözle görülebilen hiçbir değişim olmaksızın, nasıl olup da Marley’in suratına dönüştüğünü açıklayabilecek biri varsa ortaya çıksın!</p>

  <p class="normal">Marley’in suratı avludaki diğer nesneler gibi koyu gölgeler içinde değildi; zayıf bir ışık saçıyor, karanlık bir mahzendeki bayat bir ıstakoz gibi parlıyordu. Kızgın ya da korkutucu değildi; Marley, Scrooge’a her zaman nasıl bakmışsa, öyle bakıyordu: Hayaletinkine benzeyen bir alnın üstüne kaldırılmış hayaletimsi bir gözlük. Saçları sıcak bir hava veya bir cereyanın etkisiyle karışmış gibiydi. Gözleri faltaşı gibi açık olduğu halde, bakışları tamamen sabitti. Bu hali ve gözlerinin kurşuni rengi ona korkutucu bir görünüm veriyordu; yine de bu korkunçluk, yüzünün ifadesinden çok onun denetiminin dışındaki bir şeyden kaynaklanıyordu.</p>

  <p class="normal">Scrooge’un bakışları bu görüntüye kilitlenince, yüz, yeniden kapı tokmağına dönüştü.</p>

  <p class="normal">Ödü patlamadı ya da çocukluğundan beri yabancı olduğu korkutucu bir hisle kanı donmadı desek, yalan olur. Yine de elini üzerinden çektiği anahtarı tekrar tuttu, kapıyı açıp içeriye girdi ve mumu yaktı.</p>

  <p class="normal">Kapıyı kapamadan önce bir an durdu ve Marley’in suretinin holden her an çıkmasını bekler gibi, arkasına baktı. Ama kapının arkasında tokmağı tutan vidalar ve somunlar dışında hiçbir şey yoktu ve bunun üzerine o da, “Hadi canım, sen de!” diyerek kapıyı çarparak kapadı.</p>

  <p class="normal">Kapının sesi evin içinde gök gürültüsü gibi yankılandı. Üstteki her bir oda ve şarap tüccarının alt kattaki mahzeninde bulunan her bir şişe ayrı ayrı yankılarıyla bu sese karşılık verdiler sanki. Scrooge yankılardan korkacak adam değildi. Kapıyı kilitleyip holü geçti ve elindeki mumla ağır ağır merdivenleri tırmandı.</p>

  <p class="normal">Benzetme dilinde altı atlı bir arabanın eski güzel günlere ait merdivenleri adeta uçarak çıkmasından ya da bugünün kötü bir parlamento kararını ezip geçmesinden söz edilir, fakat bir cenaze arabasını bu merdivenlere yanlamasına koysanız, falakasını duvara, kapısını tırabzanlara dayasanız bile, bu merdivenlerden onu kolayca yukarı çekebileceğinizi söylerken bunu sözcüğün gerçek anlamında almalısınız. Bunun için yeterince genişti merdiven, hatta yer bile kalırdı. İşte belki de bu nedenledir ki Scrooge, karanlığın içinde, önünde bir cenaze arabası gördüğünü sandı. Yarım düzine sokak lambası bile bu merdiveni doğru dürüst aydınlatamazdı; Scrooge’un elindeki bir tek mumun verdiği ışığın artık ne kadar işe yaradığını gelin siz düşünün.</p>

  <p class="normal">Scrooge karanlığa aldırış etmeksizin yukarı tırmandı. Nasılsa karanlığın ona bir masrafı yoktu ve Scrooge bu durumdan hoşnuttu. Yine de ağır oda kapısını kapatmadan önce, her şeyin yerli yerinde olup olmadığını kontrol etmek için odaları dolaştı. Bunu yapmayı isteyecek kadar iyi hatırlıyordu gördüğü yüzü.</p>

  <p class="normal">Oturma odası, yatak odası, hırdavat odası; her şey olması gerektiği gibiydi. Masanın altında kimse yoktu, koltuğun altında da. Ocakta ufacık bir ateş, kaşık ve kâse hazır duruyordu ve ateşte, küçük bir tencerede yulaf ezmesi (Scrooge biraz üşütmüştü) vardı. Yatağın altında kimse yoktu, dolapta kimse yoktu, duvarda şüpheli bir biçimde asılı duran sabahlığın içinde de kimse yoktu. Odunluk her zamanki gibiydi. Eski şömine paravanası, eski ayakkabılar, iki balık sepeti, üç ayaklı yıkanma teknesi ve maşa da öyleydi.</p>

  <p class="normal">Gayet memnun bir şekilde kapısını kapattı ve kendini içeriye kilitledi; hem de hiç âdeti olmadığı biçimde anahtarı iki kez çevirdi. Sürprizlere karşı önlemini alınca, kravatını çıkardı, sabahlığını, takkesini ve terliklerini giyip yulaf ezmesini yemek üzere ateşin karşısına yerleşti.</p>

  <p class="normal">Gerçekten de minicik bir ateşti bu; böylesine soğuk bir gece için bir hiçti. Bu bir avuç kömürün ısısını hissedebilmesi için insanın ateşin hemen yanı başında oturup üzerine eğilmesi şarttı. Şömine çok eskiden Hollandalı bir tüccar tarafından yaptırılmış, <span class="ideitalik">İncil</span>’deki öyküleri betimleyen nadir Hollanda çinileriyle kaplı antika bir parçaydı: Habil ile Kabil, Firavun’un kızları, Saba Melikesi, kuştüyü yataklara benzeyen bulutlar üzerinde aşağı inen haberci melekler, Hz. İbrahim, Baltazar, tekneleri denize açılan Havariler, düşüncelerini meşgul edecek yüzlerce figür vardı; ama yedi yıldır ölü olan Marley’in yüzü ona görünüp, o kadim peygamberin asası gibi her şeyi siliyordu. Her bir düz çini beyaz olsa ve bölük pörçük düşünceleri yüzeyinde resmedebilse, her birinin üzerinde yaşlı Marley’in başının bir sureti olurdu.</p>

  <p class="normal">“Saçmalık!” dedi Scrooge ve odayı arşınlamaya başladı.</p>

  <p class="normal">Birkaç kez dönüp dolaştıktan sonra oturdu. Başını arkaya yasladığında, artık kullanılmayan ve bir zamanlar, şimdi çoktan unutulmuş bir amaçla üst kattaki bir odayla buranın iletişimini sağlayan çıngırak zili gördü. Büyük bir şaşkınlık ve tarif edilemez, tuhaf bir dehşet içinde zile öyle bakarken bu zilin yavaş yavaş sallanmaya başladığını fark etti. İlk başta o kadar yavaş sallanıyordu ki, hemen hiç ses çıkmıyordu; fakat kısa bir süre sonra, evdeki bütün ziller yüksek sesle çalmaya başladı.</p>

  <p class="normal">Bu belki yarım, belki bir dakika sürdü, ama ona bir saat gibi geldi. Ziller başladıkları gibi aniden birlikte susuverdiler. Ardından derinlerden gelen, madeni bir ses duyuldu; sanki biri, şarap tüccarının mahzenindeki fıçıların üzerinde kalın bir zincir gezdiriyordu. Scrooge o an, perili evlerdeki hayaletlerin, zincirleri sürüklediği yolunda söylentiler duyduğunu hatırladı.</p>

  <p class="normal">Mahzenin kapısı bombalanmış gibi bir gürültüyle açıldı ve alt kattaki zincir şakırtısının çok daha arttığını, gitgide yaklaşıp merdivenleri tırmandığını ve tam kapının önünde durduğunu duydu.</p>

  <p class="normal">“Hadi canım,” dedi Scrooge, “İnanmıyorum işte.”</p>

  <p class="normal">Ama, o şey ağır kapıdan içeriye girip gözlerinin önünde durunca, beti benzi attı. Onun girişi sırasında, şöminede sönmeye yüz tutan ateş bile, “Onu tanıyorum! Bu Marley’in hayaleti!” diye çığlık atmak ister gibi parlayıp sonra tekrar sönmüştü.</p>

  <p class="normal">Aynı yüz, tıpatıp aynı. At kuyruğu yapılmış saçı, her zamanki yeleği, pantolonu, çizmeleri, çizmelerinin püsküllü bağcıkları, paltosunun etekleri ve başındaki saçı. Sürüklediği zincir kalçalarına bağlıydı. Uzundu ve bir kuyruk gibi gövdesine dolanıyordu. Scrooge dikkatle bakınca zincirin kasalar, anahtarlar, asma kilitler, hesap defterleri, faturalar ve çelikten, ağır para kutularından oluştuğunu gördü. Gövdesi saydamdı ve bu sayede, yeleğinin arkasındaki iki düğmeyi dahi seçebiliyordu Scrooge.</p>

  <p class="normal">Marley’in bağırsaklaının olmadığını çok duymuştu ama, elbette, şimdiye kadar buna hiç inanmamıştı.</p>

  <p class="normal">Hayır. Şimdi de inanmıyordu buna. Bakışları hayaletin saydamlığına gitgide daha çok nüfuz etmesine, onun ölü gözlerinin soğukluğunu hissetmesine, hatta boynuna ve kafasına sarılmış ve daha önce dikkatini hiç çekmemiş olan atkının dokuma tarzını ayırt edebilmesine rağmen, hâlâ inanmıyordu ve duyularının algılarıyla savaşıyordu.</p>

  <p class="normal">“Pekâlâ!” dedi, her zamanki soğuk ve alaycı sesiyle. “Ne istiyorsun benden?”</p>

  <p class="normal">“Çok şey!” Marley’in sesi; hiç şüphe yok.</p>

  <p class="normal">“Kimsiniz?”</p>

  <p class="normal">“<span class="ideitalik">Kimdiniz</span> diye sor!”</p>

  <p class="normal">“<span class="ideitalik">Kimdiniz</span> öyleyse?” dedi Scrooge sesini yükselterek. “Bir hayalet için fazla titizsin.” Az kalsın, “bir hayalete <span class="ideitalik">göre</span>,” diyecekti ki, son anda daha uygun olduğuna karar verdiği, “için”i kullandı.</p>

  <p class="normal">“Yaşarken senin ortağın Jakob Marley’dim.”</p>

  <p class="normal">“Otur, oturabiliyorsan tabii,” dedi Scrooge ona kuşkuyla bakarak.</p>

  <p class="normal">“Evet.”</p>

  <p class="normal">“E, otur öyleyse.”</p>

  <p class="normal">Scrooge sorma gereği duymuştu, çünkü saydam bir hayaletin oturabileceğinden emin değildi ve bunun imkânsız olması durumunda, arkasından can sıkıcı bir açıklama yapma zorunluğu gelebilirdi. Ama Hayalet, alışkanlığı buymuş gibi geçip şöminenin karşısına kuruldu.</p>

  <p class="normal">“Bana inanmıyorsun!” dedi Hayalet.</p>

  <p class="normal">“Evet, öyle!” dedi Scrooge.</p>

  <p class="normal">“Gerçekliğimi apaçık algılayan duyularının ötesinde ne tür bir kanıt isterdin?”</p>

  <p class="normal">“Bilmiyorum.”</p>

  <p class="normal">“Duyularına neden güvenmiyorsun?”</p>

  <p class="normal">“Çünkü...” dedi Scrooge, “en küçük bir şeyden bile etkilenebilirler. İnsanın midesi azıcık bozulsa, duyuları yanılabilir. Sen pekâlâ, hazmı zor bir biftek, bir kaşık hardal, peynir kabuğu ya da iyi pişmemiş bir patates olabilirsin. Her ne isen, mezardan çok, midemden geliyor olmalısın!”</p>

  <p class="normal">Scrooge şakacı biri olmadığı gibi, şu an hiçbir şekilde şaka yapacak durumda olmadığını da hissediyordu. Gerçek şu ki, kendince akıllı laflar edip hem düşüncelerini dağıtmak, hem de korkusunu bastırmak istiyordu, çünkü Hayalet’in sesinin iliklerine işleyip kanını dondurduğu aşikârdı.</p>

  <p class="normal">Bir an olsun, o sabit, cam gibi parlak gözlere bakarak sessizlik içinde oturmanın bile aklını oynatmasına yetip de artabileceğini hissediyordu. Hayalet’in kendine özgü bir cehennem havasına bürünmüşlüğünden ileri gelen korkunç bir yanı da vardı. Scrooge gerçi bunu hissedemiyordu, ama durum apaçık buydu. Hiç kıpırdamadan oturduğu halde saçları, paltosunun etekleri ve püskülleri, sanki fırından vuran sıcak bir havanın etkisiyle dalgalanıyordu.</p>

  <p class="normal">“Şu kürdanı görüyor musun?” diye sordu Scrooge hızla, az önceki nedenle yeniden karşı saldırıya geçerek, çünkü bir saniyeliğine bile olsa, Hayalet’in taşlaştırıcı bakışlarını üzerinden uzaklaştırmak istiyordu.</p>

  <p class="normal">“Görüyorum,” dedi Hayalet.</p>

  <p class="normal">“Ama ona bakmıyorsun,” dedi Scrooge.</p>

  <p class="normal">“Yine de görüyorum,” dedi Hayalet.</p>

  <p class="normal">“Pekâlâ,” diye karşılık verdi Scrooge. “Ömrümün geri kalan bölümünde, kendi hayalimde yarattığım bir cinler kıtası tarafından rahatsız edilmemek için bunu yutmam yeterli! Saçmalık! Sana söylüyorum; saçma!”</p>

  <p class="normal">Hayalet bu sözler karşısında öyle korkunç bir çığlık kopardı, zincirlerini öyle ürkütücü ve korku uyandırıcı bir gürültüyle salladı ki, Scrooge bayılıp düşmemek için koltuğun kollarına yapıştı. Fakat Hayalet, kafasındaki sargıları, sanki çok sıcaklamış gibi çıkartıp da çenesi göğsüne düştüğü an kapıldığı dehşet, çok daha büyük oldu.</p>

  <p class="normal">Scrooge dizlerinin üzerine çöküp ellerini dua eder gibi birleştirerek, “Merhamet!” dedi. “Korkunç görüntü, neden beni rahatsız ediyorsun?”</p>

  <p class="normal">“Gözü dünyadan başka şey görmeyen adam!” diye yanıt verdi Hayalet. “Bana inanıyor musun, inanmıyor musun söyle?”</p>

  <p class="normal">“Sana inanıyorum,” dedi Scrooge. “İnanmak zorundayım. Ama neden ruhlar yeryüzüne iniyorlar ve neden gelip beni buluyorlar!”</p>

  <p class="normal">“Her insanın taşıdığı ruhun...” dedi Hayalet, “diğer insanlarla her şeyi paylaşıp, gideceği kadar uzaklara gitmesi istenir, bunu yaşarken yapmamışsa, ölümünden sonra yapmaya mahkûm edilir. Yoksa ruhu huzur bulamayıp dünyada gezinip durur. –Ah! İşte ben!– Yaşarken paylaşamadıklarımın, paylaşıp da mutluluğa dönüştüremediklerimin cezasını çekiyorum!”</p>

  <p class="normal">Hayalet bir kez daha çığlık attı ve zincirlerini şangırdattı. Gölgemsi ellerini ovuşturdu.</p>

  <p class="normal">“Bağlısın,” dedi Scrooge titreyerek. “Söyler misin bana, neden?”</p>

  <p class="normal">“Ben hayatım boyunca kendi yarattığım zincirleri taşıyorum,” diye cevap verdi Hayalet. “Ben onları, kendi ellerimle halka halka, karış karış yaptım, özgür irademle yarattım onları! Ve, kendi özgür irademle kuşandım bu zinciri! Sana tanıdık gelmiyor mu bu halkalar?”</p>

  <p class="normal">Scrooge gitgide artan bir titremeye tutulmuştu.</p>

  <p class="normal">“Taşıdığın zincirin uzunluğunun ve ağırlığının ne olduğunu bilmek ister misin? Yedi yıl önceki Noel arifesinde de bunlar bu kadar uzun ve ağırdı. Hatta o gün bugün üzerinde çalışmışsın. Bir hayli ağırlaşmış bir zincir bu.”</p>

  <p class="normal">Scrooge etrafına dolanmış, elli, belki de altmış kulaç bir demir kablo görecekmiş gibi yere bakındı, ama bir şey göremedi.</p>

  <p class="normal">“Jakob!” dedi yalvaran bir ses tonuyla “Dostum Jakob Marley, daha fazla anlat! Bana bir teselli ver, Jakob!”</p>

  <p class="normal">“Verecek hiçbir şeyim yok!” dedi Hayalet. “Teselli başka yerlerden gelir, Ebenezer Scrooge ve başka elçilerce başka tür insanlara getirilir. Ayrıca sana istediğim her şeyi anlatamam, buna iznim yok. Çok az şeye müsaade ediliyor. Dinlenemem, bir yerde kalamam ve ruhum hiç huzura kavuşamaz. Yaşarken ruhum, bizim tefeci dükkânının paradan ibaret olan ortamının ötesine çıkamadı; şimdiyse zahmetli, yorucu yolculuklar var önümde.”</p>

  <p class="normal">Scrooge’un düşünceli olduğu zamanlarda, ellerini ceplerine sokma alışkanlığı vardı. Hayalet’in söylediklerini düşünürken gözlerini kaldırmaksızın ve diz çöktüğü yerden kalkmaksızın, yine ellerini ceplerine soktu.</p>

  <p class="normal">“Epey zamandır yollarda olmalısın Jakob,” dedi ciddi ama aynı zamanda alçakgönüllü ve saygılı bir tavırla.</p>

  <p class="normal">“Uzun bir süre!” dedi Hayalet.</p>

  <p class="normal">“Yedi sene oldu öleli, ama hâlâ geziyorsun,” diye düşünceli düşünceli söylendi Scrooge.</p>

  <p class="normal">“Bütün bu zaman boyunca...” dedi Hayalet, “ne bir dinlenme, ne bir anlık huzur. Sadece bitmez tükenmez bir azap, pişmanlık ve vicdan azabı!”</p>

  <p class="normal">“Hızlı mı dolaşıyordun?” dedi Scrooge.</p>

  <p class="normal">“Rüzgârların kanatlarında,” diye karşılık verdi Hayalet.</p>

  <p class="normal">“Yedi yılda hatırı sayılır bir mesafe katetmiş olmalıydın,” dedi Scrooge.</p>

  <p class="normal">Bu sözleri duyan Hayalet, gecenin ölüm sessizliğinde bağırıp zincirlerini öyle bir şangırdattı ki, gece bekçisi çıkardığı gürültüden dolayı onu tutuklayıp kodese tıkabilirdi.</p>

  <p class="normal">“Ah!” diye bağırdı Hayalet, “tutsak, elleri kolları bağlı ve iki kat prangaya vurulmuş olmak ve iyiliğe yatkın şeyleri tamamen gelişip serpilmesi için ölümsüz varlıkların dur durak bilmeyen çabalarının daha nice zaman sonsuzluğa akması gerektiğini bilmemek. Küçücük dünyasının içinde, iyi niyetle çabalayan her Hıristiyan’ın yararlılık sınırlarına ulaşabilmesi için bu ölümlü hayatın ne kadar kısa olduğundan habersiz olmak! Değerlendirilemeyen fırsatlar için, sonsuza kadar pişman olmanın fayda etmeyeceğini bilmemek! Ben de böyle biriydim! Ah! Ne yazık ki, ben de böyleydim!”</p>

  <p class="normal">“Ama sen iyi bir işadamıydın Jakob,” diye karşı çıktı işin ucunun kendisine dokunduğunu fark eden Scrooge.</p>

  <p class="normal">“İş mi!” diye bağırdı Hayalet ellerini yumarak, “Benim işim insanlık olmalıydı. İnsanlığın refahı, mutluluğu, merhamet, yardımlaşma, anlayış, iyilik ve sabır olmalıydı işim. Tüccar olarak iş hayatım, gerçek işlerin denizinde bir damla olmalıydı sadece.”</p>

  <p class="normal">Bütün acısının tek sebebi zincirlermiş gibi onları kollarının uzandığı yere kadar kendinden uzaklaştırdı, ardından tekrar yere bıraktı.</p>

  <p class="normal">“Yeni bir yıla gireceğimiz şu sıralar, en çok acı çekmek zorunda kaldığım zaman oluyor,” dedi Hayalet. Neden insanların arasında gözlerimi kaçırarak yürüdüm de başımı kaldırıp bilge insanları o yoksul eve götüren ‘yıldız’a bakmadan? Işığın beni götüreceği yoksul bir ev yok muydu sanki?”</p>

  <p class="normal">Scrooge, Hayalet’in bu tarzda konuşup durmasından dehşete kapılmış ve gitgide artan bir titreme nöbetine tutulmuştu.</p>

  <p class="normal">“Kulak ver bana!” dedi Hayalet. “Zamanım dolmak üzere!”</p>

  <p class="normal">“Vereceğim,” dedi Scrooge. “Ama acı bana, lafı gereğinden fazla dolandırma Jakob! Yalva-rırım!”</p>

  <p class="normal">“Nasıl oldu da, görünebilir bir biçimde karşında durabiliyorum, bunu sana söyleyemem. Birçok gün sana görünmeden yanı başında oturdum.”</p>

  <p class="normal">Bu katlanılabilir bir düşünce değildi. Scrooge ürperdi ve alnında biriken terleri sildi.</p>

  <p class="normal">“Bu hiç de çektiğim cezanın kolay yanını oluşturmuyor,” diye söze devam etti Hayalet, “Bu gece seni uyarmaya ve sana benim sonuma ulaşmaman için hâlâ bir şansın olduğunu söylemeye geldim. Bir şans, benim temin ettiğim bir umut bu Ebenezer.”</p>

  <p class="normal">“Benim için hep iyi bir dost oldun Jakob,” dedi Scrooge. “Sağol!”</p>

  <p class="normal">“Üç Ruh tarafından ziyaret edileceksin,” diye buyurdu Hayalet.</p>

  <p class="normal">Scrooge’un çenesi neredeyse biraz önce, Hayalet’inkinin düştüğü yere kadar inmişti, yüz ifadesi sersefil hale gelmişti.</p>

  <p class="normal">“Bu, sözünü ettiğin şans ve umutla mı ilgili Jakob?” diye sordu, gitgide kısılan bir sesle.</p>

  <p class="normal">“Evet, öyle.”</p>

  <p class="normal">“Ben, ben pek istediğimi sanmıyorum,” diye geveledi Scrooge.</p>

  <p class="normal">“Bu ziyaretler olmaksızın...” dedi Hayalet, “benim acılar içinde yürümekte olduğum bu yollara düşmemen olanaksız. İlkini yarın gece, saatler biri vurduğunda bekle.”</p>

  <p class="normal">“Üçünü bir arada kabul edip işi bir defada bitiremez miyim Jakob?”</p>

  <p class="normal">“İkincisini ertesi gece aynı saatte bekle. Üçüncüsü ise bir sonraki gece, saatler on ikiyi son kez vururken gelecek. Beni tekrar görmeyi umma. Bu konuştuklarımızı da ‘kendi iyiliğin için’ aklından çıkarma!”</p>

  <p class="normal">Bu sözleri söyledikten sonra masada duran sargıları alıp başını sardı. Scrooge, çenesini bağlarken dişlerinin takırdamasından anlamıştı bunu. Gözlerini yeniden yukarı kaldırdığında, doğaüstü konuğunu, zincirlerini koluna ve beline dolamış, ayakta, önünde dikilir buldu.</p>

  <p class="normal">Hayalet geri geri adım atıyor, her adımında ardındaki pencere kendiliğinden biraz daha açılıyordu ve Hayalet pencereye ulaştığında, kanatlar tamamen açılmıştı. Gelmesi için işaret edince, Scrooge yaklaştı. İki adım kala Marley’in Hayaleti elini kaldırarak daha fazla yaklaşmaması için onu uyardı. Scrooge durdu.</p>

  <p class="normal">Onu durduran, söz dinler biri olmasından çok, korku ve şaşkınlık içinde olmasıydı, çünkü Hayalet elini kaldırdığında karmakarışık bir patırtı duydu. Birbiriyle alakasız inlemeler, yakınmalar, anlatılamayacak derecede hüzünlü ve pişmanlık dolu iniltiler havada birbirine karışıyordu. Durup bir an sese kulak veren Hayalet, açık pencereden dışarı süzülüp, karanlık boşluğa bıraktı kendini.</p>

  <p class="normal">Scrooge çaresiz bir merak içinde onun ardından pencereye yönelip dışarıya baktı.</p>

  <p class="normal">Havada inleyerek bir oraya, bir buraya huzursuzluk içinde süzülen bir dolu hayalet vardı. Her biri, Marley’in Hayaleti’nin taşıdığı zincirlerden kuşanmıştı ve bazıları birbirlerine bağlıydı (bunlar suçlu hükümet üyeleri olmalıydılar), ama hiçbiri zincirsiz değildi. Kimileri Scrooge’un, yaşadıkları dönemde kişisel olarak tanıdığı insanlardı. Hele beyaz gömlekli, ayak bileğinden kocaman demir bir para kasası sarkan ve altındaki bir kapı eşiğinde çocuğuyla birlikte oturduğunu gördüğü dertli kadına el uzatamadığı için sürekli ağlamakta olan yaşlı adamı çok iyi tanıyordu. Bütün bu hayaletlerin çektikleri acı, açıkça görüldüğü üzere, iyilik adına dünya meselelerine karışmak istedikleri halde, bu gücün sonsuza kadar ellerinden alındığı gerçeğiyle yüz yüze gelmiş olmalarından kaynaklanıyordu.</p>

  <p class="normal">Bu yaratıklar sis içinde çözülüp dağıldılar mı, yoksa sis mi bizzat onları sarmalayıp görünmez kıldı bilemiyordu. Ama hayaletimsi sesleri de onlarla birlikte yok olup gidivermişti ve Scrooge bir anda gece eve dönerken nasılsa o hale dönmüştü.</p>

  <p class="normal">Scrooge pencereyi kapadı ve Hayalet’in içinden geçtiği kapıyı inceledi. Elleriyle kapadığı gibi, çifte sürgülenmiş olarak duruyordu ve sürgülere de dokunulmamıştı. Tam, “Saçmalık!” diyecekti ki, daha ilk hecede durdu. Artık, yaşadığı duygu yoğunluğundan mı, günün yoruculuğundan mı, “Görünmeyen Dünya”yı bir an için bile olsa görmüş olmaktan mı, Hayalet ile yaptığı sıkıntılı sohbetten mi, yoksa saatin geç olup, dinlenme ihtiyacı içinde olmasından mı bilinmez, doğruca yatağına gitti ve giysileriyle öylece yattı ve yatar yatmaz da uykuya daldı.</p>
</body>
</html>
