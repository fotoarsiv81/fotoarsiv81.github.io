<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Birnoelsarkisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_8">5. DÖRTLÜK<br class="chapter" />
  ŞARKININ SONU</h2>

  <p class="normal">Evet, bu onun karyolasının ayağıydı. Yatak onundu, oda onundu. Ama en iyi ve en umutlandırıcı olan, hayatında düzeltmeler yapabileceği önündeki ‘Zaman’ onundu.</p>

  <p class="normal">“Geçmişte, bugünde ve gelecekte yaşayacağım!” diye tekrarladı Scrooge yataktan fırlarken. “Her üçünün de Ruhları içimde çekişip duracaklar. Ah, Jakob Marley! Tanrı’ya ve Noel’e şükürler olsun! Bunu çöküp söylüyorum, ihtiyar Jakob, çöküp!”</p>

  <p class="normal">İyi niyetli adımlar atma konusunda öylesine heyecanla yanıp tutuşuyordu ki, kısılmış sesi zorlukla çıkıyordu. Hayalet’le tartışmaları sırasında şiddetle ağladığı için yüzü gözyaşlarıyla ıslanmıştı.</p>

  <p class="normal">“Onu söküp götürmemişler!” diye bağırdı, cibinliğin bir kanadına sarılarak. “Halkaları, hepsi, işte burada. Buradalar! Ben de buradayım. Demek gerçekleşme ihtimali bulunan bu şeylerin gölgeleri yok edilebilir. Yok olacaklar. Yok olacaklarını biliyorum!”</p>

  <p class="normal">Bu süre boyunca elleri giysilerini didiklemekle meşguldü; onları evirip çeviriyor, başaşağı giyiyor, yırtıyor, kaldırıp bir kenara koyuyor, onlara akla gelebilecek her tür tuhaflığı yapıyordu.</p>

  <p class="normal">“Ne yapacağımı bilemiyorum!” diye bağırdı Scrooge bir yandan ağlayıp, bir yandan gülerek. Çoraplarıyla güreşirken tam anlamıyla yılanlarla güreşen Laocoon’a benzemişti. “Bir tüy kadar hafif, bir melek kadar mutlu, bir okul çocuğu kadar şenim. Bir sarhoş kadar uçarıyım. Herkese Mutlu Noeller! Bütün dünyaya İyi Yıllar! Selam size! Hah ha! Selam!”</p>

  <p class="normal">Koşarak oturma odasına dalmıştı ve şimdi de nefes nefese orada duruyordu.</p>

  <p class="normal">“İşte yulaf lapasının olduğu tava!” diye bağırdı Scrooge tekrar koşturup şömineye yönelerek. “İşte Jakob Marley’in hayaletinin geldiği kapı! Bugünün Noel Ruhu’nun oturduğu sandalye de burada! Dolaşan Hayaletleri gördüğüm pencere de. Hepsi doğru, hepsi gerçek, hepsi oldu! Hah hah ha!”</p>

  <p class="normal">Bunca yıldır gülme konusunda pratikten uzak kalmış biri için fevkalade bir kahkahaydı, muhteşemdi. Gelecekte atacağı uzun, etrafa neşeler saçacak olan kahkahalar dizisinin babasıydı bu kahkaha.</p>

  <p class="normal">“Bugün ayın hangi günü, bilmiyorum,” dedi Scrooge. “Ne kadar zamandır ruhların arasındayım, bilmiyorum. Hiçbir şey bilmiyorum. Bir bebek gibiyim. Boş ver! Umurumda değil! Bir bebek olmayı tercih ederim. Heeey! Hooop! Hoppaa!”</p>

  <p class="normal">O güne kadar duyduğu en neşeli sesleri çıkartan kilise çanları, onun, o sevinçten kendinden geçmiş haline son verdi.</p>

  <p class="normal">Pencereye koşarak camı açtı ve başını dışarı uzattı. Sis yok, pus yok, açık, berrak, neşeli, heyecan verici, soğuk; insanın kanını damarlarında dans ettirecek kadar soğuk, altın gün ışığı, masmavi gökyüzü, tatlı, temiz bir hava, neşeli çan sesleri. Ah, fevkalade fevkalade!</p>

  <p class="normal">“Bugün günlerden ne?” diye seslendi, belki de ona bakmak için avluya dalmış Pazar giysileri içindeki bir çocuğa.</p>

  <p class="normal">“Efendim?” dedi çocuk büyük bir şaşkınlık içinde başını çevirerek.</p>

  <p class="normal">“Bugün günlerden ne sevgili dostum?” diye sordu Scrooge.</p>

  <p class="normal">“Nasıl? Bugün mü? <span class="ideitalik">Noel günü</span> elbette,” diye cevapladı çocuk.</p>

  <p class="normal">“Noel günü!” dedi Scrooge <span class="ideitalik">kendi kendine</span>. “Demek kaçırmamışım. Ruhlar her şeyi bir gecede yapmışlar. İstedikleri her şeyi yapabilirler. Elbette yaparlar. Elbette yaparlar. Selam genç dostum!”</p>

  <p class="normal">“Selam!” dedi çocuk dönerek.</p>

  <p class="normal">“Yan sokaktaki tavukçuyu tanıyor musun, ama köşedekini?” diye sordu Scrooge.</p>

  <p class="normal">“Sanırım tanıyorum!”</p>

  <p class="normal">“Akıllı bir çocuk!” dedi Scrooge. “Harika bir çocuk! Orada asılı olan ödüllü hindinin satılıp satılmadığını biliyor musun? Küçük olanını değil, büyük olanını?”</p>

  <p class="normal">“Hani şu benim kadar olanı mı?” dedi çocuk.</p>

  <p class="normal">“Ne tatlı çocuk bu!” dedi Scrooge. “Onunla konuşmak bir zevk. Evet, oğlum!”</p>

  <p class="normal">“Hâlâ orada asılı,” diye yanıtladı çocuk.</p>

  <p class="normal">“Öyle mi?” dedi Scrooge. “O halde git ve onu al!”</p>

  <p class="normal">“Dalga mı geçiyorsunuz!” diye hayretle bağırdı çocuk.</p>

  <p class="normal">“Hayır, hayır, ciddiyim. Git ve al onu. Buraya getirmelerini söyle ki, hangi adrese götüreceklerini söyleyebileyim. Adamla geri gel, sana bir şilin vereceğim. Beş dakikadan önce gelirsen, yarım sterlin veririm!”</p>

  <p class="normal">Oğlan tabancadan çıkan kurşun gibi fırladı. Evet, böyle bir atışı bunun yarısı kadar bile hızlı yapmak isteyen birinin tetiği dengeli çeken, güvenilir bir eli olmalıdır.</p>

  <p class="normal">“Onu Bob Cratchit’in evine yollayacağım,” diye fısıldadı kendi kendine, ellerini ovuşturup bir kahkaha kopararak. “Kimin gönderdiğini bilmeyecek. Küçük Tim’in iki katı büyüklüğünde. Joe Miller bile bunu Bob’a yollamak gibi bir şaka yapmamıştır.”</p>

  <p class="normal">Adresi yazan eli titriyordu, ama bir şekilde yazdı ve aşağı inip tavukçuyu karşılamak için sokak kapısını açtı. Orada durmuş adamın gelişini beklerken gözleri kapının tokmağındaki halkaya takıldı.</p>

  <p class="normal">“Bunu hayatım boyunca seveceğim!” diye bağırdı Scrooge tokmağı tutarak. “Daha önce hiç dikkat etmemişim. Yüzünde ne kadar dürüst bir ifade var! Harika bir tokmak bu! İşte hindi geliyor! Hey! Hooop! Nasılsınız? Mutlu Noeller!”</p>

  <p class="normal">Ne hindiydi ama! Bu kuş hiçbir zaman ayaklarının üstünde durmuş olamazdı! Çünkü durmaya kalkmış olsa anında mühür için kullanılan mum çubukları gibi kırılıverirlerdi.</p>

  <p class="normal">“Bunu Camden Town’a taşımak mümkün değil,” dedi Scrooge. “Araba bulmalısın!”</p>

  <p class="normal">Bunu söylerken kıkırdadı, hindinin parasını öderken kıkır kıkır güldü, arabanın parasını öderken, çocuğun bahşişini verirken, dönüp nefes nefese koltuğuna otururken de kıkır kıkır güldü. Gözlerinden yaşlar boşanıncaya kadar kıkır kıkır gülüp durdu.</p>

  <p class="normal">Elleri böyle titremeye devam ederken tıraş olmak hiç de kolay değildi Scrooge için ve tıraş, o sırada dans etmiyorsanız bile dikkat isteyen bir iştir. Fakat Scrooge o an, burnunu kökünden kesse bile, üstüne bir bant yapıştırıp, mutlu, mesut yürür giderdi.</p>

  <p class="normal">En iyi giysilerini giydi ve sonunda sokaklara attı kendini. İnsanlar daha önce, Noel Ruhu’yla birlikte onları izlediklerinde olduğu gibi sokaklara akıyorlardı ve ellerini arkasında kavuşturmuş yürüyen Scrooge, herkesi mutlu bir gülümsemeyle selamlıyordu. Bu haliyle öylesine karşı konulmaz derecede canayakın görünüyordu ki, gördüğü her üç dört iyi niyetli vatandaştan üçü, “Günaydın efendim! Mutlu Noeller size!” dediler. Scrooge sonradan sık sık o güne kadar duyduğu en neşeli sözlerin kulaklarındaki o sözler olduğunu söyledi.</p>

  <p class="normal">Daha pek uzağa gitmemişti ki, önceki gün, dükkânına gelip, “Scrooge ve Marley, sanırım?” diyen kibar görünümlü beyefendiye rastladı. Karşılaştıklarında bu yaşlı beyefendinin kendisi hakkında neler düşüneceğini tahmin etmek yüreğini daralttı ama önünde hangi yolun uzandığını biliyordu artık ve o yola girdi.</p>

  <p class="normal">Adımlarını hızlandırıp yaşlı beyefendinin iki elini de avuçlarına alarak, “Sevgili Beyefendi,” dedi. “Nasılsınız? Dilerim dün işleriniz rast gitmiştir. Çok iyisiniz. Mutlu Noeller, efendim!”</p>

  <p class="normal">“Bay Scrooge?”</p>

  <p class="normal">“Evet,” dedi Scrooge. “Adım bu ve korkarım sizin kulağınıza pek hoş gelmiyor. Sizden özür dilememe izin verin. Bana bir iyilik yapıp...” Bu noktada adamın kulağına bir şeyler fısıldadı.</p>

  <p class="normal">“Tanrı beni korusun!” diye bağırdı adam nefesi kesilmiş gibi. “Aman Bay Scrooge, siz ciddi misiniz?”</p>

  <p class="normal">“Lütfen,” dedi Scrooge “bir kuruş eksik değil. Sizi temin ederim. Gecikmiş ödemeler de eklenecek buna. Bana bu iyiliği yapabilir misiniz?”</p>

  <p class="normal">“Sevgili dostum,” dedi adam onunla el sıkışarak. “Ne diyeceğimi bilemiyorum, böylesi bir cö...”</p>

  <p class="normal">“Lütfen hiçbir şey söylemeyin,” diye karşılık verdi Scrooge. “Beni görmeye gelin. Geleceksiniz, değil mi?”</p>

  <p class="normal">“Elbette geleceğim!” diye bağırdı yaşlı adam. Gerçekten de geleceği belliydi.</p>

  <p class="normal">“Teşekkür ederim,” dedi Scrooge. “Size borçluyum. Binlerce kez teşekkür ederim. Tanrı sizi korusun!”</p>

  <p class="normal">Kiliseye gitti, sokaklarda dolaştı, oraya buraya koşuşturan insanları seyretti, çocukların başını okşadı, dilencilere sorular sordu, evlerin aşağıdaki mutfaklarına ve yukarıdaki pencerelerine baktı ve her şeyin ona büyük bir keyif verdiğini fark etti. Bir yürüyüşün, hatta herhangi bir şeyin ona böylesi bir mutluluk vereceğini hiç aklına getirmemişti. Öğleden sonra adımlarını yeğeninin evine yöneltti.</p>

  <p class="normal">Yukarı çıkıp kapıyı vurma cesaretini kendinde bulana kadar on kez evin önünden geçti. Sonunda ani bir hamle yapıp kapıyı vurdu.</p>

  <p class="normal">“Ev sahibi evde mi canım?” diye sordu kapıyı açan kıza. Güzel kızdı, hem de çok.</p>

  <p class="normal">“Evet, efendim.”</p>

  <p class="normal">“Nerede canım?” diye sordu Scrooge.</p>

  <p class="normal">“Eşiyle yemek odasındalar. Dilerseniz size yolu göstereyim.”</p>

  <p class="normal">“Teşekkür ederim, o beni tanır. Ben kendim giderim hayatım,” dedi Scrooge, elini çoktan yemek odasının kapısına uzatmıştı.</p>

  <p class="normal">Tokmağı yavaşça çevirdi ve başını içeri uzattı. Fred ile eşi büyük bir dikkatle harika donatılmış masayı incelemekteydiler. Çünkü genç çiftler bu konuda pek hassastırlar, her şey kusursuz olsun isterler.</p>

  <p class="normal">“Fred!” diye seslendi Scrooge.</p>

  <p class="normal">Aman Tanrım! Gelini nasıl da sıçradı yerinden! Scrooge bir an için onun köşede ayaklarını pufa uzatıp oturduğunu unutmuştu, yoksa asla böyle bir şey yapmazdı.</p>

  <p class="normal">“Hey Tanrım!” diye bağırdı Fred. “Bu da kim?”</p>

  <p class="normal">“Benim. Dayın Scrooge. Yemeğe geldim. Beni içeri almayacak mısın, Fred?”</p>

  <p class="normal">Almaz olur muydu? İçeri alırken az kalsın kolunu kopartacaktı. Beş dakika içinde kendini evindeymiş gibi hissetti Scrooge. Hiçbir şey daha içten olamazdı. Gelin aynıydı. Topper da öyle. Tombul baldız da, herkes aynıydı. Gölgelerindeki hallerinin aynısıydılar. Harika bir eğlence; harika oyunlar, harika bir birliktelik, harika bir mutluluk!</p>

  <p class="normal">Yine de ertesi sabah erkenden yazıhanesindeydi. Erkenden oradaydı! Ah, bir oraya ilk giden kişi olup Bob Cratchit’i geç kalırken yakalayabilseydi! Bunu aklına koymuştu.</p>

  <p class="normal">Ve başardı da! Evet, başardı! Saat dokuzu vurdu. Bob yok! Çeyrek geçti. Bob yok. Tam on sekiz buçuk dakika gecikti. Scrooge, onun sarnıca benzer odasına girişini görebilmek için kapısını ardına kadar açık bırakmıştı.</p>

  <p class="normal">Daha kapıya varmadan şapkasını ve atkısını çıkarmıştı Bob. Saat dokuzu yakalayıp, önüne geçmek ister gibi bir dakika içinde taburesine oturup kalemine saldırdı.</p>

  <p class="normal">“Merhaba!” diye kükredi Scrooge, her zamanki ses tonuna yakın bir ses tonu tutturmaya çalışarak. “Günün bu saatinde buraya gelmekle ne demeye çalışıyorsun sen!”</p>

  <p class="normal">“Çok özür dilerim, efendim,” dedi Bob. “Geciktim.”</p>

  <p class="normal">“Öyle mi!” dedi Scrooge. “Evet, sanırım geciktin! Bu tarafa buyurun bayım, lütfederseniz!”</p>

  <p class="normal">Sarnıca benzer, izbe odasından çıkan Bob, “Yılda sadece bir gün, efendim!” dedi yalvaran sesiyle. “Bir daha olmayacak. Dün kutlamayı biraz fazla kaçırmışım, efendim.”</p>

  <p class="normal">“Bak sana ne diyeceğim dostum,” dedi Scrooge. “Bundan böyle bu tür şeylere katlanmayacağım. Ve bu nedenle...” diyerek taburesinden yere atlayıp, Bob’un omzuna öyle bir yumruk attı ki, Bob neredeyse gerisin geriye hücresine düştü. “Bu nedenle de maaşına zam yapmayı düşünüyorum.”</p>

  <p class="normal">Bob titreyerek, cetveline yakın durmaya çalışıyordu. Bir an için aklından, onu kapıp Scrooge’u yere sermek, sonra da sokaktaki insanları yardıma çağırıp, deli gömleği istemek geçti.</p>

  <p class="normal">Ama Scrooge sırtına vurup, “Mutlu Noeller, Bob!” dediğinde, içtenliğine inanmamak imkânsızdı. “Sana bugüne kadar verebildiğimden çok daha Mutlu Noeller, benim iyi dostum! Maaşını artıracağım ve zorluklarla mücadele eden aileni destekleyeceğim. Bu öğleden sonra, seninle Noel yemeğimizi yerken de senin sorunlarını konuşacağız. Haydi şu ateşleri yakıver. Doldur kovaları bakalım, Bob Cratchit.”</p>

  <p class="normal">Scrooge söylediklerinin fazlasını yaptı. Bütün sözlerini fazlasıyla tuttu. Ölümden dönen Küçük Tim’e ikinci bir baba oldu. Bu yaşlı ve iyi kentin, hatta başka herhangi bir yaşlı, iyi kentin hatta ve hatta bu yaşlı, kadim dünyadaki tüm yaşlı ve iyi kentlerin görüp göreceği, en iyi dost, en iyi patron ve en iyi adamlarından biri oldu. Ondaki bu değişimi görenlerden bazıları güldüler ona, ama o, bu dünyada şimdiye kadar olmuş olan bütün iyi şeylerin, başlangıçta hep şüpheyle karşılanıp, alay konusu olduğunu bilecek kadar bilge bir adam olduğu için gülmelerine izin verdi, onlara aldırış etmedi. Ve bu tür insanların herhangi bir şekilde ömür boyu kör olduklarını bildiğinden, hastalıklarını daha az göze çarpıcı bir şekilde göstermelerindense, gözlerinin etrafında sırıtmadan ötürü buruşuklar oluşmasının daha iyi olduğunu düşündü. Kendi kalbi ise gülüyordu ve bu ona yetip de artardı.</p>

  <p class="normal">Ruhlarla bundan böyle ilişkisi olmadı, ama dünyadan tamamen el ayak çekme ilkesine uygun şekilde yaşadı. Ve ardından, Noel’i gerektiği gibi kutlayan biri varsa onun da Scrooge olduğu söylendi hep. Bizim için de umarız söylenir bu; hepimiz için! Bu nedenle küçük Tim’in söylediği gibi: “Tanrı korusun ve kutsasın; her birimizi!”</p>

  <div class="calibre1" id="calibre_pb_10"></div>
</body>
</html>
