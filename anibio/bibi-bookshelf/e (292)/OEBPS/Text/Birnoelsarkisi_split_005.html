<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Birnoelsarkisi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_5">2. DÖRTLÜK<br class="chapter" />
  ÜÇ RUH’TAN BİRİNCİSİ</h2>

  <p class="normal">Scrooge uyandığında ortalık öyle karanlıktı ki, yattığı yerden baktığı zaman, odasının mat duvarlarıyla pencerenin saydam camlarını bile birbirinden ayırt edemiyordu. Köstebeğe benzer gözleriyle karanlığı delmeye çalışıyordu ki, yandaki kilisenin çanları dört kez çeyreği vurdu. Bunun üzerine saat başının vurmasını bekledi.</p>

  <p class="normal">Koca çanın altıdan yediye, yediden sekize geçişini ve tam on ikiyi vurana kadar çalışını büyük bir şaşkınlıkla dinledi. On iki! O yattığında saat ikiyi geçiyordu. Saat yanlıştı. Herhalde bir buz sarkıtı çarkları tutmuş olmalıydı. On iki!</p>

  <p class="normal">Bu saçmalayan saat kulesinin doğru olup olmadığını kontrol etmek için, çalar cep saatinin yayına bastı. Cep saatinin hızlı küçük vuruşu on ikiyi çaldı ve sustu.</p>

  <p class="normal">“Ama bu imkânsız,” dedi Scrooge. “Şimdi ben bütün bir gün uyumuş ve bir sonraki gece uyanmış olabilir miyim? Güneşe bir şey olmuş olamayacağına göre, saat öğlen on iki olamaz.”</p>

  <p class="normal">Bu düşünce onu öyle huzursuz etti ki, yataktan fırlayıp pencereye koştu. Dışarısını görebilmek için, sabahlığının koluyla camdaki buzları silmesi gerekti, ama yine de pek az şey görebildi. Binbir zahmetle görebildiği tek şey şuydu; ortalık hâlâ çok sisli, olağanüstü soğuktu ve ne sağda solda koşuşan insan sesleri, ne de cadde kalabalığı gürültüsü diye bir şey duyuluyordu; gecenin aydınlık günü sürüp atması ve dünyayı ele geçirmesi halinde kaçınılmaz olacak bir durumdu bu. Ama çok şükür ki böyle bir şey söz konusu değildi; çünkü referans alınacak gün diye bir şey kalmasaydı, “senedin ibrazından üç gün sonra, bedeli Bay Ebenezer Scrooge’a ödenecektir” gibi talimatlar havada kalır, senet Birleşik Devletler Hazine bonosu gibi işe yaramaz olup çıkardı.</p>

  <p class="normal">Scrooge yatağına geri döndü ve düşündü, düşündü, enine boyuna, tekrar tekrar düşündü, ama olanlara bir anlam veremedi. Düşündükçe kafası daha çok karıştı ve düşünmemeye çalıştıkça da daha fazla düşündü. İşin içinden çıkamadı. Marley’in Hayaleti onu çok rahatsız ediyordu. Enine boyuna düşünüp olanların bir düş olduğuna kendini ikna ettiği her seferinde, aklı tekrar başa dönüyor ve o ilk soruyu tekrarlıyordu: “Bu bir düş müydü, değil miydi?”</p>

  <p class="normal">Bu şekilde bir kırk beş dakika daha yatmıştı ki, aniden, Hayalet’in ona çan kulesi saat biri vurduğunda bir ziyaretçisi olacağını söylediği aklına geldi. Uyanık yatarak beklemeye karar verdi ve onun için şu an uyumak da, cennete gitmek gibi mümkün olmadığından belki de kendince verilecek en akıllıca kararı vermişti.</p>

  <p class="normal">Bu son bir çeyrek ona çok uzun geldi. Hatta uyuyakalıp saatin vuruşunu kaçırdığını düşündü. Sonunda ses, tetikte bekleyen kulağında patlayıverdi.</p>

  <p class="normal">“Ding Dong!”</p>

  <p class="normal">“Çeyrek geçiyor!” dedi Scrooge.</p>

  <p class="normal">“Ding Dong!”</p>

  <p class="normal">“Buçuk!”</p>

  <p class="normal">“Ding Dong!”</p>

  <p class="normal">“Çeyrek var!”</p>

  <p class="normal">“Ding Dong!”</p>

  <p class="normal">“Saat bir,” dedi Scrooge muzaffer bir sesle, “ve bir şey yok!”</p>

  <p class="normal">Bunu, derinden gelen, boğuk, hüzünlü bir sesle tam biri vuran çan sesinin yankılanması henüz bitmeden söylemişti. Yankılanma biter bitmez, aniden odanın içinde ışıklar yanıp sönmeye başladı ve cibinliğinin perdeleri savrularak açıldı. Cibinliğinin perdeleri bir el tarafından çekilmişti –bir düşünün!– ayak ucundaki ve arkasındaki perdeler değil, doğrudan yüzü görülebilecek olan kısımdaki perdelerdi çekilen ve Scrooge, yarı yatar pozisyonda doğrulup perdeleri çeken, dünyaya ait olmayan bu ziyaretçiyle yüz yüze geldi. Benim size yakın olduğum kadar yakındı ona, evet, şu an yanı başınızda olan ruhum kadar yakın.</p>

  <p class="normal">Garip bir yaratıktı—bir çocuk gibi; ama çocuk gibi de değil, yaşlı bir adam, doğaüstü bir biçimde ufalmış da bir çocuğun boyutlarına inmiş, yaşlı bir adam gibiydi. Ensesine ve sırtına dökülen saçları yaşlılarınki gibi bembeyazdı; ama yüzünde tek bir kırışıklık bile yoktu, cildi pembe beyazdı. Kolları çok uzun ve kaslıydı; elleri de alışılmadık bir güce sahipmiş gibi görünüyordu. Son derece biçimli olan bacakları ve ayakları, kolları gibi çıplaktı. Üstündeki bembeyaz tüniğin belinde, parıldayan, ışıklı bir kemer vardı. Elinde, taptaze bir demet çobanpüskülü dalı tutmaktaydı ve kış günlerini simgeleyen bu demetin aksine, tüniğinin etekleri yaz çiçekleriyle süslenmişti. Fakat onunla ilgili en şaşırtıcı şey, başındaki taçtan yayılan ve her şeyi görünür kılan parlak ışık huzmesiydi. Karanlık olmasını istediğinde de şu anda koltuğunun altında duran şapkayı kullanıyor olmalıydı.</p>

  <p class="normal">Scrooge daha dikkatli bakabildiğinde, asıl şaşırtıcı olanın bu olmadığını fark etti. Çünkü kemerindeki ışığın bir oradan bir buradan parıldaması ve yanıp sönmesi gibi, bu yaratığın biçimi de sürekli bir değişim gösteriyordu. Kâh bir kollu, kâh bir bacaklı oluyor, kâh yirmi bacaklı başsız bir gövdeye, başı olmayan bir çift bacağa dönüşüyordu; sonra, gövdesi olmayan bir tek baş haline geliyordu; ama bu parçalar yok oldukları karanlıklarda eriyip gitmişçesine, tek bir iz bile bırakmıyordu. Scrooge, tam buna şaşıp kalmışken, yaratık yeniden, hem de öncekinden daha belirgin biçimde ortaya çıkıveriyordu.</p>

  <p class="normal">“Geleceği bana önceden bildirilen o Ruh siz misiniz, bayım?” diye sordu Scrooge.</p>

  <p class="normal">“Ta kendisiyim.”</p>

  <p class="normal">Ses yumuşak ve dostçaydı; tuhaf bir biçimde alçaktı, çok yakınında olmasına rağmen, uzaklardan gelir gibiydi.</p>

  <p class="normal">“Kimsiniz? Neyin nesisiniz?”</p>

  <p class="normal">“Geçmiş Noellerin Ruhu’yum.”</p>

  <p class="normal">“Uzak geçmiş mi?” diye sordu Scrooge, bir yandan da yaratığın cüceye benzer gövdesini inceliyordu.</p>

  <p class="normal">“Hayır, senin geçmişinin.”</p>

  <p class="normal">Nedeni sorulsa, kendisinin de yanıtlayamayacağı bir şekilde, Ruh’u şapkasıyla görmek istiyordu Scrooge. Ruh’a şapkasını takması için yalvardı.</p>

  <p class="normal">“Ne!” diye bağırdı Ruh. “Demek yaydığım ışığı, o dünya zevklerine düşkün ellerinle bir an önce söndürmeyi bu kadar çok istiyorsun? Hırsları ile bu şapkayı yaratanlardan ve uzun yıllar boyu bu şapkayı takmama neden olanlardan biri olman yetmiyor mu!”</p>

  <p class="normal">Scrooge, hayatının hiçbir döneminde Ruh’u kasıtlı bir biçimde gücendirmek istemediğini, onu hiçbir zaman kendi bilgisi dahilinde “örtmeye” yeltenmediğini saygıyla anlattı. Sonra da onu buraya getiren nedeni sormaya cesaret edebildi.</p>

  <p class="normal">“Senin iyiliğin için,” dedi Ruh.</p>

  <p class="normal">Scrooge, kendini teşekkür etmeye zorunlu hissetmekle birlikte, deliksiz ve rahat bir uykunun kendisi için daha büyük bir iyilik olacağını düşünmekten de kendini alamadı. Ruh, düşüncelerini okuyor olmalıydı ki, hemen, “Sana son bir şans vermek için diyelim o halde,” dedi. “Kulak ver bana.”</p>

  <p class="normal">Konuşurken güçlü ellerini uzatıp, Scrooge’un kolundan nazikçe yakalamıştı.</p>

  <p class="normal">“Kalk ve benimle gel.”</p>

  <p class="normal">Scrooge’un yürüyüş için havanın ve saatin uygun olmadığını, ayrıca yatağının sıcak olduğunu halbuki termometrenin eksilerde dolaştığını belirtmesi ve üzerinde yalnızca gecelik ve takke olduğunu, soğuk algınlığına yakalandığını vs. söylemesi de pek bir işe yaramadı. Dokunuşu bir kadınınki kadar yumuşak ve nazik de olsa, bu el karşı konulamayacak kadar güçlüydü. Kalktı; fakat Ruh pencereye doğru gidip onu da yanına çağırınca yalvararak sabahlığına sarındı;</p>

  <p class="normal">“Ben bir ölümlüyüm,” diye itiraz etti. “Dü-</p>

  <p class="normal">şerim.”</p>

  <p class="normal">“Oraya dokunmama izin verirsen,” dedi Ruh, Scrooge’un kalbini işaret ederek. “Daha da yükseleceksin.”</p>

  <p class="normal">Ruh’un ağzından bu sözler dökülür dökülmez duvarı geçip iki yanında tarlaların uzandığı bir köy yoluna ulaşıverdiler. Şimdi kent tamamıyla yok olmuş, en ufak bir izi bile kalmamıştı. Karanlık ve sis de kentle birlikte yok olup gitmişti; pırıl pırıl, ama soğuk bir kış günüydü, kar her yeri örtmüştü.</p>

  <p class="normal">“Tanrı aşkına!” dedi Scrooge, ellerini birbirine kenetleyerek “Ben burada büyüdüm. Çocukluğum burada geçti!”</p>

  <p class="normal">Ruh belli belirsiz onu izliyordu. Dokunuşu hafif ve anlık da olsa, yaşlı adamın duyguları üzerindeki etkisi hâlâ sürüyordu. Scrooge havadaki binbir türlü kokuyu algıladı, bunlar, uzun zaman önce unuttuğu, her biri ayrı bir düşünceyi, umudu, sevinci ve kederi anımsatan kokulardı.</p>

  <p class="normal">“Dudağın titriyor,” dedi Ruh. “O yanağındaki de ne?”</p>

  <p class="normal">Sesinin tuhaf biçimde çatlak çıktığını fark ederek, bunun bir sivilce olduğunu söyledi Scrooge ve sonra da ona rehberlik etmek için izin istedi.</p>

  <p class="normal">“Yolu anımsıyor musun?”</p>

  <p class="normal">“Anımsamak mı!” diye bağırdı Scrooge, “Gözüm kapalıyken bile bulabilirim.”</p>

  <p class="normal">“Bunca sene sonra anımsaman ne tuhaf!” dedi Ruh. “Gidelim öyleyse!”</p>

  <p class="normal">Yol boyunca ilerlediler. Scrooge her bir kapıyı, her bir direği ve her bir ağacı hatırlıyordu; uzakta, kilisesiyle ve kıvrılarak akan nehrin üzerindeki köprüsüyle küçük bir kasaba belirdi. Sırtlarında çocuk taşıyan uzun yeleli midilliler onlara doğru gelmekteydi. Çocuklar çiftçilerin sürdüğü araba ve faytonlarda neşe içinde birbirlerine kasaba ağzıyla seslenerek şakalaşıyorlardı. Çocukların bağırışları, gülüşleri öylesine şendi ki geniş tarlalar bir mutluluk ezgisiyle dolup taştı, tertemiz hava, kahkaha sesleriyle çınladı.</p>

  <p class="normal">“Bunlar geçmişte yaşayanların gölgesi sadece,” dedi Ruh. “Varlığımızdan haberdar değiller.”</p>

  <p class="normal">Neşeli yolcular yanlarına yaklaştılar. Geçip giderlerken Scrooge her birini isimleriyle hatırlıyordu. Onları görmekten sonsuz bir mutluluk duymasının nedeni neydi acaba? Önünden geçerlerken, o soğuk gözleri nemlenmiş, yüreği hoplamış mıydı ne? Yol ayrımında kasabanın değişik yerlerindeki evlerine gitmek üzere ayrılırlarken birbirlerine ‘Mutlu Noeller’ dilemelerinden neden mutluluk duymuştu? Sana ne ‘Mutlu Noeller’den Scrooge! Boş versene! Bugüne kadar Noel’in ne hayrını görmüştü ki?</p>

  <p class="normal">“Okul tamamen boşalmış değil,” dedi Ruh. “Arkadaşları tarafından görmezden gelinen yalnız bir çocuk var içeride hâlâ.”</p>

  <p class="normal">Scrooge bunu bildiğini söyledi. Ve hıçkırarak ağlamaya başladı.</p>

  <p class="normal">Anayoldan ayrılıp, çok bildik bir patikadan ilerleyerek, kırmızı tuğladan yapılmış eski bir malikâneye ulaştılar. Çatıdaki çan kulesinde horoz biçiminde bir rüzgâr gülü vardı. Büyük, ama yoksulluğa mahkûm bir binaydı bu; geniş odaları kullanılmadığından duvarları rutubetli ve yosun tutmuş bir haldeydi, çürümüş, camları kırılmış ve kapıları parçalanmıştı. Ahırlarda tavuklar gıdaklayarak oradan oraya dolaşıyorlardı. Arabaların çekildiği kulübeleri ve samanlıkları otlar bürümüştü. Binanın içinin de eski günlerin ihtişamını taşıdığı söylenemezdi. Karanlık hole girdiklerinde, buraya bakan odaların açık kapılarından, hepsinin boş, zavallı ve soğuk olduğunu gördüler. İnsanın kemiklerine işleyen dondurucu soğuğun yanı sıra, havada toprağımsı bir koku vardı. Mum ışığında erkenden kalkılan, yiyecek pek de bir şey bulunamayan o günleri hatırlatıyordu her şey.</p>

  <p class="normal">Scrooge ve Ruh, holün sonuna, binanın arka tarafına bakan bir odaya doğru ilerlediler. Kapı kendiliğinden açıldı, uzun, çıplak ve kasvetli bir oda serildi gözlerinin önüne. Dizi dizi sıraların varlığı, odayı daha da boş gösteriyordu. Zayıf bir ateşin yanında, yalnız bir çocuk, sıralardan birine oturmuş kitap okumaktaydı. Scrooge bu görüntünün yanına oturarak, kaybolup giden zavallı çocukluğuna bakıp ağladı.</p>

  <p class="normal">Ne evin içinde, odalarda yankılanan gizli sesler, ne süpürgeliklerin ardındaki farelerin tıkırtısı, ne arka avludaki yarı donmuş tulumbadan akan suyun şırıltısı, ne yapraksız kavağın uğultusu, ne bir depo kapısının ikide bir açılıp kapanması, ne de ateşin çıtırtıları... Hayır, bunların hiçbiri yoktu, ama, Scrooge o an hepsini yüreğinde hissetti; kalbi yumuşadı ve gözyaşları sel olup aktı.</p>

  <p class="normal">Ruh, kolunu dürtüp, Scrooge’un okuduğu kitaba dalmış çocukluğunu işaret etti. Birden pencerenin dışında, tuhaf giysiler giymiş bir adam belirdi, çok gerçek, çok farklı ve son derece dikkat çekiciydi. Belinde baltası, arkasında da odun yüklü bir katır vardı.</p>

  <p class="normal">Scrooge şaşkınlıkla, “Aman Tanrım, bu Ali Baba!” diye bağırdı. “Yaşlı, dürüst Ali Baba! Gerçekten de bu o! Bir Noel arifesinde, şu zavallı, yalnız çocuk burada tek başına bırakıldığında gelmişti, evet, ilk kez bu şekilde gelmişti. Zavallı çocuk! Ve Valentine! Ve o çılgın kardeşi Olson; buradalar. Bir de, neydi adı. Hani, uykusunda iç çamaşırlarıyla Şam Kalesi’nin önüne bırakılan? Bu o işte. Görmüyor musun? Sultan’ın cinler tarafından tepetaklak edilen uşağı! Baş aşağı duruyor işte! Hak etmişti ama! Prensesle evlenmek onun ne haddineydi? Bence iyi oldu!”</p>

  <p class="normal">Büyük kentteki iş arkadaşları Scrooge’un bu şaşkınlık ve sevinçten değişmiş sesiyle, yarı ağlayarak yarı gülerek heyecan içinde, fakat büyük bir içtenlikle konuştuğunu, yüzünün canlandığını görseler, çok şaşırırlardı herhalde.</p>

  <p class="normal">“İşte Papağan!” diye bağırarak devam etti Scrooge. “Yeşil gövdesi, sarı kuyruğu, kafasındaki marul gibi hotozu, bu o! Adayı dolaşıp tekrar eve gelince, ‘Zavallı Robinson Crusoe. Nerelerdeydin sen demişti ona. Adam düş gördüğünü sanıyordu, ama düş değildi. Papağandı konuşan, bilirsin. İşte canını kurtarmak için dereye koşan Cuma. Hey! Hoop! Hey!”</p>

  <p class="normal">Sonra kendi kişiliğine hiç uymayan bir şekilde aniden değişti ve büyük bir acıma duygusuyla dönerek çocukluğuna baktı, “Zavallı çocuk!” dedi ve tekrar ağlamaya başladı.</p>

  <p class="normal">“Keşke,” diye mırıldandı. Gözlerini ceketinin koluna sildikten sonra, bakışlarını çocuktan ayırmadan ellerini ceplerine soktu, “Ama artık çok geç!”</p>

  <p class="normal">“Ne oldu?” diye sordu Ruh.</p>

  <p class="normal">“Hiçbir şey,” dedi Scrooge. “Hiçbir şey. Dün gece kapımda Noel şarkısı söyleyen bir çocuk vardı. Keşke ona bir şeyler vermiş olsaydım, hepsi bu.”</p>

  <p class="normal">Ruh düşünceli bir şekilde gülümseyip, eliyle işaret ederek, “Hadi gel, gidip başka Noeller de görelim,” dedi.</p>

  <p class="normal">Bunları söyler söylemez, Scrooge’un çocukluğu biraz daha büyüdü ve oda biraz daha karanlık, daha pis bir hal aldı. Kepenkler kapandı, pencerelerde çatlaklar oluştu; tavandan kireç parçaları döküldü ve tavanın tahtaları görünür oldu. Bunların nasıl olup da gerçekleşebildiğine, emin olun, Scrooge da en az sizin kadar akıl erdiremiyordu. Tek bildiği şey, olup bitenin kesinlikle gerçeğe uygun olduğuydu. İşte bir kez daha tek başınaydı. Diğer oğlanlar, neşeli kutlamalar için evlerine gitmişlerdi.</p>

  <p class="normal">Okumuyordu bu kez, umutsuz bir biçimde odayı arşınlıyordu. Scrooge önce Ruh’a, sonra da endişeli bir bekleyişle kapıya çevirdi bakışlarını.</p>

  <p class="normal">Kapı açıldı ve içeri, genç adamdan yaşça çok küçük bir kız girdi. Kız ona doğru koşup, kollarını boynuna dolayarak, onu öpücüklere boğdu. Bir yandan da sürekli, “Canım ağabeyciğim,” diyordu. “Seni eve götürmeye geldim.” Küçük ellerini çırpıp gülüyordu. “Eve götürmeye: Eve, eve.”</p>

  <p class="normal">“Eve mi, küçük Fan?”</p>

  <p class="normal">“Evet!” dedi neşeyle küçük kız, “Eve, iyiliğin için, dönmemecesine. Babam eskiden olduğundan çok daha farklı, yumuşak bir adam artık. Ev cennet gibi! Geçen gece, ben yatmaya çıkacakken, benimle öyle sevgi dolu konuştu ki, ben de senin eve dönmene izin vermesini isteme cesaretini bir kez daha gösterdim ve o da ‘evet, dönmeli,’ dedi ve seni alıp getirmem için beni bir arabayla gönderdi. Bir erkek olacaksın artık!” dedi gözlerini kocaman açarak. “Ayrıca buraya bir daha asla dönmeyeceksin! Ama her şeyden önce bütün bir Noel boyunca birlikte olup, Noel’i en mutlu şekilde biz kutlayacağız!”</p>

  <p class="normal">“Neredeyse bir genç kız olmuşsun Fan!” diye bağırdı ağabeyi.</p>

  <p class="normal">Kız gülerek ellerini çırptı, ağabeyinin başına dokunmaya çalıştı, ama küçük olduğundan, gülerek parmak uçlarında yükseldi ve sarıldı ona. Sonra da o çocuksu telaşıyla onu kapıya doğru sürüklemeye başladı. Genç Scrooge da hiç direnmeden izledi onu.</p>

  <p class="normal">Birden koridordan ürpertici bir ses duyuldu. “Scrooge Efendi’nin sandığını getirin!” Okul müdürüydü bu. Scrooge’a tepeden, sert bakışlarla bakıyordu ve gencin elini sıkarak, düşüncelerini altüst ediverdi. Sonra da onu ve kardeşini buz kesmiş bir sarnıca benzeyen salona götürdü. Soğuk, duvarlardaki haritaları, pencerelerin içindeki yer ve gök kürelerini balmumu gibi kaplamıştı. Bir yerlerden rengi tuhaf bir biçimde açık bir sürahi şarap ve rengi tuhaf bir biçimde koyu bir kek çıkardı, gençlere ikram etti. Aynı anda sıska bir hizmetçiyi dışarıda bekleyen arabacıya yollayıp içecek ‘bir şey’ isteyip istemediğini sordurttu. Arabacı bir öncekiyle aynı musluktan gelecekse istemediğini bildirerek teşekkürlerini yolladı. Efendi Scrooge’un sandığı çoktan arabaya yüklenmiş ve bağlanmıştı. Gençler okul müdürüne gönülden ‘hoşça kal’ dediler ve bahçe yolundan neşe içinde geçip arabaya bindiler. Hızla dönen tekerlekler yerdeki buzdan tabakayı ezerek ilerliyor, ağaçların dallarındaki karları etrafa saçıyordu.</p>

  <p class="normal">“Kız kardeşin, bir nefeste uçup gidecekmiş gibi narindi hep,” dedi Ruh. “Fakat kocaman bir yüreği vardı.”</p>

  <p class="normal">“Evet öyle,” dedi Scrooge. “Haklısın. Bunu inkâr edemem Ruh. Tanrı korusun!”</p>

  <p class="normal">“Genç yaşta öldü,” dedi Ruh, “ve sanırım çocukları da vardı.”</p>

  <p class="normal">“Bir çocuğu vardı,” diye yanıt verdi Scrooge.</p>

  <p class="normal">“Doğru,” dedi Ruh, “Yeğenin.”</p>

  <p class="normal">Scrooge, tedirgin olmuş gibi kısaca, “Evet,” dedi.</p>

  <p class="normal">O anda okul binasını geride bırakıp, şehrin koşuşturmacasına geri döndüler. Gölgeler içinde belli belirsiz yolcuların dönüp dolaştığı, faytonların ve arabaların yol için kavga ettikleri kalabalık bir caddedeydiler şimdi ve gerçek bir kentin tüm gürültüsü ve karmaşası buradaydı. Yine bir Noel zamanı olduğu, dükkânların süslenmesinden açıkça belliydi, ama vakit geceydi ve sokak lambaları yanmıştı.</p>

  <p class="normal">Ruh bir deponun kapısında durup, Scrooge’a burayı bilip bilmediğini sordu.</p>

  <p class="normal">“Biliyorum,” dedi Scrooge. “Çıraklığımı burada yapmadım mı?”</p>

  <p class="normal">İçeri girdiler. Yüksekçe bir tezgâhın arkasında, boyu biraz daha uzun olsa tavana değecekmiş gibi duran bir Galler peruğu takmış yaşlı adamı gören Scrooge, büyük bir heyecanla bağırdı:</p>

  <p class="normal">“Ah bu bizim yaşlı Fezziwig! Ruhu şad olsun. Canlanmış!”</p>

  <p class="normal">Yaşlı Fezziwig kalemini bıraktı ve yediyi gösteren saatine baktı. Ellerini ovuşturdu, bol ceketini düzeltti, bütün bedenine yayılan gülüşüyle gülüp, o rahat, zengin, yağlı, şişman ve neşeli sesiyle seslendi:</p>

  <p class="normal">“Hey siz! Ebenezer! Dick!”</p>

  <p class="normal">Artık genç bir adam olan Scrooge ve diğer çırak arkadaşı içeri daldılar.</p>

  <p class="normal">“Bu Dick Williams!” dedi Scrooge, Ruh’a. “Tanrım! Evet! Bu o! Bana çok düşkündü. Zavallı Dick! Tanrım, Tanrım!”</p>

  <p class="normal">“Ho ho, evlatlarım!” dedi Fezziwig. “Bu akşamlık bu kadar çalışma yeter. Bu gece Noel gecesi Dick! Bugün Noel, Ebenezer! Kapatalım şu kepenkleri artık, hadi, kıpırdayın, çabuk,” dedi ellerini şaklatarak.</p>

  <p class="normal">İki gencin işe nasıl saldırdığına inanamazdınız. Ellerinde kepenkler sokağa fırladılar, bir-iki-üç, –kepenkleri yerleştirdiler– dört-beş-altı –sürgülediler ve kapattılar– yedi-sekiz-dokuz. Siz daha on ikiye kadar sayamadan, yarış atları gibi nefes nefese dikilmişlerdi bile.</p>

  <p class="normal">“Ho ho!” diye bağırarak yüksek taburesinden hiç beklenmedik bir hızla atladı Fezziwig. “Haydi neşelenin evlatlarım, ortalığı biraz açalım bakalım! Ho ho Dick! Neşelen Ebenezer!”</p>

  <p class="normal">Ortalığı açmak! Yaşlı ustaları onlara öylece bakarken, açmayacakları, açamayacakları yer yoktu. O saatte yapıldı iş. Taşınabilir her şey, sonsuza kadar tedavülden kalkıyormuşçasına taşındı, ortalık süpürüldü, yıkandı, lambaların fitilleri düzeltildi, şöminedeki ateş tazelendi; depo, soğuk bir kış gününde, içinde olunmak istenecek kadar sıcak, kuru ve kucaklayıcı bir yer oluverdi.</p>

  <p class="normal">Elinde notalarıyla bir kemancı girdi içeri, masaya çıkıp, onu kendine sahne yaptı. Yüzünde kocaman bir gülümsemeyle Bayan Fezziwig geldi. Ardından güzel ve cana yakın üç kızı. Sonra da onlara âşık, kalpleri kırık altı genç adam. Orada çalışan kadın erkek herkes geldi. Hizmetçi, fırıncı kuzeniyle içeriye girdi. Aşçı, kardeşinin can dostu sütçüyle geldi. Yolun karşı tarafındaki, ustasıyla arası pek iyi olmayan</p>

  <p class="normal">çocuk, hanımından azar işiten komşu kızın ardına saklanarak gelmişti. Tek tek, birbirlerinin ardı sıra geldiler; kimi rahat, kimi utangaç, kimi zarif, kimi kaba, kimi iterek, kimi çekerek, herhangi bir yerden, herhangi bir şekilde geldiler. Derken cümbüş başladı. Yirmi çift bir arada dönerek geliş yönüne doğru ilerledi; yarım daire oluşturup ilerliyor, sonra gene geri dönüyor; ardından ortadan eğilip geçiyor; tekrar doğruluyor ve çeşitli figürler yapıyorlardı. Başı çeken çift hep yanlış tarafa dönüyor, sondaki çift başa varınca her şey yeniden başlıyor sonuçta artık sadece başı çeken çiftler kalıyor, bunların karşısında figürlerini yapabilecekleri çift olmuyordu. Herkes öne geçip de yol gösterecek kimse kalmayınca yaşlı Fezziwig ellerini çırpıp dansı durdurdu, “Aferin çocuklar!” diye bağırdı ve kemancı da özellikle bu iş için getirilmiş olan bira kâsesine daldırıverdi ateşli başını. Ama, dinlenme fırsatına yüz çevirip yeniden ortaya çıktığında henüz dans eden kimse olmasa da, kemanı konuşturmaya başladı; sanki yorgunluktan bitap düşen ilki sedyeyle eve taşınmış, yerine gelen bu yeni kemancı milleti ayağa kaldırmaya aksi takdirde ölmeye and içmiş gibiydi.</p>

  <p class="normal">Daha çok dans, daha çok ödül, biraz daha dans, biraz pasta ve sıcak şarap vardı, fırında pişmiş koca bir but vardı, soğuk et vardı, kıymalı börek ve bol bol bira vardı. Ama gecenin asıl muhteşem anı, kemancının –ki o ne işinin ehli, ne kurttu– “Sir Roger de Coverley”i çalmaya başladığı andı. Önce yaşlı Fezziwig ve eşi dansa kalktılar. Baş çift –ki çok iyiydiler bu dansta– üç çift, dört derken hepsi ortaya döküldü. Ortalarda miskin miskin dolanmak yerine dans etmeyi tercih eden hafife alınamayacak insanlardı onlar.</p>

  <p class="normal">Ama iki misli de olsalar –hatta dört misli olsalar bile– Bay Fezziwig’i alt edemezlerdi. Bayan Fezziwig’in de ondan aşağı kalır yanı yoktu, her açıdan uyumlu bir çifttiler. Bu yeterli değilse, onları anlatmam için, daha ne söylemem gerektiğini söyleyin bana, ben de onu diyeyim. Fezziwig’in bacakları neredeyse gözle görülür bir ışık saçıyordu. Dansın her adımında ay gibi parıldıyorlardı. Bir sonraki adımında neler olabileceğini kestiremezdiniz. Öne çık, geri gel, diz kır, selam ver, burgu yap, iğne deliğinden geç, tekrar yerine dön ve bunlar gibi bir dizi figürün ardından, öyle ustaca bitirdi ki dansı, çöktüğü yerden göz kırpar gibi, hiç sendelemeden ayağa kalkıverdi.</p>

  <p class="normal">Saat on biri vurduğunda bu aile içi eğlence de sona erdi. Bay ve Bayan Fezziwig, kapının iki yanında durup, misafirlerin ellerini tek tek sıkarak ve herkese Mutlu Noeller dileklerinde bulunarak hepsini uğurladılar. Geride yalnız iki çırak kalınca, onlara da aynı dileklerde bulundular ve neşe dolu sesler uzaklaştı. Geride yalnız çıraklar ve onların dükkânın arkasında, tezgâhın altındaki yatakları kaldı.</p>

  <p class="normal">Bütün bu süre boyunca, Scrooge aklını kaçırmış biri gibi davranmıştı. Yüreği ve ruhu, eski varlığı ile o, sahnede yerlerini almıştı. Her şeyi doğruladı, her şeyi anımsadı, her şeyden keyif aldı ve bunları tuhaf bir huzursuzlukla yeniden yaşadı. Kendi eski hali ve Dick’in parlak yüzü kayboluncaya kadar Ruh’un varlığını hatırlamadı, O’nun başında parlayan halesiyle açıkça kendisini izlediğini neden sonra fark etti.</p>

  <p class="normal">“Bu şaşkın insanların kalplerini şükran duygularıyla doldurmak kolay iş,” dedi Ruh.</p>

  <p class="normal">“Kolay!” diye yineledi Scrooge.</p>

  <p class="normal">Ruh, Fezziwig’e övgüler düzüp birbirlerine yüreklerini açmakta olan çırakları işaret edip onları dinlemesini istedi. Scrooge bir süre dinledikten sonra, Ruh:</p>

  <p class="normal">“Peki, neden? Fezziwig, siz ölümlülerin parasından birkaç, belki üç, belki dört pound harcadı diye mi hak etti bu kadar övgüyü?” dedi.</p>

  <p class="normal">“Öyle değil,” diye hırsla konuştu Scrooge –şimdiki haliyle değil de, bilinçsizce eski haliyle konuşuyordu– “Hiç de öyle değil Sayın Ruh! Onda bizi mutlu ya da mutsuz kılma gücü var. İşimizi zevk ya da çile haline getirecek, zorlaştırıp kolaylaştırabilme gücü. Sözlerinde ve bakışlarında yatıyor gücünün kaynağı. Öylesine belli belirsiz ve öyle önemsiz şeylerde gizli ki bu, ölçmek mümkün değil. O halde? Bize verdiği mutluluk bir servetle ölçülemez.” Ruh’un bakışlarını hissedip sustu.</p>

  <p class="normal">“Sorun nedir?” diye sordu Ruh.</p>

  <p class="normal">“Önemli bir şey değil!” dedi Scrooge.</p>

  <p class="normal">“Bir şey oldu sanırım,” diye üsteledi Ruh.</p>

  <p class="normal">“Hayır,” dedi Scrooge, “hayır. Kâtibime bir iki çift söz söylemek isterdim şu an. Hepsi bu.”</p>

  <p class="normal">O, bu dileğini söze dökerken genç Scrooge lambayı söndürmüştü. Scrooge ve Ruh, bir kez daha açık havada yan yanaydılar.</p>

  <p class="normal">“Zamanım azalıyor,” dedi Ruh. “Çabuk!”</p>

  <p class="normal">Bu ne Scrooge’a ne de görebildiği herhangi birine söylenmişti, ama etkisi kendini hemen gösterdi. Scrooge bir kez daha kendini gördü. Şimdi daha yaşlıydı, olgunluk döneminde bir erkekti. Son yılların katı ve sert çizgileri henüz yüzüne yerleşmemişti, ama para hırsı ve titizliğin belirtilerini taşımaya başlamıştı. Hırslı gözlerinin huzursuz bakışları, Scrooge’un içinde hangi tutkunun kök saldığını ve ağacın gölgesinin nereye düşeceğini açıkça gösteriyordu.</p>

  <p class="normal">Yalnız değildi, yanı başında yas giysileri içinde, genç ve güzel bir genç kız oturuyordu. Gözyaşları, ‘Geçmiş Noeller Ruhu’nun saçtığı ışıkla yüzünde parıldamaktaydı.</p>

  <p class="normal">“Çok önemli değil,” diyordu kız yumuşak bir ses tonuyla. “Senin için pek önemi yok. Yerimi başka bir aşk aldı ve sana gelecekte, benim vermeye çalıştığımdan daha büyük bir huzur ve mutluluk verecekse, bundan yakınmamam gerekir.”</p>

  <p class="normal">“Senin yerini hangi aşk aldı?” diye sordu Scrooge.</p>

  <p class="normal">“Altın aşkı.”</p>

  <p class="normal">“Şu dünyanın ikiyüzlülüğüne bak!” dedi. “Hiçbir şey yoksulluk kadar zor olamaz. Hiçbir şey de zenginlik peşinde koşmak kadar aşağılanmamıştır.”</p>

  <p class="normal">Kız yumuşak sesiyle, “Sen dünyadan çok korkuyorsun,” dedi. “Tüm umutların, hayatın sefil serzenişinin dışında olma isteği içinde kayboldu gitti. Senin tüm soylu amaçlarının birbiri ardına yıkılışını izledim. Başlıca amacın haline gelen kazanma hırsı hepsini yıktı geçti, seni yuttu. Öyle mi, değil mi?”</p>

  <p class="normal">“Ne olmuş öyleyse,” diye sertçe karşılık verdi Scrooge. “Akıllanmış olabilirim, ama bu, sana olan duygularımın değiştiğini göstermez ki!”</p>

  <p class="normal">Kız başını olumsuz anlamda iki yana salladı.</p>

  <p class="normal">“Değiştim mi?” diye sordu Scrooge.</p>

  <p class="normal">“Anlaşmamız geride kaldı. Her ikimiz de yoksulken ve ikimiz de bu yoksul halimizle bile mutluyken anlaşmıştık. Dünyalığımızı sabrımızla ve emeğimizle elde edecektik. Ama sen değiştin. Dünyalığımızı elde ettiğimizde sen artık başka bir adam olmuştun.”</p>

  <p class="normal">“O zamanlar çocuktum,” dedi sabırsızlıkla Scrooge.</p>

  <p class="normal">“Kendi duyguların bile sana, senin o eski sen olmadığını söylüyor,” diye cevap verdi genç kız. “Ben ise o eski benim. Kalplerimiz birken mutluluk vaat eden her şey, iki ayrı kişi olduğumuzdan beri acılarla yüklü. Bunu kaç kez, nasıl enine boyuna düşündüğümü söylememe gerek yok. Bunu düşünmüş olmam bile yeterli. Seni zincirlerinden kurtarabilirim.”</p>

  <p class="normal">“Ben hiç özgürlüğümü istedim mi ki”</p>

  <p class="normal">“Sözlerle mi? Hayır, hiç.”</p>

  <p class="normal">“Nasıl o halde?”</p>

  <p class="normal">“Değişerek, başka bir ruh edinerek, başka bir yaşam biçimiyle, başka bir umudun peşine düşerek. Sevgimi senin gözünde değerli kılacak her şeyi bırakarak.” Gözlerini serinkanlılıkla Scrooge’a dikerek sordu, “Eğer aramızda yaşananlar olmasaydı, beni yeni tanısaydın, yine peşime düşer, beni kazanmaya çalışır mıydın? Yo, hayır.”</p>

  <p class="normal">Scrooge kendine rağmen, bu varsayımın doğruluğu karşısında boyun eğmek zorunda kalmış gibiydi. Yine de kendiyle savaşarak, “Böyle mi düşünüyorsun?” dedi.</p>

  <p class="normal">“Aksini düşünebilseydim, seve seve öyle düşünürdüm,” diye cevap verdi genç kız. “Tanrı biliyor ya, böylesi bir gerçek karşısında güçlü ve kararlı olmak zordur. Bugün ya da yarın, hatta dün özgür olmuş olsaydın, benim gibi meteliksiz bir kızı seçebileceğine nasıl inanabilirim ki? İlişkisinde her şeyi kazançla ölçen biri olarak, başta bunu görmezlikten gelmiş bile olsan, sonradan pişman olmayacağını nasıl bilebilirdim? Bütün bunlardan eminim ve seni özgür bırakıyorum. Yüreğim eski ‘sen’e olan sevgiyle dolu olarak.”</p>

  <p class="normal">Scrooge konuşmak üzereydi ki başı öte yana dönük olan kız:</p>

  <p class="normal">“Acı çekebilirsin, geçmişin anıları bana öyle olacağı ümidini veriyor. Çok ama, çok kısa bir süre... Sonra uyanmakla akıllılık ettiğin işe yaramaz bir düşe dönüşecek hepsi. Seçtiğin hayatta mutlu olmanı dilerim.”</p>

  <p class="normal">Onu terk etti ve ayrıldılar.</p>

  <p class="normal">“Ruh,” dedi Scrooge, “Bana bir şey gösterme artık! Beni evime götür. Neden bana işkence etmekten zevk alıyorsun?”</p>

  <p class="normal">“Bir gölge daha kaldı!” dedi Ruh.</p>

  <p class="normal">“Hayır, dahası yok. Görmek istemiyorum! Artık gösterme!”</p>

  <p class="normal">Ama Ruh kararlılıkla, onu kollarından yakalayarak, zorla bir sonrakini görmeye sürükledi.</p>

  <p class="normal">Başka bir sahnede ve yerdeydiler. Çok büyük ya da şatafatlı değil, ama çok rahat bir odaydı burası. Alev alev yanan ateşin başında oturan, bir öncekine çok benzeyen, genç ve güzel bir kız vardı. Scrooge önce o sandı, ama kızının karşısında oturan ve artık olgun bir hanım olan asıl O’nu gördü. Odada son derece coşkulu bir gürültü vardı, çünkü Scrooge’un o anda heyecandan karmakarışık olmuş aklının alamayacağı kadar çok çocuk vardı ortalıkta. Hepsi tek çocuk gibi hareket eden kırk çocuk yerine, her biri kırk çocuğa bedelmiş gibiydi. Sonuç, akıl almaz bir kargaşaydı, fakat hiç kimsenin aldırış ettiği yoktu, aksine anne ve kızı çok hoşnut, yürekten gülmekteydiler. Küçük haydutlar birbirlerine ve aralarına karışan genç kıza şakalar yapıyor, ortalığı darmadağın ediyorlardı. Ah! Onlardan biri olmak için neler vermezdim! Elbette, ben asla böyle kaba olmazdım. Hayır, hayır! Dünyaları verseler, o örgülü saça dokunamaz, bozup dağıtamaz, bir tutamını bile koparamazdım. Tanrı şahidimdir! Hayatım pahasına da olsa, o gözüpek, küçük haydutlar gibi beline dolanamazdım. Bir kere dolasam, bana sanki ceza olarak kolum doladığım yerde kıvrılıp kalır gibi gelirdi. O dudaklara dokunabilmeyi, onları aralasın diye sorular sormayı, kızarıp bozarmadan o önüne bakan gözlerdeki kıvrık kirpiklere bakabilmeyi çok isterdim. Santimine paha biçilemez o saçlardaki bir bukleyi açabilmeyi, itiraf ediyorum ki çok isterdim, istediğimi yapabilmek için çocuklar kadar özgür, yaptığımın değerinin farkında olmak için de yetişkin bir erkek olabilmeyi isterdim.</p>

  <p class="normal">Tam bu sırada, kapının vurulduğu duyuldu ve hemen ardından öyle bir koşuşturmaca başladı ki, kız, yüzünde bir gülümsemeyle eteği çekiştirile çekiştirile, kıpkırmızı suratlı ve neşe dolu bir çocuk yumağının ortasında kapıya doğru sürüklendi. Bütün bunlar, babalarıyla birlikte gelen ve kucağı Noel armağanlarıyla yüklü bir adamı karşılamak içindi. Bir bağırış, bir çağırış ve zavallı, savunmasız uşağa yapılan saldırı! Merdiven yapılıp tırmanılan sandalyelerden ceplere dalmalar! Kahverengi kâğıtlara sarılı paketlere uzanmalar, kravatından çekiştirip boynuna asılmalar, sırtını yumruklamalar ve sevgiyle bacağına tekmeler atmalar! Ele geçirilen her bir paketin ardından atılan şaşkınlık ve sevinç çığlıkları! Ardından da en küçük kardeşin oyuncak bir tabağa yapışık olan sahte hindiyi yuttuğu türünden bir haberin yayılıp herkesin yüreğinin ağzına gelişi ve bunun asılsız bir haber olduğunun anlaşılmasının getirdiği rahatlama! Neşe, şükran ve coşku! Hepsi de tanımlanamaz derecede benzerdi. Bu kadarı yeterdi ve çocuklar yavaş yavaş odalarına çekildikçe, gürültülerini de yanlarında götürdüler. Tek tek merdivenlerden çıkıp evin yukarılarına, yatak odalarına gittiler, ortalık sakinleşti.</p>

  <p class="normal">Scrooge, şimdi daha bir dikkatle izlemekteydi. Evin erkeği bir yanında eşi, diğer yanında koluna yaslanmış kızı olduğu halde şöminenin başına oturdu. Bu, en az diğeri kadar zarif ve gelecek vaat eden yaratığın, ona baba diye seslenebileceği düşüncesi ve yaşamının zorlu kışlarına bir bahar sevinci getirebileceği gerçeği, Scrooge’un gözlerinin dolmasına yetti.</p>

  <p class="normal">“Belle,” dedi, gülümseyerek karısına dönen adam. “Bu öğleden sonra senin eski bir dostunu gördüm.”</p>

  <p class="normal">“Kimi?”</p>

  <p class="normal">“Tahmin et!”</p>

  <p class="normal">“Nereden bilebilirim? Ah, elbette, bilmez miyim?” diye ekledi, adamın gülüşüne karşılık vererek. “Bay Scrooge.”</p>

  <p class="normal">“Evet, Bay Scrooge. Dükkânının önünden geçtim. Perdeleri çekili değildi ama içeride sadece tek bir mum yandığı için zar zor seçebildim onu. Ortağının ölüm döşeğinde olduğunu duymuştum. Yalnızdı. Bana göre yalnız olmaya da mahkûm bu hayatta.”</p>

  <p class="normal">“Ruh!” dedi Scrooge kırık bir sesle, “Beni götür buradan.”</p>

  <p class="normal">“Bunlar, geçmişte yaşananların gölgeleri demiştim sana,” dedi Ruh. “Ne yaşandıysa o. Beni suçlama.”</p>

  <p class="normal">“Götür beni! Dayanamıyorum!” diye bağırdı Scrooge.</p>

  <p class="normal">Ruh’a baktı ve onun yüzünün, tuhaf bir şekilde, o ana kadar gösterdiği yüzlerden oluşan bir mozaiğe dönüştüğünü gördü.</p>

  <p class="normal">“Bırak beni! Beni geri götür! Beni rahat bırak!”</p>

  <p class="normal">Bu sözleri takip eden kavgada –hani buna kavga denilebilirse, Ruh’un gözle görülebilir bir direnme göstermediği, düşmanının saldırılarından hiçbir şekilde etkilenmişe de benzemediği bir kavgada– Scrooge, Ruh’un ışığının daha bir parlak ve daha yukarıda yandığını ve bu ışığın, Ruh’un kendi üzerindeki etkisiyle bağlantılı olduğunu fark ettiğinde, şapkayı yakalayıp Ruh’un kafasına bastırarak ışığını söndürmeye çalıştı.</p>

  <p class="normal">Ruh şapkanın altında ufaldı ve cismani varlığı yok oldu, fakat Scrooge bütün gücüyle bastırdığı halde ışığı yok edemiyordu. Işık kesintisiz bir sel gibi şapkanın altından yere akıp gitti.</p>

  <p class="normal">Tükenmişti, karşı konulamaz bir uyuma isteği içindeydi. Yatak odasında olduğunu fark etti. Kalan son gücüyle şapkayı sıktı ve sonra eli boş kaldı, derin bir uykuya dalmadan hemen önce kendini yatağa zor attı.</p>
</body>
</html>
