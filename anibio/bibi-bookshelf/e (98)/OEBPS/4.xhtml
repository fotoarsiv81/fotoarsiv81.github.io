<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>4</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:afc0d93c-b4a2-47c7-9cde-a1242ae4c7c3" name="Adept.expected.resource"/>
	</head>
	<body id="x4" xml:lang="tr-TR">
		<div>
			<p class="anabaslik" id="_idParaDest-1">İKİNCİ BASKIYA ÖNSÖZ  </p>
			<p class="paragraf ParaOverride-2">“Schopenhauer Kitaplığı”nın 7. Kitabı “Din Üzerine” dizinin diğer kitaplarıyla karşılaştırıldığında beklediği ilgiyi görmedi. Aynı ilgiyi hatta daha fazlasını görmesi için her şey müsait olduğu halde görmedi. Konusu bugünlerde tecrübe ettiği şeyler sebebiyle okuru daha fazla cezp etmesi, dili ve üslubu bu cazibenin peşine takılan dikkat ve ilginin yolunu açması, işini kolaylaştırması gerektiği halde görmedi.   </p>
			<p class="paragraf">Herhalde merakı muciptir: Bu beklentinin gerçekleşmeyişi hadiselerin tabii seyrinin bir sonucu mu yoksa bir zorlamanın eseri midir? Eğer bir zorlamanın eseriyse acaba kimin nasırına bastı, kimin rahatını kaçırdı da yoluna sultasıyla tasallutta bulundu?   </p>
			<p class="paragraf">Oysa kitabın muhtevasıyla ülkenin içinde bulunduğu bugünkü netameli durumun temel sebeplerinden birinin açık seçik görülmesine ve ardından açtığı gediği genişletecek neşriyatla belki onun daha rahat düşünülebilmesine ve konuşulabilmesine katkıda bulunacağı tahmin edilmişti. Nitekim bu meseleyi önce din-felsefe ilişkileri kapsamı içinde ele almayı ve bu çerçeve içerisinde Lessing, Kant, Schiller ve Bultmann’ın konuyla ilgili metinlerinin neşrini planlayan dört-beş kitaplık küçük bir dizi düşünülmüştü. Eğer okurun ilgisi hâlâ devam ediyorsa daha sonra aynı konu dinlerin <span class="CharOverride-4">dejenerasyon</span>u üst başlığıyla mukayeseli dinler tarihi perspektifi içine yerleştirilmeye çalışılacaktı. Ve açılan bu yol sayesinde yeterince sağlam temeller üzerine oturtulduğu için aynı meselenin bu defa din siyaset ilişkileri tarihi ışığında ele alınması beklenecekti. Olmadı.   </p>
			<p class="paragraf">Artık okurun da farkına varması gerekiyor, eğer günümüzde bazı şeyler bütün olumsuz şartlara rağmen hemen her cephede akıl almaz fedakârlıklarla inatla ve ısrarla sürdürülüyorsa, kendilerine uygun mecralar bulabilmesi için bu sürdürülmeye çalışılan şeylerin gösterecekleri ilgiyle birilerine “müşterisiz meta” olmadıklarının ihsas edilmesi gerekiyor. Bugün hemen her sahada yüce ve soylu olan her şeyin karşısına “piyasa” adıyla laftan sözden anlamaz bir duvar olarak dikilen bu insafsız tırpancıya karşı akıl almaz fedakârlıklarla inatla ve ısrarla sürdürülen bu şeyler öylesine kırılgan, öylesine savunmasız ki, ona karşı derdini anlatacak ne bir merci, ne bir mevzi bulabiliyor! Eğer yayın dünyası bugünlere geldiği tereddiyle aynen veya daha da yozlaşarak yarınlara erişecek olursa kitap adı altında ortalıkta dolaşanları, önlerine gelen her şeyi getirisine göre ölçüp biçen bugünün yayıncıları bile tanıyamayacak ama o zaman iş işten geçmiş olacağı için gidenleri geri döndürmek mümkün olmayacaktır. Bütün bu olup bitenler içerisinde insanın içine en fazla oturansa “piyasanın talepleri” diye kutsanıp dokunulmazlaştırılan şeyin bu topraklarda en yoz, en bayağı şeyler için çalışıyor ve sadece onları dayatıyor olmasıdır. Asırlar boyunca bu toprakların iyilikte birbirleriyle yarışmaları öğretilmiş insanları şimdi kötülükte ve bayağılıkta birbirleriyle kıyasıya yarıştırılıyor ve buna kimse ses çıkarmıyor. Bu bahiste daha önce ‘<span class="CharOverride-4">Güz Düşüncesi</span>’nde ve değişik yerlerde yeteri kadar söz edildiği için ilgilisi meselenin önünü ve arkasını oralardan takip edebilir.  </p>
			<p class="paragraf">Bu ikinci baskıda kitabın söylediklerini hem o günden bu yana olup bitenlerle sınamaya hem de günümüzde yaşananlarla irtibatını kurmaya çalışan ve ilk baskıyla rahatı kaçmış olanların daha da rahatını kaçıracak bir sunuş yazısı konuldu. İlk baskıda girişte yer verilmiş olan W. M. Salter’ın uzun ve önemli makalesi de daha sonraki ciltlerde olduğu gibi kitabın sonuna, yorum bölümüne kaydırıldı. Okur böylece Schopenhauer’in bu kitapta söylediklerini felsefesinin geri kalanıyla hem daha kolay uzlaştırma hem de onun içindeki yerine daha kolay yerleştirme imkânı bulmuş olacak.</p>
		</div>
	</body>
</html>