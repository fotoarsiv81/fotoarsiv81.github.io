<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>6</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:afc0d93c-b4a2-47c7-9cde-a1242ae4c7c3" name="Adept.expected.resource"/>
	</head>
	<body id="x6" xml:lang="tr-TR">
		<div>
			<p class="anabaslik ParaOverride-10" id="_idParaDest-3">I  </p>
			<p class="paragraf ParaOverride-2">“Din Üzerine”de Schopenhauer başta sözü edilen bu gayretkeşlikler olmak üzere başka birçok amil ve saikin bir araya gelerek oluşturduğu heyulanın insanlara nefes aldırmaz hale geldiği bir vasatta din ve felsefeyi hakikat karşısında vaziyet alışları bakımından iki diyalog kişisinin (felsefeyi “Haksever”, dini “Hissiselim”<span class="dipp"><a href="#footnote-225-1" id="footnote-225-1-backlink">1</a></span> temsil eder) şahsında karşı karşıya getirir. Ve din karşısında felsefeyi tavizsiz pazarlıksız hakikat arayıcılığıyla öne çıkarırken, felsefe karşısında dini ise halk için haktan yüz çevirmeyle itham eder. Elbette bu dinin hakikat diye bir derdi olmadığı anlamına gelmez, sadece onun saf ve yalın halini insanlarca anlaşılmasının ve dünyalarının anlaşıldığı kadarıyla dahi ışığında tanzim edilmesinin önüne çıkarmadığını gösterir:  </p>
			<p class="paragbos">  </p>
			<p class="paragraf">“Din günlük hayatın iğrenç uğraşları ve angaryası içinde kaybolmuş kitlelerin kaba aklına ve sakar anlayışlarına hayatın yüksek önemini bildirmenin ve hissettirmenin yegâne yolunu sunar. Çünkü kural olarak sıradan insan, esas itibariyle maddi ihtiyaçlarını ve özlemlerini tatmin eden ve dolayısıyla bir parça eğlendiren ve hoşça vakit geçirmesini sağlayan şeylerden başka bir şeye ilgi duymaz. Din kurucuları ve filozoflar dünyaya onun bu uyuşukluğunu sarsmak ve ona varoluşun yüksek anlamını göstermek için gelirler; filozoflar özgürlüğüne kavuşmuş olan azınlık için, din kurucuları çoğunluk, insanlığın büyük bölümü için…”  </p>
			<p class="paragbos">  </p>
			<p class="paragraf">Bu anlamda “din kalabalıkların metafiziğidir” ve varoluş muamması karşısında onların anlam arayışına cevap verir, bu sebepten ötürü “her halde onların dini olmalı ve dolayısıyla ona haricen saygı göstermeliler; çünkü onu gözden düşürmek dini onların elinden almak anlamına gelir. Nasıl ki bir halk şiiri ve darbımesellerde bir halk bilgeliği varsa bir halk metafiziği de olmalıdır; çünkü insanlar kesinlikle bir <span class="CharOverride-4">hayat yorumu</span>na ihtiyaç duyarlar ve bu onların anlayış güçleriyle uyumlu olmalıdır.”  </p>
			<p class="paragraf">Varılmak istenen yere bir an evvel vasıl olmayı geciktirecekse de hiç olmazsa sorulup geçilmesi isabetli olacaktır: Hakikat bahis konusu olduğunda kalabalıkların anlayışsızlıkları ve ehliyetsizlikleri din karşısında dahi itiraz konusu yapılabilirken ancak hakikatin ışığında tecellisi mümkün olan adalet ve ayakta tutulması için cemiyet hayatının onun gereklerine göre düzenlenmesi demek olan siyaset bahis konusu olduğunda neden kalabalıkların bu ehliyetsizlikleri bu modern zamanlarda bir meziyet olarak sunuluyor? Ya da şahısların “temyiz kudreti”ne sahip olmamaları sebebiyle şahsi haklarını kullanırken vesayet altına alınabilmelerine cevaz verilebiliyor da sıra tek bir şahsın değil bütün bir milletin hukukunu ilgilendiren ülke siyasetinde söz sahibi olmalarına gelince aynı yeterliliğe sahip olmamaları neden bir mahzur olarak görülmüyor ve neden bu durumda vesayet sözü dahi edilemez bir şey oluyor? Yahut kalabalıkların bir ülkenin siyasetinin belirlenmesindeki bu yetersizlikleri bütün kamu imkânları seferber edilerek bir an evvel ehilliğin hiç olmazsa asgari şartlarını karşılayacak seviyeye getirileceği yerde neden tam tersi yapılıyor ve olanca savunmasızlıklarıyla halk dalkavuklarının ellerine teslim ediliyor ve onların da bu zayıflıkları okşayarak kısa zamanda demagogluktan tiranlığa terfi etmelerine ses çıkarılmıyor? Başkaları “sekenim” deyip bunu “senato” veya “konsey” adı altında bir şekilde sistemlerinin parçası haline getirince <span class="CharOverride-4">régime</span>lerinin ”demokratik niteliği”ne halel gelmiyor da biz daha “ihtiyar heyeti” der demez neden vesayetçi diye yaftalanıyoruz?<span class="dipp"><a href="#footnote-225-2" id="footnote-225-2-backlink">2</a></span> Bunlar bugünkü dünyada soranın akıl sağlığı ve ruh bütünlüğü bakımından hayrına olmayacak sorulardır.   </p>
			<p class="paragraf">Devam edelim: Kalabalıkları felsefi olarak aydınlatmak mümkün değilse ve din de kalabalıkların metafiziği ise onun sunduğu yorum her zaman “hakikatin mecazî bir anlatımı” olacaktır. Ama gördüğü iş ve merhem olduğu yara bakımından bu onun kıymetini düşürmeyecek hatta belki artıracaktır, çünkü“pratik hayat ve duygularımız söz konusu olduğu kadarıyla, yani davranış için bir kılavuz ve ıstırap ile ölüm halinde bir iç rahatlığı ve teselli olarak, eğer sahip olsaydık muhtemelen hakikatin kendisinin başarabileceği kadar, çok şey başarır…”   </p>
			<p class="paragraf">Şimdi hiç istiskale istihfafa yeltenmeden söylenenleri hangi maksada mebni olarak söylenmişse mümkün olduğunca ona en yakın tarzda anlamaya çalışalım: Din de felsefe de varlığını insanın anlam arayışına borçludur. Her ikisi de insanın “ne yapsa görüş ufku içinden çıkarıp atamadığı bu varoluş muamması karşısında hissettiği <span class="CharOverride-4">theoria</span> ihtiyacına, dünyanın maddi boyutunun arkasında öyle veya böyle metafizik olan bir şeyin, sürekli değişimin temeli olarak hizmet eden değişmeyen bir şeyin var olması gerektiği bilincinden kaynaklanan bir ihtiyaca seslenir”. Eğer insan bugün olduğu gibi dün de “maddi ihtiyaçları ile özlemlerini tatmin eden ve dolayısıyla bir parça eğlendiren ve hoşça vakit geçirmesini sağlayanlar”ın dışında başka bir şeye ilgi duymamış olsaydı ne dinden ne felsefeden söz edilebilirdi. Ama o zaman ona insan denilebilir mi veya sureta ona benzediği için insan sayılsa bile arz böyle bir varlığı üzerinde taşır mıydı? orası bahsi diğerdir.   </p>
			<p class="paragraf">Kuşkusuz her insan teki bu ihtiyacı duyarlılığı nispetinde duyar ve yeterliliği nispetinde duyduğu şeyi doyuma ulaştırmanın peşine düşer. Ama düşer. Bugün olduğu gibi duvar kesilmez ve duyduğuna sırtını dönmez. Ve ne kadar derinden duyulursa o kadar büyük bir azim ve sebatla peşine düşüleceği muhakkak. Dünyanın bugün olduğu gibi bin türlü melanet ve musibetle dolu olduğu bir zamanda değil en saf ve bozulmamış halinde bile bu böyleydi. Şu farkla ki eskiden bu arayışın önü her türlü imkânla açılırken ve bu yolda çevresindeki her şeyden teşvik görürken, bugün üzeri örtülmekte ve etrafındaki her şey ona destek yerine köstek olmaktadır. Bunun sebebi de gayet basit: Eski dünyada insanın yaşama ortamı insanın düzenleme kabiliyetinin sınırları içinde olduğu kadarıyla her şey ona bunu duyuracak şekilde tanzim edilirdi, bugünkü dünyada ise, eğer hâlâ böyle bir ortamdan söz edilebilirse, her şey insanı bu bakımdan köreltip sağırlaştıracak tarzda düzenleniyor. Bu vasat ve vasıfsız halleriyle bu dünya üzerinde bin yıl yaşasalar erişemeyecekleri izzet ve ikbale din sayesinde kolay yoldan erişmiş ama muarızlarının elbirliği yapıp bin yılda veremeyecekleri zararın çok daha fazlasını şu kısacık süre içerisinde vermiş olanlar bu topraklardaki şehircilik ve ümran tarihi için her biri birer yüz karası olan şehirlerle ne kadar övünseler azdır. Dolayısıyla bu arayış düne nispetle bir değil bin kat daha güçlü bir şevk ve ceht talep etmektedir.   </p>
			<p class="paragraf">Devam edelim: İçlerinde yeteri derecede kuvvetli bir arayış cehdi olanlar felsefenin kılavuzluğunda saf hakikate erişinceye kadar arayışlarına devam ederlerken onu yeterince derinden duymayanlar veya duyup da akıllarının arkalarında bıraktıklarında kalmasına mani olamayanlar dinin sunduğu mecaz ve mesellere bürülü hakikatle yetineceklerdir. Hatta Demopheles daha da ileri gider ve yalın haliyle vasıl oluncaya kadar hakikat arayışından vazgeçmemeyi savunan muhatabına filozoflar da dahil bu hakikate kimsenin ulaşamayacağını söyler:   </p>
			<p class="paragbos">  </p>
			<p class="paragraf">“…[E]ğer hakikat saf, soyut ve mitoslara benzer nitelikteki her şeyden yalıtılmış olursa bizim için ebediyen ulaşılmaz kalacaktır, buna filozoflar da dahildir… [M]itoslar, meseller ve misaller dışında başka bir şekilde dile getirilemeyen hakikat bir kap olmaksızın taşınamayan su gibidir; fakat onu saf ve yalın haliyle elde etmekte ısrar eden filozoflar suyun kendisine sahip olmak için kabı kıran kimseye benzerler.”  </p>
			<p class="paragraf">Bir ölümlü olarak kaldıkça veya ikinci kez doğmadıkça insanın saf hakikate neden ulaşamayacağı sorusunu bir kenara bırakarak esas sorulmayı bekleyen: Mecaz ve meseller sadece muhatapların yetersizliklerinden dolayı mı tercih edilen bir anlatım yoludur yoksa tabiatı gereği bizzat hakikat böyle bir dil mi talep eder? sorusuna cevap arayalım.   </p>
			<p class="paragraf">Schopenhauer buna yine Demopheles’in ağzından: “hayatın derin anlamı ve yüksek hedefi kitlelere ancak <span class="CharOverride-4">simgesel bir dille</span> gösterilip takdim edilebilir, çünkü onlar hayatı gerçek anlamıyla kavrayamazlar. Buna karşılık felsefe Eleusis <span class="CharOverride-4">mysterium</span>ları gibi küçük bir azınlık ve seçkinler için olmalıdır” cevabını verir.   </p>
			<p class="paragraf">Bizim geleneğimizde de “mukallit” ve “muhakkikler” (taklit ve tahkik ehli) veya “avam” ve “havas” tabirleriyle kastedilen şey hemen hemen buna varır. Esasen bu sadece bizde değil bütün geleneklerde böyledir. Lakin din buna hakikatin tabiatı bakımından değil de hakikate hazırlık ve teslimiyet cihetinden bakar. Talebelerinin Mesih’e sordukları soru ve aldıkları cevap buna ışık tutar:  </p>
			<p class="paragraf">“Ve şakirtler gelip Mesih’e dediler: Neden onlara mesellerle söylüyorsun? Ve o cevap verip dedi: Göklerin melekûtu sırlarını bilmek size verilmiştir; fakat onlara verilmemiştir. Zira kimin varsa, ona verilecek ve artırılacaktır; fakat kimin yok ise, kendisinde olan da ondan alınacaktır. Bundan dolayı onlara mesellerle söylüyorum; çünkü gördükleri halde görmezler, işittikleri halde işitmezler ve anlamazlar. Ve onlar için İşaya’nın:  </p>
			<p class="paragbos">  </p>
			<p class="paragraf">‘İşittikçe işiteceksiniz de, hiç anlamayacaksınız;  </p>
			<p class="paragraf">Ve gördükçe göreceksiniz de, hiç seçemeyeceksiniz;  </p>
			<p class="paragraf">Çünkü bu kavmin yüreği kalınlaştı,  </p>
			<p class="paragraf">Ve kulakları ile ağır işittiler,  </p>
			<p class="paragraf">Gözlerini de kapadılar;  </p>
			<p class="paragraf">Olmaya ki, gözleri ile seçeler,  </p>
			<p class="paragraf">Ve kulakları ile işiteler,  </p>
			<p class="paragraf">Yürekleri ile de anlayalar,  </p>
			<p class="paragraf">Ve tekrar döneler de,  </p>
			<p class="paragraf">Ben onlara şifa vereyim’, diyen kehaneti yerine geliyor.”   </p>
			<p class="paragbos">  </p>
			<p class="paragraf">“Gördükleri halde görmezler, işittikleri halde işitmezler ve anlamazlar” diye tavsif edilenler dinin dışında olanlar veya dine cephe alanlar değiller, bilakis dinin tam içinde olanlar, hatta o dinin ilk mualliminden daha fazla dindarlık taslayanlardır. Din kapısında en umutsuz olanların bile bir nasibi vardır ve bekleyenler o nasibi önünde sonunda alacaklardır, fakat ‘onlar’dan olan da alınacağı için—ki can alıcı nokta budur—onlar anlayış bakımından nasipsizdir ve başka bir yol kalmadığı için onlara mesellerle söylenmektedir.   </p>
			<p class="paragraf">Onlar Sebt günü ‘eli kurumuş bir adamı’ karşısına yerleştiren sonra da iyileştirdiği için Mesih’i Sebt ahkâmına riayetsizlikle suçlayanlardır (iyileştirmese merhametsizlikle suçlayacaklardır). Onlar insanların omuzlarına “ağır ve taşınması güç yükleri bağlayıp yükleyenler”, fakat sıra kendilerine gelince bu yükleri taşımak için parmağını dahi kımıldatmak istemeyenlerdir. Onlar göklerin kapılarını insanların yüzüne kapayanlar, kendileri girmedikleri için girenleri de bırakmayanlardır. Onlar “nânenin, anasonun ve kimyonun ondalığını vermek” için kılı kırk yaranlar ama “şeriatın daha ağır işlerini, adaleti, merhameti ve imanı” bırakanlardır. Onlar bütün işlerini insanlara görünmek için yapanlardır: “hamaillerini genişletip esvaplarının saçaklarını büyük yaparlar; ziyafetlerde üst yeri, ve havralarda baş yerleri, ve çarşı meydanlarında selâmları, ve insanlar tarafından ‘rabbi’ diye çağırılmağı severler”. Onlar gösteriş için uzun dualar eden, beri yandan dul kadınların mallarını mülklerini hamutuyla yutanlardır. Onlar insanlara dıştan salih görünen, ama içten riyakârlık ve fesatla dolu olanlardır.   </p>
			<p class="paragraf">Onlar Mesih’in kendilerine ‘siz yılanlar, siz engerekler nesli’ diye seslendikleridir.   </p>
			<p class="paragraf">Şu halde meseller esaslı bir mahrumiyete mebni olarak tercih edilen bir yoldur. Ve o mahrumiyet sebebiyle tercih edilen bir anlatım tarzının hakikatin hakikatliğine halel getirip getirmeyeceği ciddi ve sorgulanması gereken bir meseledir. Daha da önemlisi mecazen ifade edilen bir şeyin sahiden alınması (<span class="CharOverride-4">sensu proprio</span>) veya meselle söylenen şeyin düz temsil yoluyla anlaşılması tehlikesi her zaman mevcuttur. Çünkü Platon’un da ifade ettiği gibi avam dilinde mecaz hakikate inkılâp eder.   </p>
			<p class="paragraf">Devam edelim: Eğer muhatapların yetersizliğinden dolayı böyle bir anlatım tarzının tercih edildiği söyleniyorsa o zaman bir “din dili”nden söz edilecek ve onun yerli yerince anlaşılabilmesi için kutsal metinlere yaklaşım ve yorum tarzı, Alman düşünce geleneğin de bilhassa Schleiermacher ve Gadamer<span class="dipp"><a href="#footnote-225-3" id="footnote-225-3-backlink">3</a></span> tarafından teklif edilen “hermenotik” örneğinde olduğu gibi, ayrı bir maksat ve muhteva ile telaffuz ve teklif edilecektir. Değilse mahiyeti ve manasıyla dilin dinden önce derin düşüncenin meselesi haline getirilmesi gerekecektir.  </p>
			<p class="paragraf">Konuşmanın devam eden bölümü ilk ihtimali destekler görünmektedir:  </p>
			<p class="paragraf">“Onun inanılmaz, tuhaf ve görünüşte saçma formu karşısında öfkelenmeyin; çünkü almış olduğunuz eğitim ve sahip olduğunuz bilgiyle insanlara eğitilmemiş, kaba halleri içinde derin hakikatleri anlatmak için kullanılması gereken dolambaçlı yollar hakkında en ufak bir fikre sahip olamazsınız.”   </p>
			<p class="paragraf">Biraz ileride bu görüş daha açık bir şekilde dile getirilir:   </p>
			<p class="paragraf">“Çünkü <span class="CharOverride-4">sensu proprio</span> hakikati kaba ve cahil halleriyle kalabalıkların kafasına sokmak mutlak olarak imkânsızdır; onların payına ancak onun mecaz, teşbih ve mitoslarla bezeli yansıması düşebilir ve bu haliyle o onları aydınlatabilir. Çıplak hakikatin bayağı kalabalıkların huzurunda yeri yoktur; o ancak onların önünde kalın bir perdeyle görünebilir. Bu sebepten ötürü bir dinin <span class="CharOverride-4">sensu proprio</span> doğru olmasını beklemek akıl dışı bir şeydir…”  </p>
			<p class="paragraf">Eğer bir “din dili”nden söz ediliyor ve onun gereğince anlaşılabilmesi kendine özgü bir yorum ve yaklaşım tarzını, bu da <span class="CharOverride-4">mysteriumlar</span>daki <span class="CharOverride-4">initiation</span>a benzer özel bir hazırlık ve yakınlığı gerekli kılıyorsa, bu işi üstleneceklerin ne tür bir eğitim ve hazırlık evresinden geçecekleri, nasıl bir zümre oluşturacakları ve hangi neviden yetkilerle donatılacakları bir mesele olarak bilhassa dinlerin yozlaşma süreci içerisinde iyice ayyuka çıkar<span class="dipp"><a href="#footnote-225-4" id="footnote-225-4-backlink">4</a></span> ve esasen bu işin sadece bir yönünü oluşturur. Aşina olanlar tarafından bilineceği üzere aynı zamanda bu dinler tarihinin de ciddi problematiklerinden biridir. Kitaptaki muhaverede işin bu yönü üzerinde durulmaz. Ancak Alman düşünce geleneğinde daha önce, bilhassa “Aufklärung” diye anılan dönemde “akıl dini” arayışları çerçevesi içinde Kutsal Metinlerin yorumu ciddi bir mesele olarak gündeme gelmiş ve tartışılmıştır. Çünkü “mecazlar / kinayeler yoluyla ve gerçek vakalar olarak anlatılan öğretici münferit misallerle temsil” edilen “soyut hakikatler”in akla uygun hale getirilmesi sözü edilen arayışın önemli bir parçasını oluşturuyordu. Bunların “insanın ince seziş gücüne hitap ettiği” söylenmiş, bu dönüştürme ameliyesinin önemine dikkat çekilmiş ancak ayrıntılı olarak ne işin incelikleri üzerinde durulmuş ne de sırları üzerine kafa yorulmuştur.   </p>
			<p class="paragraf">Mamafih arkasındaki saikler ve gerçekleştirmek istediği hedefler bakımından değerlendirildiğinde görmezden gelinemeyecek ve kolay kolay geçiştirilemeyecek bir ikazdır: “Misallerle temsil” edilen “soyut hakikatler”in tevilinde nereye kadar gidip nerede durulacağının iyi bilinmesi gerekir, aksi halde “ima ve kinayelere çok fazla bakmak ve onlardan çok fazla şey çıkarmak” gibi tuhaf bir yola sapılabilecektir. Bu da “insanı kutsal metinlerin tefsirinde en sık karşılaşılan en tehlikeli yanlışa: ‘mecazlara çok fazla şey söyletme’ye, ‘misalleri çok fazla tafsilatlı yorumlama’ya ve ‘sözcükleri çok fazla zorlama’ya” götürecektir. Lessing bu konuda “metinde olandan daha fazlasını metne yüklememe” ve ondan “içerebileceğinden daha fazlasını çıkarmama”yı altın kural olarak tespit etmiştir.<span class="dipp"><a href="#footnote-225-5" id="footnote-225-5-backlink">5</a></span>   </p>
			<p class="paragraf">Meselenin diğer yönü şudur: Eğer bir “din dili”nden söz ediliyor ve onun gereğince anlaşılabilmesi kendine özgü bir yorum ve yaklaşım tarzını, bu da <span class="CharOverride-4">mysteriumlar</span>daki <span class="CharOverride-4">initiation</span>a benzer özel bir hazırlık ve yakınlığı gerekli kılıyorsa kutsal metinlerin bu tür bir vasıf ve ehliyetten yoksun olarak sığ bir idrakle anlaşılmaya çalışılması her zaman ciddi bir tehlike arz edecek, hele bir de böylelerinin yarım yamalak anladıklarını güç ve iktidarı arkalarına alarak zorla dayatmaya kalkmaları halinde, hem din hem siyaset tarihinin gösterdiği üzere, düzen için var olan ve birtakım hesaplara ve hırslara alet edilmedikçe asırlar boyu düzenin biricik kaynağı olmuş olan bu defa en büyük düzensizliğin baş sebebi olacaktır.   </p>
			<p class="paragraf">O zaman ister istemez felsefe cephesinden sorulacaktır:   </p>
			<p class="paragraf">“[H]alkın ihtiyaçlarına ve anlayış gücüne uygun gelecek şekilde kesilip biçilmiş olanın dışında başka bir metafizik olmasın” diyenlerin dar kafalılığı ve haksızlığı dini alaya alanlarınkinden daha mı aşağı? “Neden onun öğretileri insan araştırmalarının sınırı ve her türlü düşüncenin miyarı veya kılavuzu olsun ve azınlığın, sizin söylediğiniz şekliyle, muaf olanların metafiziği neden bu kalabalıkların metafiziğine uymak, onu güçlendirmek ve yorumlamak zorunda kalsın? Ve insan aklının en yüksek melekeleri etkinlikleri sırf halk metafiziğini baltalamasın diye neden kullanılmamış ve gelişmemiş, hatta daha tomurcuk halindeyken kesilip budanmak zorunda kalsın?”   </p>
			<p class="paragraf">Artık devam edemeyiz.  </p>
			<p class="paragraf">Mensubu veya müntesibi olduklarını iddia edenlerini dini bu sorulara muhatap etmemeleri gerekirdi.  </p>
			<div>
				<div>
					<p class="dipnot"><a href="#footnote-225-1-backlink" id="footnote-225-1">1</a>	 Tam karşılığı “Halkperest”tir. </p>
				</div>
				<div>
					<p class="dipnot"><a href="#footnote-225-2-backlink" id="footnote-225-2">2</a>	Kalabalıkların zayıflığını ve halk dalkavukları karşısındaki savunmasızlığını tüm insanların selameti için gözler önüne seren Platon “açık toplum düşmanları”nın ön safında gösteriliyor, beri tarafta şeytanca bir zekâyla onların “psikolojisini ve davranış kalıplarını” çözümleyip buradan halk hareketleri ve devrimler adı altında büyük altüst oluşların yolunu hazırlayanlar insanlığın büyük özgürleştiricileri olarak göklere çıkarılıyor. Bu altüst oluşların ardından işlerin artık bir daha yoluna konulamaması ve iyilerin bozulanları düzeltmelerinin önünü tıkamak için kalabalıkların bütün bu zayıflıklarıyla kutsanması ve bu sonuncusu da dahil bu sürecin her türlü sorgulamadan muaf tutulması adına mugalatanın bütün imkanları seferber edilerek cerbezeli bir retorik imal ediliyor. Bizim gibi gemisini kurtaranın kaptan sayıldığı, okuryazarlarından da kendilerini kurtarmanın yolunu akıllarını şunun bunun hizmetine sunmada görenlerin bol olduğu ülkelerde de bu retorik gazetelerde televizyonlarda sabah akşam tekrarlatılarak insanların beyinlerine kazınıyor. </p>
				</div>
				<div>
					<p class="dipnot"><a href="#footnote-225-3-backlink" id="footnote-225-3">3</a>	Türkçede bu iki isimden birinin başına gelenler ortadadır. Kimi zaman önemine binaen yıldızı parlayan kimi zaman kolay kolay anlaşılamayan bir maksada matuf olarak bazı mahfillerce parlatılan kavramların peşine gelip geçici heveslerle veya ucuz hesaplarla düşülerek öyle isimlerin öyle eserleri berbat ediliyor ki meramlarını maksatlarını anlatamadıkları için sonunda ya anlaşılmaz şeyler söylediklerinde ötürü hak ettiklerinden fazla büyütülüyor ya da hak ettikleri ilgiyi göremeyerek hiç hak etmedikleri küçümsemenin kurbanı oluyorlar. Henüz düstursuz yanaşanı destursuz sataşanı olmadığı için ilkinin bu bakımdan hâlâ şanslı olduğu söylenebilir, dileyelim heveskârın değil de sevdalısının eline düşsün, meramını maksadını dilimizde de doğru düzgün ifade edebilsin.</p>
				</div>
				<div>
					<p class="dipnot"><a href="#footnote-225-4-backlink" id="footnote-225-4">4</a>	“…Eli’nin oğulları alçak adamlardı; Rabbi tanımıyorlardı. Ve kahinlerin kavimle adeti şu idi: bir kimse kurban arz ettiği zaman, et haşlanırken, kahinin hizmetçisi elinde üç dişli bir çatalla gelirdi; ve leğene, yahut lengere, yahut kazana, yahut tencereye daldırırdı; çatalın çıkardığı her şeyi kahin onunla alırdı. Oraya gelen bütün İsraillilere Şilo’da böyle yaparlardı. İç yağını yakmazdan evvel de kâhinin hizmetçisi gelirdi ve kurban takdim eden adama derdi: Kâhine kızartmalık et ver; çünkü senden haşlanmış et değil, ancak çiğ et alacaktır. Ve eğer adam ona: Önce mutlaka iç yağını yakacaklar ve o zaman kendin için canının istediği kadar al derse, o zaman ona derdi: Hayır şimdi bana vereceksin; ve eğer vermezsen, zorla alırım. Ve Rabbin önünde gençlerin suçu gayet büyüktü; çünkü bu adamlar Rabbin takdimesini hor görüyorlardı.” I. Samuel: II, 13-17.   </p>
					<p class="dipnot ParaOverride-11">Basireti bağlanmamış olanlar bunun ne anlama geldiğini derhal anlayacak ancak ruhça bu anlatılanlara akraba olanlar veya doğrudan onların mirasçıları olanlar elbette her zamanki gibi işi anlamazlığa vuracaklardır.</p>
				</div>
				<div>
					<p class="dipnot"><a href="#footnote-225-5-backlink" id="footnote-225-5">5</a>	G. E. Lessing, <span class="CharOverride-4">İnsan Soyunun Eğitimi: Aydınlanma, Din ve Eğitim</span>, “Aydınlanma: Cevabı Karanlıkta Kalan Sorular” başlıklı hazırlık yazısı.</p>
				</div>
			</div>
		</div>
	</body>
</html>