<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_8"><br class="chapter"/><br class="chapter"/>4<br class="chapter"/>
			    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">23 Şubat sabahı yağmur daha da kuvvetli, hava da inanılmaz derece soğuktu. Yün kazak, üstüne de kalın bir manto giymeme ve boynumu lila rengi paşminayla örtmeme rağmen, üniversiteye gidene kadar içim titredi. Üstelik şapka da giymiş, şemsiyemin altına sığınmıştım.</p>
				<p class="normal1">Odama girer girmez rektörün sekreteri arayıp, acele gelmem gerektiğini bildirdi. Tarihi binadaki geniş koridordan geçip özel kalem bölümüne girdim. Telefonla konuşmakta olan Yeşim Hanım başıyla içeri geç işareti yaptı. Ona selam verip ağır ceviz kapıyı açtım.</p>
				<p class="normal1">“Günaydın efendim!”</p>
				<p class="normal1">Rektöre doğru yürüyordum ki, şaşkınlıktan ne yapacağımı şaşırdım. İki gündür bizi takip eden ve bir gün önce konferansta gördüğüm üç adam rektörün karşısındaki koltuklarda oturuyorlardı. Özellikle o gün sigara içerek beni süzen adamın yüzü ve alaycı gülümsemesi hiç gözümün önünden gitmemişti.</p>
				<p class="normal1">Birden kulaklarımın zonklamaya başladığını hissettim. Ne işi vardı bu adamların burada? Rektörle ne gibi bir ilişkileri olabilirdi? Demek ki bizi takip ettikleri konusunda yanılmamıştım. Gerçekten de profesörle ilgili karmaşık, belki de tehlikeli bir durum söz konusuydu.</p>
				<p class="normal1">Böyle şaşkınlık yaşamam da rektörü şaşırtmıştı.</p>
				<p class="normal1">“Ne oldu Maya Hanım? Renginiz soldu. Buyurun oturun, korkacak bir şey yok!” diyerek boş koltuğu gösterdi.</p>
				<p class="normal1">Sersemlemiş durumda ürkekçe oraya oturdum. Adamların üçü de kravatlıydı. Biri gri, ikisi lacivert takım giymişti. Yüzünü iyi hatırladığım adamın ince bir bıyığı vardı. Zayıftı, ayak ayak üstüne atmıştı. Nedense en çok o dikkat çekiyordu. Esmer yüzünde, her an sinirlenecekmiş gibi bir ifade vardı. Öteki iki kişi onun yanında daha silik kalıyorlardı. Birinin saçları dökülmüştü. Bıyıklıyla yanındakinin kırklı yaşlarında olduğunu tahmin ettim. Öteki daha gençti.</p>
				<p class="normal1">Rektör,</p>
				<p class="normal1">“Bu beyler istihbarat örgütünden geliyorlar, sana söylemek istedikleri bazı şeyler var” diyerek sessizliği bozdu.</p>
				<p class="normal1">Bu sözlere bir cevap veremedim, herhalde gülmekten çok acı çekmeye benzeyen bir gülümsemeyle, başımı olur anlamında salladım.</p>
				<p class="normal1">Rektör ayağa kalktı, ötekiler de kalktılar, doğal olarak ben de. Rektör,</p>
				<p class="normal1">“Benim akademik kurula başkanlık etmem gerekiyor. Siz burada oturup rahatça konuşun” dedi.</p>
				<p class="normal1">Sonra kapıyı kapayıp çıktı ve ben üç adamla odada kaldım. Kısa bir sessizlikten sonra bıyıklı adam,</p>
				<p class="normal1">“Nasılsınız Maya Hanım?” dedi.</p>
				<p class="normal1">Bu anlamsız soruya “İyiyim” diyerek cevap verdim ama sesim o kadar kısık çıktı ki, bir hatayı düzeltir gibi tekrarladım.</p>
				<p class="normal1">“İyiyim.”</p>
				<p class="normal1">“Biraz önce rektör beyin ifade ettiği gibi bizler istihbarat örgütündeniz.”</p>
				<p class="normal1">“Buyurun!”</p>
				<p class="normal1">“Sizi böyle meşgul etmemizin nedeni, önemli bir konuda desteğinizi istemek.”</p>
				<p class="normal1">“Benim mi?”</p>
				<p class="normal1">“Evet, sizin.”</p>
				<p class="normal1">“Buyurun o zaman?”</p>
				<p class="normal1">Bıyıklı adam durdu, bir sigara yaktı ve derin bir nefes çekti. Oldukça rahat hareket ediyordu.</p>
				<p class="normal1">“Siz vatansever bir Türk kadınısınız, değil mi Maya Hanım?”</p>
				<p class="normal1">“Anlamadım” dedim.</p>
				<p class="normal1">“Anlamayacak bir şey yok. Vatanınıza hizmet etmeye hazır olup olmadığınızı soruyorum.”</p>
				<p class="normal1">“Nasıl bir hizmet?”</p>
				<p class="normal1">“Siz önce soruma cevap verin, vatansever misiniz, değil misiniz?”</p>
				<p class="normal1">“Niye soruyorsunuz bunu?”</p>
				<p class="normal1">Ben de duruma biraz alışıp daha rahat karşılıklar vermeye başlayınca, adamın sinirlenmekte olduğunu gördüm. Çevik bir hareketle ayağa kalktı.</p>
				<p class="normal1">“Soruları ben soruyorum hanımefendi” dedi. “Lütfen cevap verin!”</p>
				<p class="normal1">“Benim vatanseverliğimi neden sorgulamak istediğinizi anlayamıyorum efendim.”</p>
				<p class="normal1">Bir an durdu, ötekilerin yüzüne baktı, sonra tekrar oturarak sigarasını kül tablasında ezip söndürdü.</p>
				<p class="normal1">“Bu sorudan neden rahatsız oluyorsunuz?”</p>
				<p class="normal1">“Çünkü yanlış buluyorum” dedim. “Kimin daha vatansever olduğunu ölçmenin bir yöntemi mi var? Neden bazıları, memleketi kendilerinin daha çok sevdiğini ileri sürerek bir ayrıcalık elde etmeye çalışırlar?</p>
				<p class="normal1">Çenesini eline dayayarak biraz öne eğildi ve bir süre düşündü. Sonra çevik bir şekilde doğruldu.</p>
				<p class="normal1">“O zaman size başka bir soru sorayım” dedi. Sesinin tonundan bir tehdit geleceğini anlamıştım.</p>
				<p class="normal1">“Üniversitedeki işinizden memnun musunuz?”</p>
				<p class="normal1">Ama ben de sesimin tonunu hiç değiştirmeden devam ettim.</p>
				<p class="normal1">“Evet.”</p>
				<p class="normal1">“İstanbul Üniversitesi gibi önemli bir kurumda rektöre çok yakın çalışıyorsunuz. Acaba bu göreve layık olacak bir geçmişiniz var mı?”</p>
				<p class="normal1">“Bence var, bu üniversitede eğitim gördüm, iş tecrübem...”</p>
				<p class="normal1">“Hayır, hayır, bunları kastetmiyorum. Bize biraz aile geçmişinizden bahsedin. Mesela babaannenizden. Neydi adı? Semahat Hanım mıydı?”</p>
				<p class="normal1">O anda sözü nereye getirmek istediklerini anladım.</p>
				<p class="normal1">“Bu durumun beni bir Türk yurttaşı olmaktan çıkardığını mı söylüyorsunuz?”</p>
				<p class="normal1">Kendinden emin ve kasıntılı bir gülümseme belirdi yüzünde.</p>
				<p class="normal1">“Hayır hayır. Öyle bir şey söylemiyorum. Soruyorum sadece. Üniversite yetkilileri gerçeği biliyor mu?”</p>
				<p class="normal1">Sorusuna cevap vermedim. Biraz bekledikten sonra ısrar etti.</p>
				<p class="normal1">“Biliyor mu?”</p>
				<p class="normal1">Kısık bir sesle “Hayır, bilmiyor” dedim.</p>
				<p class="normal1">“Onlara bu sırrınızı anlatmayı düşünüyor musunuz?”</p>
				<p class="normal1">“Hayır.”</p>
				<p class="normal1">“Efendim, duyamadım. Kendi kendinize konuşuyorsunuz.”</p>
				<p class="normal1">“Hayır.”</p>
				<p class="normal1">“İşte bu yüzden soruyorum. Vatanınıza hizmet etmeye hazır mısınız?”</p>
				<p class="normal1">“Ama ben işinize yaramam ki.”</p>
				<p class="normal1">“Ona biz karar veririz.”</p>
				<p class="normal1">Kendini bu memleketin ve burada yaşayan herkesin sahibi gibi hissettiği nasıl da belli oluyordu.</p>
				<p class="normal1">“Peki, ne yapmamı istiyorsunuz?”</p>
				<p class="normal1">Bu sorum üzerine içlerinde en genç olan gri takım elbiseli adam söze girdi.</p>
				<p class="normal1">“Önceki gün bir Alman profesörü karşıladınız!”</p>
				<p class="normal1">“Amerikalı. Alman asıllı Amerikalı.”</p>
				<p class="normal1">“Biliyoruz, merak etmeyin, hepsini biliyoruz. Profesör Wagner dört gün İstanbul’da kalacak ve bu süre içinde ona siz eşlik edeceksiniz değil mi?”</p>
				<p class="normal1">“Evet, rektörlük tarafından görevlendirildim.”</p>
				<p class="normal1">“Sizden istediğimiz vatan görevi, Wagner’in yaptığı her şeyi, her konuşmayı bize rapor etmeniz.”</p>
				<p class="normal1">Konunun bu olduğunu tahmin edebiliyordum ama yine de şaşkınlık içindeydim.</p>
				<p class="normal1">“Yaşlı bir hocanın bu işlerle ne ilgisi olabilir?” diye sordum.</p>
				<p class="normal1">Bıyıklı adam “Müsaade edin de ona biz karar verelim” dedi. “Nefes alışını bile rapor etmelisiniz, telefon konuşmalarını, görüştüğü kişileri, hatta tuttuğu notları.”</p>
				<p class="normal1">“Yani bir çeşit casusluk mu yapacağım?”</p>
				<p class="normal1">“Yok canım, o kadar büyütmeyin. Birkaç bilgi sadece.”</p>
				<p class="normal1">“Peki, raporları nasıl vereceğim?”</p>
				<p class="normal1">“Merak etmeyin, biz sizden alırız. Ama siz gözünüzü kulağınızı açın. Vatanseverliğinizi kanıtlamanız için elinize geçen bu fırsatı iyi değerlendirin.”</p>
				<p class="normal1">Sonra çıkıp gittiler ve beni odada tek başıma, büyük bir şaşkınlık içinde bıraktılar.</p>
				<p class="normal1">Babaannemle ilgili sırrı nereden öğrendiklerini düşündüm. Sonra kendi kendime saçmalama dedim, adamlar istihbaratçı, onlar bilmeyecek de kim bilecek! İyi ama hangi istihbarat örgütünden geliyorlardı? MİT mi, Jandarma İstihbarat mı, başka bir yer mi? Ağabeyim Necdet orduda istihbarat subayı olduğu için bu ayrıntıları biraz biliyordum.</p>
				<p class="normal1">Odama geldim, pencereye yaslandım, yağmur altındaki asırlık ağaçları, kabanlarına sarılmış kimi şemsiyeli kimi şemsiyesiz öğrencileri, birbirlerine sokularak yağmura aldırmadan yürüyen sevgilileri izledim bir süre. Saat 10’a beş vardı.</p>
				<p class="normal1">Şimdi basını tarayıp, üniversiteyle ilgili haberleri dosyalamam, cevap verilecek yazıları ayırmam gerekiyordu ama genelde severek yaptığım bu işi yapmayı hiç canım istemiyordu. Kolumu bile kıpırdatmak istemiyordum. İçimde müthiş bir sıkıntı vardı. Nedense, bugün beni görmek istemediği için profesöre kızgındım. Neden yalnız kalmak istemişti acaba? Birisiyle mi görüşecekti?</p>
				<p class="normal1">Otele telefon edip, Profesör Wagner’in odasında olup olmadığını sordum. Operatör “Bağlıyorum!” dedi. Oysa ben bağlamasını istememiştim. Bir anda profesörün “Hello!” diyen sesini duydum ve hemen kapattım telefonu.</p>
				<p class="normal1">Sadece basını taramak işini değil, canım hiçbir şey yapmak istemiyordu. Sessizce kaçsam ne olurdu ki! Aslında hiçbir şey olmazdı. Rektörlük bu hafta beni konuğumuzu gezdirmekle görevlendirmişti nasıl olsa. Onun bugün yalnız kalmak istediğini kimse bilemezdi. Yokluğum hissedilmezdi. Bir tek Süleyman’ın ortalıkta dolaşıp, gevezelik etmesi ihtimali vardı ama ona da bir bahane bulurdum. Profesörün Beyoğlu’nda gezmek istediğini, o dar yollarda da arabaya ihtiyaç olmadığını anlatırdım. İstiklal Caddesi’nde zaten sadece tramvay işliyordu.</p>
				<p class="normal1">Daha fazla düşünmeden mantomu aldım, sıkıca sarınıp okuldan çıktım. Hava korkunçtu gerçekten. Yağmur yavaş yavaş sulu sepkene dönüşüyor, gökten gittikçe daha fazla kar tanesi düşüyordu. Nemli soğuktan ciğerlerim sızlıyordu. Beyazıt Meydanı’ndan bir taksiye binip eve gittim. Yolda yaşlıca şoför,</p>
				<p class="normal1">“Allah barınaksızlara, sokak çocuklarına, hayvancıklara acısın!” dedi.</p>
				<p class="normal1">Bu söz içime işledi. Az daha ağlayacaktım.</p>
				<p class="normal1">Eve girer girmez kupkuru kalorifer sıcaklığı cennet gibi geldi. Bir çırpıda mantomdan, kaşkolumdan, şapkamdan ve sonra üzerimdeki her şeyden kurtuldum. Hızla kendimi sıcak suyun altına attım. Son günlerde başıma gelen acayip olayları düşünmeye daldığım için duşta ne kadar kaldığımı hatırlamıyorum ama çıkarken banyo buhar içindeydi ve aynada hiçbir şey görünmüyordu. Bornozuma sarındım, saçlarımı bir havluyla topladım, mutfağa gidip kendime Earl Grey çay yaptım. Tadı hiç olmadığı kadar nefis geldi. İki fincan içtikten sonra yatağa girdim ve hemen uyudum.</p>
				<p class="normal1">Deliksiz, rüyasız, çok derin bir uykuydu bu. Kalktığımda ışıklı saat öğleden sonra 3.53’ü gösteriyordu ve ağzımda bir metal tadı vardı. Hiçbir şey yemediğimi hatırladım ama canım bir şey istemiyordu. Tekrar giyinip sokağa çıktım. Daha da soğumuş havada titreyerek Kerem’in okuluna gittim. Geniş, mermer antrede beklemeye başladım.</p>
				<p class="normal1">Çok geçmeden zil çaldı. Öğrenciler zincirlerinden boşanmışçasına sınıflardan fırladılar. Biraz sonra Kerem’i gördüm. Diğer çocuklar gibi koşmuyordu. Yalnız başına, sınıftan çıkmış dalgın dalgın yürüyordu. Beni görünce çok şaşırdı. Tedirginlikle çevresine baktı.</p>
				<p class="normal1">“Okuldan mı çağırdılar seni?” diye sordu.</p>
				<p class="normal1">“Hayır!” dedim, “Seni almaya geldim.”</p>
				<p class="normal1">“Niye?”</p>
				<p class="normal1">“İçimden öyle geldi beyefendi. Beraber çıkıp ana oğul bir şeyler yaparız diye düşündüm.”</p>
				<p class="normal1">“Ne gibi şeyler?”</p>
				<p class="normal1">“Şimdi gidip güzel bir yemek yeriz, biraz konuşuruz, sonra da sinemaya gideriz.”</p>
				<p class="normal1">Yüzünü buruşturdu.</p>
				<p class="normal1">“Amaaan, bırak bunları” dedi. “Eve gitmek istiyorum ben.”</p>
				<p class="normal1">“Ev” dediği şeyin bilgisayar olduğunu ve bir an önce online hayatına kavuşmak için can attığını biliyordum elbette.</p>
				<p class="normal1">Eve bilgisayar alalı yaklaşık iki yıl oluyordu. İlk aylarda sadece oyun amacıyla kullanıyordu. Benden sürekli yeni oyunlar almamı istiyordu. Ama ilk aylardan sonra Kerem’in sürekli artan internete düşkünlüğü artık beni tedirgin etmeye başladı.</p>
				<p class="normal1">Evde bilgisayar olması, bilgiye ve araştırmaya önem vermenin göstergesi kabul ediliyordu. Başta arama motorları olmak üzere çeşitli araçlardan ve bilgi kaynaklarından hep olumlu şekilde söz ediliyordu. Ama geçen yıl üniversitede, bu konuyla ilgili bir sohbet sırasında, hocalarımızdan biri kaygılarını dile getirmişti. “Göreceksiniz” demişti, “en geç on yıl içinde, yeni yetişenler, insanlığın ulaştığı araştırma ve düşünme düzeyinin gerisinde kalacaklar. Matbaadan önceki kitapsız dünyanın söylenti ve dedikodu özellikleri geri dönecek.”</p>
				<p class="normal1">Ona katılmamıştık, itiraz etmiştik. Bilgiye kolay ulaşmanın, araştırmaları kolay yapmanın faydasından söz etmiştik. Ama hoca, internetin araştırmayı kolaylaştırdığı kadar, araştırma anlayışını bozduğunu, kaynak güvenilirliği ve kanıt arama gibi kaygıları azalttığını ileri sürmüştü.</p>
				<p class="normal1">Bence Kerem açısından asıl sorun internette çok zaman harcamak değildi. Temelde onunkinin bir iletişim sorunu olduğunu biliyordum. Babasıyla ilişkisi ciddi boyutlarda eksikti, sorunluydu. Bana acı verse de, zaman zaman benimle ilişkisinin de pek sağlıklı olmadığını düşünüyordum.</p>
				<p class="normal1">“Hani bana yardım edecektin?” diyerek, Kerem’le konuşmaya devam ettim. “Bu sefer başım iyice dertte. İşin içine bir sürü casus karıştı.”</p>
				<p class="normal1">“Sahi mi?”</p>
				<p class="normal1">“Evet!”</p>
				<p class="normal1">“Ben nasıl yardım edeceğim peki?”</p>
				<p class="normal1">“İnternette araştırmalar yaparak işe başlayabilirsin.”</p>
				<p class="normal1">“Hadi eve gidelim öyleyse.”</p>
				<p class="normal1">“Hayır, önce konuşmamız lazım.”</p>
				<p class="normal1">Nihayet direncini kırabilmiş, benimle gelmeye razı edebilmiştim.</p>
				<p class="normal1">Okuldan çıkıp yakındaki büyük alışveriş merkezine gittik. İçerisi ışıl ışıldı. Dünyanın bütün önemli markalarının mağazaları ortalığı aydınlığa boğuyordu. Alışveriş merkezinin tam ortasındaki bistroya oturduk. Büyük saksılara ağaçlar dikmişler, oraya neredeyse tropik bir hava kazandırmışlardı. Palmiye bile vardı.</p>
				<p class="normal1">“Ben önce sıcak bir çorba içeceğim. Sonra da kuzu pirzolası ve kırmızı şaraba sıra gelecek” dedim. “Sen de bunları istersin değil mi?”</p>
				<p class="normal1">Yüzünün isyan duygusuyla kasıldığını gördüm ve gülerek ekledim.</p>
				<p class="normal1">“Şaka yaptım aptal oğlan. Senin yiyeceğin şeyleri ezbere biliyorum.”</p>
				<p class="normal1">“Peki, neymiş onlar?”</p>
				<p class="normal1">“Çok değişik şeyler!”</p>
				<p class="normal1">Beklediği yanıtı almak için yüzüme bakıyordu. Sözlerime devam ettim:</p>
				<p class="normal1">“Hamburger, patates kızartması ve kola gibi değişik yiyecekler.”</p>
				<p class="normal1">Güldü. O gülünce benim de içim sevinçle doldu. İyi ki oğlumu alıp geldim buraya, diye düşündüm. Nasılsa ay sonu yaklaşıyordu ve bu ayki bütçem açık vermeyecek gibi görünüyordu. Bir süre tasarruf yapmak gibi bir derdim de olmayacaktı. Ekonomik kriz dolayısıyla böyle küçük birikimler için hiç hevesim kalmamıştı. En azından şu bir iki ayı hesap kitap yapmadan yaşamak geliyordu içimden.</p>
				<p class="normal1">Uzun zamandan beri ilk kez Kerem’in güldüğünü görüyordum. İçimde bir şefkat duygusu uyandı. Eğilip saçlarını okşadım. Ama benim bu hareketim üstüne hemen kendini çekip, elimi sertçe itti. Bu arada, çevresine tedirgin bir şekilde göz attı.</p>
				<p class="normal1">“Tamam, tamam” dedim. “Özür dilerim, yarım kavanoz jöleye yazık etmek üzereydim. Bir daha yapmam.”</p>
				<p class="normal1">Yemek sırasında ona isimleri verdim. Özellikle Wagner, İkinci Dünya Savaşı, Almanya ve İstanbul Üniversitesi maddelerini araştırmasını istedim. Bir de o sabah gelen adamları anlattım.</p>
				<p class="normal1">“Bunlar ciddi mi, benimle dalga mı geçiyorsun?” diye sordu.</p>
				<p class="normal1">“Yemin ederim ciddi” dedim. “Böyle şeylerin şakası olur mu? Karmakarışık bir olayın tam ortasına düştüm.”</p>
				<p class="normal1">Bunun üzerine heveslendi, çantasından bir defter çıkararak bütün isimleri not etti.</p>
				<p class="normal1">“Gözlerin babaanneme benziyor” dedim.</p>
				<p class="normal1">“Bana ne?”</p>
				<p class="normal1">“Bir gün sana bu olağanüstü kadını anlatacağım.”</p>
				<p class="normal1">Omuzlarını silkti. Hiç merak etmediği her halinden belliydi.</p>
				<p class="normal1">Yemekten sonra en üst kattaki sinema salonlarına gittik. Yedi film oynuyordu.</p>
				<p class="normal1">“Sen seç!” dedim.</p>
				<p class="normal1">O günlerde adından çok söz edilen bir filmi seçti. Bari ritüeli tam olarak uygulayalım diyerek patlamış mısır ve kola aldım. İçeri girip kırmızı kadife koltuklara yayıldık.</p>
				<p class="normal1">Filmin sonunda çok ağladığım için rahatsız oldu ama sadece ben değil, sinemadaki birçok kadın ağlıyordu. Filmin kahramanının sevgilisini kurtarmak için ölüme gitmesiydi hepimizi ağlatan. Bizimki böyle aşkların modasının geçmiş sayıldığı bir dönemde dünyaya gelmiş olmanın ağıtıydı.</p>
				<p class="normal1">Bile isteye kendimi en ucuz duygusallık bataklıklarına gömdükten sonra sinemadan çıkıp eve gittik. Kerem hemen araştırmalar için bilgisayarının başına koştu.</p>
				<p class="normal1">“Yarın sabah çok erken çıkacağım. Başının çaresine bakabilir misin?” dedim.</p>
				<p class="normal1">“Evet!”</p>
				<p class="normal1">“Eğer olağandışı bir şey görürsen haber ver.”</p>
				<p class="normal1">“Erken gidişin o Alman adamla mı ilgili?”</p>
				<p class="normal1">“Evet!”</p>
				<p class="normal1">“Nereye gideceksiniz?”</p>
				<p class="normal1">“İşin garibi bilmiyorum. Bana söylemedi.”</p>
				<p class="normal1">“Korkmuyor musun?”</p>
				<p class="normal1">Asında pek korkmuyordum ama “Korkuyorum” dedim.</p>
				<p class="normal1">Sustu. Elleri klavyede dolaşmaya devam etti.</p>
				<p class="normal1">“İyi geceler!” dedim.</p>
				<p class="normal1">“Sana da.”</p>
				<p class="normal1">Cevap vermesinin yarattığı mutlulukla az daha arkadan omuzlarına sarılacaktım ama o kadarına cesaret edemedim.</p>
				<p class="normal1">Odaya geçip saati sabah 3’e kurdum ve yattım.</p>
				</body>
</html>