<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_25"><br class="chapter"/><br class="chapter"/>21<br class="chapter"/>
			    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">Bir tatil köyü olmasına rağmen Bodrum’daki askeri kampta da İstanbul’daki komutanlıkta gördüğüm düzen, temizlik ve koordinasyon vardı. Öğle yemeği için kıyıdaki lokantaya oturmuştuk: Annem, babam, ben, ağabeyim Necdet ve yengem Oya. Ağabeyimin o hafta sonu toplantısı varmış.</p>
				<p class="normal1">“Fırsattan istifade” diye gülümsedi, “Oya’yı da alıp geldim. Hava ne kadar güzel buralarda.”</p>
				<p class="normal1">“Her zaman böyle olmaz” diye katıldı babam. “Ama bu yıl nedense kış olmadı, hava hep bahar gibi.”</p>
				<p class="normal1">Oya Yengem de söze girdi:</p>
				<p class="normal1">“Canım, Bodrum’un kışından ne olacak? Biraz yağmur yağar, sonra güneş açtı mı herkes dışarıya fırlar.”</p>
				<p class="normal1">Beyaz ceketli garsonlar özenle hazırlanmış deniz ürünleri getiriyordu. Bir marul yaprağının içine, şekil verilmiş mayonez, üstüne karidesler yerleştirilmişti. Tabak o kadar süslüydü ki insan bozarım diye elini sürmeye korkuyordu.</p>
				<p class="normal1">Bir süre denizin pırıltılarını seyrederek yemek yedik. Bodrum Kalesi bütün haşmetiyle gözümüzün önündeydi. Her ailede rastlanan olağan konuşmalar yapıldı; çocuklar, okullar, hava durumu vs. Hiç politika konuşulmuyordu.</p>
				<p class="normal1">Yemekten sonra bol köpüklü kahveler içildi ve ağabeyim,</p>
				<p class="normal1">“Maya, seninle bir yürüyüş yapalım mı?” dedi.</p>
				<p class="normal1">“Olur!” diyerek kalktım.</p>
				<p class="normal1">Ağabeyimle ilişkimiz değişik aşamalardan geçmişti. Aklım ermeye başladığı zaman onu, baba gibi bir otorite figürü olarak algılamıştım. Çünkü aramızda epey yaş farkı vardı. İri yarıydı, ciddiydi, yani babam gibi bir şeydi. Bu yüzden aramızda normal bir kardeşlik ilişkisi kurulamamıştı. Diğer kardeşlerin yaptığı gibi kavga etmek, oyun oynamak, birlikte gülmek, şakalaşmak yoktu hayatımızda. Derslerime yardım eden, mesafeli duran, beni sevdiğini hissettiren ama bunu açıkça belli etmeyen, benden hep ciddiyet ve saygı bekleyen bir aile büyüğüydü.</p>
				<p class="normal1">Ama ben de yetişkin olduktan sonra ilişkimiz biçim değiştirmeye başlamıştı. Artık onunla açıkça tartışıyor, fikirlerini ve hayata karşı tutumunu eleştiriyordum. Okuduğum kitapların zihnimi geliştirdiğini, onun fiziksel üstünlüğüne karşı, benim de entelektüel bir üstünlük kurmaya başladığımı görüyordum. Bu durum ağabeyimin kabul edebileceği bir şey değildi. Bu yüzden ilişkimiz gerildi, kopma noktasına geldi ve sonra da koptu.</p>
				<p class="normal1">Zaten kardeş bile olsa insanlar birbirini uzun yıllar görmedi mi, ortak konular ve sohbet olanağı ortadan kalkıyordu.</p>
				<p class="normal1">İki yabancı gibi, tedirgin bir havayla, kampın içinde kalan dar sahil şeridinde yürümeye başladık.</p>
				<p class="normal1">“Annemle babamın haberi var mı?” diye sordu.</p>
				<p class="normal1">“Neden haberi var mı?”</p>
				<p class="normal1">“Üniversitede olanlardan.”</p>
				<p class="normal1">“Evet, var.”</p>
				<p class="normal1">“Ne dediler?”</p>
				<p class="normal1">“Bana güvendikleri için her şeyin bir iftiradan ibaret olduğunu anladılar.”</p>
				<p class="normal1">“Hiç kızmadılar mı?”</p>
				<p class="normal1">“Hayır, ortada kızacak bir şey yok ki abi. İftiraya uğramak insanın kendi suçu olabilir mi?”</p>
				<p class="normal1">“Peki, üniversiteden atıldığını biliyorlar mı?”</p>
				<p class="normal1">“Henüz bilmiyorlar. İzinli ayrıldığımı söyledim ama yarın anlatacağım.”</p>
				<p class="normal1">“Ah, Maya ah!”</p>
				<p class="normal1">“Ne oldu abi?”</p>
				<p class="normal1">“Seni uyarmıştım, bu işlerden uzak durmanı söylemiştim, hatırlıyor musun?”</p>
				<p class="normal1">“Tabii hatırlıyorum.”</p>
				<p class="normal1">“Ama sen bu tavsiyeme kulak asmadın. Olayları kurcalamaya devam ettin. Gazetede çıkan haberlerin ya da üniversiteden atılmanın kendiliğinden olduğunu düşünmüyorsun herhalde.”</p>
				<p class="normal1">“Ne yani? Bütün bunlar <span class="ideitalik">Struma</span> olayını kurcaladığım için mi başıma geldi?”</p>
				<p class="normal1">“Hiç şüphen olmasın. Olayların bir görünen, bir de görünmeyen yüzü var. Hiçbir devlet, kendi aleyhindeki davranışlara izin vermez.”</p>
				<p class="normal1">“<span class="ideitalik">Struma</span>, İngiltere, Rusya, Türkiye, Almanya, Romanya devletlerinin ortak suçu.”</p>
				<p class="normal1">“Dediğin gerçek olsa bile, bu devletlerin hiçbiri senin gerçeği ortaya çıkarmana izin vermez.”</p>
				<p class="normal1">“Bir tek Almanya suçunu kabul etmiş, özür dilemiş. Her şey de onların üstüne yıkılmış. Ama bu suçu paylaşan birçok devlet daha var.”</p>
				<p class="normal1">“Bak Maya. Ne olursa olsun sen benim kardeşimsin. Bu yüzden de seni korumak için elimden geleni yapıyorum. Ama rica ederim daha ileri gitme. Devletle uğraşamazsın, buna kimsenin gücü yetmez.”</p>
				<p class="normal1">“Devlet diye gerçek bir şey yok ki abi. En tepede kendini devlet sanarak kararlar alan, insanların yaşamasına ya da ölmesine karar veren çobanlar var.”</p>
				<p class="normal1">“Sus Maya. Bunlar son derece tehlikeli, anarşist fikirler. İnsan toplumları devlet otoritesi olmadan yaşayamaz. Sen hiç devletsiz bir ülke gördün mü? En ilkel kabileden, en büyük ülkeye kadar hepsinin kendilerini güdecek bir çobana ihtiyacı var.”</p>
				<p class="normal1">“Benim de bu görüşü kabul etmeme hakkım var ama.”</p>
				<p class="normal1">“Bakunin, Kropotkin gibi mazide kalmış, ilkel düşünceler, ütopyalar bunlar. Bak şu kampa. Her şey nasıl düzenli ve tıkır tıkır işliyor değil mi! Bunu tek bir şey sağlıyor. Otorite. Bu kampta hiyerarşiyi ve emre itaati ortadan kaldırsan, herkesi özgür bıraksan durum ne hale gelir, gözünün önüne getirsene.”</p>
				<p class="normal1">“Disipline toptan itiraz etmiyorum” diye sözünü kestim. “Toplumda disiplin de olacak. Ama bir çobanın güdümünde sağlanan disiplinin zararı faydasından daha çok. Baskı uygulamak, hiyerarşi kurmak niye şart olsun? Örgütlenme, uzlaşma diye kavramlara ne oldu?”</p>
				<p class="normal1">“Sen çok tehlikeli fikirlere kapılmışsın. Son dönemde yediğin darbeler bile aklını başına getirmeye yetmemiş. Bu fikirleri o komünist Yahudi mi soktu aklına?”</p>
				<p class="normal1">“Kimmiş o komünist Yahudi?”</p>
				<p class="normal1">“Wagner!”</p>
				<p class="normal1">Gülmeye başladım.</p>
				<p class="normal1">“Niye gülüyorsun?” dedi.</p>
				<p class="normal1">“Adam komünist de değil, Yahudi de. Önündeki dosyada bu kadar yanlış bilgiler yer alıyorsa, ülke olarak hapı yutmuşuz demektir.”</p>
				<p class="normal1">“Yahudi olmadığını biliyorum elbette” dedi. “Lafın gelişi öyle söyledim. O profesörlerin çoğu Yahudi’ydi ya.”</p>
				<p class="normal1">“Hatta karısı da Yahudi’ydi. Ne var bunda?”</p>
				<p class="normal1">“Sen” dedi, “İsrail’in ülkemiz için oluşturduğu tehditleri, Kuzey Irak’taki Kürt gruplarla ilişkilerini bilmiyorsun elbette. Siyonizm nedir, uluslararası stratejik hesaplar nedir, hiçbirinden haberin yok.”</p>
				<p class="normal1">“Bak abi” dedim. “Asıl senin bazı şeylerden haberin yok. Max Yahudi de değildi, komünist de. Sadece Alman faşizmine karşıydı. Karısı da Siyonist değildi. Zaten İsrail devleti kurulmadan önce de öldü. Yahudilerle İsrail devletini, Siyonizm’le Musevi dinini ayıramıyorsan, bunca yıl size yanlış şeyler öğretmişler demektir.”</p>
				<p class="normal1">Biraz ileri mi gitmiştim acaba? Şakağındaki bir sinir oynamaya başlamıştı. Bunu görmeme rağmen aldırmadım.</p>
				<p class="normal1">“Anneannem Yahudi miydi abi?”</p>
				<p class="normal1">“Hayır, ne alakası var?”</p>
				<p class="normal1">“Peki, komünist miydi?”</p>
				<p class="normal1">“Hayır!”</p>
				<p class="normal1">“Müslüman bir Türk kızıydı değil mi? Ailesi de öyleydi.”</p>
				<p class="normal1">“Evet, ben anlattım ya sana bunları.”</p>
				<p class="normal1">“Doğru, teşekkür ederim anlattığın için ama sorum şu. Türk devleti bu insanları da ölüme terk etti. Kapalı vagonlar içindeki ölüm feryatlarına kulak tıkadı. İntiharlarını ve sonra sınırda kurşuna dizilmelerini seyretti. Peki, kendi kanından ve canından olan insanlara niye bunu yaptı abi? Bir açıklaman var mı?”</p>
				<p class="normal1">“Dönemin şartları...” falan diye bir şeyler geveledi ama belli ki sarsılmıştı.</p>
				<p class="normal1">Annem, babam ve Oya, masada oturmuş, bir mutluluk tablosu içinde meyvelerini yiyorlardı. Onlar da ara sıra bize bakıyordu. Herhalde, biraz uzaklarında deniz kıyısında dolaşan iki kardeşin hasret giderdiklerini, tatlı bir sohbete daldıklarını düşünüyorlardı. Uzun boylu, iri yapılı, spor ama oldukça resmi de görünen giysili bir adamla, boyu onun omzuna gelen, aslında özenli giyinmiş ama böyle kurallı bir yerde biraz dağınık gibi görünen giysisi içinde bir kadının, ağır adımlarla yürüdüklerini görüyor olmalıydılar. Birbirlerini dinlerken ara sıra da dönüp az önce birlikte yemek yedikleri insanların oturduğu masaya bakan bu iki kişinin görüntüsü, herhalde onlara iyi şeyler düşündürüyordu.</p>
				<p class="normal1"> “Bana hiçbir şey anlatmana gerek yok” diye devam ettim. “Keşke anneanneme, ana-babasının ve kardeşlerinin neden ölmek zorunda olduğunu anlatsaydın. Böylesi daha makul olurdu. Neyse ki Ali Dedem, o insan yüreğiyle Maya’yı kurtarmış. Yoksa sen de ben de mevcut olmayacaktık. Ali Dedem de senin gibi bir ordu mensubuydu. Rütbesi yüksek değildi, basit bir askerdi. Ama ben onunla övünüyorum, yüksek rütbeli abimle değil. Kusura bakma.”</p>
				<p class="normal1">“Sen yine de ayağını denk al” dedi son sözünü söylediğini belli eden bir tavırla. “Seni korumasaydım başına daha ne işler gelecekti. Ama öyle bir nokta gelir ki seni ben de kurtaramam. Dikkatli ol.”</p>
				<p class="normal1">“Bir fikrim var abi” dedim, “Bunu yazacağım. Asker olarak ne düşüneceğini merak ediyorum.”</p>
				<p class="normal1">“Anlat!” dedi sertçe.</p>
				<p class="normal1">“Diyorum ki, savaş kararı alacak olan liderin, mesela George Bush’un, bu kararı almak için bir çocuğu elleriyle öldürmesi şartı konsa. Nasıl olsa binlerce çocuğun idam kararını imzalıyor, bunu yapmak için tek bir çocuğun canını alması gerekse. İyi olmaz mı? Çünkü kendileri sıcak ofislerinde bir imza atıyor, bir damla kan bile görmeden yaşıyorlar. Ama bombardımanlarda yüz binlerce kadın ve çocuk ölüyor. Başkanın suçu yok, emir kulu pilotun suçu yok, o zaman suç kimde abi? Bu insanları basılan bir düğme mi öldürüyor?”</p>
				<p class="normal1">Ağabeyim bu kadarına dayanamadı, yanımdan ayrıldı, hızlı adımlarla yürüyüp gitti. İri yarı sportmen vücudu sivil giysisi içinde de çok heybetli görünüyordu.</p>
				<p class="normal1">Öyle yürüyüp gidişine bakarken biraz üzüldüm mü acaba? Emin değildim. Galiba fazla sert konuşmuştum. Özellikle bilgilerinin yanlışlığı konusunda. Ama Max hakkında o kadar yanlış şeyler söylemişti ki dayanamamıştım.</p>
				<p class="normal1">Max’a bu olayı anlatacak olsam, Doğu’nun “hikmet” geleneğinden bir örnek daha verirdim diye düşündüm. Aklıma gelen örneği düşünürken gülümsedim:</p>
				<p class="normal1">Bir gün cahil hocanın biri kalabalığa sözüm ona Hazreti Yusuf’u sormuş:</p>
				<p class="normal1">“O hangi evliyaydı ki bacıları onu bir göle attı da anası gelip kurtardı?”</p>
				<p class="normal1">Bilge bir adam,</p>
				<p class="normal1">“Hangi yanlışını düzelteyim birader!” demiş. “Bir kere evliya değil peygamber, bacıları değil erkek kardeşleri, göle değil kuyuya attılar, anası değil kervancılar kurtardı.”</p>
				<p class="normal1">Ağabeyim de aynen bu adam gibi Max’a komünist bir Yahudi profesör deyip çıkmıştı. Ayrıca, öyle olsa ne sakıncası vardı?</p>
				<p class="normal1">Eve dönerken annem,</p>
				<p class="normal1">“Bakıyorum abinle tatlı tatlı kaynatıyordunuz!” dedi.</p>
				<p class="normal1">“Evet anne” dedim. “Biraz hasret giderdik, iyi oldu.”</p>
				<p class="normal1">“İnşallah yakında paşalığını kutlayacağız.”</p>
				<p class="normal1">“Yaa!” dedim. “Ne güzel olacak. ‘Necdet Paşa.’ Yakışır da.”</p>
				<p class="normal1">O sırada telefonum çaldı. Yurtiçi Kargo’dan arıyor, bana bir paket geldiğini bildiriyorlardı.</p>
				<p class="normal1">Babama rica ettim, Bodrum’un beyaz bahçe duvarları arasında, ancak küçük bir arabanın geçmesine izin veren iç yollarına girip, beş dakikalık mesafede olan kargoya gittik. Adıma gelen paketi aldım.</p>
				<p class="normal1">Eve dönerken paketin naylon zarfını açtım, içinden daha sağlam bir paket çıktı. Onu da açınca köpüklü zarfa konulmuş olan kitabı gördüm:</p>
				<p class="ortaitalik"><span class="ideitalik">Mimesis</span>:<br class="chapter"/>
			    The Representation of Reality in Western Literature.</p>
<p class="normal1">Kapağına ataşla şık bir kart iliştirilmişti:</p>
				<p class="indentmetin">Sevgiler</p>
				<p class="indentmetin">Max</p>
				<p class="normal1">O anda onu çok ama çok özlediğimi fark ettim.</p>
				</body>
</html>