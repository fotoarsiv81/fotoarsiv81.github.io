<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_6"><br class="chapter"/><br class="chapter"/>2<br class="chapter"/>
			    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">Üniversite binasından çıktığımda yağmur dinmişti. Caddelerde su birikintileri vardı. Gökyüzü yine bulutluydu ama arada bir bulutları delen güneş mızrakları, camilerin kubbelerine, vapurların bacalarına, denize dalıp çıkan martıların kanatlarına vuruyordu.</p>
				<p class="normal1">Otele varır varmaz, merakla beyaz Renault’nun orada olup olmadığını kontrol ettim. Görünürde yoktu ama içim yine de pek rahatlamadı. Belki uzağa park etmişlerdi ya da birazdan geleceklerdi.</p>
				<p class="normal1">Resepsiyona gidip profesörü sordum. Genç görevli arkasındaki anahtar dolabına baktı.</p>
				<p class="normal1">“Anahtarı burada!” dedi. “Emin değilim ama galiba dışarı çıktı.”</p>
				<p class="normal1">Saat 11’e beş vardı. Erken kalkmış, dolaşıyordur, diye düşünüp lobide beklemeye başladım. Amerikalı olduklarını tahmin ettiğim yaşlı bir çift, önlerindeki masanın üzerinde açtıkları İstanbul haritasından gidecekleri yerleri belirlemeye çalışıyorlardı.</p>
				<p class="normal1">Birkaç dakika sonra profesör içeri girdi. Oldukça dinç görünüyor, dimdik yürüyordu. Dünkü yorgunluğundan iz kalmamış, dinlenmişti. Önü açık siyah paltosunun içine gri flanel bir ceket giymiş, açık mavi bir kravat takmıştı. Yine şapkasını çıkararak selamladı beni. Bu hareketinin çok hoşuma gittiğini belirten biçimde gülümseyerek karşılık verdim.</p>
				<p class="normal1">“Beklettim mi?” diye sordu. Sesi de daha canlıydı.</p>
				<p class="normal1">“Hayır profesör, yeni geldim. Hem daha saat 11 olmadı.”</p>
				<p class="normal1">“Kahvaltıdan sonra biraz dolaştım” diyerek, açıklama yapar gibi anlattı. “Ne de olsa eskiden bildiğim yerler. Ama Pera değişmiş, bambaşka bir yer olmuş, tanımakta güçlük çektim.”</p>
				<p class="normal1">Düne göre, sohbet etmeye daha hevesli görünüyordu.</p>
				<p class="normal1">“Benim dönemimde bile değişti, kim bilir sizin zamanınızda nasıldı?”</p>
				<p class="normal1">“İstiklal Caddesi’ni şehrin en şık yeri olarak hatırlıyorum, ama doğrusu... Şimdi eğlence merkezi olmuş galiba.”</p>
				<p class="normal1">“Eğlence merkezi diyerek kibarlık yapıyorsunuz. Bozulmuş diyebilirsiniz, alınmam.”</p>
				<p class="normal1">“Yoo, öyle demek istemedim. Şehirler değişir, semtler insanlar değişir. Bunu anlayacak kadar çok şey gördüm hayatta.”</p>
				<p class="normal1">“Ama yozlaşma...”</p>
				<p class="normal1">“Biz bu kelimeyi pek kullanmayız. Kime, neye göre yozlaşma? İzafi bir şeydir bu.”</p>
				<p class="normal1">İtiraz etmedim. Tartışmadan sohbet ederek birkaç kelime daha konuşup bu konuyu kapamak daha uygundu.</p>
				<p class="normal1">“Asmalımescit’ten mi çıktınız caddeye?”</p>
				<p class="normal1">“Evet.”</p>
				<p class="normal1">“Bu sokak gelişti, kafeler, barlar açıldı, görmüşsünüzdür.”</p>
				<p class="normal1">“Gördüm, çok hoş.”</p>
				<p class="normal1">Arabaya binmeden önce kapıyı tutan Süleyman’a bahşiş verdiğini gördüm. Biraz para iyi geldi Süleyman’a. İki büklüm teşekkür etti.</p>
				<p class="normal1">Yola çıkınca, hiçbir şeyi kaçırmak istemeyen bir dikkatle camdan bakmaya başladı. Dün de pek yorgun görünmüyordu ama bugünkü zindeliğini görünce, demek adamcağız dün epeyce yorgunmuş, diye aklımdan geçirdim.</p>
				<p class="normal1">Şehre hayran hayran bakıyordu. Galata Köprüsü’ne girerken, karşıdaki tepenin üstünde olanca haşmetiyle parıldayan Süleymaniye Camii’ni gösterdi.</p>
				<p class="normal1">“İşte bu!” Heyecanlı ve biraz daha yüksek sesle konuşmaya başladı. “Muazzam bir eser. Sadece bir yapı değil, ruhu var. Bazen gider avlusunda oturur, huzur arardım.”</p>
				<p class="normal1">Bir Alman-Amerikalının huzur bulmak için camiye gitmesi çok garip geldi bana. Ama bir yorum yapmadım, bir şey sormadım.</p>
				<p class="normal1">Gözlerinde bir çocuk dikkati vardı bu yaşlı adamın. Etrafını merakla, hatta adeta telaşla seyrediyordu. Yanaşıp kalkan vapurları, küçük kayıklarda balık-ekmek satanları, Galata Köprüsü’ndeki kalabalığı, balık tutanları, Haliç’i, Yeni Cami önündeki güvercinleri...</p>
				<p class="normal1">Camdan dışarıya bakmaya devam ederek, dalgın bir sesle konuştu:</p>
				<p class="normal1">“İstanbul vefasız bir sevgiliye benzer.”</p>
				<p class="normal1">Bu sözün altında derin bir acı olduğunu hissettim. Ama herhangi bir şey söylemedim. Çünkü etrafını seyrederken, sanki benimle değil de kendi kendine konuşur gibi söylemişti. Kısa bir sessizlikten sonra, sözüne devam etti:</p>
				<p class="normal1">“Sana hep ihanet eder ama sen yine de onu sevmeye devam edersin.”</p>
				<p class="normal1">Bu sefer sohbete katıldım:</p>
				<p class="normal1">“İstanbul size de ihanet etti mi?”</p>
				<p class="normal1">Yanıt vermeden etrafı seyretmeye devam etti. Bir süre sonra, “Burası çok ama çok güzel bir şehir” dedi. Herhalde başka bir konuya geçmişti. “Bizans, Osmanlı, saraylar, camiler... Masal gibi. Nasıl desem. Baharatlı bir şehir.”</p>
				<p class="normal1">“Ama bu, turistlerin gördüğü İstanbul, profesör” diye uyardım. “Benim İstanbulumsa bambaşka. Bu güzellikleri görmeye vaktim olmuyor.”</p>
				<p class="normal1">“Unutmayın, ben de bu şehirde turist değildim. İki yıl çalıştım.”</p>
				<p class="normal1">“Ama o zaman farklıydı. Hayat daha kolaydı.”</p>
				<p class="normal1">Dışarıyı seyretmeyi bırakıp, başını bana çevirdi. Acı acı gülümsedi.</p>
				<p class="normal1">“Her çağın kendi zorlukları var ama hiçbiri savaş yıllarıyla karşılaştırılamaz. Umarım hiç savaş görmezsiniz.”</p>
				<p class="normal1">“İnşallah!”</p>
				<p class="normal1">O da gülerek “İnşallah!” diye tekrarladı.</p>
				<p class="normal1">Arada bir geriye bakması dikkatimi çekti. Acaba o da mı izlendiğini düşünüyordu? Daha doğrusu izlendiğini düşünmesi için bir sebep mi vardı? Ben de geriye baktım ama yoğun trafikten başka bir şey göremedim.</p>
				<p class="normal1">“Vaktimiz varsa bir iki dakika inmek isterim!” dedi.</p>
				<p class="normal1">Zamanımız olmasaydı bile itiraz edemezdim.</p>
				<p class="normal1">İnip üniversitenin tarihi kapısını, Osmanlıların yangın kulesini seyretti.</p>
				<p class="normal1">“Muhteşem. Şu anda zaman dondu sanki.”</p>
				<p class="normal1">Sessiz sayılabilecek şekilde ama canlı bir titreşimle konuşuyordu.</p>
				<p class="normal1">Sanki ilk kez görüyormuşum gibi, ben de onun baktığı yerlere baktım. Üniversite kapısı gerçekten de göz alıcı bir mimariyle yapılmış, üzerinde altın varak yazılar olan, nefes kesici bir yapıttı. Uzun zamandır bu şekilde görmemiştim buralarını. Böyle bakmamıştım.</p>
				<p class="normal1">Kim bilir kaç yıl oldu Beyazıt hakkında konuşmayalı. Bazıları üniversite tarihini 1300’lere kadar götürürdü. Bu tepe üzerinde bulunan Doğu Roma kurumlarını bugünkü üniversitenin atası olarak kabul ederlerdi. Bazı bilim insanları ise, kuruluş tarihi olarak Türklerin şehri aldıktan hemen sonrasını, 1453 yılını gösterirdi. Fatih’in fetihten hemen sonra burada bir okul kurduğu biliniyordu.</p>
				<p class="normal1">“Biraz önce savaştan söz ediyordunuz, bu bina bir süre Osmanlı Savaş Bakanlığı olarak kullanılmış” dedim.</p>
				<p class="normal1">“Eh, üniversitelerin de savaş alanından pek farkı yoktur zaten.”</p>
				<p class="normal1">Biraz yürümek istediği için Süleyman’ı gönderip kapıdan içeri girdik. Büyük bahçeyi geçip rektörlük binasına yöneldik. Bahçe kızlı erkekli yüzlerce öğrenciyle doluydu. Profesör, hareketli, canlı bir ortamda, dingin bir şekilde yürüyordu. Yol boyunca yaptığı gibi, dikkatle etrafını seyrediyordu.</p>
				<p class="normal1">“Giriş kapısında niye polis var?” diye sordu.</p>
				<p class="normal1">“Onlar uzun yıllardır üniversiteleri, üniversitelilerden koruyorlar.”</p>
				<p class="normal1">Yanıtım, profesörün yüzündeki soru ifadesini daha da artırdı. Böyle ironik, eleştirel, karmaşık sözlerin sırası değildi. Adamın aklını karıştırmadan, en kısa şekilde sorusunu yanıtlamalıydım.</p>
				<p class="normal1">“Son yıllarda polisler, daha çok türbanlı öğrenciler için buradalar” dedim. “Kız öğrencilerin türban denilen İslami örtüyle üniversiteye girmesi yasak olduğu için...”</p>
				<p class="normal1">Elini kaldırıp, bir dakika izin ister gibi işaret yaptı. Ben sustuktan sonra biraz daha bekleyip sordu:</p>
				<p class="normal1">“Peki türban takanlar ne yapıyor?”</p>
				<p class="normal1">“Kimi türbanını kapıda çıkarıp bere giyiyor, kimi de dönüp gidiyor, üniversiteyle ilişkisi kesiliyor. Gerçek saçı görünmesin diye peruk takanlar bile var.”</p>
				<p class="normal1">“Benim zamanımda hiç böyle sorunlarla karşılaşmamıştık. Kız öğrenciler türban takmazlardı.”</p>
				<p class="normal1">“Dedim ya profesör, Türkiye çok değişti.”</p>
				<p class="normal1">Rektör, profesörü karşılamak için binanın girişinde bekliyordu. Almanya’da eğitim görmüş olduğu için profesörle Almanca konuştu. Ben ne dediklerini anlamıyordum. Büyük odaya kadar eşlik ettikten sonra, onları baş başa bırakıp ayrıldım.</p>
				<p class="normal1">Odama geçince, birikmiş işlerime dalmadan önce telefonumu kontrol ettim. Evet, iki cevapsız arama vardı. Profesörün yanında sesini kapattığım için Tarık’ın iki aramasını duymamışım. “What’s up honey?” diye bir de mesaj bırakmıştı.</p>
				<p class="normal1">İngilizce mesaj... Birçok kişi için artık yadırganmayan bir şeydi bu. Yeni yetişenlerin özellikle biraz daha iyi durumda olanları, iş adamları, bankacılar böyleydi artık. Yarı yarıya İngilizce konuşuyorlardı: Great, wow, drastic, charisma, trendy, benchmark, success story, first class düşmüyordu dillerinden.</p>
				<p class="normal1">Kısa bir tereddütten sonra, telefonun “Ara” tuşuna bastım.</p>
				<p class="normal1">Biraz önce aklımdan geçenlerin izi bile olmadan konuşmaya başladık.</p>
				<p class="normal1">“Nasıl senin ihtiyar?” diye sordu.</p>
				<p class="normal1">“Şık ve kibar biri. Çok da yakışıklı.”</p>
				<p class="normal1">“Aman hayrını gör” diye gevrek gevrek güldü. “80’liklere bakacak hale mi geldin artık?”</p>
				<p class="normal1">“O anlamda değil, terbiyesizlik etme!”</p>
				<p class="normal1">“Şaka yahu, şaka. Hayatı bu kadar ciddiye alma demiyor muyum ben sana her zaman?”</p>
				<p class="normal1">“Ama hayatım ciddi sorunlardan oluşuyor, ne yapayım?”</p>
				<p class="normal1">“Aldırma. Keyfine bak. Hem geçen gün, mizahın da ciddi bir şey olduğunu söylememiş miydin?”</p>
				<p class="normal1">“İyi de, Tarık, aldırmamak ve keyfine bakmakla mizahın ne ilgisi var?”</p>
				<p class="normal1">“Tamam, tamam. Akşam buluşalım mı?”</p>
				<p class="normal1">“Sanmıyorum.”</p>
				<p class="normal1">“Niye?”</p>
				<p class="normal1">“Profesör burdayken onu bırakamayacağım galiba.”</p>
				<p class="normal1">“İyi, keyfin bilir.” Buluşamayacak olmamızın üzerinde fazla durmadan hemen başka konuya geçti. “Haa, yakında sana iyi haberlerim olacak.”</p>
				<p class="normal1">“Ne gibi?”</p>
				<p class="normal1">“Para kazanıyorsun.”</p>
				<p class="normal1">Hiç de iyi haber gibi gelmedi bana. İnandırıcı bulmadım çünkü. Deli çocuk...</p>
				<p class="normal1">“Deli misin? Başbakan Cumhuriyet tarihinin en ağır krizinin başladığını söylüyor. Borsa çökmüş, Türk lirası yerlerde sürünüyor. Herkes ağlarken ben nasıl para kazanabilirim ki?”</p>
				<p class="normal1">Kıs kıs gülen sesi geliyordu telefondan.</p>
				<p class="normal1">“Görürsün!”</p>
				<p class="normal1">Sonra telefonu kapadı. Herhalde akşamı geçirecek başka bir kızı aramak için acele ediyordur, diye düşününce içime öfke doldu.</p>
				<p class="normal1">Dişlerimin arasından çıkan kendi sesimi duydum: “Küstah!” İyi ki o sırada yalnızdım.</p>
				<p class="normal1">Epeydir buluşuyorduk Tarık’la. Gerçi bu adamdan hayır çıkmayacağını ilk günlerde de biliyordum ama, yine de görüşmeye devam ettim. Sürekli böyle bir ruh hali içindeydim; devam etmeyi pek istemeden, ama ilişkiyi bitirmeden görüşüyordum onunla.</p>
				<p class="normal1">Bana ulaşma derdinin kalmamış olması, nasılsa onunla sık sık buluşmayı kabul etmem, bu aldırmaz tavrının en önemli açıklamasıdır herhalde. Ama sadece bu değil. Borsada biraz da para yaptı galiba. Kazancı çoğaldıkça kendine güveni sonsuz arttı. Çevresindeki herkesi küçümsemeye başladı. Bu portföy yöneticileri kendileri kadar para kazanamayan herkese aptal gözüyle bakar zaten.</p>
				<p class="normal1">Ama belki de haksızlık ediyordum. Ahmet’le olan acı deneyimlerimden sonra bende bir erkek tepkisi oluştuğu için genelleme yapıyordum. O anda masama küçük bir sorgu meleği konsa ve bu çocuğun ne kötülüğünü gördüğümü sorsa, verecek cevap bulamazdım. Nazik mi, kendi üslubunca evet. Yardımsever mi, zor günlerinde destek oluyor mu, evet. Sana güzel ve çekici olduğunu hissettiriyor mu, evet. Peki nedir o zaman rahatsızlığın, diye sorsa? Bilmiyordum, gerçekten bilmiyordum. Uzun, çok uzun süreli, hayat boyu sürecek bir bağlılık mı arıyordum acaba? Hoş vakit geçirmek bana yetmiyor muydu? Ona karşı, nedenini bilmediğim bir öfke duyuyordum ve bunu tarif edemiyordum.</p>
				<p class="normal1">Bunları düşünürken, bir yandan da masanın üzerine bıraktığım cep telefonumu, işaret ve orta parmaklarım arasına sıkıştırarak çevirdiğimi fark ettim. Bir sinirlilik, huzursuzluk işareti daha! Birkaç tur dönen telefon yavaşladıkça, tekrar iki parmağımı kullanarak döndürmeye devam ediyordum.</p>
				<p class="normal1">Şu aleti çevirip durmayı kessem mi acaba, diye kararsız bir şekilde düşünmeye başladım. Çünkü telefonu elime alıp Tarık’a bir mesaj göndermek geliyordu içimden: “Beni bir daha arama!” Yoksa mesaj göndermek yerine telefonu böyle çevirmeye mi devam etseydim?</p>
				<p class="normal1">Aslında bir süredir böyle bir mesaj göndermek geliyordu içimden, ama kararsızlığımı aşamıyor, bir türlü cesaret edemiyordum. Ayrıca, üç beş kuruş birikimimi de ona emanet etmiş durumdayım.</p>
				<p class="normal1">O sırada masamdaki telefon çalınca, cep telefonumu döndürüp durmayı kestim. Arayan, Özel Kalem Müdürü Yeşim Hanım’dı. Yemek için çıkmamız gerektiğini bildirdi.</p>
				<p class="normal1">Bu sefer siyah arabaya rektör ve profesör bindiler. Ben başka bir üniversite aracıyla onları takip ettim.</p>
				<p class="normal1">Yemek Topkapı Sarayı’nın bahçesindeki Konyalı Lokantası’nda hazırlanmıştı. Saray kompleksinin dev kapısından girerken, eskiden bu duvara idam edilenlerin kellelerinin asılıp sergilendiğini profesöre anlatmalıyım diye düşünüyordum. Yıllardır yabancı konuklarla haşır neşir ola ola, rehber gibi bir şey olup çıkmıştım.</p>
				<p class="normal1">Yemekte birkaç hoca daha vardı. Sarayburnu’ndan denize bakan lokantanın dikdörtgen masasında profesörden ve rektörden uzakta, masanın en kenarında bir yer seçtim kendime. Çünkü Almanca bilmiyordum. Konuşulanları nasıl olsa anlamayacaktım. Ayrıca, dünden beri İngilizce konuşmak da yormuştu beni.</p>
				<p class="normal1">Ama masanın bir köşesinde, sakin sakin yemeğimi yemek yine mümkün olmadı. Bu sefer de beni gördüğü her yerde musallat olan genç doçent yakamı bırakmadı. Her fırsatta sırnaşan ve cinsel imalarda bulunan bu adama eskiden beri sinir oluyordum. Dul kadınlarla ilgili bir takıntısı vardı galiba. Sözü yine sürekli yalnız gecelere getiriyordu. Biraz saf gibi davranıp anlamazlıktan geliyordum. Neyse ki bir süre sonra, sipariş ettiğimiz hünkâr beğendi geldi de, başımı önüme eğip sadece yemekle ilgilenme imkânı buldum.</p>
				<p class="normal1">Sultan Aziz’in konuğu olarak İstanbul’a gelen Fransa İmparatoriçesi Eugénie çok beğendiği için yemeğin bu ismi almış olduğunu profesöre anlatmak geldi içimden. Açık renk teni, dik oturuşu ve bakımlı saçlarıyla, o anda benden uzaktaydı. Anlatmayı isteyeceğim konulardan da uzakta görünüyordu.</p>
				<p class="normal1">Yakın olsaydık, yani sadece yan yana oturmak anlamında değil, sohbet yakınlığı olsaydı aramızda, belki imparatoriçeyle sultan arasındaki hazin aşk macerasına da değinirdim. Sultan intihar süsü verilerek öldürüldükten sonra bile Eugénie’nin İstanbul’a gelip onun yasını tuttuğunu söylerdim. Böyle aşk hikâyelerinden hoşlanacak bir tipi vardı adamın. Bunu kolaylıkla hissediyordum.</p>
				<p class="normal1">“Niye gülüyorsunuz?”</p>
				<p class="normal1">“Yoo” diye yanıtladım yanımda oturan doçenti, “gülmüyorum.”</p>
				<p class="normal1">“Hadi hadi, benden saklamayın, aklınıza güzel bir şey geldi değil mi? Belki hoş bir kaçamak. Ben anlarıııım.”</p>
				<p class="normal1">Bunları söylerken suratını acayip şekillere sokup, işaretparmağını da hokkabaz gibi sallıyordu. Hem ciddi bir konuyu konuşuyor gibi hem de şaka yapıyor gibi. Zaten genel olarak tavırları öyleydi. Olumsuz bir karşılık alma olasılığına karşı, “Ama ben şaka yapıyordum!” deme hazırlığı... Yarabbi, ne iğrenç bir adam!</p>
				<p class="normal1">Kahveler gelince bir rahatlık hissettim. Mis gibi kokuyordu. Sadece kahvenin tadı, kokusu değildi beni rahatlatan. Bunlardan daha çok, kahve içtikten sonra kalkacağımızı düşünmek iyi gelmişti. Yanımdaki sırnaşık heriften kurtulacak olmak.</p>
				<p class="normal1">Üniversiteye döndüğümüzde hazırlıklar tamamlanmıştı. Doğrudan, öğrencilerle ve başka hocalarla dolu amfiye geçtik. Kürsüye önce rektör çıktı, heyecanlı bir sesle profesörü saygıyla selamladığını vurgulayarak başladı, ona üniversite camiası adına hoş geldiniz dedi.</p>
				<p class="normal1">Sonra Hakkı Hoca’yı kürsüye davet ettiler. O da Wagner gibi hukuk profesörüydü. Konuk meslektaşını göklere çıkaran sözler söyledi. Onun Türkiye’deki çalışmalarını, yetiştirdiği akademisyenleri, modern Türk üniversite eğitiminin temellerini atan kişilerden biri olduğunu anlattı. Ve kendisi de dahil çok sayıda öğrenci yetiştirmiş olan Profesör Wagner’i “Hocaların hocası” diye hitap ederek kürsüye davet etti.</p>
				<p class="normal1">Wagner, çevik hareketlerle kürsüye geldi. Bir süre amfideki dinleyicileri süzdü. Bu arada hafif uğultu da kesildi. Dikkatler ona yöneldi.</p>
				<p class="normal1">“Merhaba!”</p>
				<p class="normal1">Salondan büyük bir alkış koptu. Etrafıma şöyle bir baktım; insanları etkilemiş olduğunu açıkça görüyordum. Oysa hiçbir şey yapmamıştı. Kürsüye yürüyüşü, salona bakışı yetmişti buna. Elbette, kürsüye gelmeden önce hakkında söylenen sözler ve selamını Türkçe vermesi de insanları etkilemişti.</p>
				<p class="normal1">Wagner, sözlerine Türkçe devam etti. Bozuk ama sevimli bir aksanla ve duraklaya duraklaya.</p>
				<p class="normal1">“Elli dokuz sene sonra İstanbul Üniversitesi’ne dönmüş bulunmaktan çok büyük bir şeref duyuyorum.”</p>
				<p class="normal1">Biraz zorlanıyordu böyle konuşurken. R harflerini yuvarlıyordu. Ara sıra önüne bakmasından, bunları daha önce yazmış olduğu anlaşılıyordu. Tekrar alkışlandı.</p>
				<p class="normal1">Sonra, İngilizce olarak sürdürdüğü konuşmasında, bu üniversitede geçirdiği iki yılla ilgili anılar aktarmaya başladı. Hukuk eğitiminin Batı standartlarına kavuşturulması kararını almış olan yeni Cumhuriyet rejiminden övgüyle söz etti. Bir ara çok dikkat çekici bir şey söyledi:</p>
				<p class="normal1">“Fyodor Dostoyevski, insanın ancak acı çekerek olgunlaşacağını söyler. Bu açıdan bakınca İstanbul’un benim hayatımda çok önemli bir yeri var. Çünkü ben bu şehirde olgunlaştım.”</p>
				<p class="normal1">Bu sözler İstanbul’da büyük acılar çekmiş olduğunu vurguluyordu ama bu acıların ayrıntısına girmedi. Bu kadarla bıraktı. Sonra şöyle devam etti:</p>
				<p class="normal1">“Ama ben size geçmişten değil bugünden bahsetmek için geldim. O zamanın dünyasıyla bugünün dünyası ayrı, ama temelde hep aynı sorunlar varlığını koruyor. Aynı zamanda dostum olan Profesör Huntington’a bakılırsa bu sorunun adı ‘Medeniyetler Çatışması’dır. Ben buna pek katılmıyorum. Bazıları bu çatışmaya ‘Din Savaşları’ adını veriyor. Hepsi Ortadoğu kökenli olan ve aynı ilkeleri dile getiren tektanrılı dinlerin de bu çatışmaya sebep olduğunu sanmıyorum. Başka bir dostum olan Edward Said, bu tanımlamalara itiraz ediyor ve sorunun adını ‘Cehalet Çatışması’ olarak koyuyor. Bunun, Huntington’a göre daha tutarlı bir görüş olduğunu söyleyebiliriz. En azından benim düşünce tarzıma daha yakın geliyor. Çünkü kabaca Batı ve Doğu diye adlandırılan medeniyet biçimleri, birbirini tanımıyor. İletişimin bunca ilerlediği bir dönemde hâlâ ‘Cahiliye’ dönemini yaşıyoruz.”</p>
				<p class="normal1">“Cahiliye” sözünü “Jahiliyya” olarak Arapça aslıyla söylemişti. Çabucak salona göz gezdirdi. Belki de sözlerinin nasıl karşılandığını merak ediyordu. Bu çok kısa aradan sonra devam etti:</p>
				<p class="normal1">“Doğrusu, burada eşit dağılmış bir ‘Cahiliye’ söz konusu değil. Doğu Batı’yı, Batı’nın Doğu’yu tanıdığından biraz daha iyi biliyor. Ama ben sorunun adını tam olarak koymaktan yanayım. Bence mesele ‘Medeniyetler’ ya da ‘Cehalet’ çatışmasından çok ‘Önyargılar Çatışması.’ Bu kavramı ilk kez duyduğunuz için biraz açıklamak ihtiyacını hissediyorum. Barbar sözünün anlamını bilir misiniz?”</p>
				<p class="normal1">Bu soru üzerine salonda gülüşmeler oldu. Batı tarafından Türklere “barbar” sıfatı yapıştırıldığını düşünüp bundan rahatsız oldukları için, dinleyiciler biraz sinirli bir biçimde güldüler.</p>
				<p class="normal1">Profesör devam etti:</p>
				<p class="normal1">“Barbar, eski Yunancada yabancılar için kullanılan bir kelimeydi. ‘Yabancı’ anlamına gelirdi. Yunanlı olmayan herkes, özellikle de Persler ve Asya halkları barbardı. Bu kelime Avrupa tarafından benimsendi ve Avrupalı olmayanlar için kullanılmaya başlandı. Başlangıçta kelimenin kötü bir anlamı yoktu. Mesela, Bodrumlu hemşehriniz Herodotos kitabına şu iyiniyetli satırlarla başlar: ‘Bu, Halikarnassoslu Herodotos’un halka sunduğu araştırmadır. İnsanoğlunun yaptıkları zamanla unutulmasın ve gerek Yunanlıların, gerekse barbarların meydana getirdikleri harikalar bir gün olsun adsız kalmasın, tek amacı budur; bir de bunlar birbirleriyle neden dövüşürdü diye merakta kalınmasın.’ Bakın, barbarların yarattığı harikalardan söz ediyor. O zamanların anlayışı buydu ama zamanla önyargılar, kelimeye bugünkü barbar anlamını yükledi. Bildiğiniz gibi, bu anlama uygun düşen, 20. yüzyılın en büyük barbarlıkları da Avrupa kültürü ya da Avrupa kaynaklı kültürler tarafından sergilendi.”</p>
				<p class="normal1">Böyle kalabalıklara ders anlatmaya, konferans vermeye alışkın olduğu her halinden anlaşılıyordu. Amfiye bir kez daha kısaca göz gezdirip devam etti.</p>
				<p class="normal1">“Benim tezim, bütün halkların, bütün kültürlerin birbiri hakkında önyargılara sahip olduğudur. Eğer bir gün bu önyargı kelimeleri, yani Avrupa dillerindeki barbar, Japon dilindeki gaijin, Müslümanlardaki kâfir, Almanlardaki Ari olmayan gibi önyargı sıfatlarını kaldırabilirsek, amacımıza ulaşabiliriz. Amaç nedir derseniz, bence tam olarak şudur: İnsanın değerinin sadece insan oluşundan geldiği; din, milliyet, cinsiyet, renk, cinsel tercih, siyaset gibi birtakım ön sıfatlarla ayrımcılığa uğratılmadığı bir hümanizm anlayışı.”</p>
				<p class="normal1">Salon profesörü alkışlamaya başladı. Güzel sözlerin insanlar üzerindeki etkisi büyük oluyordu ama bu düşünceleri salonun dışına taşımıyorlardı. Her türlü ayrımcılığı yapan insanlar, konferansta bu güzel sözleri alkışlamakta sakınca görmüyorlardı. Biraz sonra olağan hayatlarına geri döndüklerinde, gene “insana insan olarak bakmayacaklar”, her türlü ayrımcılık ve nefreti körükleyeceklerdi. Neden böyle davrandıklarını açıklamak için sık sık “ama” diyeceklerdi. “Doğru ama” diye söze başlayıp, lafta savundukları ilkelere aykırı bütün davranışlarına mazeretler uyduracaklardı.</p>
				<p class="normal1">Profesör eliyle alkışları durdurdu ve konuşmasına kaldığı yerden devam etti. Ne var ki ben bu noktada donup kaldım. Söylenenleri anlamaz oldum.</p>
				<p class="normal1">Profesörün sesi, sanki kalın bir duvarın arkasından, uğultu şeklinde gelmeye başladı. Sesini duyuyordum ama kelimelerini anlamıyordum. Daha doğrusu dinlemiyordum. Amfi ve içindeki insanlar, flu bir fotoğraf haline geldiler. Hiçbir hareketi seçemiyor, hiçbir sözü anlamıyordum. Ne var ki fotoğrafın bir tarafındaki o üç adamı net olarak görüyordum. Sadece onlara bakıyordum. Evet, kesinlikle onlardı! Beyaz Renault’daki o üç adam! Koltuklara oturmuş, profesörü dikkatle dinliyor ve not alıyorlardı.</p>
				<p class="normal1">Belki yüzüncü kez “Kim bu adamlar?” diye sordum kendime. Ama belki de “Kim bu Wagner?” diye sormam gerekiyordu. Bu törenin de ortaya çıkardığı gibi değerli bir hukuk profesörüyse, bu adamların onun peşinde ne işi vardı? Bu iş giderek esrarengiz bir hal alıyordu!</p>
				<p class="normal1">“Kimsin sen Maximilian Wagner?” Üniversiteden ayrıldıktan sonra, arabanın arka koltuğunda otele doğru giderken, sürekli bunu düşünüyordum. Profesörle bir şey konuşmuyorduk. Süleyman dikiz aynasından ikimizi kuşkulu biçimde süzüyordu. Bir ara profesörün gözlerinin kapandığını gördüm. O yaşta biri için oldukça yorucu bir gün olmalıydı. Yine iyi dayanıyordu.</p>
				<p class="normal1">Otele bırakırken,</p>
				<p class="normal1">“Yorgunsunuz profesör” dedim, “bence biraz dinlenin, uyuyun.”</p>
				<p class="normal1">Onaylayan bir baş işareti yaptı.</p>
				<p class="normal1">“Ama sonrası için sizden bir ricam var” dedi.</p>
				<p class="normal1">“Buyurun!”</p>
				<p class="normal1">“Tamamen görev dışı bir istek... Bu akşam yemeğinde bana eşlik eder misiniz, Maya?”</p>
				<p class="normal1">Beklemediğim bir anda gelen bir istekti bu. Ve ilk kez adımı söylemişti.</p>
				<p class="normal1">“Bilmem ki... Evde oğlum var...”</p>
				<p class="normal1">Anlayışlı bir sesle araya girip, beni başka sözler arama derdinden kurtardı:</p>
				<p class="normal1">“O zaman ısrar etmeyeyim. Her şey için çok teşekkür ederim.”</p>
				<p class="normal1">Hafifçe öne eğilip şapkasını çıkardıktan sonra dönüp otele doğru yürümeye başladı. Tam kapıdan girerken seslendim:</p>
				<p class="normal1">“Profesör!”</p>
				<p class="normal1">Geri döndü. Yüzünde yine o anlayışlı ifade vardı. Ne diyeceğimi merak eden değil de hoşgörüyle dinleyen bir adam havası... Ama kibar bir adam. Yumuşak bir sesle karşılık verdi:</p>
				<p class="normal1">“Evet?”</p>
				<p class="normal1">“Kaçta yiyelim?”</p>
				<p class="normal1">Çok kısa düşünüp “Sekiz iyi mi?” diye sordu.</p>
				<p class="normal1">“İyi. Otelde mi yemek istersiniz yoksa başka bir yerde mi?”</p>
				<p class="normal1">“Sizin için mahzuru yoksa otelde kalalım.”</p>
				<p class="normal1">Mercedes’e binerken, artık alışkanlık haline gelen bir hareketle, çevreye bir göz attım. Adamlar ortada yoktu.</p>
				<p class="normal1">Araba hareket ettikten sonra, kendimi çok yorgun hissettim. Daha üniversiteye gideceğim, bir saat ıvır zıvırla uğraşacağım, diye içimden söylendim. Sonra eve dönüş çilesi başlayacaktı. Ondan sonra da otele gelecektim. Nasıl da gözümde büyüyordu! Şimdi doğrudan eve gitsem, bir duş yapıp dinlensem, sonra akşam için hazırlansam ne güzel olurdu. İnsan dediğin böyle yaşardı, benim gibi soluksuz koşturarak değil.</p>
				<p class="normal1">İçimden konuşmayı kesip direksiyondaki Süleyman’a baktım. Bana hâlâ kırgın mıydı acaba? Üstünü örttüğü öfkesini içinde taşımaya devam ediyor muydu? Hiç de öyle bir hali yoktu. Belki de unutmuştu sabah konuştuklarımızı. Aldığı bahşişin etkisiyle biraz yumuşamış da olabilirdi.</p>
				<p class="normal1">“Düşündüm de” dedim, “belki senin amcaoğlunu rektöre çıtlatabilirim.”</p>
				<p class="normal1">Aynadan bana baktı. Konuyu anlaması bir iki saniye sürdü. Sonra, ani bir gülümseme belirdi yüzünde.</p>
				<p class="normal1">“Hay Allah razı olsun abla.” Sevinçli sesini yakınan bir tona döndürerek devam etti. “Üç çocuğu var, işsiz. Boyunca sevaba girersin valla.”</p>
				<p class="normal1">“Tamam, yarın bir ara söylerim. Veya daha sonra, yani, ilk fırsatta.”</p>
				<p class="normal1">Kendimi biraz günahkâr hissediyordum. Ama başka şeyler düşünmeye çalıştım. Bir süre konuşmadan devam ettik.</p>
				<p class="normal1">Tarlabaşı Bulvarı’na çıkınca, “Süleyman” diye seslendim. “Akşam profesör için çalışmam lazım, beni eve bıraksan!”</p>
				<p class="normal1">“Olur abla” dedi sevinçli bir sesle. “Başım gözüm üstüne. Her zaman götürürüm seni, yeter ki iste.”</p>
				<p class="normal1">“Mesai bitimine de az kaldı” diye açıklama yaptım. “Şimdi üniversiteye gidip sonra eve dönmek için boşuna zaman kaybetmeyeyim. Nasılsa akşam evde çalışaca...”</p>
				<p class="normal1">“Ne demek abla!” diye sözümü kesti. “Sen nasıl istersen.”</p>
				<p class="normal1">Bizim sokağın köşesinde inip hızla kebapçıya girdim. Kerem’in sevdiği Adana kebaptan bir buçuk porsiyon hazırlamalarını söyledim. Siparişim hazırlanana kadar dönmek üzere çıkıp yandaki manava gittim. Çabucak biraz meyve aldıktan sonra da bakkala gidip bir çikolatalı dondurma aldım.</p>
				<p class="normal1">Biraz zaman kazanınca, serbest zamanını artırmak için daha fazla uğraşıyor insan. Canlanıyor. Hayattaki mecburiyetlerden kurtulma duygusu yaşadıkça, dolu dolu yaşama isteği artıyor.</p>
				<p class="normal1">Eve gittiğimde Kerem’in uyuduğunu görmek şaşırttı beni. Demek ki uykusuzluğa dayanamamış, bayılıp kalmıştı. Uyurken oğlumu seyrettim biraz. Düzgün hatlı güzel yüzüne bakmak içimi ısıttı. Alnına dökülen kumral perçemini okşadım. Uyanık olsa bunları yapmama izin vermeyeceği için oğlumu ancak uyurken sevebiliyordum.</p>
				<p class="normal1">Yaşadığı hayata içim parçalanıyor ama elimden bir şey gelmiyordu. Üç ayrı doktorla yaptığımız çalışmalar boşa gitmişti. Ve işin acısı Kerem her geçen gün benden biraz daha uzaklaşıyordu.</p>
				<p class="normal1">Yiyecekleri götürüp bırakmak için mutfağa yöneldim. Hareketlerim tekrar hızlandı. Çölde yürürken karşısına su çıkan bir insan gibi, yorgunluğa ve halsizliğe rağmen gücümü toplayıp canlanıyordum. Bir an önce duşa girmek istiyordum.</p>
				<p class="normal1">Biraz sonra duşun altında, tam da beklediğim gibi, tepemden dökülen suyla birlikte yorgunluğumun akıp gittiğini hissettim.</p>
				<p class="normal1">Beyaz bornozuma sarınıp tekrar Kerem’in yanına gittim. Uyumaya devam ediyordu. Gözüm bilgisayarın siyah ekranına takıldı. Kerem mutlaka açık bırakmıştır, bilgisayar da ekran koruma moduna geçmiştir, diye tahmin edip bir tuşa bastım.</p>
				<p class="normal1">Ekran aydınlanınca canım sıkıldı. O anda hiç de öyle bir sorunla uğraşmak istemiyordum. Görmek istemediğim, en azından ertelemek istediğim bir sorunun varlığı, karanlıktan aydınlığa çıkmıştı. Ekranda, büyük harflerle alt alta yazılmış aynı cümle görünüyordu:</p>
				<p class="indentmetin">YAŞAMAK İSTEMİYORUM</p>
				<p class="indentmetin">YAŞAMAK İSTEMİYORUM</p>
				<p class="indentmetin">YAŞAMAK İSTEMİYORUM</p>
				<p class="indentmetin">YAŞAMAK İSTEMİYORUM</p>
				<p class="indentmetin">YAŞAMAK İSTEMİYORUM</p>
				<p class="indentmetin">YAŞAMAK İSTEMİYORUM</p>
				<p class="normal1">İmleci aşağı doğru kaydırmaya başladım. Yüzlerce YAŞAMAK İSTEMİYORUM çıkıyordu karşıma. Yüzlerce haykırış! Yüzlerce darbe!</p>
				<p class="normal1">“Bilgisayarımı mı kurcalıyorsun?”</p>
				<p class="normal1">Kerem’in sesiyle öyle bir ürktüm ki, kalbim patlayacak gibi oldu. Gizli bir iş yaparken yakalanmış insanlar gibi ellerimi göğsüme doğru çektim. Ancak derin bir soluk aldıktan sonra sesim çıkabildi.</p>
				<p class="normal1">“Hayır” dedim, “ekran açık kalmış, kapatıyordum.”</p>
				<p class="normal1">İki elim de göğüs hizamda, hareketsiz kalmıştı. Kerem, mahcup bir şekilde bilgisayarın faresine uzandı. Mırıldanır gibi,</p>
				<p class="normal1">“Ben kaparım” dedi.</p>
				<p class="normal1">Hızlı ve alışkın hareketlerle birkaç tıklama yaptı. Bu arada, belgenin kaydedilmesini isteyip istemediğini soran kutucuk üzerindeki “Hayır” düğmesini tıkladı.</p>
				<p class="normal1">Adeta üzerine atılarak sarıldım ona. Beni iterek uzaklaştırmak istedi ama buna izin vermedim.</p>
				<p class="normal1">“Bu dünyada seni en çok seven insan benim, bunu biliyorsun değil mi? En çok seni seviyorum ben!”</p>
				<p class="normal1">Cevap vermedi.</p>
				<p class="normal1">“Her an senin için canımı vermeye hazırım. Hem de hiç tereddüt etmeden.”</p>
				<p class="normal1">“Bırak beni.”</p>
				<p class="normal1">“Bırakmayacağım. Sana ihtiyacım var.”</p>
				<p class="normal1">Ne demekti, sana ihtiyacım var! Ne diyordum çocuğa! O anda aklıma gelen sözleri hiç ağzımda tutmadan serbest bırakmaya başladım.</p>
				<p class="normal1">“Başım belada. Sana ihtiyacım var.”</p>
				<p class="normal1">Beni itmeyi bırakıp,</p>
				<p class="normal1">“Ne oldu?” diye sordu hafif bir sesle.</p>
				<p class="normal1">“Beni takip ediyorlar.”</p>
				<p class="normal1">“Kim?”</p>
				<p class="normal1">“Kim olduklarını bilmiyorum. Beyaz Renault arabaya binen üç tehlikeli adam!”</p>
				<p class="normal1">“Niye?”</p>
				<p class="normal1">“Onu da bilmiyorum. Amerika’dan bir profesör geldi, onunla ilgili galiba. Çok korkuyorum.”</p>
				<p class="normal1">Olayı abartarak, uydurduğum detaylarla süsleyerek anlatmaya devam ettikçe, ilgisinin arttığını görüyordum.</p>
				<p class="normal1">“Bu akşam o profesörle yemekte buluşmam gerekiyor. Kapıyı iyice kilitle, kimseye açma. Arada sırada da camdan aşağı bir göz at, beyaz Renault var mı diye.”</p>
				<p class="normal1">Kerem, “Tamam” diyerek sırtını iyice doğrulttu, daha dik oturmaya başladı. Sesi artık önemsediği bir konuda konuştuğunu belli ediyordu.</p>
				<p class="normal1">“Eve de gelebilirler ama nasıl olsa sen varsın. Güçlü kuvvetli bir delikanlısın. Hem aikido dersleri de almadın mı, hepsiyle baş edersin.”</p>
				<p class="normal1">Başucundaki çekmeceden yan yana getirilmiş iri yüzüklere benzeyen metal bir şey çıkardı. Parmaklarını yüzüklerin deliklerinden geçirip eline taktı.</p>
				<p class="normal1">“Bu ne?” diye sordum.</p>
				<p class="normal1">“Muşta.”</p>
				<p class="normal1">Bir şey anlamadığımı fark edince açıkladı:</p>
				<p class="normal1">“Şöyle bir vurdun mu, karşındakinin çenesini dağıtır. Paramparça eder!”</p>
				<p class="normal1">Kendimi kötü hissettim. Ne arıyordu bu şey benim oğlumun çekmecesinde?</p>
				<p class="normal1">“Niye aldın bunu?”</p>
				<p class="normal1">“Okuldaki çocuklarla başa çıkmak için.”</p>
				<p class="normal1">Hâlâ, oyuna dalmış bir çocuğun ciddiyeti ve heyecanı içindeydi. Beyaz Renault’daki tehlikeli adamlar oyunu ona iyi gelmişti. Ama şu muşta meselesi benim yüreğimi ezdi. Neden böyle bir şeye gerek duyuyordu? Zavallı küçüğüm diye geçirdim içimden, demek ki okulda dayak yiyordu. Zaten bu oyuna da kendini aynı nedenle kaptırmış olabilirdi. Zavallı yavrum, belki de gerçek hayatta yaşadığı sorunların olmadığı, onların üstesinden geldiği bir hayal dünyasına girmek istiyordu.</p>
				<p class="normal1">“Aklıma bir şey daha geldi!” diyerek kalktım.</p>
				<p class="normal1">Yatak odama koştum, yanımdan hiç ayırmadığım savunma spreyimi çantamdan alıp getirdim.</p>
				<p class="normal1">“Eğer gelecek olurlarsa bunu da gözlerine sık!”</p>
				<p class="normal1">İyice neşelendi.</p>
				<p class="normal1">“Bu hep bende kalabilir mi?”</p>
				<p class="normal1">Belli ki spreyi okula da götürmek istiyordu.</p>
				<p class="normal1">“Bunun yasak olduğunu biliyorsun değil mi?”</p>
				<p class="normal1">“Neyin?”</p>
				<p class="normal1">“Böyle şeyleri okula götürmek yasak değil mi!”</p>
				<p class="normal1">“Olsun, kimseye göstermem.”</p>
				<p class="normal1">“Tamam!” deyip uzandım, yanağından öptüm. Bu sefer onu öpmeme ses çıkarmadı.</p>
				<p class="normal1">Anlaşılan, etrafımdakilere rüşvet dağıtarak sempati kazanma günümdeydim.</p>
				<p class="normal1">Kalkıp, eve geldiğimdeki gibi hızlı hareketlerle mutfağa geçtim. Soğumuş olan Adana kebabı mikrodalga fırına koydum. Sofrayı hazırlarken, mutfağı dolduran iştah açıcı koku evin her yanına dağılmaya başladı. Oğluma küçük bir ziyafet hazırlamak bana sevinç veriyordu.</p>
				<p class="normal1">“Kereeem!”</p>
				<p class="normal1">Yemek hazır olunca, sadece bir kere seslenmem bile, mutfağa gelmesi için yeterli oldu.</p>
				<p class="normal1">“Hepsini bitireceksin ama” dedim. “Ne de olsa savaşa hazırlanıyoruz.”</p>
				<p class="normal1">İtiraz etmeden yemeye başlayınca, koşar adım odama gittim. Dolabımdan siyah, omuzlarımı açıkta bırakan elbisemi çıkardım. Biraz dekolteydi ama göğsümü gerdanlıkla örtünce sorun kalmaz diye karar verdim.</p>
				<p class="normal1">Gerdanlık? İyi ama, onu yıllardır takmıyordum ki ben... Dolaptaki kasada kilitli duruyordu. Niye şimdi bu gerdanlık aklıma geldi? Her neyse, diye kendimi yanıtladım; sonuçta içimden geliyor işte.</p>
				<p class="normal1">Kasayı açarken telaşlı hareketlerim yavaşladı. Gerdanlığı törensel bir havayla, sarılı olduğu bordo kadifeden çıkardım. Kadifenin içinde duran küçük haç da elimdeydi. Onu kasaya bıraktım. Gerdanlığın üzerindeki elmas ve yakutlar güneş gibi parıldıyordu. Sonra aynanın önünde onu boynuma takıp seyrettim. O kadar büyüktü ki dekolte falan kalmıyordu. Zaten bu kadar göz alıcı bir mücevher dururken kimse onu taşıyan gerdana bakamazdı. Gerdanlığın beni sihirli bir değişime uğrattığını hissediyordum.</p>
				<p class="normal1">Bu hevesle, gözlerimin üstünü koyu renk boyadım, kirpiklerime rimel, dudaklarıma da biraz ruj sürdüm. Aynadaki görüntüm bana bambaşka bir kadın gibi gülümsüyordu.</p>
				<p class="normal1">Bu odaya girdikten sonraki kısa süre içinde bir masal âlemine geçmiştim. Siyah elbisem ve gerdanlığımla, bir masal kadını olmuştum.</p>
				<p class="normal1">Evden çıkmadan önce, yemeğini bitirmek üzere olan Kerem’e dondurma verdim. Ve son kez uyardım:</p>
				<p class="normal1">“Aman gözünü sokaktan ayırma! Arada bir kapıyı da dinle. Bir şey olursa beni hemen ara!”</p>
				<p class="normal1">Kendini bu oyuna kaptırdığını görmek beni sevindiriyordu. Belki böylece bilgisayardan biraz kurtulurdu.</p>
				<p class="normal1">Telefon edip köşedeki duraktan bir taksi çağırdım. Durak yakın da olsa, bu kıyafetle oraya kadar yürümek istemedim. Birkaç saat önce hızlı hareketlerle girdiğim evden, ağır ama mutlu bir şekilde çıktım. Kendimden emin adımlarla.</p>
				<p class="normal1">Şimdi yine biraz ayağa kalkıp, uyuşmuş bacaklarımı hareket ettirmem gerekiyor. Uçak kalkmadan önce gösterilen animasyon filminde, uzun uçuşlarda kan pıhtılaşmasına karşı bunları yapmamızı öğütlediler. Ayaklarımızı germeli, bacak hareketleri yapmalıymışız.</p>
				<p class="normal1">Uçak kalkalı iki saat oldu ama daha kimsenin bunları yaptığını görmedim. Belki de hepsi yattığı için gerek kalmamıştır. Her gece yatağımıza uzandığımıza göre, yatay durumda kan pıhtılaşması olmuyor herhalde. Ama ben oturmakta olduğum için kan bacaklarıma toplanıyor. Bu yüzden kalkıp bu hareketleri yapmam gerek. Hem uykumu da açar bunlar. Boston’a inene kadar uyumaya hiç niyetim yok.</p>
				<p class="normal1">Başımdan geçen olağandışı olayları anlatmaya devam etmeliyim.</p>
				</body>
</html>