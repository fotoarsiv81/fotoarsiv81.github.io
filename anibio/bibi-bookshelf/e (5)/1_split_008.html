<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_10"><br class="chapter"/><br class="chapter"/>6<br class="chapter"/>
			    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">İki saattir yoldaydık. Kaloriferi çalışmadığı halde arabanın içi katlanılabilir bir sıcaklığa ulaşmıştı. Hem üçümüzün nefesi hem de motordan gelen ısı bunu sağlamıştı.</p>
				<p class="normal1">Profesör cebinden bir harita çıkardı. Göz ucuyla bakınca, üzerine bir şeyler çizmiş olduğunu gördüm. Haritayı dikkatle inceledikten sonra,</p>
				<p class="normal1">“Biraz yavaş gidebilir miyiz?” diye sordu.</p>
				<p class="normal1">Süleyman’a sözleri çevirdim, araba yavaşladı.</p>
				<p class="normal1">Çok dar bir yoldaydık, iki yanımız ağaçlıktı, profesör sol tarafa doğru, bir yol arar gibi dikkatle bakıyordu. Bir süre sonra,</p>
				<p class="normal1">“Lütfen duralım ve geri gidelim” dedi.</p>
				<p class="normal1">Araba geri geri gitti ve yüz-yüz elli metre sonra bir yol ağzı göründü. Hafif yukarı doğru, toprak bir yoldu. Profesör o yoldan sapmamızı istedi.</p>
				<p class="normal1">“Şile’ye gitmiyor muyduk profesör?” diye sordum.</p>
				<p class="normal1">“Hayır” dedi, “Şile yakınlarında bir yere gidiyoruz.”</p>
				<p class="normal1">İşte o zaman bir korku düştü içime. Eğer kasabaya gitmeyeceksek, hangi ücra köşeye gidecektik? Hem bu adam buraları nasıl biliyordu? Elli dokuz yıl sonra geldiği bir memleketteki dar yolları nasıl tanıyabilirdi? İyi ki Süleyman vardı yanımda. Bana kızgındı ama olsun, yine de bir güvenceydi.</p>
				<p class="normal1">Profesör benim tedirginliğimi, hatta kızgınlığımı fark edemeyecek kadar kendi dünyasına gömülmüştü. Arada bir düzgün profiline, hafif yukarı kalkık küçük burnuna, zarif çenesine bakıyor ve “Bu adam kötü bir şey yapamaz!” diyordum ama işler giderek çatallaşıyor ve beni haksız çıkarmak ister gibi ters yönde gelişiyordu.</p>
				<p class="normal1">Aramızda keman kutusu ve çelenk duruyordu. Bu da bir garipti doğrusu. Bir kez daha çelengin üzerindeki yazıyı okudum. “Für Nadia”. Nadia için hazırlamış bu çelengi!</p>
				<p class="normal1">Peki, Nadia kimdi? Sabahın köründe Şile yakınlarına gelişimizle ne ilgisi vardı? Düşündükçe aklım daha çok karışıyordu, sorularıma akla uygun cevaplar bulamıyordum.</p>
				<p class="normal1">Evden çıktığım andan beri hep arkayı kollamıştım ama bizi takip eden bir araba yoktu. Öyle bir şey olsa, o dar, ıssız Şile yollarında mutlaka görürdüm. Demek ki bana verdikleri muhbirlik görevi, izlemeye gerek bırakmamıştı. Profesör hakkındaki her türlü bilgiyi benden almayı umuyorlardı.</p>
				<p class="normal1">Bir süre sonra ağaçlar bitti, tepelik bir yere geldik. Tepeye varınca, birdenbire karşımıza deniz çıkmıştı. Hırçın deniz yarın dibindeki kayaları dövüyor, siyah kayaların üstünde beyaz köpüklerle patlıyordu. Geldiğimiz toprak yol, üzerinde bulunduğumuz küçük tepeden sonra, kumlu ve çakıllı bir yola dönüşüyor, öyle devam ediyordu. Kumsala doğru ilerlemeye başladık.</p>
				<p class="normal1">Ağaran gri günle deniz aynı renkteydi, ilerideki ufuk çizgisi belli olmuyordu. Gökyüzü ve deniz, gri bir şekilde iç içe geçmişti. Yer yer kara bulutlarla lekelenen kurşuni bir gökyüzü denizle birleşmişti. Sadece manzaraya bakmak bile içimi üşütmeye yetti.</p>
				<p class="normal1">Profesör büyük bir heyecanla önümüzdeki kumsala gözünü dikmiş bakıyordu. Transa geçmiş gibiydi, bir şey söylesem duyacak hali yoktu. Gözlerini kısmış, orayı tanımaya çalışıyordu.</p>
				<p class="normal1">Artık denize yirmi metre kadar yaklaşmıştık. Yol burada bitiyordu. Issız bir kıyıdaydık. Sadece sol taraftaki hafif yükseltinin üstünde, iki katlı, sıvasız, kırmızı tuğlaları açıkta kalmış bir bina vardı.</p>
				<p class="normal1">Aslında bir binadan çok yarım kalmış bir inşaata benziyordu. Altındaki camekânlı bölüm kahvehane olarak kullanılıyordu herhalde. Daha dikkatli bakınca kapısında “Black Sea Motel” tabelasını gördüm. Böyle bir yerdeki motele kim gelirdi ki? Belki de metresleriyle hafta sonu kaçamağına gelen ve gözlerden uzak olmak isteyen tipler. Ama onlar bile bu mevsimde gelmezdi. Binanın arkasında, sahilde yıkık dökük bir baraka daha görünüyordu. Terk edilmiş gibiydi. Zaten teneke damın bir tarafı çökmüştü.</p>
				<p class="normal1">Profesör, kemanı ve çelengi kucağına aldı. Hareketleri biraz çekingen görünmeye başlamıştı. Arka cama dönüp, yüz metre kadar geride bıraktığımız küçük tepeye baktı.</p>
				<p class="normal1">“Şuraya kadar geri dönebilir miyiz?”</p>
				<p class="normal1">Süleyman sessiz bir şekilde “Lahavle” diye söylenerek arabayı geri vitese taktı. Tam arka cama dönerek hareket edecekti ki motor stop etti. Süleyman yüzünde bir öfke ifadesiyle tekrar önüne dönüp marşa bastı ama araba çalışmadı. Üç dört kez daha denedi; yok, çalışmıyordu. Ne yapacağımızı bilemez şekilde birbirimize bakıyorduk. Sonra bir kez daha deneyince çalıştı ve geri geri gitmeye başladık.</p>
				<p class="normal1">Arkamızdaki tepeciğe kadar olan yolun henüz yarısına gelmiştik ki, profesör durmamızı istedi. Durup, şimdi ne isteyecek diye ona bakmaya başladık. Süleyman, profesörün dediklerini anlamadığı için, normalde o konuşurken pek yüzüne bakmazdı. Ama şimdi profesörün ne isteyeceğini o kadar merak etmiş olmalıydı ki, dönüp adamın gözlerinin içine bakıyordu.</p>
				<p class="normal1">“Sizden biraz izin istiyorum” diye açıklamaya başladı profesör. “Siz biraz daha devam edip, orada bekleyin lütfen. Ben birazdan tepenin arkasına gelip size katılacağım.”</p>
				<p class="normal1">“Sonra?” diye sordum.</p>
				<p class="normal1">“Sonra... Eee... Sonra, herhalde geri döneriz.”</p>
				<p class="normal1">Kucağındaki kemanı ve çelengiyle inip, arabanın yanında bir süre dikildi. İnmek için kapıyı açtığında, aracın içine ürperten bir soğuk girmişti. Sabırsız gözlerle hareket etmemizi bekledi. Süleyman oldukça fazla gaz vermiş olmalı ki, yüksek bir motor gürültüsüyle hareket etti araba. Kızdığı için mi öyle yapmıştı, yoksa bir kez daha motorun stop etmesinden çekindiği için mi, bilemiyordum. Zaten neler oluyordu, bu durumun anlamı neydi, hiçbir şeyi bilemiyordum.</p>
				<p class="normal1">Mercedes geri geri giderken, ben de ön camdan profesörün sırtına bakıyordum. O soğukta ve sert rüzgâra karşı yürüyordu. Denize doğru gidiyordu.</p>
				<p class="normal1">Süleyman, tepeyi aşınca durdu. Deniz de profesör de o noktadan görünmüyordu. Hemen inip beş on adım yürüdüm ve tepeye geldim. Profesör yürümeye devam ediyordu. Soğuk hava nefesimi kesti. Denizden esen rüzgâr sanki her tarafımı deliyordu. Zaten evden çıktığımdan beri bir türlü ısınamamıştım.</p>
				<p class="normal1">Profesör deniz kıyısına gitti. Biraz daha yürüse üstüne doğru gelen yüksek dalgaların onu yutması işten bile değildi. Kıyıda durdu. O gri fonda, siyah paltosu ve şapkasıyla çok garip görünüyordu. Eğilip keman kutusunu yere bıraktı. Çelenk ise elinde duruyordu. Birkaç adım daha yürüdükten sonra öne doğru eğildi. Elindeki çelengi denize bırakmış olmalıydı. Çünkü doğrulduğunda elleri boştu.</p>
				<p class="normal1">Sonra dönüp bir adım atınca durdu. Sanırım beni gördüğü için rahatsız olmuştu. Benim de zaten bu deli adam yüzünden hasta olmaya niyetim yoktu. Arkamı dönüp oradan uzaklaştım.</p>
				<p class="normal1">Arabanın yanına döndüğümde, Süleyman ön kaputa yaslanmış, ellerini ovuştura ovuştura sigara içiyordu. Ellerimi kaputa uzatarak biraz ısınmaya çalıştım.</p>
				<p class="normal1">“Ne yapıyor orada?” diye sinirli bir sesle sordu.</p>
				<p class="normal1">Söyleyecek bir kelime bulamadım. Omuzlarımı kaldırıp, dudaklarımı aşağıya bükerek, “Bilmiyorum” anlamında bir işaret yaptım. Motorun sıcaklığıyla biraz kendime geliyordum. Bir süre orada öylece bekledik.</p>
				<p class="normal1">Arabaya binmek için hareketlendiğim sırada, Süleyman’ın biten sigarasını yere attığını ve tepeye doğru yürümeye başladığını gördüm. Bir densizlik yapmasın diye kaygılanarak, arabaya girmekten vazgeçip onun peşinden gittim.</p>
				<p class="normal1">Süleyman tepeye varınca, dirseklerinden hafifçe kırdığı iki kolunu iki yana açarak, şaşkınlığını belli eden bir hareket yaptı. Onun yanına ulaştığımda, şaşırdığı manzarayı gördüm. Ben artık hiçbir şeye şaşırmaz olmuştum.</p>
				<p class="normal1">Kayalara çarpan deli dalgalar beyaz köpükler yaratıyordu. Onun dışında her şey griydi. Gri denize ve gri gökyüzüne karşı, arkası bize dönük olan profesörün siyah paltosunun etekleri, şiddetli rüzgârdan dolayı savruluyordu. Profesör orada öyle durmuş, keman çalıyordu.</p>
				<p class="normal1">Süleyman kollarını yana açarak aynı hareketi yaptı ve bu sefer yüksek sesle bir lahavle çekti. Sonra dönüp arabaya doğru yürümeye başladı. Ben de denize doğru yürümeye başladım.</p>
				<p class="normal1">Profesörle aramdaki mesafenin yarısından biraz daha fazlasını yürüyüp durdum. O noktadan, gelip giden bir şekilde müzik sesi duyuluyordu. Daha iyi duyabilmek için yürümeye devam ettim. On beş metre kadar arkasında durdum.</p>
				<p class="normal1">Profesör çok güzel ve lirik bir melodi çalıyordu. Biraz Schubert’in Serenad’ını hatırlatıyordu. Rüzgâr bize doğru estiği için dalgaların gümbürtüsüne rağmen keman sesini rahatça duyabiliyordum. Karadeniz kıyısında keman çalan paltolu adam görüntüsüne bakarak müzik dinliyordum.</p>
				<p class="normal1">Hayatımda bundan daha garip bir manzara görmediğimi düşünürken, Mercedes’in hemen arkama kadar gelip durduğunu fark ettim. Öksürür gibi bir ses çıkarıp stop eden arabadan inen Süleyman’a, alçak sesle söylendim.</p>
				<p class="normal1">“Neden motoru durdurdun?”</p>
				<p class="normal1">“Ben durdurmadım, stop etti işte.” Ters bir sesle cevap veriyordu. “Motor çok sıcakken marş basmak iyi değil, biraz sonra çalıştırırım.”</p>
				<p class="normal1">Bu arada, melodi sustu. Profesör, sanki nasıl devam edeceğini bilemiyormuş gibi tereddütlü birkaç notaya basıyor, sonra duruyordu.</p>
				<p class="normal1">Süleyman, yüzünde bıkkın bir ifadeyle ve sesini hiç de kontrol etme gereği duymadan, “Amaaan!” diyerek döndü ve arabaya girdi.</p>
				<p class="normal1">Bütün davranışları sanki beni sinir etmek içindi.</p>
				<p class="normal1">Profesör biraz sonra tekrar akıcı bir şekilde çalmaya başladı. Yine aynı noktaya kadar geldi, arkasından o tereddütlü notalar karışık bir şekilde tekrarlandı, yine sustu. Demek ki, deminden beri baştan başlayıp duruyor, bu noktadan sonrasını çalamıyordu.</p>
				<p class="normal1">Kaputun azalan sıcaklığı artık işe yaramıyordu. Dayanamayarak otomobile girdim. İçerisi de pek sıcak değildi ama dışarıdaki soğuğa göre cennet gibiydi.</p>
				<p class="normal1">Bir süre sonra ön cama kar tanelerinin yapışmaya başladığını gördüm. Önce hafif hafif başladı, sonra iyice hızlandı, neredeyse tipiye çevirmek üzereydi. Soğuk daha da artmış olmalıydı, arabanın içi de soğuyordu.</p>
				<p class="normal1">Kıyıdaki çılgın ihtiyar hâlâ kemanını çalmaya uğraşıyordu. Eğer adam bu soğuğu atlatamayıp da ölürse başıma ne işler açılacağını düşündüm. Bu durumun hesabını benden soracaklardı. Sabahın köründe Şile yakınlarındaki bir kumsalda ne aradığımızı öğrenmek isteyeceklerdi ve ben onlara hep tek kelimelik bir cevap vermek zorunda kalacaktım: “Bilmiyorum.”</p>
				<p class="normal1">Arabadan çıktım, eşarbımı başıma sardım ve ucuyla ağzımı örttüm. Kar fırtınasına direnmeye çalışarak kumlara bata çıka sahile doğru yürüdüm. Neden topuklu pabuç giymiştim sanki? Ama buraya geleceğimizi nereden bilebilirdim ki!</p>
				<p class="normal1">Profesörün yanına vardığım zaman birden ürktüm. Adamın yüzü morarmıştı, korkunç görünüyordu, ölü yüzü gibi olmuştu. Dudaklarından kan çekilmişti. Gözlerinden yaşlar akmış, yanaklarında buz tutmuştu. Bembeyaz kemikleri hatırlatan parmakları keman tellerinin üzerinde kasılıp kalmıştı. Eğer hâlâ ayakta durmaya devam etmese gördüğümün donmuş bir ceset olduğuna yemin edebilirdim. Profesörün omuzlarında ve şapkasında kar birikmeye başlamıştı.</p>
				<p class="normal1">“Profesör!” diye bağırdım.</p>
				<p class="normal1">Beni duymuyordu.</p>
				<p class="normal1">“Profesör, profesör, hey Mr. Wagner! Ölüyorsunuz, lütfen gelin.”</p>
				<p class="normal1">Kolundan tutup sarsmaya başladım.</p>
				<p class="normal1">“Heyy, profesör!”</p>
				<p class="normal1">Dalgalar kudurmuş gibi üstümüze saldırıyordu. Profesörün getirdiği çelenkten kopan beyaz çiçekler, azgın suların arasında bir aşağı bir yukarı hareket edip duruyorlardı. Gri denizin üzerindeki beyaz köpüklere karışmışlardı.</p>
				<p class="normal1">Profesöre seslenmek için ağzımı açtığımda, içime dolan soğuk rüzgâr bir an soluksuz kalmama neden oluyordu.</p>
				<p class="normal1">Buz kesilmiş ellerine dokundum. Parmaklarını ayırarak kemanı almaya çalıştım. Ama parmakları açılmadı. Uğraşmaktan vazgeçip, profesörü bütün gücümle çekiştirerek arabaya doğru götürmeye başladım.</p>
				<p class="normal1">Ama sürekli, kafasını çevirip arkaya bakmaya çalışıyordu. Güçsüz bir şekilde kolunu benden kurtarmaya çalıştıkça, ona karşı güç kullanmak istemediğim için bırakıyordum. Dönüp denize bakıyordu. Sanki açıklarda, iyi seçilemeyen bir şey varmış gibi gözlerini kısıyor, sonra oraya doğru koşacak gibi hareketler yapıyordu. Elbette hemen kolundan tutup buna engel oluyordum. Zaten müdahale etmesem herhalde en fazla iki üç adım atar, düşerdi. Tekrar arabaya çevirip yürütmeye devam ediyordum. Güçlükle ilerken bir şeyler söylemeye çalışıyor, “suturm... sutma, sutuuuma...” gibi sesler çıkarıyordu. Sayıkladığı kelimeleri anlayamıyordum. Sadece arada “geldi, durdu, geliyor, uçtu” gibi bazılarını seçebiliyordum, ama o anda tek ilgilendiğim şey, arabaya ulaşmaktı. Birden yine kolunu çekiyor, arkasına dönmeye çalışıyordu. Mecburen bırakıyordum. O kısacık mesafe içinde, bu üç dört kez tekrarlandı.</p>
				<p class="normal1">Ne yaptığının farkında değildi, bilinci kaybolmuş gibiydi. Bana direnemiyor ve onu sürüklememe engel olamıyordu. Ama yine de yürütmek çok zor oluyordu. Soğuk ve rüzgâr, her şeyi iyice zorlaştırıyordu. Neyse ki bir süre sonra durumu gören Süleyman arabadan çıkma zahmetine katlandı ve yardıma koştu. İkimiz birden adamı arabaya soktuk.</p>
				<p class="normal1">İçerisi iyice soğumuştu. Sadece rüzgâr eksikti, yoksa soğuk neredeyse aynıydı. İçimden “Salak oğlu salak!” diye söylendim Süleyman’a.</p>
				<p class="normal1">“Hadi çabuk, çalıştır arabayı!” dedim.</p>
				<p class="normal1">Hemen anahtarı çevirdi ama motor homurtular çıkarmakla yetindi, çalışmadı.</p>
				<p class="normal1">“Eyvah!” dedim. “Tanrım yalvarırım bu olmasın, bu olmasın! Tam şu anda!”</p>
				<p class="normal1">Katılaşmış bir şekilde yanımda oturan yaşlı adam, zangır zangır titremeye başladı. Çenelerinin birbirine vurduğunu duyuyordum. Galiba ölmek üzereydi. Gözlerini bile açamıyordu. Ellerini aldım, ağzıma götürüp nefesimle ısıtmaya çalıştım ama bir faydası olmadı.</p>
				<p class="normal1">Süleyman motoru çalıştırmayı sürekli deniyordu, ama olmuyordu.</p>
				<p class="normal1">“Hadi Süleyman, bir şeyler yap, adam ölüyor!” diye bağırdım. “Hesabını bizden sorarlar.”</p>
				<p class="normal1">Bu sözlerim üzerine heyecanlandı, “Bismillahirrahmanirrahim!” dedi, marşı çevirip arabaya kuvvetlice gaz vermeye başladı. Bu iş bir süre böyle devam etti ve sonra umutlarımız tamamen söndü.</p>
				<p class="normal1">Allahın belası araba yine boğulmuştu. Çıldırmak işten değildi, adamın elimizde ölmesi yetmiyormuş gibi biz de tehlikeye girmiştik.</p>
				<p class="normal1">Yapacak tek bir şey geliyordu aklıma ve onu yaptım. Süleyman’a bana yardım etmesini söyledikten sonra profesörü dışarı çıkardım. İki koluna girerek sürüklemeye başladık. Ayakları tutmuyordu artık. Bu yüzden bir ölüyü sürükler gibi taşıyorduk onu. Daha önce hiç ölü birini sürüklememiştim ama herhalde böyle olsa gerekti.</p>
				<p class="normal1">Black Sea Motel’le aramızda üç yüz metre kadar bir yol vardı. Üstelik yol engebeliydi. Ne kadar zayıf olursa olsun bu uzun ihtiyarı böyle taşımak kolay değildi ama yapacak başka bir şey olmayışının verdiği çaresizlik sayesinde yolu aştık. Camekânlı bölümün kapısını açıp içeri girdik. Ortalıkta kimseler görünmüyordu ve orası da soğuktu.</p>
				<p class="normal1">İçerideki beş altı kirli masa ve ucuz sandalyeler, duvara asılmış deniz manzaraları o kadar zavallı görünüyordu ki içim daraldı. Berbat bir yerdi. Biraz gürültü yapıp,</p>
				<p class="normal1">“Kimse yok mu?” diye bağırdım.</p>
				<p class="normal1">Biraz sonra, içerlerden sırtında parkasıyla çelimsiz bir oğlan geldi. Tuhaf bir yüzü vardı. Yüzü, kaşları, çenesi, her şeyi sivriydi.</p>
				<p class="normal1">“Çabuk!” dedim ona. “Adam ölüyor. Kalorifer var mı burada?”</p>
				<p class="normal1">Şaşkın şaşkın bakarak,</p>
				<p class="normal1">“Yok!” dedi.</p>
				<p class="normal1">“Peki soba!”</p>
				<p class="normal1">“Yok.”</p>
				<p class="normal1">“Sen necisin burada?”</p>
				<p class="normal1">“Bekçiyim. Burası kışın çalışmaz, kapalı. Ben bekçilik yapıyorum.”</p>
				<p class="normal1">Oğlanın dedikleri zor anlaşılıyordu. Hem Türkçeyi pek iyi konuşamadığı hem fena halde üşümüş olduğu belliydi. Ortalığa göz gezdirdim, bir ocak, şömine falan arandım. Onlar da yoktu.</p>
				<p class="normal1">“E, sen nasıl ısınıyorsun?” diye bağırdım. “Nasıl yaşıyorsun burda?”</p>
				<p class="normal1">Eliyle biraz ilerideki aşınmış bir kapıyı gösterdi.</p>
				<p class="normal1">“Şu odada yaşıyorum. Küçük orası. Bir elektrikli ocak vardı. Çay ve yemek falan da yapıyor, ısınıyordum.”</p>
				<p class="normal1">Neden geçmiş zamanda konuştuğunu anlamak için yüzüne bakınca devam etti.</p>
				<p class="normal1">“Ocak bozuldu. Bu sabah tamire götürdüm. Şile’ye. Akşama bir uğra dediler. Yetişmezse yarın alacakmışım. Akşama yetişmezse, vallahi donarım bu gece abla!”</p>
				<p class="normal1">O kadar kısa sürede o kadar çok inanılmaz olay yaşamıştım ki, artık bana her şey normal gelmeye başladı. Ocağın tam da birkaç saat önce bozulmuş olmasına şaşırmadım. Belki de şaşırmaya zaman olmadığı için, hiç üzerinde durmadım.</p>
				<p class="normal1">“Peki” dedim, “odalarınızdan birini aç.”</p>
				<p class="normal1">“Bilmem ki...” dedi oğlan. “Belki Abdullah Abi kızar.”</p>
				<p class="normal1">“Abdullah Abi kim?”</p>
				<p class="normal1">“Buranın sahibi.”</p>
				<p class="normal1">“Nerede o?”</p>
				<p class="normal1">“İstanbul’da, yazın gelir.”</p>
				<p class="normal1">Bu sefer otoriter bir tavır takındım ve sert bir sesle,</p>
				<p class="normal1">“Sen bir oda aç!” dedim. “Parasını vereceğim. Açmazsan Abdullah Abin esas o zaman kızar.”</p>
				<p class="normal1">Biraz tereddüt yaşadıktan sonra, hızlı adımlarla karşı duvara doğru yürüyüp, bir çekmeceyi çekti. Gelen seslerden, bir anahtar seçmeye çalıştığı belli oluyordu.</p>
				<p class="normal1">Bu konuşmalar olurken profesörü bir sandalyeye oturtmuştuk. Süleyman’la birlikte ölü gibi görünen adamı kaldırıp, dar merdivenlerden güç bela üst kata çıkardık. Oğlan bir kapıyı açtı. Oda, tahmin ettiğim gibi berbat durumdaydı.</p>
				<p class="normal1">İki kişilik bir yatak, iki başında iki basit komodin, duvarda çatlak bir ayna. İşte hepsi bu kadardı. Profesörü yatağa yatırıp üstünü örttük. Süleyman’a,</p>
				<p class="normal1">“Arabayı çalıştırma olasılığın var mı?” diye sordum.</p>
				<p class="normal1">“Tamirci getirmeden olmaz. Belki bir çekici...”</p>
				<p class="normal1">Sonra oğlana dönüp sordu:</p>
				<p class="normal1">“Şile’ye dolmuş var mıdır?”</p>
				<p class="normal1">Çocuk, eliyle uzak bir yeri gösterir gibi işaret yaptı.</p>
				<p class="normal1">“Taa ana yoldan geçer. Bazen. ”</p>
				<p class="normal1">Süleyman,</p>
				<p class="normal1">“Şimdi çıkıp Şile’ye giderim. Bir tamirci bulup getiririm. Adam yapabilirse, onu götürür dükkânına bırakırım. Sonra da gelip sizi alırım” dedi.</p>
				<p class="normal1">Çaresizce yüzüne baktım. Biraz daha alçak sesle devam etti:</p>
				<p class="normal1">“Tamirci yapamazsa, onun bildiği bir çekici falan vardır. Onu çağırırım. Sonuçta mutlaka çalıştıracağız o külüstürü.”</p>
				<p class="normal1">“Offf, Süleyman! Ne kadar sürer bunlar?”</p>
				<p class="normal1">“Üç dört saat. Yani her şey yolunda giderse.”</p>
				<p class="normal1">“O zamana kadar adam ölmezse iyi” dedim. “İstanbul’dan birini mi çağırsak!”</p>
				<p class="normal1">Sanki her şeyin suçlusu benmişim gibi sertçe,</p>
				<p class="normal1">“Gerek yok!” dedi. “Oradan da kimseyi daha erken getiremeyiz.”</p>
				<p class="normal1">“Hadi, acele et!”</p>
				<p class="normal1">İkisi de hızla odadan çıktılar. Çıkarlarken oğlanın Süleyman’a,</p>
				<p class="normal1">“Ben de seninle geleyim abi” dediğini duydum.</p>
				<p class="normal1">Paltosuyla yatağa yatırıp üstünü örtmüş olduğumuz profesörle odada yalnız kaldım. Panikteydim. Koşup üstünü iyice örtmek için örtüyü bastırdım, hiç aralık kalmayacak şekilde yanlardan sıkıştırdım.</p>
				<p class="normal1">Ama örtü, palto, profesörün yüzü, her şey o kadar soğuktu ki, böyle üstünü örtmek bir işe yaramayacaktı. Örtüyü açıp profesörün önce paltosunu, sonra ceketini, kazağını, ayakkabısını ve pantolonunu çıkardım.</p>
				<p class="normal1">Bu arada, deminden beri üzerinde yattığı halde, çarşafın hâlâ buz gibi olduğunu fark ettim. Bu sefer adamı yan yatırıp, dizlerini göğsüne doğru yerleştirdim. Ensesinden de bastırıp gövdesini biraz eğdim. Yatakta daha az yer kaplamasını sağlamaya çalışıyordum. Üstünü tekrar sıkıca örttüm.</p>
				<p class="normal1">Ahmet’le evlendiğimizde ilk oturduğumuz evdeki kış geceleri geldi aklıma. O sobalı evde, soğuktan ürpererek yatağa girerdik. Gerçi yatma zamanımız yaklaşınca yatak odasının kapısını açtığımız için odanın havası kırılırdı ama çarşaf ve yorgan soğuk olurdu.</p>
				<p class="normal1">En az yer kaplayacak şekilde birbirimize sarılır ve hiç açıklık kalmayacak şekilde yorganımızı sıkıca örterdik. Kısa bir süre sonra, yorganın içine hapsolan hava ısınmaya başlardı.</p>
				<p class="normal1">Profesörün örtüsünde hiç açıklık kalmasın diye bir kez daha kontrol ettim. İyice örtülüydü, ama elimin değdiği her yer buz gibiydi. Adamın bedeninde bir ısı yoktu ki, örtünün altındaki havayı ısıtsın! Acele bir şeyler yapmalıydım. Her an, profesör için geç kalmış olabilirdim. Eninde sonunda adam bana emanetti. Üniversite adına ona göz kulak olmak benim görevimdi. Şimdi gözümün önünde ölürse rektöre ne diyecektim: “Şile’ye götürdüm. Soğuktan dondu, öldü” diyebilir miydim hiç! Olacak iş miydi bu! Ya basın! Onlar bu ölümden ne hikâyeler çıkarırdı kimbilir! “Rektörün kaloriferi bozuk arabasıyla bu soğukta Şile’ye götürülen Amerkalı profesör donarak can verdi.” Böyle bir skandal rektörü koltuğundan edebilirdi. Hem Harvard Üniversitesi’ne ne diyecek, haberi nasıl duyuracaktık? Şile’de bir cesetle kalmak ne demekti?</p>
				<p class="normal1">Tereddüt etmeyi bırakıp mantomu çıkardım. Mantomun altındakileri de. Yatağın arka tarafına geçip, örtüyü açtım ve iç çamaşırlarımla, atlar gibi girdim yatağa. Hani soğuk denize yavaş yavaş girmek insana işkence gibi gelir de birden atlanır ya, öyle.</p>
				<p class="normal1">Yatağın soğukluğundan bir an gözüm karardı. Bayılacağımdan korktum. Dişlerimin birbirine çarpmasına engel olamıyor, zangır zangır titriyordum. Profesöre arkadan kendimi kuvvetlice bastırdım. Giydiği pamuklu fanila, soğuktan katılaşmış gibiydi. Ağzımdan mümkün olduğunca sıcak nefes çıkarmaya çalışıyordum. Bir örtünün altına, içerilere doğru üflüyordum, bir profesörün ensesine ve omuzlarına doğru.</p>
				<p class="normal1">Bu arada dişlerim ağrımaya başladı. Galiba birbirine çarpmalarına engel olamadığım için.</p>
				<p class="normal1">Neyse ki bir süre sonra, orada öylece yatmak, katlanılabilir bir hal almaya başladı. Evet, bu yaptıklarım, az da olsa benim işime yaramıştı. Birazcık ısınmaya başlamıştım ama profesöre hiçbir etkisi olmamıştı. Onun durumu çok kötüydü. Her şeyden habersiz ve çaresiz bir şekilde yatıyordu. Yoksa artık geç miydi her şey için?</p>
				<p class="normal1">Çok fazla tereddüt etmiş olduğum için kendime kızdım. Acele bir hareketle kalktım. Profesörü hızla soydum. Yün fanilasını çıkardım. Adamın kemikleri sayılan vücudu morarmış gibiydi.</p>
				<p class="normal1">Keşke şu örtü, biraz daha kalın olsaydı diye düşündüm. Biraz etrafıma bakındım ama siyah paltoyu da örtmekten başka seçenek yoktu, o ince örtüyle ve paltoyla devam edecektik. Hiç vakit kaybetmeden adamı yan yatırıp yatağın arkasına geçtim. Yine atlar gibi girdim yatağa. Üstümüzü sıkıca örtüp, profesöre arkadan kuvvetli bir şekilde sarıldım.</p>
				<p class="normal1">İç çamaşırlarım dışındaki çıplak vücudum sanki bir buz kalıbına değmişti. İrkildim, titredim ama yılmadım. Üşüdükçe kendimi ona daha çok bastırdım. Bir yandan da sıcak nefesimle ensesini ısıtmaya çalışıyordum.</p>
				<p class="normal1">O kadar zayıftı ki, kalça kemiklerini hissedebiliyordum.</p>
				<p class="normal1">Ona sarılmış durumda yatarken son günlerde başıma gelenleri düşünüp, kendime acımaya başladım. Ne işlere karıştın sen böyle, dedim.</p>
				<p class="normal1">Denizde hiçbir gemi, hiçbir balıkçı takası falan yoktu. Zaten bu havada çıkmak için deli olmaları gerekirdi. Herhalde şimdi Şile İskelesi’nde ağlarını tamir ediyor, balıkçı barınağında sıcak sobanın başında çay içiyorlardı. Ya da kahvede okey oynuyorlardı.</p>
				<p class="normal1">Profesörün o bomboş denizde kimseye işaret vermesi mümkün değildi. Demek ki ortada gizli kapaklı bir şey değil başka bir iş vardı.</p>
				<p class="normal1">Ama o zaman niye istihbarat örgütleri peşine düşmüştü adamcağızın? Bu kadar sarsılmış, perişan olmuş bir adamla niçin uğraşıyorlardı?</p>
				<p class="normal1">Niçin, niçin, niçin?</p>
				<p class="normal1">Hiçbir sorunun karşılığı yoktu. Dön dolaş aynı noktaya geliyordum.</p>
				<p class="normal1">Bir de ikide bir, Ahmet’le ilk oturduğumuz o sobalı evdeki anılarım aklıma geliyordu. Bir günah gibi hemen aklımdan uzaklaştırmaya çalışıyordum onları. Bu yaşadıklarımla onların ne ilgisi vardı? Her şeyden önce, o zamanlar yorganın altında biraz ısındıktan sonra soyunuyorduk, burada ise ısınmak için soyunduk. Niye kendi kendime böyle tuhaf açıklamalar yapıyordum ki?</p>
				<p class="normal1">Ben sıcak vücudumla profesörü ısıtayım derken, onun beni soğutmuş olduğunu fark ettim. Bedenimin bütün ısısı ona gitmişti. Bu iyiydi, adamın sırtı, kalçası biraz canlanmaya başlamıştı. Daha da sıkı sarıldım ona. O anda adamın omuzları, ilginç bir şekilde gözüme sevimli gelmeye başladı. Yasunari Kavabata’nın Uykuda Sevilen Kızlar romanını hatırladım.</p>
				<p class="normal1">Ama profesöre doladığım kollarım sayesinde, onun göğsünün, bedeninin ön kısmının hâlâ buz gibi olduğunu anlıyordum. Bunu üzerine profesörün üstünden kayarak ön tarafına geçtim. Daha sıcak olan sırtımı, kalçalarımı, bacaklarımın arkasını ona yasladım.</p>
				<p class="normal1">Biraz önceki pozisyonun tam tersi haldeydik. Bu sefer onun kasıkları benim kalçalarıma değiyordu. İç içe geçmiş iki kaşık gibiydik. Her yerini ısıtmaya çalışıyordum.</p>
				<p class="normal1">Zamanla benim sırtım soğudu, ön tarafım ısındı. Yine yer değiştirdim, arkasına geçtim. Sonra yine önüne. Bu arada, örtünün altı, oldukça katlanılabilir bir sıcaklığa ulaşmıştı.</p>
				<p class="normal1">Bir ara uyumuşum. Birden açılan kapının sesiyle uyandım. Akşam karanlığı çökmeye başlamıştı. Süleyman, herhalde arabanın tamir edildiğini söylemek için odaya daldı, bizi o halde görünce şaşaladı, sandalyenin üstüne atılmış giysilerimize baktı, sonra</p>
				<p class="normal1">“Tüüü, Allah kahretsin!” diye bağırdı.</p>
				<p class="normal1">Ben daha bir şey söyleyemeden odadan fırladı gitti. Koridorlarda “Reziller!” diye bağırdığını duyuyordum. Arkasından “Süleyman!” diye seslendim ama dinlemedi. Biraz sonra motelin önünden hareket eden Mercedes’in motor homurtusunu duydum, ses gittikçe uzaklaştı ve sonunda kayboldu.</p>
				<p class="normal1">Orada öylece kalmıştık. Şimdi gidip üniversitede neler anlatacağını tahmin ediyordum. O yaşlı hocayla niye yatağa girdiğimi açıklamak ise bana düşecekti. Biliyordum ki çoğu kişi gerçeği kabul etmeyecek, beni yaşlı adamları yatağa sürükleyen bir sapık olarak görecekti. Ama şimdi bunu düşünmekten daha önemli bir işim vardı. Buradan nasıl kurtulacaktık? Profesörün vücudu biraz ısınmış ve nefes alışları düzelmişti ama hâlâ kendine gelememişti. Aslında hastaneye götürülmesi gerekiyordu.</p>
				<p class="normal1">Kalkıp giyindim. Giysilerin buz gibi soğukluğunu hisssettim. Bunun iyi olduğunu düşündüm. Demek ki bedenim sıcaktı, demek ki örtünün altı da sıcaktı ve profesör biraz olsun ısınmıştı. Çantamdan cep telefonumu çıkardım. Sesi kapalı olan telefonda bir sürü cevapsız arama vardı. Hepsi Kerem’den gelmişti.</p>
				<p class="normal1">Telaşla geri aradım oğlumu, acaba başına bir şey mi gelmişti?</p>
				<p class="normal1">Telefonu sessizde bırakmakla ne büyük bir salaklık yapmıştım. Kerem açtığında,</p>
				<p class="normal1">“Ne oldu Kerem?” diye sordum. “İyi misin?”</p>
				<p class="normal1">Heyecanlı bir sesle, “Buradalar!” dedi.</p>
				<p class="normal1">“Kim orada?”</p>
				<p class="normal1">“O adamlar?”</p>
				<p class="normal1">“Hangi adamlar, Kerem?”</p>
				<p class="normal1">“Sen bana söylemiştin ya. Üç adam!”</p>
				<p class="normal1">Birden bütün kanım çekildi. Üç adam evimdeydi, oğlumla beraberlerdi, ne istiyorlardı bizden Allahın cezaları, ne istiyorlardı!</p>
				<p class="normal1">“Bıyıklı adam da orada mı Kerem?”</p>
				<p class="normal1">“Evet!”</p>
				<p class="normal1">“Onu versene bana?”</p>
				<p class="normal1">Adamın “Alo” diyen sesini duyunca makineli tüfek gibi konuşmaya başladım. Evime girmeye, oğlumla konuşmaya ne hakları olduğunu sorup durdum. Bitirince,</p>
				<p class="normal1">“Ama bize hiç bilgi vermediniz” dedi. “Biz de bir dost ziyareti yapalım dedik.”</p>
				<p class="normal1">“Hemen evimi terk edin!” dedim.</p>
				<p class="normal1">“Önce siz anlatın bakalım, neler yaptınız?”</p>
				<p class="normal1">“Hiçbir şey yapmadık. Hemen evimi terk edin!”</p>
				<p class="normal1">“Hiçbir şey yapmadınız ha? Taa oralarda ne işiniz var peki?”</p>
				<p class="normal1">“Nerelerde?”</p>
				<p class="normal1">“E, işte orada, Şile’de.”</p>
				<p class="normal1">Afalladım.</p>
				<p class="normal1">“Siz nereden biliyorsunuz?”</p>
				<p class="normal1">“Cep telefonunuz Şile’den sinyal veriyor” dedi gülerek.</p>
				<p class="normal1">Ah aptal kafam diye düşündüm, adamlar istihbaratçı, bilmedikleri mi var.</p>
				<p class="normal1">“Oğlumu istiyorum” dedim.</p>
				<p class="normal1">Neyse ki verdi.</p>
				<p class="normal1">“Korkuyor musun oğlum?”</p>
				<p class="normal1">“Yoo” dedi. “Hatta eğlenceli bile.”</p>
				<p class="normal1">“Peki” dedim. “Ben biraz uzaktayım.”</p>
				<p class="normal1">“Evet, duydum. Şile’deymişsin.”</p>
				<p class="normal1">“Sana sonra anlatırım. Hemen eve gelmem imkânsız ama birilerini arayacağım, eve gelecekler.”</p>
				<p class="normal1">“Babamı mı?”</p>
				<p class="normal1">Biraz düşündüm.</p>
				<p class="normal1">“Şu anda bilmiyorum.”</p>
				<p class="normal1">Benim de aklıma önce Ahmet’i aramak gelmişti. Ne de olsa Kerem onun da oğluydu ve duruma el koyabilirdi. Ama sonra Ahmet’in ne kadar bencil ve kaypak olduğunu düşünüp bu fikirden vazgeçtim. Şimdi arasam ya telefonunu açmayacak, ya bir yalan uyduracak ya da işin ciddiyetini kavramayacaktı. Bir işe yarasa bile, bundan beni yıllarca suçlayacak birçok malzeme çıkaracaktı.</p>
				<p class="normal1">Yıllar sonra ilk kez ağabeyimi aradım. Dört kere çaldıktan sonra açıldı:</p>
				<p class="normal1">“Maya?”</p>
				<p class="normal1">“Evet, abi” dedim, “benim.”</p>
				<p class="normal1">Şaşırdığını ve duraksadığını hissettim.</p>
				<p class="normal1">“Ooo... Merhaba.”</p>
				<p class="normal1">“Abi, seni acil bir durum için arıyorum, yardımına ihtiyacım var.”</p>
				<p class="normal1">“Nedir, ne oldu?”</p>
				<p class="normal1">“Ben Şile’deyim. Kerem evde yalnız ama eve bazı istihbaratçılar gitmiş.”</p>
				<p class="normal1">“İstihbaratçılar mı?”</p>
				<p class="normal1">“Evet.”</p>
				<p class="normal1">“Sivil mi, asker mi?”</p>
				<p class="normal1">“Sivil giyiniyorlar ama bilemem.”</p>
				<p class="normal1">“Peki, ne işleri varmış senin evinde?”</p>
				<p class="normal1">“Anlatırım abi. Sen şimdi bize gidip Kerem’le meşgul olur musun?”</p>
				<p class="normal1">Bir süre sessizlik oldu. Sonra</p>
				<p class="normal1">“Ama misafirlerim var” dedi.</p>
				<p class="normal1">“Abi!” dedim. “Bu iş önemli, istihbaratçılar bizim evde, anlamıyor musun? Kim bilir işin ucu nerelere kadar uzanır?”</p>
				<p class="normal1">Bu imalı sözlerim üzerine,</p>
				<p class="normal1">“Tamam” dedi. “Şimdi giderim.”</p>
				<p class="normal1">Derin bir nefes çektim. “Sağ ol abi” dedim. Neredeyse gözlerimden yaşlar boşanacaktı.</p>
				<p class="normal1">“Ben de gelmeye çalışacağım” diye ekledim.</p>
				<p class="normal1">“Ne demek çalışacağım?” dedi. “Kış günü, akşam vakti Şile’de ne yapıyorsun?”</p>
				<p class="normal1">“Bir Amerikalı profesör konuğum var. Onun isteği üzerine geldim ama otomobil bozuldu, Şile yakınlarında bir motelde mahsur kaldık. Burada kimseler yok.”</p>
				<p class="normal1">“O zaman size de bir araç göndereyim.”</p>
				<p class="normal1">“Abi, Hızır gibi yetişiyorsun her şeye. Sağ ol. Black Sea Motel diye bir yerdeyiz.”</p>
				<p class="normal1">“Merak etme, bulurlar” dedi. “Numaranı veririm.”</p>
				<p class="normal1">Telefonu kapattıktan sonra, örtünün ve paltosunun altında derin derin uyumakta olan profesörü uyandırmak üzere yanına gittim. Rengi biraz yerine gelmiş, vücudu ısınmıştı ama ciğerleri ne durumdaydı acaba?</p>
				<p class="normal1">Hafifçe sarsarak seslendim:</p>
				<p class="normal1">“Profesör, iyi misiniz? Kalkabilecek misiniz?”</p>
				<p class="normal1">Gözünü kısa bir süre açıp kapadı. Bu arada elini örtünün dışına çıkararak elimi tuttu. Yine kumsaldaki gibi sesler çıkarmaya başladı:</p>
				<p class="normal1">“Sutuuuma, geldi, sutmaaaa, duruyor, Nadia, suturuma, uçtu...”</p>
				<p class="normal1">“Profesör, beni duyuyor musunuz? Kim geldi? Sutuuma kim? Profesör, kalkabilecek misiniz?”</p>
				<p class="normal1">Tekrar gözlerini açtı. Bu sefer hemen kapamadı. Çevresine şaşkın şaşkın baktı.</p>
				<p class="normal1">“Neredeyiz?” diye sordu.</p>
				<p class="normal1">Bu arada titremeye, dişleri birbirine vurmaya başladı.</p>
				<p class="normal1">“Hâlâ o kumsaldayız. Daha doğrusu o kumsaldaki motelde. Soğuktan bayıldınız. Sizi bu motele getirdim. Şimdi gelip bizi alacaklar. Lütfen giyinin profesör.”</p>
				<p class="normal1">O sırada çıplak olduğunun farkına vardı ve buna bir anlam veremedi. Yavaş yavaş giyinirken yüzüme merakla bakıyordu.</p>
				<p class="normal1">“Evet profesör, sizi ben soydum ve yatağa yatırdım” dedim. “Hayatınızı kurtarmak için bir şeyler yapmam gerekiyordu.”</p>
				<p class="normal1">“Nasıl şeyler?”</p>
				<p class="normal1">Sonra yanıt beklemeden, zayıf sesiyle devam etti.</p>
				<p class="normal1">“Teşekkür ederim.”</p>
				<p class="normal1">Giyinmesine yardım ettim. Sonra da yürümesi için ona yardımcı olarak, aslında adeta onu taşıyarak aşağıya indirdim. Bekçi oğlan, kapının yakınlarında küçük bir ateş yakmış, ellerini uzatıp ısınmaya çalışıyordu.</p>
				<p class="normal1">Bizi görünce doğruldu. Ona doğru yöneldiğimiz sırada, hızla koyu renkli bir araba geldi ve içinden inen bir adam,</p>
				<p class="normal1">“Maya Hanım!” diye seslendi.</p>
				<p class="normal1">“Evet?”</p>
				<p class="normal1">“Maya Hanım, sizi almaya geldik.”</p>
				<p class="normal1">Bu arada, direksiyonda oturan da inmişti.</p>
				<p class="normal1">“Ne çabuk!” dedim. “Ben İstanbul’dan en az iki saat sonra gelirsiniz sanıyordum.”</p>
				<p class="normal1">“İstanbul’dan gelmiyoruz ki” dediler. “Çok yakından geliyoruz. Albayımın isteği üzerine hemen yola çıktık.”</p>
				<p class="normal1">Teşekkür ettim. Sonra onların yardımıyla profesörü arabaya bindirdik.</p>
				<p class="normal1">“Bunlar kim?” dedi profesör.</p>
				<p class="normal1">“Bize yardım ediyorlar. İstanbul’a götürecekler.”</p>
				<p class="normal1">“Mercedes beklemiyor mu?”</p>
				<p class="normal1">“Araba bozuldu profesör, bu yüzden başkaları götürüyor bizi. İçiniz rahat olsun.”</p>
				<p class="normal1">Tam hareket edecektik, aklıma geldi; arabadan indim. Bekçi çocuğa, odanın ücretini sordum.</p>
				<p class="normal1">“Bilmiyorum” dedi.</p>
				<p class="normal1">Ona bir elli milyon verdim. Sonra o koyu renk otomobille yola çıktık. İçerisi sıcacıktı. Saatlerden beri ilk kez sıcak yüzü görüyorduk. Yola çıktığımızda profesör yine uyudu. Ben de başımı cama yaslayıp o gün olanları düşünmeye koyuldum.</p>
				<p class="normal1">Ağabeyim şimdi evde olmalıydı. Büyük bir olasılıkla her şeyi hallederdi. Çünkü becerikli bir insandı.</p>
				<p class="normal1">Bir çocuğun başı derde girdiğinde babasını arayamamak ne garip bir şey diye düşündüm. Oysa önce babası aranmalıydı, hatta sadece babası, dayısı değil. Ama Ahmet’i tanıyanlar onu niye aramadığımı anlardı hemen. Dış görünümü düzgün, uzun boylu, ince telli kumral saçları alnına dökülen, yakışıklı denilebilecek bir adamdı eski kocam. Ama kişiliğinin yüzüne yansıması olan korkak, kuşkulu ifade bütün çekiciliğini yok etmeye yetiyordu. Güvensiz birisiydi, belki de aşırı kuvvetli bir adam olan babasından ileri geliyordu, bu.</p>
				<p class="normal1">Eski kayınpederim ülkede az çok tanınmış bir politikacıydı ve bir ırkçıydı. Hayatını Orta Asya’dan Anadolu’ya gelen Türk atalarımızın dünyanın en üstün ve kahraman ırkı olduğunu ispat etmeye adamıştı. Zamanında Alman Nazizmini desteklemiş olan Türkçü geleneğe mensuptu. Belki de güçlü kişiliği ile oğlunun ruhunu parçalamıştı. Çünkü Ahmet hiçbir risk alamayan, her olaydan paçasını en kısa zamanda kurtarmaya çabalayan, bir kadına, bir çocuğa, bir dosta, kısacası hiçbir şeye sahip çıkmayı beceremeyen, her an ihanet etmeye hazır, belkemiksiz biriydi. Üstüne biraz gidildiğinde korkar, karşısındaki geri çekildiğinde ise üste çıkmaya çalışırdı. Birbirine yakın gözlerindeki kuşku hali, bu kişiliğini sürekli ele verirdi.</p>
				<p class="normal1">Yorgundum, çok uzun bir gün olmuştu. Bir an önce eve varıp Kerem’e sarılmak, sonra da sıcak bir banyoya girmekten başka bir isteğim yoktu. İşler iyice sarpa sarmıştı. Süleyman... Offf... Ama şu anda bunları düşünecek halim yoktu.</p>
				<p class="normal1">Telefonumu çıkardım. Bizim üniversiteye bağlı Çapa Tıp Fakültesi Hastanesi’nden doktor arkadaşım Filiz’i aradım.</p>
				<p class="normal1">Rektörlüğümüzün davetlisi olan profesörün şiddetli bir soğuğa maruz kaldığını, tedavi gerekebileceğini söyledim. Bu yaşta bir adamın zatürree olması çok kolaydı. Filiz hemen hastaneye götürmemizi söyledi. Kendisi orada değildi ama nöbetçi hekimi arayıp gereken bilgileri verecekti.</p>
				<p class="normal1">Sonra kolunu sarsarak profesörü uyandırdım.</p>
				<p class="normal1">“Biraz sonra İstanbul’a varmış olacağız” dedim. “Bu beyler sizi hastaneye götürecek.”</p>
				<p class="normal1">“Hastaneye mi?”</p>
				<p class="normal1">“Evet. Çünkü şiddetli biçimde üşüttünüz. Ciğerlerinize bir baksınlar.”</p>
				<p class="normal1">“Peki, siz?”</p>
				<p class="normal1">“Eve gidiyorum. Çok yorgun ve bitkinim. Yarın sizi görmeye gelirim.”</p>
				<p class="normal1">“Bu baylar kim?”</p>
				<p class="normal1">Tam cevap verecektim ki önde oturan iki adamdan birinin akıcı bir İngilizceyle,</p>
				<p class="normal1">“Merak etmeyin profesör. Biz dostuz!” dediğini duydum.</p>
				<p class="normal1">Daha yakın olduğu için önce benim eve yöneldiler. Profesörün kulağına yaklaşarak, mümkün olduğunca alçak sesle sordum:</p>
				<p class="normal1">“Profesör, Sutuuma kim?”</p>
				<p class="normal1">Soru dolu bir yüzle bana baktı. Bir şey anlamamıştı. Üstelik gözleri kendiliğinden kapanıyor, uyanık kalmakta güçlük çekiyordu. Ama biraz ısrar ettim. Hatta uykuya dalmaması için onu hafifçe dürtmek zorunda kaldım. Kumsalda ve otelde sayıkladığı o kelimeleri hatırlayabildiğim kadarıyla sıraladım ve sorumu tekrarladım.</p>
				<p class="normal1">“Profesör, Sutuuma kim?”</p>
				<p class="normal1">Dudakları hafifçe yana doğru uzadı. Bunun bir gülümseme mi yoksa acı ifadesi mi olduğunu anlayamadım. Mırıldanır gibi yanıt verdi:</p>
				<p class="normal1">“O bir gemi adı. Romanya’dan gelen...”</p>
				<p class="normal1">Sanki daha önce defalarca gelmişler gibi, araba tam kapımın önünde durdu. Adamlara teşekkür edip indiğimde profesör yine uyuyordu. Kibar insanlardı doğrusu. Sağ önde oturan inip kapımı bile açmıştı.</p>
				<p class="normal1">Eve gittiğimde bir sürpriz bekliyordu beni. Ne ağabeyim vardı ortalıkta ne de istihbaratçılar. Kerem ise uzun zamandır görmediğim kadar canlı ve neşeliydi. Elinde koca bir cips torbasıyla, bana gülümsüyordu. O kadar neşeliydi ki sarılmama bile ses çıkarmadı.</p>
				<p class="normal1">“Dayın nerde?”</p>
				<p class="normal1">“Gitti. Yarın onu aramanı istedi.”</p>
				<p class="normal1">“Peki, öteki adamlar?”</p>
				<p class="normal1">“Dayım onlarla biraz konuştu. Ne dediklerini duyamadım. Sonra gittiler. Dayım da bana korkma, bir şey yok, annen birazdan gelecek deyip çıktı. Anne, neler oluyor? Kim bu adamlar?”</p>
				<p class="normal1">“Yarın konuşsak olur mu Kerem?” dedim. “Yorgunluktan ölüyorum. Hem şu cips torbasını biraz uzat bakalım.”</p>
				<p class="normal1">Yirmi dört saattir bir şey yemediğim için mideme ağrılar girmişti. Kerem, “Yeme bu kötü şeyleri” diyerek hep elinden almaya çalıştığım cipsleri bu kadar iştahla yediğime hayret etti. Avuç avuç cips yedim. Çok lezzetlilerdi, hayatımda daha önce hiç bu kadar lezzetli bir şey yemediğime yemin edebilirdim. Kerem gülerek,</p>
				<p class="normal1">“Anne, bana da bırak” dedi.</p>
				<p class="normal1">Ağzım dolu dolu,</p>
				<p class="normal1">“Kusura bakma!” dedim. “Bu sefer olmaz.”</p>
				<p class="normal1">Sonra banyoya gittim. Sıcak suyun altında iyice sabunlandım, saçlarımı yıkadım. Sonra buharlanmış aynayı elimle silip önünde biraz oyalandım. Çatlamış dudaklarıma dudak koruyucu sürdüm, soğuktan çarpılmış yüzümü, yanaklarımı, boynumu bol nemlendiriciye buladım. Cildim kremi hemen emdi. Bornozuma sarınıp çıktım ve doğru yatak odasına gittim.</p>
				<p class="normal1">Sızmadan önceki son düşüncem profesör oldu. O zayıf bedeni bugün yaşadıklarına dayanabilecek miydi acaba? Gerçekten ne kadar da zayıftı öyle! Soğuk kemiklerini hâlâ vücudumda hissediyordum.</p>
				<p class="normal1">Sonra daldım, sabaha kadar kütük gibi uyudum.</p>
				</body>
</html>