<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_12"><br class="chapter"/><br class="chapter"/>8<br class="chapter"/>
			    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">Nizamiyeden çıktığımda kafam allak bullak olmuştu. Eve gider gitmez aile albümünden anneannemle Ali Dedemin resimlerini çıkaracak ve çerçeveleterek duvarıma asacaktım. Hikâyeleri beni müthiş sarsmıştı. Bu olayları niye bilmiyorduk biz? Mavi Alay’ı niye duymamıştık? Demek ki bu ülkede zulüm, Türk, Ermeni, Kürt, Rum, Yahudi tanımıyordu. Devletler herkese karşı zalimdi.</p>
				<p class="normal1">Maslak yolu her zamanki gibi sıkışıktı. Geniş caddenin karşı tarafında İstanbul’un yeni modası olan şık gökdelenler diziliydi. Bugün güneş biraz bulutların arasından başını uzatıyor, sonra yine hemen geri çekiliyordu ama hava çok soğuk değildi.</p>
				<p class="normal1">Bir taksiye atlayarak “Çapa Tıp Fakültesi’ne” dedim.</p>
				<p class="normal1">Acaba üniversitede beni nasıl karşılayacaklar, diye düşündüm. Bana ne gibi bir yaptırım uygulayacaklardı? İşime son verirler miydi? O adamlar rektöre babaannemden söz etmişler miydi? Rektör, Wagner’in kim olduğunu ve buraya hangi amaçla geldiğini biliyor muydu? İşlenen cinayetten haberi var mıydı?</p>
				<p class="normal1">Kafamda, cevabını bulamadığım yüzlerce soru, kovandaki arılar gibi uçuşup duruyordu. Şu cinayet meselesi de neydi?</p>
				<p class="normal1">Takside giderken feci bir gök gürlemesi duyuldu, yağmur yağacak gibiydi. Belki de sulu sepken. Zaten ıslak olan kış İstanbul’u akşam daha da rutubetli hale gelecek ve herkes ıslak havlulara sarınmış gibi olacaktı.</p>
				<p class="normal1">Çapa’nın kalabalık ana kapısından girdik, İç Hastalıkları binasına doğru yöneldik. Yollar hastalarla, beyaz önlüklerinin üstüne kahverengi pelerin atmış kepli hemşirelerle doluydu. Binanın içi de öyleydi. Hastaların çoğu yoksul kesimdendi. Banklara oturmuş, koridor köşelerine çömelmiş, sabır içinde sıralarının gelmesini bekliyorlardı.</p>
				<p class="normal1">Acaba yoksullar zenginlerden daha mı çok hastalanıyorlardı, yoksa nüfusları daha çok olduğu için mi hastaneleri dolduruyorlardı?</p>
				<p class="normal1">Büyük asansörle üçüncü kata çıktım. Bankonun arkasındaki hemşireye Filiz’i sordum. Önündeki mikrofondan Doktor Filiz Ünaldı’yı anons eden hemşirenin sesi, koridorlarda hafifçe yankılandı. Etrafta ilaç kokusu vardı. Biraz sonra, Filiz’in hızlı adımlarla geldiğini gördüm. Öpüştük. Beni önce odasına aldı, çay ikram etti.</p>
				<p class="normal1">Wagner’in kim olduğu konusunda ağzımdan laf almak istedi ama ben sadece rektörün özel davetlisi olduğunu belirtmekle yetindim.</p>
				<p class="normal1">Bir yandan da bir hastanede bulunması gereken temizliğin kalabalıktan dolayı burada olmadığını düşünüyordum. Her yer kirliymiş gibi geliyordu. Çayı bile içmek istemiyordum. Sanki dışarıdaki binlerce hastanın mikrobu bulaşacakmış gibi hissediyordum. Mecbur olmadıkça hiçbir şeye dokunmuyordum.</p>
				<p class="normal1">Filiz yakasına mavi ibrişimle adı işlenmiş beyaz doktor gömleği içinde yine çok şıktı, çok zarifti. Mine gibi bir yüzü, hakiki sarı saçları vardı. Bütün Rumelililer gibi vücuduna göre başı biraz küçüktü. Bu da Avrupalılar gibi boyunu daha uzun gösteriyordu. Wagner’in de oranları böyleydi. Anadolu’da ise insanların çoğunun başı büyüktür. Bu yüzden olduklarından daha kısa görünürler.</p>
				<p class="normal1">“Nesi var?” dedim.</p>
				<p class="normal1">“Tetkikler devam ediyor ama” dedi, “durumu iyi görünüyor. Sabah kahvaltısını yaptı. Soluk alışları, nabzı, tansiyonu normale geldi. Yalnız, biraz ateşi yüksek. Akciğer filminin raporu yazılıyor.”</p>
				<p class="normal1">“İyi” dedim, “çok sevindim.”</p>
				<p class="normal1">Gerçekten de çok sevinmiştim. Nedense kanım çok ısınmıştı bu adama.</p>
				<p class="normal1">“Sabahtan beri seni soruyor” dedi Filiz. Yüzünde muzip bir gülümseme vardı. “Sanki sen yanında olmazsan her şey kötü gidecekmiş gibi. Birkaç günde adamı nasıl kendine bağlamışsın kız! Hani biraz genç olsa diyeceğim ki...”</p>
				<p class="normal1">“Aman be Filiz, saçmalama” dedim. “Kaç tane misafir ağırladım böyle. Görebilir miyim profesörü?”</p>
				<p class="normal1">“Çayını bitirmedin ama...”</p>
				<p class="normal1">“Canım istemiyor zaten. Hadi gidelim.”</p>
				<p class="normal1">Koridorlarda yürürken, hastalar ve hasta yakınları Filiz’e önemli bir insana bakar gibi bakıyorlardı. Kalabalık insanların kendini orada yabancı hissetmelerine karşılık, Filiz’in hareketleri çok rahattı. Elbette hepsinin gözündeki en özel insanlar, bu koridorlardan hızlı adımlarla geçen hekimlerdi.</p>
				<p class="normal1">Aynı katta 344 numaralı odaya gittik. Bahçeye bakan, geniş pencereli rahat bir odaydı. Ortasındaki yatakta Maximilian Wagner yatıyordu. Üzerine bir hastane gömleği giydirmişler, koluna serum bağlamışlardı. Sağ elinin üstünde gazlı bezlerle sarılı bir kateter görünüyordu. Saçları dağılmıştı, rengi biraz soluktu ama beni görünce birden yüzü aydınlandı.</p>
				<p class="normal1">“Oooo” dedi. “Sizi bir daha göremeyeceğim diye çok korkmuştum.”</p>
				<p class="normal1">Ben de gülümsedim.</p>
				<p class="normal1">“Neden profesör?”</p>
				<p class="normal1">“Dün başınıza açtığım onca dertten sonra belki de bana kızdığınızı düşündüm.”</p>
				<p class="normal1">“Hayır profesör, size kızmadım ama ne olup bittiğini anlayamadığım için üzüldüm biraz.”</p>
				<p class="normal1">Bu arada Filiz hastalarına bakmak için gitti. Çıkarken kapıyı da kapattı. Odada profesörle yalnız kaldık. Yatağın pencere tarafındaki koltuğu ona yaklaştırdım ve birbirimizin yüzünü en rahat göreceğimiz biçimde oturdum.</p>
				<p class="normal1">“Kendinizi nasıl hissediyorsunuz profesör?”</p>
				<p class="normal1">Yüzü gülüyordu ama sesi oldukça zayıf çıkıyordu.</p>
				<p class="normal1">“İyi, fena değil. Dün geceyi hep uyuyarak geçirdim.”</p>
				<p class="normal1">“Gündüz de uyudunuz.”</p>
				<p class="normal1">Mahcup bir şekilde devam etti.</p>
				<p class="normal1">“Evet, hayal meyal hatırlıyorum. O motel odasında değil mi? Uyandığımda yarı çıplaktım.”</p>
				<p class="normal1">“Evet!”</p>
				<p class="normal1">“Beni siz mi soydunuz diye sordum mu size?”</p>
				<p class="normal1">“Sordunuz ve ben de evet ben soydum dedim.”</p>
				<p class="normal1">“Özür dilerim.”</p>
				<p class="normal1">“Özür dileyecek bir şey yok profesör. Eğer o halde bıraksaydım ölürdünüz.”</p>
				<p class="normal1">“Büyük ihtimalle... Hayatımı kurtardınız.”</p>
				<p class="normal1">Sonra bir sessizlik oldu. Konuşacak şey bulamayan insanların arasındaki o boğucu sessizlik çöktü odaya.</p>
				<p class="normal1">Birbirimizden gözlerimizi kaçırdığımızı fark ettim. Bakışları benim gözlerimle karşılaşınca hemen başka yere bakıyordu, ben de aynı şeyi yapıyordum. Çok rahatsız edici bir durumdu.</p>
				<p class="normal1">Oturduğum yerde sıkıntıyla kıpırdandım.</p>
				<p class="normal1">“Ben artık gideyim profesör!” dedim. “Daha sonra gelirim.”</p>
				<p class="normal1">“Peki, tekrar teşekkür ederim. Size bir soru sorabilir miyim?”</p>
				<p class="normal1">“Buyurun profesör?”</p>
				<p class="normal1">“Kemanım nerede?”</p>
				<p class="normal1">Bir an durakladım, hatırlamaya çalıştım, sonra,</p>
				<p class="normal1">“Kumsaldan aldım, sizi arabaya sürüklerken o da elimdeydi. Yok, hayır, sizin elinizdeydi. Şu anda otomobilde olmalı” dedim.</p>
				<p class="normal1">“Ona dikkat ederseniz çok memnun olurum.”</p>
				<p class="normal1">“Merak etmeyin siz. Gider gitmez odama alır, bir yere kilitlerim. Siz buradan çıkınca da getiririm.”</p>
				<p class="normal1">Kapıya doğru yürüdüm, tam açıp çıkıyordum ki,</p>
				<p class="normal1">“Dün çok garip bir şey oldu” dediğini duydum.</p>
				<p class="normal1">Geri döndüm, yüzüne baktım.</p>
				<p class="normal1">“Uykumda sanki Nadia yanımdaydı. Bana sarılmıştı. Onu canlı gibi hissedebiliyordum, hatta kokusunu alabiliyordum.”</p>
				<p class="normal1">Başını çevirdi. Pencereden dışarıya bakarak devam etti:</p>
				<p class="normal1">“Sanki aradan bunca yıl geçmemiş gibi. Gencecikti, vücuduyla beni ısıtıyordu. Hatta galiba omzumu öpüyordu.”</p>
				<p class="normal1">“Profesör” dedim, “Nadia kim?”</p>
				<p class="normal1">Başını tekrar bana çevirdi. Yüzüme uzun uzun baktı ve “Sonra anlatacağım” dedi. “Çünkü siz bunu hak ettiniz.”</p>
				<p class="normal1">Dışarı çıktım, kapıyı yavaşça arkamdan kapattım. Filiz ortalarda görünmüyordu. Yavaş adımlarla bahçeye yürüdüm ve orada bir süre dalgın dalgın dolaştım. Kim olduğunu bilmediğim Nadia sanılmak tuhaf bir duyguydu. Yabancı bir adamın çıplak vücuduna sarılmak da bir o kadar tuhaftı.</p>
				<p class="normal1">Bugüne kadar iki erkekle yatağa girmiştim. Kocam Ahmet ve Tarık’la. Üçüncü erkek profesör olmuştu ve ben bundan garip bir huzur duymuştum. Cinsellikle hiç ilgisi olmayan tuhaf bir huzur. Onun sırtını, kalçalarını, göğsünü, bacaklarını gövdemde hissetmek, yoğun bir şefkat duygusu yaşamama yol açmıştı. Onu koynuma aldığımda içimi bir huzur kaplamıştı. Süleyman’ı çıldırtan o görüntü, belki de hayatımın en dürüst anlarından birisiydi. Profesörün aşırı beyaz gövdesinden gelen, derinden derine duyup içime çektiğim o güzel koku hâlâ üstümde duruyor gibiydi. Beyaz, ipeksi saçları yüzümü okşuyordu. Dün ona sarılmışken onca saatin nasıl geçtiğini anlamamıştım bile.</p>
				<p class="normal1">İnsan üç dört saat birisine sarılarak durabilir mi? Dünden önce bu soruya hayır cevabı verirdim ama anladım ki durabilirmiş. Hem de büyük bir zevkle. Ve hadi, oldu olacak, itiraf edeyim: Bir ara omuzlarına küçük ve sıcak öpücükler kondurmuştum.</p>
				<p class="normal1">Orada yatarken Yasunari Kavabata’yı ve onun Uykuda Sevilen Kızlar romanını hatırlamıştım. Romanda yaşlı erkekler bir randevuevine gidiyor ve önceden uyutulmuş genç kızları seyrediyorlardı. Aslında bizim durumumuz orada anlatılanın tam tersiydi ama yine de tuhaf bir şekilde birbirine benziyordu.</p>
				<p class="normal1">Daha önce yatağa girdiğim iki erkekte cinsellik vardı ama bu temiz şefkat ve huzur yoktu. Onlarla olan, birbiri ile bütünleşmeyen, hatta güvenmeyen iki yabancı bedenin birleşmesi gibiydi. Doğrusu, zaten erkekliklerini ispat etmeye uğraşan o iki adamdan ahım şahım cinsel zevkler almıyordum. Filiz dahil birçok arkadaşım maço erkekten hoşlanıyordu ama ben hiçbir zaman böyle birisini istememiştim. Aslında günlük hayatta kibar bir insan olsa, yatakta bazen maço davranmasını tercih edebilirdim.</p>
				<p class="normal1">Hastanenin ana kapısına yürüdüm ve bir taksiye bindim. Sabahtan beri geciktirdiğim, ertelediğim işi yaparak üniversiteye gittim. Birkaç gündür ödediğim taksi paraları çok canımı yakıyordu ama başka çarem yoktu. Günlük rutinim bozulmuştu, oradan oraya koşturmak zorundaydım.</p>
				<p class="normal1">Rektörlük binasındaki odama girene kadar karşılaştığım insanlardan hiçbir olağandışı tepki almadım. Çaycı Hasan, rektör yardımcısı Suat Bey, Profesör Suna Hanım, hepsi de nazikçe gülerek selamladılar beni. Ortada bir anormallik yoktu. Odamda birikmiş evraka ve gazetelere göz gezdirdim, sonra telefonu kaldırıp özel kalemi aradım. Rektörü görmek istediğimi söyledim. Hayret, o aksi kadın bile ters bir şey söylemedi. Sesinde hiçbir şey sezmedim. Masasının önünden geçerken de gülümsedi.</p>
				<p class="normal1">Rektör masasında oturuyor ve telefonla konuşuyordu. Bana eliyle masanın önündeki koltuğu gösterdi, oturdum. Elli sekiz yaşında bir tıp profesörüydü. Şişman, saçları dökülmüş sevimli bir adamdı. Çevresinde çok sayılırdı. Hem cerrah olarak ustalığı, hem yetiştirdiği öğrenciler, hem de hiçbir tatsız olaya adının karışmamış olması onu saygın kılıyordu. Ben de severdim kendisini. Herkese olduğu gibi bana karşı da nazikti. Bej bir takım giymiş, enine mavi-sarı kalın çizgili zevksiz bir kravat takmıştı. Her zamanki gibi yamuktu kravat düğümü. İnsanda çekip düzeltmek isteği uyandırıyordu. Telefonu kapatınca bana döndü,</p>
				<p class="normal1">“Nasıl gidiyor?” diye sordu.</p>
				<p class="normal1">“Profesör hastalandı efendim” dedim. “Çapa Tıp Fakültesi’ne yatırdım.”</p>
				<p class="normal1">Birden telaşlandı, ayağa fırladı.</p>
				<p class="normal1">“Önemli bir şey değil hocam” dedim. “Sadece aşırı üşüttü. Ama yaşı ileri olduğu için tedbirli olmakta fayda gördüm.”</p>
				<p class="normal1">Tekrar şişman ve olgun bir adam haline geri dönüp, ağır hareketlerle yerine oturdu.</p>
				<p class="normal1">“Oh, iyi!” dedi. “Şimdi nasıl?”</p>
				<p class="normal1">“Gayet iyi efendim” dedim. “Yalnız hastaneden ne zaman çıkaracaklarını bilmiyorum. Bu yüzden dönüş programı aksayabilir. Normal programa göre yarın dönmesi gerekiyordu ama herhalde birkaç gün daha uzayacak bu ziyaret.”</p>
				<p class="normal1">“Aman” dedi, “İyi olsun da, önemi yok. Uzun yola çıkmadan iyice kendisine gelip, dinlenmesi lazım.”</p>
				<p class="normal1">“Efendim” dedim. “Bir şey söyleyeceğim ama...”</p>
				<p class="normal1">“Söyleyin Maya Hanım.”</p>
				<p class="normal1">“Son günlerde profesörün peşinden oraya buraya gitmem gerekiyor. Hep taksi...”</p>
				<p class="normal1">Sözü nereye getirmek istediğimi anladı.</p>
				<p class="normal1">“Haklısın” dedi. “Süleyman Mercedes’i tamire götürmüş. Bu sefer biraz uzun sürecekmiş. Ben de ne kadar gerekiyorsa o kadar kalsın dedim. Çünkü son zamanlarda çok iş açtı başımıza.”</p>
				<p class="normal1">“Araba çok eski efendim, neredeyse antika, yenisini alsanız.”</p>
				<p class="normal1">“Doğru söylüyorsun. Döner sermayeden yepyeni bir araba alabiliriz, kimse de itiraz etmez ama ben çekinirim böyle şeylerden. Laf olur, söz olur, neme lazım. Böyle makamlar çok tehlikelidir. Şunun şurasında iki yılım kaldı. Böyle tamamlayayım, başka bir şey istemem. Bu arada genel sekretere söyle, sana başka bir araba tahsis etsinler.”</p>
				<p class="normal1">“Çok teşekkür ederim efendim. Çok anlayışlısınız.”</p>
				<p class="normal1">Tam odasından çıkmak üzere çift maroken kaplı kapıdan birincisini açmıştım ki bana seslendi.</p>
				<p class="normal1">“Az daha unutuyordum yahu!” dedi. “İşten güçten kafa kalmamış ki. Gelin buraya.”</p>
				<p class="normal1">“Buyurun efendim” diyerek tekrar masasına doğru yürüdüm. Elinde kalın, büyük, süslü bir zarf tutuyordu.</p>
				<p class="normal1">“Bu akşam İngiliz Konsolosluğu’nda bir kokteyl varmış. Benim önceden başka yere verilmiş bir sözüm var. Sen beni temsilen gidiver.”</p>
				<p class="normal1">Bana uzattığı zarfı aldım.</p>
				<p class="normal1">“Ama efendim, rektör yardımcılarından birisi ya da genel sekreter gitse daha doğru olmaz mı?”</p>
				<p class="normal1">“Bence de öyle ama ben gelemeyeceğimi bildirince seni istediler.”</p>
				<p class="normal1">“Beni mi?”</p>
				<p class="normal1">“Evet seni, hem de ismen.”</p>
				<p class="normal1">“Beni tanımazlar ki efendim. Bu işte bir yanlışlık var.”</p>
				<p class="normal1">“Hayır, yok!” dedi rektör. Parmağını elimdeki zarfa uzatıp, “Gece kıyafeti diyor. Hadi bakalım” dedi.</p>
				<p class="normal1">Odadan çıkarken şaşkınlık içindeydim. İlk kez böyle bir şey oluyordu. Rektör birçok yere davet edilirdi elbette ama, gidemediği zaman, kendisine de söylediğim gibi, üniversiteyi temsil edecek makamda birisi bu görevi yerine getirirdi. Neden benim gibi adı sanı olmayan küçük bir sözleşmeli memuru istemişlerdi ki? Şimdi rektör yardımcıları ve genel sekreter nasıl bozulacaktı kim bilir.</p>
				<p class="normal1">Odama gelip, üstü çok hoş bir kaligrafiyle yazılmış şık kalın zarfı açtım. Büyük Britanya Kraliyet ailesinin arması altında, akşam 7.30’da başlayacak olan resepsiyona katılmamızı rica eden nazik davet cümleleri yazılmıştı. LCV bölümünün altında “black tie” ve “night dress” ibareleri okunuyordu. Hayatımda hiç böyle bir davet almamış, böyle bir yere gitmemiştim. Huzursuz oldum, içimden bir panik dalgası yükseldi. Hiç tanıdığımın olmadığı ve nasıl davranılacağını bile bilmediğim bir davette ne yapacaktım?</p>
				<p class="normal1">Üniversitede dışlanma ve alay beklerken bambaşka bir tavırla karşılaşmıştım. Nasıl olduysa Süleyman kimseye bir şey söylememişti. Şimdilik tabii. Kim bilir ne hesabı vardı. Şantaj mı yapmayı düşünüyordu acaba? O oğlandan her şeyi beklerdim. Hiç acıması yoktu ve kendinden başka kimseyi düşünmezdi.</p>
				<p class="normal1">Masamda uzun süre oturup kalmışım. Birdenbire fırladım. Akşam için yapılacak çok iş vardı ve saat üçü geçmişti bile. Genel sekretere gittim. Rektör beyin, konuk profesör için bir araba ayarlanmasını istediğini söyledim. Her zaman yaptığı gibi sırıttı ve göğüslerime baktı. Pek çok erkek bunu çaktırmadan yapardı ama genel sekreter belli ederek bakmaktan zevk alıyordu. Aldırmadım.</p>
				<p class="normal1">“Acelemiz var!” dedim.</p>
				<p class="normal1">Bir yere telefon etti. On dakika sonra aşağıya indiğimde lacivert bir Ford Focus beni bekliyordu. Şoförü de daha önce beni bir iki kez taşımış olan İlyas adlı efendi bir çocuktu.</p>
				<p class="normal1">“İlyas” dedim. “Hadi hemen benim eve gidelim. Levent’e.”</p>
				<p class="normal1">İşyerleri dağılmamış ve on binlerce personel servisi henüz yollara dökülmemiş olduğu için makul bir sürede Levent’e geldik. Tam İlyas evi tarif etmemi istiyordu ki fikrimi değiştirdiğimi, eve daha sonra gideceğimizi söyleyip, bir adres verdim.</p>
				<p class="normal1">Beni iş saatlerinde görmeye alışık olmayan kuaför Mehmet önce şaşırdı, sonra memnun oldu. Bu gay çocukla aramız iyiydi. İyi kalpli insanları kim sevmez ki! Mehmet de onlardan biriydi.</p>
				<p class="normal1">“Hadi çok acelem var. Akşamüstü bir konsolosluk davetine gideceğim” dedim.</p>
				<p class="normal1">“O zaman sana bir topuz yapalım, Maya Abla!” dedi.</p>
				<p class="normal1">“Ne istersen yap” dedim. “Senin zevkine güveniyorum.”</p>
				<p class="normal1">Kuaför saçlarını boyatan, manikür, pedikür, epilasyon yaptıran kadınlarla doluydu. Galiba aralarındaki tek siyah saçlı kadın bendim.</p>
				<p class="normal1">Çalışan çocuklardan biri, oturduğum koltuğu çevirdi, başımı arkaya doğru eğip küçük küvette okşar gibi yıkadı saçlarımı.</p>
				<p class="normal1">Daha sonra bir yandan saçlarım yapılır, bir yandan da kahvemi yudumlarken hastaneden Filiz’i aradım, profesörün daha iyi olduğunu, yarın da gözlem altında tuttuktan sonra öbür gün çıkarılacağını öğrendim.</p>
				<p class="normal1">Mehmet gerçekten harika bir topuz yapmıştı ama ensem ve boynum iyice açığa çıktığı için kendimi çıplak gibi hissediyordum. “Nasıl olsa gerdanlık bu işi halleder” diye düşündüm, zengin adamların karıları gibi beni beklemekte olan arabama ve şoförüme doğru yürüdüm. Hava kararıyordu, sulu bir kar atıştırmaya başlamıştı yine. Kuaförün bulunduğu çarşıda insanlar akşam alışverişlerini yapıyorlardı. Köşedeki börekçiden bir kilo suböreği aldım.</p>
				<p class="normal1">Eve geldiğimde Kerem her zamanki gibi bilgisayarın başındaydı ama o eski umutsuzluğu yoktu üstünde.</p>
				<p class="normal1">“Oooo anne” dedi. “Neler buldum neler, inanamayacaksın.”</p>
				<p class="normal1">Yazıcı durmadan çalışıyor, çıktılar daha şimdiden büyük bir tomar oluşturuyordu.</p>
				<p class="normal1">“Bak” dedi, “Einstein’ın Atatürk’e mektup yazdığını biliyor muydun?”</p>
				<p class="normal1">“Hayır, bilmiyordum” dedim. “Ama bunun bizimle ne ilgisi var?”</p>
				<p class="normal1">“Bizimle yok ama Maximilian Wagner’le var” dedi.</p>
				<p class="normal1">Ağzım açık bakakaldım. Benim küçük oğlum neler buluyordu böyle. Akşam gelince hepsini okuyacağıma söz verdim, sonra böreği tabağa koydum, duşa girdim. O harika saçımı bozmamaya dikkat ederek yıkandım. Yatak odama geçip, iki gün önce Wagner’le yemeğe giderken giydiğim siyah elbisemi başımdan dikkatlice geçirdim. Makyajımı yaptım. Kasadan babaannemin gerdanlığını çıkarıp boynuma taktım ve ne yalan söyleyeyim aynadaki yansımamı çok beğendim.</p>
				<p class="normal1">Kerem’in hiç alışık olmadığım iltifatları kendime olan güvenimi daha da pekiştirdi.</p>
				<p class="normal1">“Anne” dedi Kerem, “magazin programlarındaki kadınlara benzemişsin valla.”</p>
				<p class="normal1">“Daha fazla çalışma” dedim. “Zaten okuyacağım çok şey birikmiş. Biraz ders çalış. Ya da televizyona falan bak.”</p>
				<p class="normal1">Gözlerini ovuşturdu. Sahiden yorulmuştu, zaten uyarıma itiraz etmeyişinden de belliydi bu. Ağır hareketlerle bilgisayarı kapatırken, birden aklına bir şey gelmiş gibi yan tarafa uzanıp, diğerlerinden ayrı duran bazı sayfaları uzattı bana.</p>
				<p class="normal1">“Bak, bunlar da o gemiyle ilgili bulduklarım” dedi.</p>
				<p class="normal1">Kâğıtları aldım. İlk sayfada çok ilgi çekici bir başlık vardı:</p>
				<p class="ortaitalik">Gizli<br class="chapter"/>
			    İÇİŞLERİ BAKANLIĞI<br class="chapter"/>
			    EMNİYET GENEL MÜDÜRLÜĞÜ<br class="chapter"/>
			    Sayı: 55912-S / 13 Eylül 1941</p>
<p class="normal1">“Ne bunlar?” diye sordum. “Hani senden araştırmanı istediğim Romanya’dan gelen gemi ile mi ilgili? Sutuuma?”</p>
				<p class="normal1">Gururlu bir gülümseme yayıldı yüzüne.</p>
				<p class="normal1">Kerem bu kadar kısa sürede sayfalar dolusu bilgi bulmuştu. Hem de kendisine doğru dürüst bir bilgi bile veremediğim halde. Çok şaşırtıcı bir durumdu bu. Ya internet artık önemli bir kaynak haline gelmişti ya da benim oğlum çok gelişmeye başlamıştı. Belki de ikisi birden doğruydu.</p>
				<p class="normal1">Aslında o sayfalarda neler yazdığını çok merak ediyordum ama okuyacak zamanım yoktu. Kâğıtları götürüp yatak odamdaki komodinin üstüne bıraktıktan sonra çıktım, yine zengin adamların karıları gibi kapıda beni beklemekte olan arabaya bindim.</p>
				<p class="normal1">İngiliz Konsolosluğu Pera Palas’a çok yakındı. Büyük, taş, görkemli bir yapıydı. Dolmabahçe Sarayı yapılırken, Britanya İmparatorluğu ile Osmanlı İmparatorluğu’nun bu iki bina üzerinden yarıştığını, taş ocakları ve taş ustaları konusunda epey mücadele ettiklerini okumuştum. Konsolosluk kapısındaki bekçiye davetiyemi uzattım. Saygıyla kapıları açtılar. Görkemli binanın mermer merdivenlerini çıkıp dev avizelerle aydınlatılan hole girdiğim zaman siyah giysili uşaklar mantomu aldılar, önüme düşerek beni üst kata çıkardılar.</p>
				<p class="normal1">Yukarısı kalabalıktı. Konsolos ve eşi salonun kapısında durmuş, gelenlerin elini sıkarak “Welcome” diyorlar, bir iki gönül alıcı söz söylüyorlardı. Bazı konukları daha önceden tanıdıkları, samimi davranışlarından, karşılıklı gülüşmelerinden belli oluyordu. Önlerindeki küçük kuyruğa girdim. Elimi sıkan konsolosa adımı söyledim, bir şey ifade etmedi tabii. Sonra İstanbul Üniversitesi Rektörü’nü temsilen geldiğimi söyledim. Bunun üzerine kızıl saçlı, topluca konsolosun yüzünde güller açıldı. Hararetle elimi sıktı, yanındaki eşine “Profesör İstanbul Üniversitesi’nden” dedi. Kadın da gülerek elimi sıktı. O anda yanlışlarını düzeltmek ve profesör değil sözleşmeli bir halkla ilişkiler memuru olduğumu söylemek pek tuhaf kaçacağı için sustum, onların gülümsemelerine aynı şekilde gülümseyerek cevap vermekle yetindim.</p>
				<p class="normal1">İçerdeki herkes siyah giysiliydi, erkeklerin çoğu smokin giymişti. Kadınlar ise moda dergilerinden fırlamış gibiydiler. Üçlü beşli gruplar halinde konuşuyorlardı. Garsonlar ellerindeki yuvarlak tepsilerde içki servisi yapıyorlardı, bazıları ise kanepeler, küçük sosisler, kürdan batırılmış minik köfteler dağıtıyordu. Bir kadeh kırmızı şarap aldım, sonra bir de köfte. O anda sabahki sucuklu yumurta şöleninden beri bir şey yememiş olduğum aklıma geldi. Epey acıkmıştım. Nasıl olsa beni tanıyan yok diyerek her geçen garsondan bir şey alıp yemeye başladım. Kare şeklinde tek lokmalık börek, kokteyl sosisi, karides... Bu iş hoş bir ziyafete dönüşmeye başlamıştı.</p>
				<p class="normal1">Duvardaki dev gobleni incelemeye koyulduğum sırada konsolos bir konuşma yapmaya başladı. Giriş cümlelerini Türkçe okudu, geri kalanını İngilizce olarak tamamladı. Konuşma bitince herkes alkışladı.</p>
				<p class="normal1">İçki ve yiyecek servisi tekrar başladı. Birkaç kez konuşan gruplara yaklaşıp onlara katılmayı denedim ama kimse ilgilenmeyince, bir kadeh şampanya alıp duvardaki tabloları, goblenleri incelemeye devam ettim. Trafalgar Savaşı’nı tasvir eden dev bir tablonun önünde dururken, sağ arkama bir kişinin gelip aynı tabloya bakmaya başladığını fark ettim.</p>
				<p class="normal1">Sonra omzumun üstüne doğru eğilerek,</p>
				<p class="normal1">“Sıkılıyor musunuz?” diye sordu.</p>
				<p class="normal1">Başımı çevirdiğimde, uzun boylu, ince, gözlüklü bir İngiliz olduğunu gördüm.</p>
				<p class="normal1">“Yoo” dedim, “her şey gayet hoş.”</p>
				<p class="normal1">Etrafa göz gezdirdi. “Burada pek tanıdığınız yok gibi.”</p>
				<p class="normal1">“Evet” dedim. “Hatta hiç kimse yok denebilir.”</p>
				<p class="normal1">Kibarca gülümsedi.</p>
				<p class="normal1">“Denemez, ben sizi tanıyorum.”</p>
				<p class="normal1">“Üniversiteden geldiğimi biliyor olabilirsiniz.”</p>
				<p class="normal1">“Hayır, görevinizden söz etmiyorum. Sizi tanıyorum.”</p>
				<p class="normal1">Gülümsedim. “Hadi bakalım, adımı söyleyin o zaman” dedim.</p>
				<p class="normal1">Selam verir gibi hafifçe başını eğdi.</p>
				<p class="normal1">“Mrs. Maya Duran!”</p>
				<p class="normal1">Öyle kalakaldım. Yüzümdeki gülümseme silindi gitti.</p>
				<p class="normal1">“Beni nerden tanıyorsunuz?”</p>
				<p class="normal1">“Bugünlerde sizi tanıyanlar çoğaldı, farkında değil misiniz?”</p>
				<p class="normal1">“Ne demek bu?”</p>
				<p class="normal1">Elleriyle zarif bir şekilde “Dur” işareti yaptı.</p>
				<p class="normal1">“Kızmayın canım, ben size bir kadeh şampanya ikram etmek istiyorum.”</p>
				<p class="normal1">Elimdeki bitmek üzere olan kadehi aldı ve garsondan aldığı soğuk şampanya kadehini verdi. Sonra da kendi kadehini benimkiyle tokuşturdu.</p>
				<p class="normal1">“Meşhur Maya Duran şerefine.”</p>
				<p class="normal1">“Siz kimsiniz?”</p>
				<p class="normal1">“Oo, affedersiniz, ayıp ettim. Ben Konsolosluk Ataşesi Matthew Brown.”</p>
				<p class="normal1">Bu arada smokininin cebinden bir kart çıkarıp, törensel bir edayla bana uzattı.</p>
				<p class="normal1">“Ben profesör falan değilim” dedim.</p>
				<p class="normal1">“Biliyorum.”</p>
				<p class="normal1">“Rektör yardımcısı da değilim. Basit bir memurum.”</p>
				<p class="normal1">“Biliyorum.”</p>
				<p class="normal1">Yüzündeki gülümseme hiç silinmiyordu. Hani o özgüveni hiç sarsılmazmış gibi duran ve duygularını belli etmeyen İngilizler vardır ya, onlardan biriydi. Bir zamanlar “İngilizlerin dışı mutlu, içi mutsuzdur” gibi bir cümle okuduğumu hatırladım. Yakışıklı bir adamdı. Biraz Hugh Grant havası vardı.</p>
				<p class="normal1">“O zaman niye beni çağırdınız bu davete?”</p>
				<p class="normal1">“Çünkü sizinle konuşmak istiyordum.”</p>
				<p class="normal1">“Ne konuda?”</p>
				<p class="normal1">Neredeyse elimdeki kadehi yere düşürmeme sebep olacak bir şey söyledi.</p>
				<p class="normal1">“Profesör Maximilian Wagner hakkında.”</p>
				<p class="normal1">Allahım, kimdi bu adam? Türkler yetmiyormuş gibi şimdi de İngilizler peşine düşmüştü. Bu genç İngiliz de ataşe kisvesi altında bir ajan olmalıydı. Zaten Brown ismi böyleleri için icat edilmemiş midir?</p>
				<p class="normal1">Gatenby İngilizce öğrenme kitabındaki ilk cümleleri hatırladım: “Mr. and Mrs. Brown went to the seaside.”</p>
				<p class="normal1">“Wagner hakkında ne konuşmak istiyordunuz?”</p>
				<p class="normal1">“Neler yaptığı, İstanbul’a niçin geldiği gibi konular.”</p>
				<p class="normal1">“Bunları size niye anlatayım?”</p>
				<p class="normal1">“Elbette mecbur değilsiniz. Sadece bir kokteyl sohbeti yapıyoruz işte.”</p>
				<p class="normal1">“Üniversitemizde bir konuşma yapmak için geldi” dedim. “Hepsi bu kadar.”</p>
				<p class="normal1">Kaşlarını bir an kaldırıp indirdi.</p>
				<p class="normal1">“Hepsi bu kadar değil” dedi.</p>
				<p class="normal1">“Bu kadar” dedim. “Ben başka bir şey bilmiyorum.”</p>
				<p class="normal1">“O zaman dün Şile’de ne yapıyordunuz?”</p>
				<p class="normal1">Hay lanet olsun! Bu adamın da Şile’den haberi vardı! Biz de kendimizi yapayalnız sanıyorduk.</p>
				<p class="normal1">“Ben de size bir şey soracağım” dedim. “Bu adam niye bu kadar önemli!”</p>
				<p class="normal1">İlk kez ciddileşti ve yüzüme uzun uzun baktı.</p>
				<p class="normal1">“Bilmeseniz daha iyi” dedi.</p>
				<p class="normal1">Bunu o kadar kararlı bir biçimde söyledi ki ağzından başka laf alamayacağımı anladım. Afallatıcı sorularından başıma ağrılar girmişti. Mehmet’in yaptığı topuz ve karışık içkiler de bu ağrıları artırıyordu sanırım.</p>
				<p class="normal1">“İzninizle ben gidiyorum. Hoşça kalın” dedim.</p>
				<p class="normal1">“Ben sizi geçireyim” dedi.</p>
				<p class="normal1">Gürültülü kalabalığın arasından geçip merdivenlerden aşağı indik. Bir uşak mantomu getirdi. Matthew nazikçe giymeme yardım etti. Sonra benimle arabaya kadar geldi. Binmeden önce ciddi bir ifadeyle,</p>
				<p class="normal1">“Mrs. Duran” dedi. “Bu adamın faaliyetleriyle ilgili bilgi verirseniz Britanya hükümetine çok yardım etmiş olursunuz ve dostluğumuzu kazanırsınız.”</p>
				<p class="normal1">Bir şey demeden yüzüne baktığımı görünce devam etti.</p>
				<p class="normal1">“Dost dosta her zaman lazımdır biliyorsunuz. Kartım sizde var. Beni arayın lütfen.”</p>
				<p class="normal1">Beni arabaya bindirip kapıyı nazikçe kapattı ve Türkçe “Güle güle!” diyerek uğurladı.</p>
				<p class="normal1">Oradan ayrıldık. İstanbul’un ışıklı, cıvıl cıvıl gece trafiğine karıştık. Topuzumu çözdüm, yüksek topuklu pabuçlarımı çıkardım, camı açarak serin havaya verdim yüzümü. Şaşkınlık içindeydim ve paniklemiştim. Bu iş benim boyumu çok aşıyordu ve yanımda hiç kimse yoktu; ne ağabeyim, ne kocam, ne rektörüm, ne de bir arkadaşım. Sadece on dört yaşında bir çocuk vardı. Bilgisayarın başında benim için araştırma yapan bir çocuk.</p>
				<p class="normal1">Aslında bu işi doğrudan doğruya Wagner’le konuşmam gerekiyordu ama hastanede yapamazdım bunu.</p>
				<p class="normal1">Pera Palas’ın önünden geçerken, “Ah” dedim. “Şimdi burada olsaydı da odasına gidip sen kimsin Maximilian Wagner diyebilseydim. Anlat bana kimsin sen? Neden herkes peşinde?”</p>
				<p class="normal1">Bu işten yorulduğumu hissediyordum. Eve gidip oğlumun topladığı belgeleri okumaktan başka çarem kalmamıştı. Alnımın sağ üst köşesine yerleşen ağrıyı hafifletmek için yavaşça ovuşturmaya başladım. İlyas,</p>
				<p class="normal1">“Maya Hanım, iyi misiniz?” diye sordu.</p>
				<p class="normal1">“Bir şeyim yok İlyas. Biraz başım ağrıyor sadece.”</p>
				<p class="normal1">“İsterseniz bir nöbetçi eczane bulayım.”</p>
				<p class="normal1">Bu da iyi insanlardan biriydi işte, Süleyman gibi değildi.</p>
				<p class="normal1">“Sağ ol, evde ilacım var. Teşekkür ederim İlyas” dedim. “Sen çok iyi bir insansın.”</p>
				<p class="normal1">“Teşekkür ederim” dedi.</p>
				<p class="normal1">Eve girince yüksek topuklu pabuçlarımı yine çıkardım, elime aldım. Kerem hâlâ bilgisayarının başındaydı.</p>
				<p class="normal1">“Anne, ne biçim konuymuş bu!” dedi. “Bitmek bilmiyor.”</p>
				<p class="normal1">“Hepsine ihtiyacımız yok ki oğlum” dedim. “Wagner’in kim olduğunu anlasak yeter.”</p>
				<p class="normal1">“Anne, bu adam nerde şimdi?”</p>
				<p class="normal1">“Hastanede!” dedim. “Üşütmüş, tedavi ediyorlar.”</p>
				<p class="normal1">“Ne zaman dönüyor Amerika’ya?”</p>
				<p class="normal1">“Herhalde iki gün içinde gider. Niye soruyorsun?”</p>
				<p class="normal1">“Senden bir şey istiyorum.”</p>
				<p class="normal1">Gülerek sordum:</p>
				<p class="normal1">“Yaptığın araştırmaya karşılık mı?”</p>
				<p class="normal1">“Hayır, ama madem bu adamla bu kadar uğraştık, gitmeden önce kendisiyle tanıştır beni.”</p>
				<p class="normal1">Kerem’in bu isteği karşısında afalladım.</p>
				<p class="normal1">“Neden istiyorsun ki?”</p>
				<p class="normal1">“Hayatımda hiç bu kadar önemli birisini görmedim de ondan!”</p>
				<p class="normal1">“Önemli olduğunu nerden biliyorsun?”</p>
				<p class="normal1">“Aman anneeee! Önemli olmasa bu kadar ajan peşine düşer mi? Demek ki kendisi en büyük ajan.”</p>
				<p class="normal1">“En büyük ajan” sözünü kafamda evirip çevirerek mutfağa gittim. Dolaptan iki Alka Seltzer çıkardım. Bir bardak suya atıp erimelerini izledim. Sonra hepini içtim. Migren ağrım tutmuş olsa Relpax alırdım ama bunca sene sonra hangi baş ağrısının migren, hangisinin normal ağrı olduğunu ayırabiliyordum. Bu seferki, sıkıntının, heyecanın, başımı sıkan topuzun ve aç karnına içtiğim içkilerin yarattığı bir ağrıydı ve Alka Seltzer yarım saat içinde keserdi bunu.</p>
				<p class="normal1">Sıcak bir duş yaptım, uzun süre ensemi kaynar suyun altında tuttum. Saçımı da yıkadım, topuzla uğraşamazdım artık. Suyun altındayken Matthew Brown’ı düşündüm. Başıma bir de bu çıkmıştı. Britanya hükümetine yardım etmem isteniyordu. Ben kimdim de Kraliçe’nin hükümetine yardım edecektim!</p>
				<p class="normal1">Sonra bana ne gibi bir destekte bulunabilirlerdi ki? Para mı verirlerdi, iş mi? Yoksa oğlumun İngiltere’de okumasına mı yardım ederlerdi? Belki de hiç fena bir teklif değildi bu. Profesörün ağzından alınacak birkaç cümle, sonra Matthew ile bir akşam yemeğinde buluşmak ve Kraliçe’nin hükümetinin kanatları altına girmek. Profesörün anlattığı Alman casusu Çiçero aklıma geldi. Onun gibi sahte paralarla mı kandırırlardı beni de?</p>
				<p class="normal1">Sıcak su ve ilacın iyi geldiğini, baş ağrımın hafiflemeye başladığını hissedebiliyordum. Hatta duştan sonra Bursa işi havluyla kurulanıp, bornozumu giydiğimde hafiften bir ıslık tutturmuş durumda yakaladım kendimi. Hayretle fark ettim ki bu, profesörün çaldığı lirik serenadın giriş bölümüydü. Bu melodiyi o kadar çok tekrarlamıştı ki hafızama yerleşmişti. Onun sustuğu yerde ben de susuyordum. Çünkü melodinin devamını çalamadığı için ben de bilmiyordum.</p>
				<p class="normal1">Acaba niçin çalamamıştı? Soğuktan parmakları donduğu için mi? Ama öyle olsa ilk bölümü tekrar tekrar çalamazdı. Sorun ikinci bölümde başlıyordu. Büyük bir ihtimalle melodiyi unutmuştu. Bu da ona soracağım sorulardan bir tanesiydi.</p>
				<p class="normal1">Kerem’den çıktı tomarını aldım.</p>
				<p class="normal1">“Bana bunların web adreslerini de atar mısın?” dedim.</p>
				<p class="normal1">“Elbette!” dedi.</p>
				<p class="normal1">“İyi geceler!” dedim ve yatağıma gittim. Kâğıt tomarını incelemeye başladım ama beni en çok Einstein konusu ilgilendiriyordu. İzafiyet teorisiyle uğraşan fizikçinin Atatürk’le ne ilgisi olabilirdi? Hele Wagner’le.</p>
				<p class="normal1">Okumaya başladım. Okudukça gözlerim fal taşı gibi açıldı.</p>
				<p class="normal1">Bu kadar uzun süre yazmaktan, daha doğrusu, yazmış olduklarımı kopyalayıp yapıştırmaktan, düzenlemekten ve üzerinde çalışmaktan, boynum tutuluyor. Sol tarafımın ağrımaya başladığını hissediyorum. Kalkıp yine biraz hareket yapmam gerekiyor. Önümdeki ekranda uçak Atlantik üzerinde bir yerlerde görünüyor. Boston’a inene kadar hikâyemi bitirememe endişesi kapladı içimi. Ama bundan sonraki bölümlerde kopyalayıp yapıştıracağım parçalar daha eksiksiz gibi. Daha önce yazıp dizüstü bilgisayarıma geçirdiğim bilgiler, tanıklıklar, konuşmalar. Bu yüzden daha kolay olacak herhalde.</p>
				<p class="normal1">Öte yandan, bilgisayarımın şarjı azalıyor. Buna bir çare bulmam gerekir.</p>
				<p class="normal1">Ön tarafta oturan hostesin yanına gidip, üç beş kelime hatır soruyorum. Amerika’da ne kadar kaldıkları, dönüşü ne zaman yaptıkları, jet lag’le nasıl başa çıktıkları gibi sorular. Canı sıkılıyor olacak ki sorularıma istekle cevap veriyor.</p>
				<p class="normal1">Denizaşırı uçuşlarda ortalama üç gün gittikleri ülkede kalıyorlarmış. Daha önce gelip de dinlenmiş olan ekip geri götürüyormuş uçağı. Artık bu duruma alışmışlar. Amerika’ya gidişte değil de dönüşte jet lag daha büyük sorun oluyormuş. Bazı pilotlar ve hostesler uykuyu düzenlemek için melatonin kullanıyorlarmış ama o –yani Renata– ilaç kullanımına karşı olduğu için bünyesini bu ritme alıştırmaya çalışıyormuş. Bu arada bir şey ister miymişim. Soğuk bir meyve tabağı hazırlayabilirmiş bana. Yazar mıymışım, uçak kalktığından beri yazdığım dikkatini çekmiş, pek sık rastladıkları bir durum değilmiş bu.</p>
				<p class="normal1">Yazar olduğumu söylüyorum. Ne hakkında yazdığımı soruyor. İkinci Dünya Savaşı’nda Türkiye’ye iltica etmiş Alman profesörler hakkında olduğunu söylüyorum. Şaşırıyor, hiç böyle bir şey duymadım diyor. Anlayışla gülümsüyorum, merak etmeyin, kimse bilmiyor diyorum. Sonra Renata’ya teşekkür ediyorum, soğuk meyve tabağı harika olur diyorum, ama bir küçük ricam var diye ekliyorum.</p>
				<p class="normal1">“Acaba dizüstü bilgisayarımı şarj etme imkânımız olur mu?”</p>
				<p class="normal1">“Elbette” diyor.</p>
				<p class="normal1">Birlikte 6C numaralı koltuğuma gidip dizüstümü alıyoruz. Onu kendi bölümüne götürüp bir prize takıyor. Artık biraz meyve yemek ve uyumak için zamanım var. Sağ olsun Renata.</p>
				</body>
</html>