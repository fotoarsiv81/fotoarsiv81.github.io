<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_11"><br class="chapter"/><br class="chapter"/>7<br class="chapter"/>
			    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">Sabah kalktığımda saat 7’ydi. Hiç rüya görmemiş olduğumu fark ettim. Erken bir saatte yatıp deliksiz uyumak iyi gelmişti. Kerem’in bazen dediği gibi “bir atı yiyebilecek kadar” da açtım. Midem kazınıyordu.</p>
				<p class="normal1">Sadece dinlenmiş olmaktan da değil, kendimi her açıdan iyi hissediyordum. İçimde nedenini bilmediğim bir mutluluk vardı. Hafiflemiş gibiydim. Oysa ortada sevinç duyulabilecek bir durum yoktu. Hatta tersine bir durum vardı.</p>
				<p class="normal1">Şimdi Süleyman üniversitede kim bilir ne cadı kazanları kaynatacaktı. Rektörlük özel kaleminde beni oldum olası sevmemiş olan yaşlı, şişman kadınlar, herhalde ağızlarını elleriyle kapaya kapaya konuşacaklardı.</p>
				<p class="normal1">“Aaaa! Tamamen mi çıplaklardı?”</p>
				<p class="normal1">“O yaşta adam demek bu işi becerebiliyor ha!”</p>
				<p class="normal1">“Helal olsun valla.”</p>
				<p class="normal1">“Zaten bu Maya denen kızı benim hiç gözüm tutmamıştı.”</p>
				<p class="normal1">“Bize bir burun kıvırmalar, bir havalar, özel kalemi çiğneyip rektöre doğrudan gitmeler...”</p>
				<p class="normal1">“Üniversite mezunuyum diye hava atmalar...”</p>
				<p class="normal1">“Her haliyle bir aşüfte!”</p>
				<p class="normal1">“Yok İngilizcesi çok iyiymiş de, yok çok kitap okuyormuş da...”</p>
				<p class="normal1">“Zaten kocası da katlanamadı buna, terk etti gitti.”</p>
				<p class="normal1">“Rektörle arasını nasıl bu kadar iyi tutuyor acaba?”</p>
				<p class="normal1">“Kadının mesai saati diye bir derdi yok! İstediği zaman çıkıp gidiyor.”</p>
				<p class="normal1">“Bir de bizim kullandığımız kelimeleri beğenmez!”</p>
				<p class="normal1">“Modaya da karşıdır! Ama her gün süslü püslü giyinir.”</p>
				<p class="normal1">“Hele ki yabancı bir konuk gelecekse...”</p>
				<p class="normal1">“İsterse 90 yaşında olsun konuk!”</p>
				<p class="normal1">“Bakalım şimdi nasıl çıkacak işin içinden!”</p>
				<p class="normal1">Üniversitedeki kokonalar, sabah çaylarını bu şekilde daha bir keyifle höpürdeteceklerdi. Profesör hastanedeydi, evimi istihbaratçılar basmıştı, bir sürü bilinmezin ortasındaydım ama yine de sebepsiz bir ferahlık vardı içimde.</p>
				<p class="normal1">Belki de her gün aynı işleri yapmaktan ve anlamsız bir hayatı sürdürmekten bezmiş, yorulmuş olan bilinçaltım, yeni heyecanlarla canlanmış, durmadan endorfin, serotonin pompalıyordu. Aynı durumu Kerem’de gözlemek de çok hoştu. Yıllardan beri ilk kez gamzelerini görmüştüm.</p>
				<p class="normal1">Mutfağa gittim. Önce demliğe hiçbir zaman vazgeçemediğim Earl Grey çaydan koydum. Çaydanlık ısınırken demliği üzerine oturttum. Buzdolabından dört yumurta ve Kayseri sucuğu çıkardım. Sucuk dilimlerini tavaya dizdim, sonra tavayı kısık ateşle yanan ocağın üstüne yerleştirdim. Yağ koymadım, çünkü zaten biraz sonra sucukların yağı tavayı kaplayacaktı. Bu arada kaynama noktasına gelmiş olan suyu demliğe ekledim. Babaannemden öğrendiğim çay demleme sanatının püf noktalarından biri de buydu. Su ısınacak ama asla kaynamayacaktı. Yoksa içindeki oksijen uçup gidiyordu.</p>
				<p class="normal1">Kuzey Afrika’yı gösteren bazı belgesellerde Berberilerin çayı bardağa çok yukarıdan döktüklerini görüp babaanneme bunun sebebini sormuştum. Bilememişti. Ama sonra ben Araplarda da olan bu âdetin, çay suyunu oksijenden geçirmek için yapıldığını anlamıştım. Hani çok kaliteli bir şarabı ağır ağır dekantere boşaltarak havalanmasını sağlamak gibi bir işlem. Ahmet’le İspanya’daki tatilimizde, bir sefer garson böyle bir işlem yapmıştı da oradan biliyorum.</p>
				<p class="normal1">Çok geçmeden tava cızırdamaya başladı ve kızaran sucuk iştah verici kokusuyla birlikte yağını saldı. Sonra yumurtaları sucukların üstüne kırdım. Beyazları tavaya yayıldı ama sarıları top olarak kaldı. Koku dayanılmaz hale gelmişti. Cam bardaklara iki çay doldurup masaya götürdüm. Sonra tavayı olduğu gibi alıp Kerem’in odasına gittim. Bütün masumiyeti ve güzelliğiyle uyuyordu. Nefes alışı bile duyulmuyordu. İçimden “Zavallı yavrum benim!” diye geçirerek yanağına hafif bir öpücük kondurdum. Ama onu uyandıran bu hafif öpücük değil, tavadan yayılan ve insanın aklını başından alan koku oldu.</p>
				<p class="normal1">Bir iki kere kokladı, sonra güzel gözleri yavaşça açıldı. “Anne?” diye iki dirseği üzerine doğruldu.</p>
				<p class="normal1">“Hadi bakalım” dedim. “Dün akşam borç aldığım cipslere karşılık sucuklu yumurta ziyafeti. Hemen yüzünü yıka gel. Soğutma.”</p>
				<p class="normal1">Son günlerdeki yakınlaşmamız mutluluğumun başlıca nedeni olmalıydı. Çünkü Kerem’in durumu kalbimin üstüne basan ve hiç kalkmayan bir dağ gibiydi. Onu böyle mutlu görmek için yapmayacağım şey yoktu ama psikologların, doktorların başaramadığı şeyi, profesör ve onun başıma açtığı dertler başarmıştı. Sadece bunun için bile ona minnet borçluydum. Bu arada onun durumu nasıldı acaba, bu badireyi sağ salim atlatabilecek miydi?</p>
				<p class="normal1">O gün oğlumla belki de hayatımızın en neşeli kahvaltısını yaptık.</p>
				<p class="normal1">“Adamlar şaştı kaldı anne” diye heyecanla anlatıyordu. “Çünkü hiç korkmadım. Onları görünce, haa, siz annemin anlattığı adamlarsınız, buyurun içeri gelin dedim. Önce birbirlerine baktılar, sonra içeri geldiler.”</p>
				<p class="normal1">Bir yandan iştahla kahvaltısını yiyor, bir yandan anlatmaya devam ediyordu.</p>
				<p class="normal1">“Eve biraz bakabilir miyiz dediler, mahkemeden arama izniniz var mı dedim. Sen bunu nereden biliyorsun diye sordular. Ooo, dedim, her yerden. Ally McBeal, CSI Miami! Güldüler, başlarını iki yana salladılar, ben de güldüm. İstediğiniz yeri arayabilirsiniz, bizim hiç saklımız gizlimiz yok dedim.”</p>
				<p class="normal1">Yemeğine biraz fazla ara verince uyarıyordum.</p>
				<p class="normal1">“Hadi ama, yumurtanı soğutma!”</p>
				<p class="normal1">Ağzına aceleyle bir lokma daha atıp, sözlerini sürdürüyordu.</p>
				<p class="normal1">“Ama esas gümbürtü sonra koptu. Bilgisayar senin mi annenin mi dediler. Benim dedim. Bunun üzerine önemsemediler herhalde, oyun oynuyorum sandılar. Önemli bir araştırma yapıyorum dedim. Biraz alayla, ne hakkında diye sordular. Alman ve Yahudi profesörler dönemi, özellikle de Maximilian Wagner hakkında dedim. Yine şaşırdılar, yine birbirlerine baktılar. Bıyıklı olan, nereden biliyorsun bunları diye sordu. Araştırmayı annem istedi dedim. Sonra senin telefonun geldi, arkasından da dayım. Adamlar dayımı görünce çok bozum oldular. Harika bir akşamdı yaaa. Vay anasını satayım, film gibiydi.”</p>
				<p class="normal1">Bir gölge gibi çıkmaya başlayan bıyıklarına takıldı gözlerim. Sonra yüzünün tamamına baktım. Gür siyah kaşları ve kara zeytin rengi gözleri ne kadar da babaanneme benziyordu.</p>
				<p class="normal1">“Peki” dedim, “neler buldun internette?”</p>
				<p class="normal1">“Ne bulmadım ki” dedi. “Senin profesör Almanya’dan kaçıp Türkiye’ye gelenler arasındaymış.”</p>
				<p class="normal1">“Onu biliyorum” dedim. “Başka.”</p>
				<p class="normal1">“Bir sürü belge buldum. O tarihleri bilmediğim için yorumlayamıyorum ama hepsinden birer çıktı alıp sana bir dosya hazırlıyorum. Akşam bakarsın.”</p>
				<p class="normal1">“Tamam, bakarım” dedim. “Bu arada, bir şey daha araştırmanı istiyorum. Sutuuma veya buna benzer isimde bir gemi.”</p>
				<p class="normal1">“Ama anne, böyle bir şeyi nasıl araştırayım? Daha fazla bilgi gerekir.”</p>
				<p class="normal1">“Başka bilgi yok. Ha, bir de geminin Romanya’dan geldiği bilgisi var.”</p>
				<p class="normal1">“Romanya’dan gelen bir gemi. Sumuta... Neydi...”</p>
				<p class="normal1">“Ben de tam bilmiyorum. Sutuuma diye aklımda kalmış.</p>
				<p class="normal1">“Sutuuma, Sutuuma...” Ezberlemeye çalışarak birkaç kez tekrarladı. “Sutuuuma, Sutuuma...”</p>
				<p class="normal1">Onu öptüm, kabanını giydirip, bütün itirazlarına rağmen yün kaşkolu boynuna sıkıca bağladım, cebine iki milyon lira koydum, sonra okuluna yolladım.</p>
				<p class="normal1">Masayı toplayıp, tabakları bulaşık makinesine yerleştirdim. Her şeyi öyle bir sıyırmıştık ki sudan geçirmeme bile gerek kalmadı. Evi biraz havalandırmak için camı açtım. Soğuk ve taze hava içeri doldu. Camdan başımı çıkardım. Yine soğuktu ama dünküyle ilgisi olmayan yumuşak bir soğuktu bu. Belki de yağan kar havayı yumuşatmıştı. “Şile’ye bugün gitseydik olmaz mıydı profesör!” diye söylendim içimden. Ya da önceki gün. Yılın en soğuk gününü bulman şart mıydı? Kendini de perişan ettin, beni de.”</p>
				<p class="normal1">Hastaneyi aradım. Santrala Dr. Filiz Ünaldı’yla görüşmek istediğimi söyledim. Biliyordum ki doktorlar hastane saatlerinde cep telefonlarını kapatıyor, konuşmuyorlardı. En azından Filiz öyleydi. Bazısı benim de kulağıma gelen anonslardan sonra Filiz’i buldular.</p>
				<p class="normal1">“Durumu nasıl?” dedim.</p>
				<p class="normal1">“Yahu, canlı cenaze göndermişsin buraya. Şimdiye kadar çoktan ölmüş olması gerekiyor ama demek ki bünyesi çok kuvvetli, dayanıyor.”</p>
				<p class="normal1">“Nesi var?”</p>
				<p class="normal1">“Pnömoni olabilir. Tetkikler yapılıyor. Bu kadar şiddetli soğuğa maruz kalmak, çeşitli organlarında hasara yol açmış olabilir. Bu yüzden her birim ayrı ayrı inceliyor. Şimdi enfeksiyon birimi yanında.”</p>
				<p class="normal1">“İyi” dedim. “Çok sağ ol Filiz. Değerli bir bilim adamı, rektörün de özel misafiri... Bu yüzden...”</p>
				<p class="normal1">“Biliyorum, biliyorum” diye sözümü kesti. “Yahu bu yaşında bile ne yakışıklı adam. Aktör gibi. Gençliğinde kim bilir neymiş.”</p>
				<p class="normal1">“Gözün kalmış gibi konuşuyorsun Filizciğim.”</p>
				<p class="normal1">“Yoo, Allah sahibine bağışlasın.”</p>
				<p class="normal1">“O yaşta insanın sahibi mi olur. Neyse, ben uğrayacağım sana, öptüm.”</p>
				<p class="normal1">Filiz, o sinir bozucu sözle kapattı telefonu.</p>
				<p class="normal1">“Hadi bye!”</p>
				<p class="normal1">Birçok kişi böyle yapıyordu artık. Türkçe “hadi” ile İngilizce “bye”ı birleştiriyor, “bye” kelimesini de uzatarak söylüyordu.</p>
				<p class="normal1">Amerikan dizilerinin etkisi bununla da sınırlı değildi. Yeni çıkan laflardan birisi de “Kendine çok iyi bak!”tı. “Take care yourself”in çevirisi oluyordu herhalde bu da.</p>
				<p class="normal1">Gençler bazen telefonu kapatırken “Döncem sana, döncem!” diyorlardı. Yani “I’ll call you back!”</p>
				<p class="normal1">Bazen çevremde bu konuşma biçimine itiraz ettiğimde, sanki bunlar çok normalmiş de ben farklı olmaya çalışıyormuşum gibi yadırganıyordum.</p>
				<p class="normal1">Geçen yaz, Bodrum’a tatile gittiğimizde Kerem dedesine “Kendine iyi bak dede!” demişti. Adamcağız şaşırmış, “Bir şeyim yok aslan torunum, beni merak etme, kendime iyi bakıyorum” deyivermişti.</p>
				<p class="normal1">Kendine iyi baktığı kısmı doğruydu. Annemle babam her gün sahilde yürüyüş yapıyor, bol bol balık ve Bodrum pazarında köylülerin sattığı taze sebzeleri yiyor, her öğle yemeğinden sonra en az yarım saat kestiriyor ve o cennet gibi doğada, Ege’nin bütün nimetlerinden yararlanarak imrenilecek bir hayat sürüyorlardı.</p>
				<p class="normal1">Büyük kentlerdeki, dünyanın en zengin insanları bile onların standardında yaşayamazdı. Çünkü o hava, o deniz kokusu, o yiyecekler parayla alınamıyordu. Bodrum ayrıca annemin romatizmasına da çok iyi geliyordu. Deniz kıyısı olmasına rağmen Bodrum yarımadasında rutubet yoktu, hava kupkuruydu. Kitaplarda Zeus’un üflerken çizildiği o meşhur Kyklades rüzgârı nemi alıyor, havayı kurutuyordu. Kısacası harika bir hayata sahiplerdi. Her yaz en az bir ay Kerem’le yanlarına gidiyor, tatil yapıyorduk. Bir ara Kerem’i Bodrum’daki okullardan birine yazdırıp, oraya taşınmayı bile düşünmüştüm.</p>
				<p class="normal1">Ama sonra arkadaşlarım, başta da Filiz, beni bu fikirden vazgeçirmişlerdi. Çünkü Bodrum’un bir de başka bir yüzü vardı ve bu yüz, ergenlik çağındaki bir çocuk için hiç de parlak sayılmazdı. Bodrum’a “Bedroom” adının takılmasına neden olan çılgın gece hayatı, gece kulüplerindeki köpük partileri, uyuşturucu alışkanlıkları ve neredeyse kimsenin ayık gezmediği sokaklar genç bir çocuğun yetişmesi için doğru bir ortam değildi.</p>
				<p class="normal1">Annemlerin yaşadığı Gümbet, gece kulüpleriyle meşhurdu. Turizm şirketleri her yıl binlerce İngiliz gencini Gümbet’e getiriyor, onlar da bir hafta boyunca gece gündüz içiyor, sokaklarda geceliyor, sonra da Bodrum’un merkezini bile görmeden geri götürülüyorlardı.</p>
				<p class="normal1">Ev havalanırken dolaptan lacivert tayyörümü çıkardım, içine beyaz ipek bir bluz giydim. Gözlerimin üstüne mor bir gölge düşürdüm, rimel çektim. Dudaklarıma da kırmızı bir ruj sürünce dış görünümüm tamamlandı. En yüksek topuklu ayakkabımı geçirdim ayaklarıma. Bir savaşçı gibi hazırlanıyordum, çünkü benim için gerçekten de savaş günleri başlayacaktı.</p>
				<p class="normal1">Kötü insanlarla karşılaşmaya hazır olmalıydım ve hazırdım.</p>
				<p class="normal1">Önce Maslak’taki komutanlığa gittim. Kapıdaki nöbetçilere Necdet Duran Albay’la görüşeceğimi söyledim.</p>
				<p class="normal1">“Sizi bekliyor mu?” dediler.</p>
				<p class="normal1">“Evet!” dedim. “Ben kardeşiyim.”</p>
				<p class="normal1">Saygılı bir tavır takındılar ama yine de telefonla sormayı ihmal etmediler. Sonra,</p>
				<p class="normal1">“Biraz bekleyin. Gelip sizi alacaklar” diye bilgi verdiler.</p>
				<p class="normal1">Beklerken önümde uzanan düzenli parkı, şık binaları, tertemiz ara yolları, uygun adım yürüyen askerleri seyrettim. Hepsi bir boydaydı ve milimetrik olarak aynı hareketleri yapıyorlardı. Sanki bu manga ayrı ayrı bireylerden oluşmuyordu da, tek bir insan uzuvlarını hareket ettiriyordu.</p>
				<p class="normal1">Bu şekilde yürüyebilmek için ne kadar çok çalışmış olmaları gerektiğini düşündüm. Dünyanın en kalabalık üçüncü ordusunun müthiş disiplini böyle yapıyordu insanları işte. Sadece profesyonel askerlere değil, vatani görevi için silahaltına alınanlara da, düşünmekten daha önemlisinin itaat etmek olduğu öğretiliyordu. Adımları kadar sözleri, selamlaşmaları, düşünceleri de birbiriyle aynı olan insanlar yetiştirmekti amaç. Bu durumda, insanların özellikleri birbirleriyle aynı olacağı için, herkese ancak omuzlarındaki ve kollarındaki işaret kadar değer veriliyordu. Bu makineye bir taraftan insan giriyor, öteki taraftan asker çıkıyordu.</p>
				<p class="normal1">Bizdeki askeri tesisler şehrin merkezinde ve en güzel yerlerinde olduğu için çok kolay gelmiştim buraya. İstanbul’un en şık binalarından biri olan Hilton Oteli’nin yanında, belki de ondan daha şık bir orduevi yükseliyordu. Boğaziçi ve Marmara Denizi kıyıları da askeri tesislerle, lokantalarla, otellerle doluydu. Büyük orduevlerinin içinde emekli komutanlar için yapılmış son derece lüks villalar, beş yıldızlı oteller, lokantalar bulunurdu.</p>
				<p class="normal1">Ağabeyimden bildiğim kadarıyla son derece ucuzdu buralar. Asker akrabası olmayan siviller giremezdi. Ağabeyim general olmak için bu kadar uğraşmakta haklıydı. Çünkü bir kere bu unvanı aldı mı ölene kadar çok yüksek bir yaşam standardına kavuşacaktı.</p>
				<p class="normal1">Biraz sonra genç bir subay gelip, nazik tavırlarla aldı beni. Parktan geçirip, arkadaki binalardan birine götürdü. İkinci kata çıktık. Koridorlar her rütbeden subayla doluydu. Bunları seçerek mi alıyorlardı, yoksa üniforma mı böyle gösteriyordu bilmiyorum ama hepsi de çakı gibiydi. Dünya ordularının üniforma konusuna titizlikle eğilmesinin sebebi de buydu herhalde. Nazi subaylarının deri giysileri geldi aklıma.</p>
				<p class="normal1">Kapıyı iki kez tıklatan ve “Gir!” komutu almadan içeri girmemeye özen gösteren genç subay, beni saygıyla odaya soktu, kapıyı ardımdan kapattı. Ağabeyim, büyük maun masasının arkasından kalkıp yanıma geldi. Yanaklarımdan öptü, sonra masanın önünde karşılıklı olarak duran iki koltuktan birisine oturttu. Kendisi de karşıma oturdu. Aramızdaki sehpanın üstünde küçük mavi bir vazonun içinde taze çiçekler duruyor, bunlar odaya hoş bir koku salıyordu.</p>
				<p class="normal1">Masanın üstünde ise, ağabeyimi eşi ve iki çocuğuyla birlikte gösteren bir mutlu aile fotoğrafı duruyordu. Gümüş bir çerçeveye konmuştu. Resim masanın köşesine çapraz biçimde yerleştirildiği için oturduğum yerden görebiliyordum. Odada öyle bir düzen vardı ki “Herhalde sinek bile izinsiz giremez buraya” diye düşündüm.</p>
				<p class="normal1">Ağabeyim de üniforması içinde son derece düzgün duruyordu. Hepimiz gibi sıradan bir insan olduğunu gösteren tek işaret boynunun sağ yanındaki traş kesiğiydi.</p>
				<p class="normal1">İçeri giren ere,</p>
				<p class="normal1">“Hanımefendiye orta şekerli bir kahve getir” dedi. “Ben bir şey istemem.”</p>
				<p class="normal1">Gülümsedim. Araya giren onca yıla rağmen, kahveyi nasıl içtiğimi unutmamıştı.</p>
				<p class="normal1">“Teşekkür ederim abi” dedim. “Dün Hızır gibi yetiştin imdadıma.”</p>
				<p class="normal1">“Kerem ne kadar büyümüş maşallah” dedi hafifçe gülümseyerek. “Aslan gibi olmuş. Dün de çok olgun davrandı.”</p>
				<p class="normal1">“O adamlar kim abi?” diye sordum.</p>
				<p class="normal1">“Dediğin gibi, istihbarat personeli.”</p>
				<p class="normal1">“MİT mi yani?”</p>
				<p class="normal1">“Hayır!”</p>
				<p class="normal1">“Askeri istihbarat mı?”</p>
				<p class="normal1">“Hayır!”</p>
				<p class="normal1">“Peki ne?”</p>
				<p class="normal1">“Öyle bir şey işte... Özel bir birim.”</p>
				<p class="normal1">“Peki, bizden ne istiyorlar?”</p>
				<p class="normal1">“Seninle değil o Alman profesörle ilgileniyorlar!”</p>
				<p class="normal1">“Alman asıllı Amerikalı!”</p>
				<p class="normal1">“Her neyse. İşte esas ilgilendikleri o adam.”</p>
				<p class="normal1">“Ondan ne istiyorlarmış?”</p>
				<p class="normal1">“Bunu söyleyemem.”</p>
				<p class="normal1">“Adam elli dokuz yıl önce İstanbul’daymış. O zamandan kalan bir mesele mi?”</p>
				<p class="normal1">“Olabilir!”</p>
				<p class="normal1">“Ortada bir suç mu var?”</p>
				<p class="normal1">“Öyle denebilir!”</p>
				<p class="normal1">O sırada asker kapıyı vurarak kahvemi getirdi. Beyaz, zarif bir fincanda köpüklü bir kahveydi. Yanında da bir bardak soğuk su vardı. Kahve yapmanın bile özel talimatnamesi vardır herhalde, diye düşündüm. Ne kadar kahve, ne kadar su konacak, su kaç dereceye kadar ısıtılacak... Her şey mükemmel.</p>
				<p class="normal1">Asker çıktıktan sonra kahvemden bir yudum aldım, ağabeyimin sıkılmasına ve konuşmayı bir an önce bitirme isteğine aldırmadan sorularımla onu sıkıştırmaya devam ettim.</p>
				<p class="normal1">“Nasıl bir suç bu?”</p>
				<p class="normal1">“Söyleyemem.”</p>
				<p class="normal1">“Hadi abi! Başımı bu kadar derde sokan bir meseleyi öğrenmeye hakkım var.”</p>
				<p class="normal1">“Sen bu işi unutsan ve o Profesör Wagner’le ilişkini kessen daha iyi olur.”</p>
				<p class="normal1">“Tamam, söz, keseceğim ama sen merakımı biraz daha giderirsen” dedim. Alaycı bir tavırla “Casus muymuş yoksa!” diye ekledim.</p>
				<p class="normal1">“Hayır!”</p>
				<p class="normal1">“Soygun mu?”</p>
				<p class="normal1">“Hayır.”</p>
				<p class="normal1">“Cinayet mi?”</p>
				<p class="normal1">Biraz tereddüt ettikten sonra,</p>
				<p class="normal1">“Öyle de denebilir!” diye mırıldandı ve ben ürperdim.</p>
				<p class="normal1">Elli dokuz yıl önceki bir cinayet mi sebep oluyordu bunlara? Cinayeti kim işlemişti? Profesör mü? Acaba profesör o Nadia dediği kişiyi mi öldürmüştü? Belki de kadını Şile yakınlarındaki o koyda boğmuş, yıllar sonra vicdan azabına dayanamayarak tekrar oraya gitmişti. Kitaplarda katillerin cinayet yerini ziyaret etme isteğine karşı koyamadıklarını okuyup duruyorduk.</p>
				<p class="normal1">“Abi, profesör katil mi?”</p>
				<p class="normal1">“Hayır!”</p>
				<p class="normal1">“O zaman sorun ne?”</p>
				<p class="normal1">“Offff, Maya!”</p>
				<p class="normal1">Can sıkıntısıyla ayağa kalktı. Odada birkaç adım attı, masasının arkasına geçti, ayakta durarak ve iki eliyle masaya dayanarak,</p>
				<p class="normal1">“Beni daha fazla sıkıştırma Maya!” dedi. “İnan ki konuşamam. Bu iş seni aşıyor. Sadece uluslararası, önemli bir mesele olduğunu söyleyebilirim. Senin ve Kerem’in iyiliği için artık unut bu işi.”</p>
				<p class="normal1">“Peki, dediklerini yapacağım abi” dedim. “Ama son bir soru. Öyle kaşlarını kaldırma, inan ki son. Eğer profesör katil değilse onunla niye ilgileniyorlar ki?”</p>
				<p class="normal1">Ağabeyim bir süre düşündü. Söyleyeceklerini nasıl toparlayacağını hesaplıyor gibiydi. Sonunda, biraz sessiz bir şekilde konuştu:</p>
				<p class="normal1">“Profesörün geçmişi kurcalamasından ve bir suçu ortaya çıkarmasından korkuluyor.”</p>
				<p class="normal1">Ama bu cevap beni, eskisinden çok daha büyük bir gizemin içine sürükledi. Eğer profesör suçlu değilse, tam tersine bir cinayetin failini ortaya çıkarmaya çalışıyorsa bunda ne gibi bir sakınca olabilirdi?</p>
				<p class="normal1">Aslında profesörün suçlu olmadığını duymanın içimi ferahlattığını hissettim. Demek ki Nadia diye bir kadını öldürmemişti. Yoksa, öyle birini öldürenleri mi ortaya çıkarmaya çalışıyordu?</p>
				<p class="normal1">Ağabeyim beni uğurlamak için yanıma geldi. Omuzlarımdan tuttu, benden bir baş daha uzundu, gözlerimin içine baktı.</p>
				<p class="normal1">“Bak Maya” dedi. “Bir şeyi anlaman gerekiyor. Dün akşam o çaresizlik içinde bana telefon ettiğin zaman yardımına koştum. Ama lütfen bu son olsun. Çocuğunun babası var, onunla konuş. Yetişkin bir kadınsın, sen meşgul ol oğlunla. Bizim dünyalarımız ayrı. Beni bu işlere karıştırma. Rica ederim karıştırma bir daha.”</p>
				<p class="normal1">“Sen benim abim değil misin?”</p>
				<p class="normal1">“Abinim ama hayatlarımız ve dünyaya bakışımız açısından iki yabancı gibiyiz. Lütfen herkes kendi yoluna gitsin.”</p>
				<p class="normal1">Yüzündeki ifade, kısılmış gözlerindeki soğuk bakış ve neredeyse fısıldar gibi alçak sesle ama sıkılı dudaklarının arasından konuşması, bu sözlerin anlamından daha acıtıcıydı.</p>
				<p class="normal1">Karşımdaki insan çocukluğumdan tanıdığım Necdet değildi, sanki başka birisiyle değiştirilmişti. Bir zamanlar çocukların belli bir yaşa gelince götürüldüğünü, yerlerine yetişkin insanlar getirildiğini düşünürdüm. Yani büyümek denen şeyin öyle birdenbire gerçekleştiğini. Necdet bu çocukluk hayalimi haklı çıkaran bir örnekti.</p>
				<p class="normal1">Çok korktuğu belliydi. Bakışında, duruşunda, omuzlarımı kavrayan ellerinde derin bir korkunun sebep olduğu öfkeyi hissedebiliyordum. Ama bu, benim canımı yakmasını haklı çıkarmazdı. Birden benim de onun canını yakmak isteği uyandı içimde.</p>
				<p class="normal1">“Abi” dedim, “sana bir şey söylemem lazım. O adamlar babaannemi biliyor.”</p>
				<p class="normal1">Sarsıldı, gözlerini hayretle açtı.</p>
				<p class="normal1">“Sahi mi söylüyorsun?” diye sordu.</p>
				<p class="normal1">“Evet” dedim, “beni bununla tehdit ettiler.”</p>
				<p class="normal1">Yüzü buruşmuş bir şekilde,</p>
				<p class="normal1">“Hay aksi!” dedi. “Hay aksi, hay aksi!”</p>
				<p class="normal1">Gözleri daldı, sonra,</p>
				<p class="normal1">“Peki” dedi. “Güle güle Maya.”</p>
				<p class="normal1">“Abi” dedim. “Üzülme. Belli ki bunu yıllardır biliyorlar ama bu mevkiye kadar gelmene ses çıkarmadılar. Demek ki senin vatanseverliğinden şüphe eden yok.”</p>
				<p class="normal1">“Öyle mi diyorsun?”</p>
				<p class="normal1">“Evet” dedim. “Bundan eminim. Yoksa şimdiye kadar çoktan seni dışlarlardı. Hem niye böyle bir şey yapsınlar ki? Kendi babaannene bile pis kanlı diyecek kadar iyi bir milliyetçisin sen.”</p>
				<p class="normal1">“O sözü hâlâ unutmadın mı?”</p>
				<p class="normal1">“Hiç unutmadım abi” dedim. “Ve merak ediyorum. Şimdi de böyle mi düşünüyorsun?”</p>
				<p class="normal1">“Ben doğmadan önce olup biten şeyler benim meselem değil. Hele Cumhuriyet’ten önce yaşananlar hiç değil. Ben bir Türk’üm ve görevim bu vatanı savunmak.”</p>
				<p class="normal1">“Kusura bakma abi, ama böyle bir Türk olacağına, atalarımızı kurtaran, onlarla birlikte gözyaşı döken Türklerden olmanı tercih ederdim.”</p>
				<p class="normal1">“Böyle mi teşekkür ediyorsun bana?”</p>
				<p class="normal1">“Seni üzmek istemedim abi” dedim. “En iyisi bu konuyu hiç açmayalım, bir daha hiç konuşmayalım. Yaptığın her şey için teşekkür ederim.”</p>
				<p class="normal1">Alay edip etmediğimi anlamak için yüzüme tedirginlikle baktı.</p>
				<p class="normal1">Elimi uzatıp koluna dokundum. Ona biraz sokulmak geldi içimden. Ama üniformalı kolu, tepkisiz bir şekilde öylece duruyordu.</p>
				<p class="normal1">“Abi” dedim, “Kerem için, benim için yaptıklarını ödeyemem. Sana bütün kalbimle teşekkür ediyorum. Yengeme, çocuklara selamlarımı söyle lütfen.”</p>
				<p class="normal1">Bir an ne yapacağını bilmezmiş gibi durakladı. Babaanneme pis kanlı dediğini hatırlatmamın onu sarstığını görüyordum. Belli ki bu konuyu hafızasının derinliklerine itmiş ve yıllarca gün yüzüne çıkmasına izin vermemişti. Ama ben, geçmişten gelen bir hayalet gibi aniden hayatına karışmış ve onu geçmişiyle yüzleşmeye zorlamıştım.</p>
				<p class="normal1">“Bilmiyorsunuz, bilmiyorsunuz!” diye söylendi kısılı dudaklarının arasından.</p>
				<p class="normal1">“Ne diyorsun abi?” dedim.</p>
				<p class="normal1">“Hiçbir şey bilmiyorsunuz. Modaya uyup cahilce işler yapıyorsunuz.”</p>
				<p class="normal1">“Kim, benle Kerem mi?”</p>
				<p class="normal1">“Hayır, sen ve arkadaşların.”</p>
				<p class="normal1">“Hangi arkadaşlarım?”</p>
				<p class="normal1">“Entel arkadaşların.”</p>
				<p class="normal1">“Abi, ne demek istediğini anlamıyorum, kimmiş o arkadaşlar, neyi bilmiyormuşuz?”</p>
				<p class="normal1">Yüzünde hep aynı şeyleri anlatan insanların bıkkın ifadesiyle konuşuyordu.</p>
				<p class="normal1">“Tutturmuşsunuz bir Ermeni meselesi, diasporanın oyuncağı oluyorsunuz.”</p>
				<p class="normal1">“Abi, ben sadece babaannemden bahsediyorum.”</p>
				<p class="normal1">“Peki, anneannenden niye bahsetmiyorsun?”</p>
				<p class="normal1">“Ne ilgisi var?”</p>
				<p class="normal1">“Var elbette, ama işinize gelmiyor.”</p>
				<p class="normal1">Bunun üzerine sabrım taştı.</p>
				<p class="normal1">“Abi, rica ederim bilmece gibi konuşmayı bırak!” dedim. “Ne olmuş anneanneme, neyi bilmiyormuşum? Hem siz siz diyerek çoğul konuşma. Anlat hadi, ne olmuş? Niye bu kadar sinirlendin?”</p>
				<p class="normal1">Gerçekten de çok sinirlendiğini görebiliyordum, şakağındaki damar bile atmaya başlamıştı. Çenesi kasılmıştı.</p>
				<p class="normal1">“Gel o zaman, otur şöyle” dedi. Tekrar omzumdan tutarak, beni biraz önce kalktığım koltuğa doğru götürdü ve sertçe oturttu. Kendisi de karşımdaki koltuğun arkalığına dayandı.</p>
				<p class="normal1">“Bilmediğiniz şey” dedi, “bu ülkenin yakın tarihi, olup bitenler, başımızdan geçenler...”</p>
				<p class="normal1">“Anlat o zaman, seni dinliyorum!”</p>
				<p class="normal1">“Son zamanlarda bir entel modası türedi. Ermeniler de Ermeniler. Sanki bu ülkede sadece onlar acı çektiler, sadece onlar katledildiler!”</p>
				<p class="normal1">“Ben sadece babaannemden bahsediyorum, bu da modaya uymak değil...”</p>
				<p class="normal1">Yüzünde sabırsız bir ifade belirince sustum. Nasılsa söyleyeceklerimin bir anlamı olmayacaktı.</p>
				<p class="normal1">“Acı çekme ayrıcalığı diye bir şey olabilir mi sence?”</p>
				<p class="normal1">“Herhalde olamaz” dedim.</p>
				<p class="normal1">“O zaman niçin Ermenilerin yanında Balkan Türklerinin, Anadolu Türklerinin, ölen milyonlarca insanın, topraklarından sürülenlerin ızdırabını göz ardı ediyorsunuz. Batılı devletler Osmanlı’yı parçalarken bu ülkenin bütün tebası acı çekti. Ermeniler, Rumlar, Yahudiler. Kabul, ama ölen 5 milyon Osmanlı Müslümanı unutuluyor. Bu haksızlık değil mi?”</p>
				<p class="normal1">“Tamam olabilir” dedim. “Ama bu durum babaannemi anmama engel değil.”</p>
				<p class="normal1">“Ama anneanneni anmana engel!”</p>
				<p class="normal1">“Neden engel olsun?” dedim. “Hem ne olmuş anneanneme?”</p>
				<p class="normal1">Annemin annesi Ayşe Hanım’ı babaannem kadar çok göremezdik. Çünkü o bizimle oturmuyordu, Antakya’daydı. Bazen yaz tatillerinde onları ziyarete giderdik. Çok şefkatli ama sürekli üzgün ve hiç konuşmayan bir kadındı. Kocası Ali Dede de öyleydi. Sanki bize çok iyi davranan, altın kalpli yabancılardı.</p>
				<p class="normal1">O evde harikulade Antakya yemekleri yediğimizi hatırlıyorum. Hele anneannem bulgur ve kıymadan “oruk” diye bir şey yapardı, tadından yenmezdi. Bazı yemeklerse bana çok acı gelirdi. İki katlı evlerinin bahçesinde harika nar ağaçları vardı. Anneannem bu narları sıkar, bize suyunu içirirdi. Ali Dedem bir gün gururla ağacından kopardığı kocaman bir narı göstermiş, sonra da yandaki bakkalda tarttırmıştı. Tek bir nar 980 gram gelince de keyfinden havalara uçmuştu. Bu narlardan nar ekşisi yaptıklarını da hatırlıyorum. Her tatil dönüşü bavullarımız nar ekşisiyle, orukla, bana çok acı gelen pul biberle, evde yapılmış biber salçasıyla, çeşit çeşit reçelle dolu olurdu.</p>
				<p class="normal1">Bir keresinde anneme yemeklerin niye bu kadar acı olduğunu sormuştum. “Burası Suriye ile sınır, Halep’e çok yakın. Bu yüzden Arap yemeklerine benziyor” demişti. Anneannemin çok güzel bir yüzü vardı, cildi kaymak gibiydi. Ali Dedemin ise avurtları çökmüştü, durmadan sigara içer, bir sigarayı öteki izlerdi. İkisi de erken yaşta öldüler.</p>
				<p class="normal1">Aslında annem babamdan on bir yaş genç olduğu için ana-babası da babaannemden daha gençti elbette.</p>
				<p class="normal1">“Yoksa anneannem de mi Ermeni asıllı?” diye sordum.</p>
				<p class="normal1">“Hayır” dedi ağabeyim. “Kırım Türklerinden. Dedem ise bildiğin gibi Antakyalı.”</p>
				<p class="normal1">“Peki, onların hikâyesi ne?”</p>
				<p class="normal1">“Anlatayım” dedi.</p>
				<p class="normal1">Anlatacaklarının beni o kadar dehşete düşüreceğini hiç sanmıyordum. Ağabeyimi dinledikçe, bir kez daha, tanıdığımı sandığım insanları hiç tanımamış olduğumu anladım. Ne garip bir ülkede yaşıyorduk, her evin bir sırrı, bir hikâyesi vardı.</p>
				<p class="normal1">Ağabeyimin anlattıklarına göre anneannem Kırım’da doğmuş büyümüş, genç kız olduğunda savaş patlamış. O sıralarda Kırım Türkleri müthiş bir Stalin eziyeti altında inim inim inliyorlarmış. Savaş başlayınca erkekler Kızılordu’da askere alınmışlar.</p>
				<p class="normal1">Bir süre sonra Hitler Sovyetler Birliği’ne saldırmış, Alman orduları Rusya içlerine ilerlemeye başlamış. Bu sırada Ankara hükümeti, Kırım Türklerini Alman orduları safına geçmeye ikna etmiş. Sizin için daha iyi olur, savaşı Hitler kazanacak, Stalin’den kurtulursunuz, demişler.</p>
				<p class="normal1">O dönemdeki Türk hükümeti savaşa girmemiş olmasına rağmen gizlice Almanya’yı destekliyor, hatta ona savaş için gerekli olan kromu sağlıyormuş. Böylece Kırım Türkleri Ankara hükümetinin telkiniyle saf değiştirmiş ve Hitler ordusuna katılmışlar. Bunlara “Mavi Alay” adı verilmiş. Ama bir süre sonra işler tersine dönüp Alman ordusu çekilmeye başlayınca da onlarla birlikte yurtlarını terk etmek zorunda kalmışlar. Mavi Alay’ın askerleri, aileleriyle birlikte önce dağlık Kuzey İtalya’ya yerleştirilmişler.</p>
				<p class="normal1">Hikâyenin burasında ağabeyime sordum.</p>
				<p class="normal1">“Yani anneannem de onlarla birlikte miymiş?”</p>
				<p class="normal1">“Elbette” dedi. “Onun hikâyesini anlatıyorum sana. Genç bir kızken annesi ve Mavi Alay’a mensup olan babasıyla Ruslardan kaçmak zorunda kalmış. Kalsalar, hepsi Kızılordu tarafından imha edilirdi elbette. Stalin’in intikam almasından korkan binlerce sivil Kırım Türkü de onlarla birlikte kaçmış.”</p>
				<p class="normal1">“Sen bunları nerden öğrendin?”</p>
				<p class="normal1">Ağabeyim, “Bu ne saçma soru” der gibi yüzüme bakıp, yanıt vermeden devam etti.</p>
				<p class="normal1">“Müttefik kuvvetler İtalya’ya girince Mavi Alay orada da kalamadı. Avusturya’da Drau Nehri yakınlarında Ober Drauburg bölgesine yerleştirildiler. Ama çileleri bununla da bitmedi. 8. İngiliz Ordusu Avusturya’yı işgal edince esir düşüp, bu sefer Dellach kampına nakledildiler. İngilizlerin elinde esir olmanın belki de onları kurtaracağını düşünmüşlerdi. En kötüsünden Türkiye’ye gidip, kendilerine yeni bir hayat kurabilecekleri hayallerine kapıldılar, ama ne yazık ki öyle olmadı.”</p>
				<p class="normal1">Ağabeyimi dehşet içinde dinliyordum. Bunları yaşayan, o benim sessiz, üzgün, sevecen anneannem miydi? Niye kimse sözünü etmemişti bunların?</p>
				<p class="normal1">“1945 yılında Londra’dan kamptakilerin Sovyetler Birliği’ne teslim edilmesini emreden bir telgraf geldi. Sovyetler hepsinin kurşuna dizileceği kararını açıkladığı halde, İngilizler onları gönderiyordu. Yalvarıp yakardılar ama dinleyen olmadı. Bunun üzerine korkunç bir şey yaşandı orada.”</p>
				<p class="normal1">“Ne oldu?”</p>
				<p class="normal1">“Üç bin kişi Sovyetlerin eline geçmektense ölmek daha iyidir deyip kendilerini Drau Nehri’nin buz gibi sularına atarak intihar etti. Önce kadınlar çocuklarının elinden tutup nehre atladı, sonra da erkekler. Kalan dört bin kişi ölenlerin çığlıklarını dinlediler. Sonra vagonlara dolduruldu hepsi. Vagonların kapılarına tahtalar çakıldı, tren yola çıktı.”</p>
				<p class="normal1">“Anneannem de içlerinde yani.”</p>
				<p class="normal1">“Evet, annesi ve babasıyla birlikte, trende. İki kardeşi nehre atlayarak intihar etmişti. Günler sonra tren Türkiye sınırlarından içeri girdi. Rusya sınırına kadar Türk askerlerinin gözetiminde gittiler.”</p>
				<p class="normal1">“Ne kadar sürmüş bu?”</p>
				<p class="normal1">“En az üç gün. Bütün umutları Türk hükümetinin kendilerine yardım etmesi ve vagonları açarak onları ölümden kurtarmasıydı. Ama böyle bir şey olmadı.”</p>
				<p class="normal1">Biraz soluk alıp devam etti.</p>
				<p class="normal1">“Vagonlar balık istifi gibiydi, yaşam şartları çok kötüydü. Kapılara dışarıdan tahtalar çakılmıştı. Havasızlıktan, hastalıktan ölenler oluyordu ama onlar bile dışarı çıkarılmıyordu. Türk askerlerine kapıları açması için günlerce yalvardılar. Ama onlar, gözlerinden yaşlar akarak, emir aldıklarını söylediler.”</p>
				<p class="normal1">Biraz daha alçak sesle ve durgun bir şekilde devam etti:</p>
				<p class="normal1">“En çok anneannem yalvarıyor, Ali adlı askere durmadan dil döküyormuş. Ruslar vuracağına bizi bari siz vurun diyormuş.”</p>
				<p class="normal1">“Yoksa... yoksa Ali Dedem mi bu asker?”</p>
				<p class="normal1">“Sabret. Böylece sınıra kadar geldiler. Bir kış günü Türk-Rus sınırındaki Kızılçakçak Baraj Gölü’nün kıyısına ulaştılar. Türk askerleri orada inecek ve tren sınırı geçecekti. Sovyet askerleri sınırın öte yanında, ellerinde tüfekleriyle hazır bekliyorlardı. Bu sırada bazı tutuklular kapıları kırıp, kendilerini Kızılçakçak Gölü’ne attılar. İki bin Kırım Türkü de orada intihar etti. Geri kalanlar ise, sınırdaki Rus askerleri tarafından hemen oracıkta vuruldular. Mavi Alay’dan ve ailelerinden hiç kimse kalmadı geride.”</p>
				<p class="normal1">“Peki anneannem?”</p>
				<p class="normal1">“Burası ilginç işte. Anneannem de kendini Kızlçakçak Gölü’ne atanlar arasındaymış ama bir asker, arkasından atlayarak onu ölümden kurtarmış.”</p>
				<p class="normal1">“Dedem yani!”</p>
				<p class="normal1">Dudaklarını ısırarak, başını “Evet” anlamında aşağı yukarı salladı.</p>
				<p class="normal1">“Antakyalı Ali! Genç kızı ölümden kurtarmış, Antakya’ya götürmüş ve ona Ayşe adında sahte bir kimlik çıkararak evlenmiş.”</p>
				<p class="normal1">“Niye sahte kimlik?”</p>
				<p class="normal1">“Çünkü hükümet bu trajediden sağ kurtulan birisini bulursa, onu Sovyetler’e gönderirdi.”</p>
				<p class="normal1">Dehşet içinde kalmıştım, sanki kanım çekilmişti.</p>
				<p class="normal1">“Abi” dedim, “gerçek mi bu anlattıkların?”</p>
				<p class="normal1">“Evet!” dedi. “Maalesef kelimesi kelimesine gerçek.”</p>
				<p class="normal1">“Peki, annesine babasına ne olmuş?”</p>
				<p class="normal1">“Sınırda kurşuna dizilmişler.”</p>
				<p class="normal1">“Aklım çok karıştı şimdi” diye itiraf ettim. “Bu kadar tesadüf çok değil mi? Babaannem de kimliğini gizlemiş, anneannem de. Bir ailede bu kadar sır. İnsanın inanası gelmiyor.”</p>
				<p class="normal1">“Aslında bütün mesele de bu. Türkiye’de her ailenin böyle sırları var. Bir ülke nüfusunun yarısından fazlasını kaybeder de ailelere bundan pay düşmez mi? Aile üyelerinin bile çoğu kendi sırlarını bilmiyorlar. İmparatorluk yıkılınca kimi Balkanlar’dan, kimi Kafkasya’dan, kimi Ortadoğu’dan gelmiş. Hepsi kılıç artığı. Dokuz cephede savaşmış insanlar. Bu yüzden aileler, soylar soplar birbirine karışmış.”</p>
				<p class="normal1">“İyi ama biz hepsine Türk diyoruz!”</p>
				<p class="normal1">“Irk olarak değil, bu kelime katliamlardan kurtularak Anadolu’ya sığınan insanların kurduğu bir koalisyonu anlatıyor. Yeni bir hayat, yeni bir ülke, yeni bir ulus. Yoksa Orta Asya’daki Türk ırkını vurgulamıyor.”</p>
				<p class="normal1">“Abi” dedim, “bir şey dikkatimi çekti. Mavi Alay’ı önce kışkırtan sonra da ölümlerine seyirci kalan Ankara hükümeti suçlu değil mi?”</p>
				<p class="normal1">“Olan olmuş, ben devleti yargılamam.”</p>
				<p class="normal1">“Ermeni katliamında da böyle mi düşünüyorsun?”</p>
				<p class="normal1">“Evet, benim görevim devleti suçlamayı değil onun çıkarlarını kollamayı gerektiriyor.”</p>
				<p class="normal1">“Ama her iki olayda da devlet suçlu.”</p>
				<p class="normal1">“İşe bir de başka açıdan bak. Ermeniler de, Kırım Türkleri de savaş zamanında işgalci düşmanla işbirliği yapıyorlar. Ermeniler tebaası oldukları Osmanlıya karşı Rus ordusuna yardım ediyor, Kırım Türkleri ise Alman ordularına katılıyor. Dünyanın neresinde olursa olsun, bu suç cezasız kalmaz.”</p>
				<p class="normal1">“Ama abi!” dedim. “İki olayda da kadınların, çocukların ne suçu vardı?”</p>
				<p class="normal1">“Eee” dedi, “savaş bu. Kurunun yanında yaş da yanıyor işte.”</p>
				<p class="normal1">“Sana inanamıyorum abi!” dedim. “Yaş-kuru diye bahsettiğin kişiler, babaannen ve anneannen. Hiç mi vicdanın sızlamıyor, hiç mi onların çektiği acıları düşünmüyorsun? Senin çocuklarının başına aynı şeyler gelse bu kadar duygusuz kalabilir misin? Hiç mi empati yapamıyorsun?”</p>
				<p class="normal1">“İşte yine o moda kelimelerden biri!” dedi. “Ona buna empati duyacağınıza kendi milletinize biraz sempati duysanıza!”</p>
				<p class="normal1">“Ama ortada bir millet olmadığını sen söyledin.”</p>
				<p class="normal1">“Biz bir millet kurduk. Hem de ne zorluklarla. Bunu da entellere yıktırmayız.”</p>
				<p class="normal1">“Ah abi!” dedim. “Keşke ikisi de sağ olsaydı da bunları babaannemle anneannemin yüzüne söyleseydin. Ali Dedem basit bir askermiş ama çok daha şerefli bir insanmış.”</p>
				<p class="normal1">Elini aramızdaki sehpaya sertçe vurdu.</p>
				<p class="normal1">“İleri gidiyorsun Maya!” diye bağırdı.</p>
				<p class="normal1">“Az bile yapıyorum” dedim. “Aramızdaki temel fark ne, biliyor musun? Sen insanlara baktığın zaman üniformalar, bayraklar ve din görüyorsun!”</p>
				<p class="normal1">“Peki, sen ne görüyorsun bakalım?”</p>
				<p class="normal1">“İnsan, sadece insan. Seven, acı çeken, acıkan, üşüyen, korkan bir insan.”</p>
				<p class="normal1">Kapıda beklemekte olan genç subay beni nizamiyeye doğru götürürken duyduklarımdan dehşete düşmüş vaziyetteydim ama en çok ağabeyimin masasında gördüğüm dosyayı düşünüyordum. Sarı, resmi bir dosyaydı. Üstünde kırmızıyla “ÇOK GİZLİ” damgası vardı ve altında iki kelime yazıyordu: MAXİMİLİAN WAGNER.</p>
				</body>
</html>