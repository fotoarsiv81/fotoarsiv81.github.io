<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_14"><br class="chapter"/><br class="chapter"/>10 <br class="chapter"/>
			    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">Ertesi sabah uyanınca kendimi kâğıtlarla dizüstü bilgisayarımın arasında buldum. Bütün hayatımı bu kâğıtlar, bu bilgiler, bu konular doldurmuştu. Ve bilmediğim, anlamadığım ne çok şey vardı: Wagner, Nadia, casusluk, cinayet, anneannem...</p>
				<p class="normal1">Birden aklıma o beyaz Renault geldi. Üç istihbarat elemanını son günlerde hiç görmemiştim. Bunun sebebi ne olabilirdi? Acaba beni izlemekten vaz mı geçmişlerdi? Ağabeyim onlardan böyle bir şey rica etmiş olabilir miydi? Rektör de bir daha bu konuyu açmamış, hiçbir şey sormamıştı. Ne olmuşsa olmuş, adamlar peşimi bırakmıştı. Belki de soruşturmayı ağabeyimin devralmış olmasıydı her şeyin sebebi. Bizi izletiyor olabilir miydi?</p>
				<p class="normal1">Önünde gördüğüm Maximilian Wagner dosyasını o sabah mı getirtmişti, yoksa başından beri işin içinde miydi? Ama Şile’den telefon ettiğimde hiç de konuyu biliyor gibi davranmamıştı. Hatta çok şaşırmıştı.</p>
				<p class="normal1">Hayatımdaki olaylar, kafamdaki konular hızla değişiyordu ama bir yandan da her günkü işlerim devam ediyordu. Yine her zamanki gibi bir gün başlıyordu. Kerem’i uyandırmak, kahvaltı hazırlayıp onu okula yollamak, üniversiteye gitmek...</p>
				<p class="normal1">O gün görkemli bir kahvaltı hazırlayacak gücü bulamadım kendimde. Nedense üstümde bir ağırlık vardı. Eklemlerim ağrıyordu, işim olmasa bütün gün evden çıkmaz, televizyon izler, kitap okurdum. Kahvaltıda mısır gevreği yedik, ben kefir koydum, Kerem ise süt. Kefiri sevmiyordu.</p>
				<p class="normal1">Onu her gün servise yetişmek için zorladığımdan rahat davranır, benim onu nasıl olsa yetiştireceğimi bildiğinden zamanın geçmesine pek aldırmazdı. Durmadan “Hadi oğlum, hadi oğlum, geç oldu, servisi kaçıracaksın!” diyerek arkasından koşmama alışmıştı. Ama o gün şaşkındı; çünkü hiç böyle bir şey söylemiyordum.</p>
				<p class="normal1">Rahat rahat kahvaltısını ediyor, hatta biraz dalga geçiyordu. Bir süre sonra durumdaki gariplik dikkatini çekti, babasının doğum gününde hediye etmiş olduğu Casio dalgıç saatine baktı. Sonra da kaşlarını çatıp beni süzdü. Hiç oralı olmadım, elimdeki gazeteye göz atmayı sürdürdüm. İçimden gülmek geliyordu ama hiç belli etmiyordum. Kerem giderek telaşlanıyordu ama bana bir şey söylemek de işine gelmiyordu.</p>
				<p class="normal1">Bir iki kere daha saatine baktı, sonra</p>
				<p class="normal1">“Anne, bugün günlerden ne?” diye sordu.</p>
				<p class="normal1">Gazeteden başımı kaldırmadan “Cuma!” dedim. Ardından yine aynı durumda “Ne oldu ki?” diye sordum.</p>
				<p class="normal1">“Yani hafta sonu değil. Okul var.”</p>
				<p class="normal1">Dalgın dalgın “Evet!” dedim, gazeteden bir sayfa çevirdim.</p>
				<p class="normal1">İçi içini yiyordu, ben de yılların intikamını alırcasına keyifliydim. En sonunda dayanamayıp masadan fırladı.</p>
				<p class="normal1">“Ne oluyor sana?” dedi. “Servisi kaçırıyorum. İki dakika kaldı.”</p>
				<p class="normal1">“Öyle mi?” dedim. “Hiç farkında değilim.”</p>
				<p class="normal1">Antreye koşup kabanını giymeye başladı. Kızgın adamlar gibi hareket etmeye çalışıyor, öyle yaptıkça daha bir çocuksu görünüyordu. Sevimli bir çocuktu henüz. Yanına gittim, güldüm.</p>
				<p class="normal1">“Acele etmene gerek yok. Bugün seni okula ben bırakacağım” dedim.</p>
				<p class="normal1">“Sen mi?”</p>
				<p class="normal1">“Evet” dedim.</p>
				<p class="normal1">Pencereye gidip dışarı baktım. Tahmin ettiğim gibi, İlyas gelmişti. Kerem’i yanıma çağırıp, apartmanın kapısında beklemekte olan Ford Focus’u gösterdim. İlyas arabaya yaslanmış, sigara içiyordu.</p>
				<p class="normal1">“İşte” dedim. “Bu bizim arabamız, bu da şoförümüz.”</p>
				<p class="normal1">“Hassiktiiiir!” dedi. Hemen ardından, kelimeyi yakalayabilirmiş gibi, elini hızla götürüp ağzını kapadı. “Şimdi zengin çocukları gibi şoförlü arabayla mı gideceğim okula?” dedi sonra.</p>
				<p class="normal1">“Evet!” dedim.</p>
				<p class="normal1">“Anne” dedi, “üniversite niye sana araba verdi? Wagner yüzünden mi?”</p>
				<p class="normal1">“Evet!”</p>
				<p class="normal1">“Giderek daha çok seviyorum bu adamı yaaa!” dedi.</p>
				<p class="normal1">Ona bir sürprizim daha vardı ama o anda söylemeyecektim.</p>
				<p class="normal1">Dışarı çıkıp arabaya bindik. Saygılı bir genç olan İlyas, bana kapıyı açtı. Soluma oturan Kerem, komşulardan bakan var mı diye pencerelere göz atıyordu. Bu iş çok hoşuna gitmişti. Gülmüyordu ama yüzüne yerleşmiş olan o mutsuzluk ifadesinden eser yoktu. Hatta okula yaklaştıkça, yüzünde gülümseme belirdi. Ben de bu durumdan yararlanarak, arabadan inmeden önce onu yanağından öptüm. Sesini çıkarmadı.</p>
				<p class="normal1">“Hadi eyvallah!” dedi sadece.</p>
				<p class="normal1">Üniversitedeki odama geldiğimde, kaç gündür ihmal ettiğim işlerimle uğraştım. Birkaç günlük gazeteleri taradım. Rektörlükle ilgili olarak, açıklama yapılacak ya da tekzip edilecek bir haber yoktu. Oysa sık sık olurdu bu. Basının dizginlenemeyen sansasyon ihtiyacı, başımızı sık sık ağrıtırdı. Kişisel hırslar da etkili olurdu bu haber ve makalelerde. Oğlu sınıfta kalmış bir baba, çamaşır yıkama ya da otopark ihalesini alamamış bir özel şirket, rektörün yerine geçmek isteyen bazı rakipleri ve siyasi nedenlerle rektöre kızanlar sık sık aleyhte yazılar yayımlatırlardı.</p>
				<p class="normal1">Biz de bu haberleri yapanları tek tek arar, üniversitemize davet eder, bilgi verir ve egolarını okşardık. Hiç laf anlamayanlara da mahkeme eliyle tekzip gönderirdik. Ama ben tekzip işlerini takip etmezdim. O yönde karar alındıktan sonra, iş benim alanımın dışına çıkmış olurdu. Esas olarak işim gücüm buydu. Gazeteleri hiçbir zaman gözden kaçırmamam gerekiyordu.</p>
				<p class="normal1">İşimi bitirdikten sonra kantinde öğle yemeği yedim. Bunun esas nedeni acıkmış olmam değil, Nermin Hanım’ı görebilmekti. Biraz etine dolgun orta yaşlı bir kadın olan Nermin Hanım, öğle yemeklerini hiç kaçırmazdı. Üniversitenin arşiv sorumlusuydu, hoş bir hanımdı. Kütüphanecilik eğitimi görmüştü. O gün onu görmem çok önemliydi.</p>
				<p class="normal1">Yanılmamıştım. Onu yemeğe başlamadan yakaladım. Şansıma, ben bir girişimde bulunmadan önce o bana yakınlık gösterdi.</p>
				<p class="normal1">“Oooo, Mayacığım, yüzünü gören cennetlik.”</p>
				<p class="normal1">Doğal olarak birlikte yemek yedik. Konuşmamızın uygun bir anında ona rektörün bir misafiri olduğunu, bu yüzden bazı bilgilere ihtiyaç duyduğumuzu anlattım.</p>
				<p class="normal1">“Profesör Wagner mi?” dedi.</p>
				<p class="normal1">“Evet!” dedim.</p>
				<p class="normal1">“Tabii!” dedi. “Üniversitemizde görev yapmış yabancı profesörlerle ilgili ayrı bir bölümümüz var. İstediğin zaman gel bak.”</p>
				<p class="normal1">“Yemekten sonra gelebilir miyim?” diye sordum.</p>
				<p class="normal1">Ağzı dolu olduğu için, gözleri ve başıyla “Evet” işareti yaptı.</p>
				<p class="normal1">Yarım saat sonra yüz binlerce dosyanın sınıflanmış olduğu arşivdeydim. Nermin Hanım bana evrak toplama ve sınıflamayla ilgili yeni bir kurs açtıklarını, yeni belgelerin doğrudan doğruya dijital ortamda oluşturulduğunu, arşivin ise yine dijital ortama aktarılması için yoğun bir çalışma içinde olduklarını anlattı.</p>
				<p class="normal1">“Yabancı bilim adamları aktarıldı mı acaba?” diye sordum.</p>
				<p class="normal1">“Hayır!” dedi. “Ne yazık ki daha sıra gelmedi. O kadar çok belge var ki inanamazsın.”</p>
				<p class="normal1">Beni space-saver denilen yöntemle oluşturulmuş belge duvarlarının arasından geçirerek bir bölüme götürdü.</p>
				<p class="normal1">“İşte” dedi. “İstediğin her şey burada. Kusura bakma, seni yalnız bırakıyorum, çünkü çok işim var.”</p>
				<p class="normal1">Yalnız kalmak canıma minnetti. Dosya isimlerini okumaya başladım.</p>
				<p class="normal1">Ernst Reuter, Fritz Neumark, Paul Hindemith, Alfred Braun, Ruth Sello, Robert Anhegger, Maximilian Ruben, Ernst Praetorius, Rudolf Belling, Carl Ebert, Margarete Schütte-Lihotzky, Julius Stern, Bruno Taut, Hans Bodlaender, Eduard Zuckmayer, George Tabori, Alfred Joachim Fischer, Clemens Holzmeister, Martin Wagner, Gustav Oelsner, Erna Eckstein ve Ernst Engelberg... Liste böyle uzayıp gidiyordu. Bu bilim insanlarının çoğu İstanbul’da kalmıştı, küçük bir kısmı da Ankara’ya gitmişti.</p>
				<p class="normal1">Arşivdeki bir yazıda şu cümleler yer alıyordu:</p>
				<p class="indentmetin">Alman Nazi rejiminden kaçarak Türkiye’ye gelen bilim adamları İstanbul Üniversitesi’nin temellerini oluşturdular. İsviçreli tıp bilimcisi Albert Malche’nin hazırladığı Üniversite Reformu 1933 yılında uygulamaya konuldu. Osmanlı’dan kalan Darülfünun adı İstanbul Üniversitesi olarak değiştirildi.</p>
				<p class="indentmetin">O sırada Türkiye Cumhuriyeti kurulalı on yıl olmuştu. Yeni Cumhuriyet rejimi, Batılılaşmak istediği için hukuk, tıp gibi akademik disiplin alanlarında kitaplıkların ve öğretim sistemlerinin kurulmasında, arkeologların yetiştirilmesinde Alman bilim adamlarına güvenmişti. Bu bilim adamları tıp, botanik, jeoloji, kimya, biyokimya alanlarında da hizmet vermişlerdi.</p>
				<p class="indentmetin">Bu yabancı hocaların önce bir çevirmen aracılığıyla ders vermesi uygun görülmüş ama Türkçe öğrenerek üç yıl içinde bu dilde ders verir hale gelmeleri şart koşulmuştu.</p>
				<p class="indentmetin">Alman profesörler Türk meslektaşlarından 5 kat daha fazla maaş alıyorlardı.</p>
				<p class="normal1">Yazılardan anladığım kadarıyla beş kat fazla maaşa rağmen bu hocaların hayatı pek de rahat geçmemişti. İstanbul’daki Rum ve Ermenilerin Yahudilere karşı olmaları yüzünden Nazileri desteklemeleri, Hitler’in bu hocaların geri gönderilmesi için Ankara hükümetine sürekli baskı yapması, dil öğrenme sorunları, bazı hocalarda Türklere karşı var olan önyargılar, Türk profesörlerin kendilerinden çok daha fazla kazanan yabancılara iyi gözle bakmamaları gibi birçok konu, misafir bilim adamlarının hayatını zorlaştırmıştı.</p>
				<p class="normal1">Buna rağmen Türk eğitim sisteminin temellerini atmışlar ve bazıları onlarca yıl bu ülkede kalmış, hatta vasiyetleri üzerine Türkiye’de gömülmüşlerdi.</p>
				<p class="normal1">Boğaziçi’ndeki Aşiyan Mezarlığı’nda Curt Kosswig ile Prof. Dr. Erich Frank’ın mezarları yan yanaydı. Ünlü mimar Bruno Taut Edirnekapı Şehitliği’nde, arkeolog Clemens Bosch ise Feriköy Mezarlığı’nda son uykularını uyuyorlardı.</p>
				<p class="normal1">Profesör Fritz Neumark İktisat Fakültesi’ni kurmuş, Türkiye’de on dokuz yıl kalmıştı. Sonra Almanya’ya dönmüş, Frankfurt Üniversitesi’ne iki kere rektör seçilmişti.</p>
				<p class="normal1">Ne önemli adamlardı bunlar böyle. Okudukça şaşkınlığım artıyordu.</p>
				<p class="normal1">Ernst Reuter, İskân ve Şehircilik Enstitüsü’nü kurmuş, Almanya’ya döndüğü zaman Berlin’in ilk belediye başkanı olmuştu.</p>
				<p class="normal1">Ord. Prof. Wilhelm Röpke ünlü bir iktisatçı, Ord. Prof. Umberto Ricci Roma Üniversitesi öğretim üyesi, Prof. Dr. Bruno Taut Bauhaus okulunun kurucusu, Prof. Clemens Holzmeister kentbilimci, Prof. Dr. Kurt Bittel arkeolog... Böyle devam edip gidiyordu liste.</p>
				<p class="normal1">Demek ki, Türkiye bir dönem dünyanın en önemli bilim adamlarını toplamıştı. Ama ne Türkiye’de söz ediliyordu bu insanlardan, ne de dünyada.</p>
				<p class="normal1">Yüzlerce isim vardı ama bunlar arasında Profesör Ernst Hirsch’e çok yer verilmişti. Yazılanlara göre bu ünlü hukukçunun <span class="ideitalik">Pratik Hukukta Metot</span> adlı kitabı hâlâ bütün hukukçuların başucu kitabıydı. Hirsch 1943 yılında Türk uyruğuna geçmişti.</p>
				<p class="normal1">Edebiyat eleştirisinin en büyük isimlerinden biri olan Erich Auerbach, <span class="ideitalik">Mimesis</span> adlı eserini burada yazmıştı.</p>
				<p class="normal1">Okudukça heyecanlanıyordum, gözümün önünde yepyeni ve hiç bilmediğim bir dünya açılıyordu. Nasıl bir hazinenin üstünde oturduğumuzu bilmeden bu üniversiteye gelip gidiyorduk ve bazı hocalar hariç, bu büyük zenginlikten kimsenin haberi yoktu.</p>
				<p class="normal1">Bu profesörlerle ilgili dosyalara “Ari”, “yarı Ari”, “karışık” ve “Yahudi” diye notlar düşülmüştü.</p>
				<p class="normal1">Her şey iyiydi güzeldi de henüz Maximilian Wagner’le ilgili bir dosyaya rastlayamamıştım. Bunun üzerine bir sürü ilginç dosyayı okumayı bırakıp Wagner adını aramaya yönlendim. Dosya dolu rafları boydan boya katederek onu aradım ve sonunda buldum. Ama dosyayı elime aldığım anda bir terslik olduğunu anladım. Çünkü diğer dosyalar kalındı, içlerinde birçok bilgi ve evrak vardı. Wagner dosyası ise boş gibiydi.</p>
				<p class="normal1">Nitekim, açtığım zaman sadece iki dosya kâğıdıyla karşılaştım. İlki bir tutanaktı ve İstanbul Üniversitesi öğretim üyelerinden Alman uyruklu Ari Maximilian Wagner’in Türk Emniyet makamlarınca gözaltına alınmasının ardından sınır dışı edildiği yazıyordu. Bu kâğıtta ayrıca, Bakanlar Kurulu tarafından Persona Non Grata (İstenmeyen Adam) ilan edilerek, evrakının Milli Emniyet Teşkilatı’na teslim edildiği bilgisi de vardı.</p>
				<p class="normal1">İkincisinde ise Üçüncü Reich Şansölyesi Adolf Hitler’in şahsi temsilcisi Bay Scurla’nın üniversiteye gelerek Bay Wagner hakkında bilgi topladığı ve rektörlüğe bu şahsın İngiltere hesabına çalışan bir casus olduğu, kriptolarını müzik notaları biçiminde gönderdiği yolunda ihbarda bulunduğu yazılıydı.</p>
				<p class="normal1">Müzik notaları! Serseme dönmüştüm.</p>
				<p class="normal1">Bunca saygın bilim adamı arasında bula bula bir casusu mu bulmuştum ben? Bir ajana mı sempati beslemiştim, hatta onunla yatağa girmiştim?</p>
				<p class="normal1">İki kâğıdın fotokopisini aldıktan sonra dosyayı yerine koydum. Çevresine topladığı öğrencilere bir şeyler anlatmakta olan Nermin Hanım’a uzaktan elimle teşekkür ettim ve belki yüzüncü kez “Kimsin sen Maximilian Wagner?” diye sorarak odama çıktım.</p>
				<p class="normal1">Çaycı Hasan’a bir orta şekerli kahve söyledim, biraz sonra sarı tepsisiyle getirdi. Kahvemi içtim, kafamı toplamak için bir süre kıpırdamadan oturdum. Üstümdeki şaşkınlığı atmak istiyordum. Gördüğüm belgeler Wagner’in bir casus olduğuna kuşku bırakmıyordu ama, tanıdığım adamla bu yazılanları bir türlü üst üste çakıştıramıyordum. Sanki iki ayrı adamdan söz ediliyordu.</p>
				<p class="normal1">Kerem eve dönmüş olmalıydı. İlyas’ı aradım. “Bizim evi biliyorsun, oradan Kerem’i alıp buraya getirir misin?” dedim.</p>
				<p class="normal1">İlyas “Peki efendim” dedi.</p>
				<p class="normal1">Hemen sonra, penceremden, yola çıkışını gördüm. Kerem’i aradım. “İlyas gelip seni alacak. Hazırlan” dedim.</p>
				<p class="normal1">Sesimdeki ciddiyetten kuşkulanarak “Ne var anne? Bir şey mi oldu?” dedi.</p>
				<p class="normal1">“Hayır” dedim.</p>
				<p class="normal1">Kollarımı masanın üstünde kavuşturdum, başımı koydum, gözlerimi kapattım. Huzursuzdum. Nedir başıma gelenler, dedim.</p>
				<p class="normal1">Niye bu ülkede bu kadar gizli kapaklı işler oluyordu? Hangi taşı kaldırsam, hangi insanla karşılaşsam, hangi dosyayı açsam bir sırla mı karşılaşacaktım? Kendimi biraz olsun rahatlatabilmek için çoğu zaman yaptığım gibi Artvin Kafkasör Yaylası’nı düşündüm.</p>
				<p class="normal1">O anda içimi bir ferahlık kapladı. Gözlerimi sevinçle açtım. Sonra yavaşça kapadım. Ve oradaydım: Artvin’de, Kafkasör Yaylası’nda. Karlı doruklarda dolaşıyordum. Soğuk beyazlıklara bata çıka yürüyor, ciğerlerimi üşüten havayı içime çekiyordum. Gözüme birer Laz gelini, birer Gürcü gelini gibi görünen beyazlar içindeki köknarlara ve çamlara hayran hayran bakıyordum. Sonra karların üstüne atlıyordum. Yuvarlanıp duruyordum. Yanaklarım üşüyordu. Biraz da kollarım uyuşuyordu.</p>
				<p class="normal1">Mecburen gözlerimi açtım. O şekilde masanın üzerine uzandığım için kolum ağrımıştı.</p>
				<p class="normal1">İçim sıkıldığında, bazen o mucize yaylayı düşünürdüm. İki yıl önce, Kaçkar Dağları’ndaki bir trekkinge katılmıştım. Geceleri çadırlarda kalıyorduk. Yakışıklı rehberimiz bize bu mucize bölgeyi anlatıyordu. Yazın dağlardan gürül gürül akan çağlayanlar kışın donuyor, enfes buz heykelleri oluşturuyordu. Tepelerde birbirinden çok uzak, tek tek ahşap evler görünüyordu.</p>
				<p class="normal1">Bu gezide içim ferahlık, temizlik, duruluk gibi binbir güzel duyguyla kamaşmıştı. Oralardan ayrılmak istememiştim. Kafkasör Yaylası’ndan aldığım üç köknar dalını toprakta besleyerek İstanbul’a taşımış, saksılara dikmiştim. İkisi ölmüştü ama birisi yaşıyordu. Evimin salonunda ağır ağır büyüyor, her baktığımda uzaktan gelmiş bir konuk gibi içimi ferahlatıyordu.</p>
				<p class="normal1">Anneannemin hikâyesini öğrendikten sonra, evimdeki o fidanın benim için anlamı birden büyüdü. Kafkasör sevdam da büyüdü. Bir tarafım beni anneanneme çekiyordu. Kafkas dağlarının serin havasını özlüyordum.</p>
				<p class="normal1">Scurla!</p>
				<p class="normal1">Güzel hayalim ve kar meditasyonum bir anda bu isimle bölündü. Hitler’in özel temsilcisi Scurla! Demek bu üniversiteye gelmiş, Maximilian’la ilgilenmişti? Biraz önce Nermin Hanım’ın yardımıyla arşivde yaptığım araştırmada karşıma çıkmıştı bu isim. Ve şimdi böyle aniden, düşüncelerime müdahale eder gibi aklıma giriyordu.</p>
				<p class="normal1">Merak edeceğim bir isim daha çıkmıştı karşıma. Kimdi bu Scurla? Ayrıca Wagner’in notalarla casusluk kriptoları göndermesi ne demek oluyordu? Elindeki keman bu işle mi ilgiliydi? Deniz kıyısında çaldığı ezgi, casusluğun bir parçası olabilir miydi? Nota ve şifre? Hiç böyle bir şey duymamıştım daha önce ama bu hafta öyle şeyler gelmişti ki başıma, her şeye inanır olmuştum artık.</p>
				<p class="normal1">Masamdaki dizüstü bilgisayara uzanıp bir arama motoru açtım. Sonra da açılan ekranda ilgili bölüme Scurla yazdım. Yine aynı şey oldu. Başa çıkamayacağım kadar çok Scurla ismi çıktı karşıma. Bunun üzerine Scurla Hitler yazdım ve gerçekten de böyle bir ajanın varlığını gösteren maddeler döküldü. Bilgilerin çoğu İngilizceydi tabii.</p>
				<p class="normal1">Aceleyle bunları kaydedip, müzik ve matematik konusunu araştırmaya başladım. Bu konuda da bir bilgi sağanağına tutuldum. Fibonacci Dizisi ve müzik, pi sayısı ve müzik gibi maddeleri de okunacaklar sırasına yerleştirdim. Demek Scurla gerçekti ve müzikle çeşitli şifreler oluşturulabilirdi.</p>
				<p class="normal1">Bunlarla uğraşırken odacı içeri girdi, postalarımı getirdi. Bütün zarfları açmadım, şöyle bir göz gezdirdim. Önemli bir şey yoktu.</p>
				<p class="normal1">O sırada masanın üstündeki telefonum çaldı. Açtım. Karşımda özel kalemde çalışmaya yeni başlayan Gizem adlı stajyer kız vardı.</p>
				<p class="normal1">“Sizi Rus Konsolosluğu’ndan arıyorlar, bağlıyorum” dedi.</p>
				<p class="normal1">Biraz şaşırdım tabii ama o kadar da çok değil. Slav aksanıyla Türkçe konuşan bir erkek,</p>
				<p class="normal1">“Maya Hanım, size iyi günler dilerim” diyordu.</p>
				<p class="normal1">“İyi günler!” dedim.</p>
				<p class="normal1">“Bendeniz Rus Başkonsolosluğu Kültür Ataşesi Arkadi Vasiliyeviç.”</p>
				<p class="normal1">“Buyurun efendim.”</p>
				<p class="normal1">“Eğer müsait olursanız sizi ziyaret etmek istiyorum.”</p>
				<p class="normal1">“Bu ziyaret hangi konuyla ilgili?”</p>
				<p class="normal1">“Üniversitenizle alakalı bazı görüşmeler yapmak istiyordum.”</p>
				<p class="normal1">“Ziyaretinizin üniversitemizde hocalık yapmış olan Profesör Maximilian Wagner’le bir alakası var mı?”</p>
				<p class="normal1">Artık duruma alışmıştım, hafifçe dalga bile geçiyordum.</p>
				<p class="normal1">Karşıda bir duraklama oldu. Belli ki Arkadi Vasiliyeviç böyle bir soru beklemiyordu, afallamıştı.</p>
				<p class="normal1">“Eeee... pajalsta... daha çok üniversite” gibi Türkçe, Rusça karıştırdıktan sonra kendini topladı.</p>
				<p class="normal1">“Müsaade ederseniz sebeb-i ziyaretimi geldiğim zaman, yüz yüze anlatayım” dedi.</p>
				<p class="normal1">Belli ki Arkadi Vasiliyeviç Moskova’daki Yabancı Diller Okulu’nda yaşlı bir Türkologdan ders almıştı, çünkü eski dil konuşuyordu.</p>
				<p class="normal1">“Pazartesi öğleden sonra 3 uygun mu?”</p>
				<p class="normal1">“Müsait efendim. Rahatsız ederim.”</p>
				<p class="normal1">Telefonu kapattık. Ne kadar da önemli bir kişi olmuştum bir anda.</p>
				<p class="normal1">Bir saat sonra aşağı indim, arabayı beklemeye koyuldum. Kerem’le İlyas aşağı yukarı gelmiş olmalıydı. Ama yine yanılmıştım. Yirmi dakika bekledim, sonra kapının önüne yanaşan arabaya bindim.</p>
				<p class="normal1">Çapa Hastanesi’ne vardığımızda saat 5’i on geçiyordu. Doğrudan doğruya 3. kata 344 numaralı odaya çıktık. Kapıyı çaldım. Bir ses Türkçe “Girin!” dedi. Kapıyı açtım. Profesör yalnız başına yatıyordu.</p>
				<p class="normal1">“Profesör, ne güzel Türkçeniz varmış” dedim.</p>
				<p class="normal1">“Yok” dedi. “Bildiğim birkaç kelimeyle emprovizasyon yapıyorum.”</p>
				<p class="normal1">“Size bir misafir getirdim” dedim ve Kerem’i içeri soktum.</p>
				<p class="normal1">Profesör yatağında hafifçe doğrulup elini uzattı, Kerem’le tokalaştılar.</p>
				<p class="normal1">“Oğlunuz değil mi!” dedi. “Ne güzel bir sürpriz. İngilizce biliyor mu?”</p>
				<p class="normal1">Sonra “What’s your name?” diye sordu.</p>
				<p class="normal1">“Kerem” dedi oğlum.</p>
				<p class="normal1">Ama belli ki İngilizce konuşmaktan çok utanıyordu. Okullarındaki İngilizce eğitimi iyiydi, grameri de fena değildi ama birçok Türk öğrencisi gibi yabancılarla konuşmaya çekiniyordu. Zaten konuşkan bir çocuk olmadığı için öylece duruyordu. Ne diyeceğini bilemiyordu.</p>
				<p class="normal1">Profesör okulda İngilizce okuyup okumadıklarını sordu.</p>
				<p class="normal1">“Yes!”</p>
				<p class="normal1">Sonra ister istemez konuşma bitti.</p>
				<p class="normal1">“Bugün nasıl hissediyorsunuz kendinizi?” diye sordum.</p>
				<p class="normal1">“Çok iyiyim” diye cevap verdi. “Arkadaşınız Dr. Filiz Hanım, beni sapasağlam yaptı. Hatta öncesine göre daha iyiyim diyebilirim. Şu hortumlarla bana kan verdiler, beslediler, vitaminler akıttılar damarlarıma.”</p>
				<p class="normal1">Koluna takılı serumu gösteriyordu.</p>
				<p class="normal1">Gerçekten de çok iyi görünüyordu. Yanakları pembeleşmişti.</p>
				<p class="normal1">“Zaten yarın çıkacağım buradan!” diye ekledi.</p>
				<p class="normal1">“Sizi gelip alırım, otele götürürüm. Biletinizi ne zamana ayarlamamızı istersiniz?”</p>
				<p class="normal1">“Pazar günü uçakta yer varsa, gitmek isterim.”</p>
				<p class="normal1">“Tamam, seyahat acentesiyle konuşayım Profesör.”</p>
				<p class="normal1">Bir süre bakıştık. Tatlı bir şekilde gülümsedi. Sonra Kerem’e döndüm.</p>
				<p class="normal1">“Hadi, profesöre veda et, gidiyoruz” dedim.</p>
				<p class="normal1">Kerem profesörle el sıkıştı, duyulur duyulmaz bir sesle “Bye bye!” dedi. “Hadi bye!” demediği için memnun oldum. Ama bir gariplik vardı. Kerem profesörün elini bırakmıyor, bir şeyler söylemek ister gibi kıvranıyordu.</p>
				<p class="normal1">“Hadi Kerem!” dedim.</p>
				<p class="normal1">Kerem profesöre birden Türkçe “Siz ajan mısınız?” diye sordu.</p>
				<p class="normal1">Beynimden vurulmuşa döndüm, yanaklarım yanmaya başladı. Herhalde kıpkırmızı olmuştum. Alelacele,</p>
				<p class="normal1">“Profesör” dedim, “Kerem size veda ediyor.”</p>
				<p class="normal1">Wagner güldü.</p>
				<p class="normal1">“Bu sözü anladım” dedi. “Üzülmeyin, sormaya hakkı var.”</p>
				<p class="normal1">Sonra Kerem’e Türkçe “Hayır!” dedi. Kelimenin sonundaki “r” harfini yuvarlıyordu.</p>
				<p class="normal1">Kerem’i elinden tutup dışarı sürükledim. Yaptığı patavatsızlığa çok kızmıştım doğrusu ama bir şey söylemedim. Son günlerde düzelen ilişkilerimizin tekrar bozulmasını istemiyordum. Ne de olsa Kerem benim oğlumdu, profesörden çok daha önemliydi.</p>
				<p class="normal1">O sırada bankonun önünden geçiyorduk. Telefon çaldı. Hemşire açtı, dinledi ve telaşla elini bana doğru kaldırdı.</p>
				<p class="normal1">“Profesör bir şey söyleyecekmiş, unutmuş. Sizi çağırıyor” dedi.</p>
				<p class="normal1">Hayret ederek geri döndüm, odaya girdim. Wagner,</p>
				<p class="normal1">“Kemanımı buldunuz mu?” diye sordu.</p>
				<p class="normal1">Eyvah! Tamamen unutmuştum.</p>
				<p class="normal1">“Hemen ilgilenirim hocam, merak etmeyin” dedim.</p>
				<p class="normal1">Dönüş yolunda İlyas’a durumu anlattım.</p>
				<p class="normal1">“Süleyman’ın telefonu var mı sende?” diye sordum.</p>
				<p class="normal1">“Evet, var!” dedi.</p>
				<p class="normal1">“Mercedes’te Profesör Wagner’in kemanı kalmıştı. Yarın onu alabilir misin lütfen.”</p>
				<p class="normal1">“Tamam” dedi, “alırım.”</p>
				<p class="normal1">Otomobilde dalgın dalgın, kafamdaki sorulara cevap bulamadan camdan dışarı bakıyor, telaş içinde evlerine dönmeye çalışanları izliyordum. Özel otomobiller peş peşe dizilmişti, sürücüler sinir içinde egzoz dumanları arasında bekliyordu. Otobüs durakları balık istifi gibiydi. Zaten dolu gelen otobüsleri umutla bekleyen dar gelirliler, bu ağır şartlardan bıkmış durumda hayata küsmüş gibi duruyorlardı. Sanki omuzlarını aşağı bastıran büyük yükler altındaydılar.</p>
				<p class="normal1">Wagner neden kemanı bu kadar ısrarla soruyordu? Eski bir hatıra olduğu için mi, yoksa... Yoksa ne? Müzik-matematik ilişkisi mi?</p>
				<p class="normal1">Şifre mi?</p>
				<p class="normal1">Eve gidince yemekleri buzdolabından çıkarıp ısıttım, sofrayı hazırladım. Hiç konuşmadan yedik, sonra odalarımıza çekildik. Aramızda yine bir gerginlik oluşmuştu.</p>
				<p class="normal1">Dizüstü bilgisayarımı kucağıma aldım. Önce Scurla’yı okudum. Herbert Scurla bazı kaynaklarda Üçüncü Reich’ta Eğitim Bakanlığı müsteşarı olarak geçiyordu, bazı kaynaklarda özel temsilci olarak. İnternette her okuduğunuza güvenemiyordunuz. Ama, asıl görevi ne olursa olsun, Nazi Almanyasında önemli roller üstlenmiş olan böyle bir adamın varlığı kesindi.</p>
				<p class="normal1">Bir sitede şöyle bir bilgiye rastladım:</p>
				<p class="indentmetin">Herbert Scurla 1905’te Cottbus’ta doğdu. Berlin’de hukuk ve ekonomi okudu. 1933’te Nazi Partisi’ne kaydoldu. 1930 ve 40’larda Üniversitelerarası Değişim Programı’nda çalıştı. 1937-39 arası Türkiye’de yaşadı. Sonra Wehrmacht’a (Alman Savunma Birliği) katıldı.</p>
				<p class="normal1">Scurla’nın hayat hikâyesi birçok ayrıntıyla sürüp gidiyordu ama asıl hayret verici olan şey, bu Nazi ileri geleninin, savaştan sonra yargılanmaması ve Sovyet Bölgesi’nde hiçbir problemle karşılaşmadan yaşamını sürdürmesiydi. Hatta kitaplar yazmış ve yazar olarak ün kazanmıştı. Bu nasıl mümkün olabilirdi? Yoksa Scurla Hitler’e kadar sokulmuş bir Sovyet ajanı mıydı?</p>
				<p class="normal1">Bir Türk sitesinde ise şu ilginç bilgiler yer alıyordu.</p>
				<p class="indentmetin">Hitler, İkinci Dünya Savaşı’nı başlattığı günlerde, Almanya ve Avusturya’dan Nazi zulmünden kaçarak Türkiye’ye iltica eden bilim adamlarının Türkiye’de ikamet etmesinden memnun değildir, tedirgindir. Alman Dışişleri Bakanlığı Müsteşarı Herbert Scurla 1939 yılında Türkiye’ye gelerek Maarif Vekili Hasan-Âli Yücel ile görüşür ve “Bu bilim adamlarını bize geri veriniz. Size Almanya’nın en parlak beyinlerini gönderelim” mesajını iletir.</p>
				<p class="indentmetin">Ancak Türkiye, Hitler’in teklifini reddeder ve profesörler görevlerine devam eder. Scurla’nın dönüşünde Hitler’e sunduğu raporu 1987 yılında Nazi arşivlerinde bulunur.</p>
				<p class="normal1">Demek ki Maximilian hakkındaki her şey bu raporda yazılıydı ve rapor da Nazi arşivlerindeydi. İyi ama Nazi arşivleri neredeydi acaba? Sağ olsun internet. Kısa bir araştırmadan sonra bu sorunun da cevabına ulaştım.</p>
				<p class="normal1">Arşiv Almanya’nın Kassel şehri yakınlarındaki Bad Arolsen kasabasındaydı. Adı da ITS idi. Yani International Tracing Service: Uluslararası Takip Servisi.</p>
				<p class="normal1">Bir an önce alıp da okumak istediğim Scurla raporu da mutlaka bu arşivde bulunmalıydı. Acaba bu rapora nasıl ulaşabilirdim?</p>
				<p class="normal1">Belli ki Maximilian’ın sırrını, kim olduğunu, niye sınır dışı edildiğini bana Türk makamları anlatmayacaktı. İngilizler ve Ruslardan da bu bilgiyi alamayacaktım. O zaman geriye kala kala Scurla raporu kalıyordu. Geçmişi aydınlatacak adam Scurla’ydı.</p>
				<p class="normal1">Dizüstü bilgisayarımı kapatıp, yatak odamda duran ceviz sandıktaki aile albümünü çıkardım. Bu eski sandık da babaannemden kalmaydı. Aile albümü ise kahverengi, üzerinde kabartmalar bulunan, sayfa aralarındaki pelür kâğıtların sararmış resimleri koruduğu enfes bir şeydi. Çocukluğumdan beri bu albümü karıştırmaya, kenarları tırtıklı fotoğraflara bakmaya bayılırdım.</p>
				<p class="normal1">Anneannemle dedemin bulunduğu fotoğraflara baktım uzun uzun. Bunca yıl sonra bakınca yüzlerinde büyük bir giz ve anlatamadıkları bir hikâye var gibi görünüyordu. Ya da duyduklarımdan sonra bana öyle geliyordu.</p>
				<p class="normal1">Anneannem, anneme ve biraz bana da geçen geniş bir yüze, pırıl pırıl gergin bir cilde ve çıkık elmacık kemiklerine sahipti. Kara gözleri ise hafifçe çekik gibiydi. Bu da ona çok güzel bir hava veriyordu. Yanakları gölgeliydi. Ali Dedem zayıf, avurtları çökük, burnu biraz irice bir adamdı. Onu yirmi yaşında bir asker olarak gözümün önüne getirmeye çalıştım. Demek ki onca gün gözetim altında tuttuğu kıza abayı yakmış, o kendini buz gibi göle atınca da hiç tereddüt etmeden arkasından dalmıştı.</p>
				<p class="normal1">Anneannem, dolayısıyla annem, ben ve ağabeyim de hayatımızı onun bu kahramanca eylemine borçluyduk. Anneannem orada boğulsa hiçbirimiz dünyaya gelmeyecektik. Birden varoluşsal bir sıkıntı yüreğimden kopup başıma doğru yükseldi. İnsanın dünyaya gelmesi amma da garip tesadüflere bağlıydı. Eğer babaannem ailesiyle birlikte katledilse, anneannem Kızılçakçak Gölü’ne atlamasa hiçbirimiz olmayacaktık. Kerem de dünyaya gelmeyecekti. Her şey bu kadar basitti işte. Kim bilir daha bilmediğim ne kadar çok ayrıntı vardı.</p>
				<p class="normal1">İyi ama, bir insanın hem babaannesi, hem anneannesi ölümden kurtulmuş ve kimlik değiştirmiş olabilir miydi? Bu kadar tesadüfü bir romanda okusam yazarın abarttığını düşünürdüm. Ama ağabeyim bu konuda kesin konuşuyordu. Elinde devlet belgeleri vardı elbette.</p>
				<p class="normal1">Demek ki Türkiye’nin yakın tarihi böyleydi. O büyük altüst oluş yıllarında ırklar, dinler, diller, katliamlar, sahte kimlikler birbirine karışmış ve her evin bir sırrı olmasına yol açmıştı. Bizim aile bir istisna değildi. Tipik bir Osmanlı hikâyesiydi.</p>
				<p class="normal1">Zaman zaman aile soyağacını bulmak için devletin nüfus kayıtlarına girdiğimde ancak iki kuşak geriye gidebilmemin, ondan sonrasını görememenin nedeni buydu demek ki. Devletin oluşturduğu kayıtlar ancak anne babalarımızı ve dedelerimizle ninelerimizi kapsıyordu. Daha geriye gitmiyordu.</p>
				<p class="normal1">Bu işe hayret etmiştim ama sebebini ancak şimdi anlıyordum. Ağabeyim “Bu kayıtlar açıklanamaz” diyordu. “Çünkü kıyamet kopar. Birçok devlet büyüğünün kökeni ortaya çıkar.”</p>
				<p class="normal1">Osmanlı gibi çok kültürlü, çok dinli, çok dilli bir toplumdan hepsi birbirine benzeyen bir Türk ulusu yaratma çabası, böyle zorlamaları da beraber getiriyordu işte. Devlet bu yüzden Türk kimliği üzerinde bu kadar hassastı. Çünkü yine ağabeyimin deyimiyle, biz diğer mevcut uluslar gibi kendimize bir devlet yaratmamıştık. Yani tam olarak bir ulus-devlet değildi kurulan, devlet kendine bir ulus yaratmıştı. Yeni kurulan cumhuriyetimiz için daha çok, devlet-ulus denebilirdi. Bu yüzden de, devleti eleştirmek ulusa darbe vurmak anlamına geliyor ve bağışlanmıyordu.</p>
				<p class="normal1">Ne kadar saf ve naif bir biçimde yetiştirildiğimizi düşündüm. Bırakın yakın tarihimizi doğru dürüst öğrenmeyi, kendi aile hikâyelerimizi bile bilmeden yetiştirilmiştik.</p>
				<p class="normal1">Demek ki her sabah milyonlarca öğrencinin “Türk’üm” diyerek başlayan ve “Varlığım Türk varlığına armağan olsun” diye biten toplu andı tekrarlaması boşuna değildi. Oysa biz bu andı her sabah söylerken sesimizin yüksek çıkmasından başka bir şeye dikkat etmez, kelimelerin ne anlama geldiğini bile düşünmezdik. Okulumuzdaki Ermeni, Rum öğrenciler de bağıra bağıra okurlardı bu andı.</p>
				<p class="normal1">Anneannem Türk’tü Türk olmasına ama o da aynen babaannem gibi devletin zulmünden kurtulamamıştı.</p>
				<p class="normal1">“Ahh anneanne” diye mırıldandım. “Hiç kıymetini bilememişim. Beni affet.”</p>
				<p class="normal1">Sonra o güzel yüzünü öptüm ve sırrını ebediyen saklayacağı albüme yerleştirerek, sandığa kilitledim.</p>
				<p class="normal1">Pazartesinden beri hayatımı altüst eden Maximilian’ı düşünmeye başladım. Anneannemden hiç haberi yoktu ama benim bu gerçeği öğrenmem de onun gelişiyle başlayan olaylar sayesinde olmuştu. Ertesi gün cumartesiydi. Onu hastaneden alıp otele götürecektim ve söz verdiği gibi bana hikâyesini anlatacaktı. Başımı bunca derde soktuktan sonra anlatmak zorundaydı. Zaten “Siz bunu hak ettiniz!” dememiş miydi? Demek ki büyük gün yarındı.</p>
				<p class="normal1">Ama kendi ülkesinin yakın tarihi konusunda bile bu kadar bilgisiz olan ben, onun hikâyesini nasıl yerli yerine oturtacaktım, anlattıklarını nasıl anlayacaktım? Ayrıca içimde usul usul baş gösteren bir hevesle, bu bilgili adama karşı çok cahil gibi görünmek istemediğimi fark ediyordum. Bu yüzden biraz hazırlık yapsam iyi olacaktı. Saat henüz 9’du ve okuyacak çok vakit vardı önümde.</p>
				<p class="normal1">İnternet Nazi dönemine ilişkin milyonlarca dosyayla doluydu. Dünyada hiçbir konuda bu kadar çok bilgi yoktu herhalde. Bu bilgileri nasıl sınıflayacağınız, milyonlarca ayrıntı arasından gerçeği nasıl bulup çıkaracağınız başlı başına bir sorundu ama üstesinden gelecektim. Ertesi gün, bu konuda bilgili birisi olarak gidecektim profesöre. Sonuçta, geçmiş yıllarda okuduğum birkaç kitaptan da aklımda bir şeyler kalmıştı.</p>
				<p class="normal1">İnternette okuduklarım kısmen hatırlama, kısmen de yeni bilgiler öğrenme işlevi gördü. Okuduğum kaynaklar, Hitler’in iktidara gelişini, epey eskilere gidip Almanya’nın içine düştüğü ekonomik ve politik krizden söz ederek başlatıyorlardı. 1922-23’teki Alman hiper enflasyonu sırasında bir Amerikan doları, 4,2 trilyon Alman markı olmuştu. Bu sayıyı görünce, acaba yanlışlık mı var diye başka kaynaklardan da araştırdım. Evet, bu inanılmaz sayı doğruydu. Bir Amerikan doları, 4,2 trilyon mark.</p>
				<p class="normal1">Biz de enflasyondan çok çekiyorduk, hatta büyük bir krizin tam içine girmiştik ama yine de bununla kıyaslanır gibi değildi.</p>
				<p class="normal1">Aslında kişisel hayatımdaki bu çok önemli haftada, ülke ekonomisi açısından da özel günler yaşanıyordu. Kendi derdime o kadar dalmıştım ki ülkeyi, manşetleri ve televizyonu meşgul eden son derece önemli haberler aklımdan çıkıp gitmişti.</p>
				<p class="normal1">Profesörün geldiği gün, başbakan cumhurbaşkanıyla kavga etmiş, köşkten çıkarken “Cumhuriyet tarihinin en büyük krizi”nin başladığını duyurmuştu. Ben de buna hayret etmiştim. Çünkü başbakanlar genellikle çıkan krizlerin üstünü örtmeye çalışırlar. Bizimki ise “Kriz başlamıştır” diyor ve gerçekten de büyük bir kriz başlatıyordu. Benim bunlarla uğraşacak vaktim yoktu ama arada bir gözüme ilişen haberler, Türk lirasının döviz karşısında süratle değer kaybettiğini, 1 doların 1 milyon 700 bin TL olduğunu, paranın yurtdışına kaçtığını ve büyük şirketlerle bankaların iflas ettiğini duyuruyordu. Birçok işadamı tutuklanmış, bazıları da intihar etmişti. Borsa yerlerde sürünüyordu. Yani Almanya’daki Hitler öncesi durumun bir benzeri de bizde yaşanıyordu.</p>
				<p class="normal1">Tarık’a borsada işletmesi için verdiğim birikimime yanıyordum. Kendisi aksini öne sürüyordu ama herhalde tümü eriyip gitmişti. Oysa bu rezerv para çok önemliydi benim için. Ahmet’in nafaka ödemeye niyeti yoktu, her ay bir bahane buluyordu. Yok taksiti varmış, yok arkadaşına verdiği borcu geri alamamış... Her görüşmemizde binbir bahane uyduruyordu. Bu yüzden, Kerem’in okul parası dahil her türlü masraf benim omuzlarımdaydı.</p>
				<p class="normal1">“Offf, offf!” diye inlediğimi fark ettim ve tekrar okumaya verdim kendimi.</p>
				<p class="normal1">Almanya’da da yüksek enflasyon tasarrufları eritip yok etmişti ve duruma kızan huzursuz ve umutsuz kitleler yeni kurulan bir partinin kızgın milliyetçi söylemlerinin peşinden gitmeye başlamışlardı. Partinin adı Nasyonal Sosyalist Alman İşçi Partisi idi. Kısaltması Nazi’ydi. Savaş ve enflasyonun hayal kırıklığına uğrattığı insanlar, parti lideri Adolf Hitler tarafından ustaca kullanılıyordu.</p>
				<p class="normal1">Sonradan birçok yazarın üzerinde birleştiği konu, Hitler’in ve partisinin yaratacağı tehlikeleri pek az kişinin sezebilmiş olduğuydu. Onun 1933 yılında iktidara gelişinden sonra bile, bu “hareket”in gerçek anlamı konusunda bir aymazlık söz konusuydu. Adam seçimle, yani demokratik yoldan iktidara gelmiş, bir zamanlar kendisine “Böhmer Çavuşu” diyen devlet başkanı Hindenburg’dan şansölyelik görevini almıştı. Hitler’in diktatörlüğe yöneldiği devirlerde bile başka ülkeler “Bizde böyle şey olmaz!” klişesinin rahatlığına sığınıyorlardı.</p>
				<p class="normal1">Adolf Hitler’in, kabinesini kurduktan sonra çıkardığı ilk yasalardan biri “Devlet Memuriyetinin Meslek Olarak İfasına Yeniden Dönüş Kanunu” olmuştu. Bu karışık isimli yasanın amacı, devlet kurumlarından Yahudileri temizlemek, sadece Ari olanları bırakmak, hatta devleti partinin sadık kadrolarına emanet etmekti. Bizim profesörlerin kaderini de bu yasa çizmişti işte. Çünkü bu yasadan sonra Yahudi profesörler, yargıçlar, noterler ve her türlü devlet işinde çalışanlar bir anda kapının önüne konuvermişlerdi.</p>
				<p class="normal1">Burada aklıma takılan ve Maximilian’a sormak istediğim bir konu vardı. Mademki Maximilian Yahudi değil safkan bir Almandı, o zaman niye o da Almanya’dan ayrılma yolunu seçmişti? Bu sorunun cevabını ertesi güne erteleyerek, okumaya devam ettim.</p>
				<p class="normal1">Ülkedeki güvensizlik havası birçok kararsız kişiyi Nazi partisine, yani gücü elinde tutanlara yönlendiriyordu. Eski rejimden hayal kırıklıkları ve intikam duyguları olanlar da bu yeni harekete katılıyordu. “Kuyrukçu” denilen birçok kesim oluşmuştu. Eskiden başka fikirleri savunan ve toplumda saygın bir yer edinmiş insanlar bile, arkadaşlarının hayret dolu bakışları arasında yakalarına Nazi rozeti takıyorlardı.</p>
				<p class="normal1">Bizim korkunç bir diktatör olarak tanıdığımız Adolf Hitler, her şeyi kitabına yani demokratik sisteme uygun olarak yapıyor, kişisel imparatorluğunu adım adım kuruyordu. Halkın çoğunluğu, sanayiciler ve kurumlar, arkasındaydı ve onun niyetlerinden hiç kuşku duymadan olanca güçleriyle destekliyorlardı. Bugün okuyunca insan, koskoca bir ülkenin bu kadar uyuşmasına, gerçeklere gözünü kapatmasına inanamıyor ama Hitler parlamentoyu da devre dışı bırakmanın yolunu bulmuştu. Daha iktidardaki ikinci ayını bile doldurmadan, 24 Mart 1933’te parlamentonun denetim yetkisini ortadan kaldıran ve hükümete sınırsız bir özgürlük alanı getiren “Yetki Kanunu”nu, bizzat parlamentoya onaylatmıştı. Bundan sonra onu denetleyecek hiçbir güç kalmamıştı ortalıkta. Her zaman olduğu gibi, cehenneme giden yollar iyiniyet taşlarıyla döşenmişti.</p>
				<p class="normal1">Ama benim de bu arada uykum gelmişti. Tıpkı şimdi, uçakta bu hikâyeye devam ederken olduğu gibi.</p>
				<p class="normal1">Okyanusun ortalarında olmalıyız. Gözlerim kapanıyor. Yarım saat daha uyumamın kimseye zararı olmaz nasıl olsa. Koltuğumu iyice arkaya yatırıyorum.</p>
				<p class="normal1">Gözlerimi kapayınca iki zaman üst üste biniyor. Sanki içeriden Kerem’in bilgisayar klavyesinde hareket eden parmaklarının sesi geliyor. Uykuya dalarken son düşüncem, yarın profesörün sırrını öğreneceğim oluyor.</p>
				<p class="normal1">“İyi geceler Maximilian” diye mırıldanıyorum. “İyi geceler babaanne, iyi geceler anneanne, iyi geceler Ali Dedem. İyi geceler dünyanın iyi yürekli insanları. Hepinize iyi uykular.”</p>
				</body>
</html>