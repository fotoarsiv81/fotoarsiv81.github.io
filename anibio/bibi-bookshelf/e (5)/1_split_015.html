<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_17"><br class="chapter"/><br class="chapter"/>13  <br class="chapter"/>
			    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">Otele dönerken ön koltuktan aldığım keman kutusunu uzattım.</p>
				<p class="normal1">“Kemanınız bulundu.”</p>
				<p class="normal1">Profesör önce sevindi ama kendisininkine göre daha büyük ve kaba kutuyu eline alınca,</p>
				<p class="normal1">“Bu benim kemanım değil ki!” dedi.</p>
				<p class="normal1">“Merak etmeyin, kutusu farklı ama kemanınız aynı” dedim.</p>
				<p class="normal1">Kutuyu açıp, kemanı çıkarınca doğru söylediğimi anladı. Özlem ve şefkat dolu gözlerle, bir süre kemanını seyretti.</p>
				<p class="normal1">Onu kıyıdan nasıl sürüklediğimizi, o kargaşada kemanı aldığımızı ama yerdeki kutuyu unuttuğumuzu anlattım. Süleyman’ın cinliklerinden söz etmeye gerek yoktu.</p>
				<p class="normal1">Kemanını özenle kucağına yerleştirdi.</p>
				<p class="normal1">“O gün sizi de tehlikeye soktum” dedi. “Ne olup bittiğini de tam olarak hatırlayamıyorum.”</p>
				<p class="normal1">“Profesör, bir şey soracağım, artık anlatın, Nadia kim?”</p>
				<p class="normal1">“Anlatacağım ama bir şartla!”</p>
				<p class="normal1">“Nedir?”</p>
				<p class="normal1">“Bana profesör demeyi keseceksiniz. Maximilian deyin ya da Max diye hitap edin kısaca.”</p>
				<p class="normal1">“Benim de size anlatacaklarım var Max” dedim.</p>
				<p class="normal1">Ona Max demek tuhafıma gitti. Yüzüne baktım, memnun olduğunu anlatır bir şekilde hafifçe gülümsüyordu. Pera Palas’a geldiğimizde İlyas’a beklememesini söyledim. İşim uzun sürebilirdi ve nasıl olsa onu telefonla çağırabilirdim.</p>
				<p class="normal1">Tarihi otelin lobisi ve barı kalabalıktı. Bir zamanlar casusların kaynadığı barda şimdi Amerikan tarzı otellere gitmek istemeyen ve tarihi atmosfere meraklı orta üst gelir grubundan İstanbullularla, Orient Express zamanındaki İstanbul atmosferini solumak isteyen yabancılar oturuyordu.</p>
				<p class="normal1">Yolda gelirken Max bana akşam yemeğini birlikte yememizi teklif etmişti ama ben zaten bunun böyle olacağını biliyordum.</p>
				<p class="normal1">Lobiden anahtarı aldı. Ben kendisini beklerken odasına çıkıp gelecekti. Ona hediye paketini uzatıp,</p>
				<p class="normal1">“İstanbul’dan bir hatıra!” dedim.</p>
				<p class="normal1">Şaşırdı, kızardı, teşekkür ederek asansöre gitti.</p>
				<p class="normal1">Onu beklerken barda küçük yuvarlak bir masaya oturdum. Garsona bir beyaz Porto söyledim. Bir de lokantada bize sakin bir masa ayarlamasını rica ettim. Şarabımı yudumlarken biraz sonra dinleyeceğim hikâyenin heyecanı içindeydim. Nihayet bir haftadır devam eden esrar bu akşam çözülecekti. Max’ın, Nadia’nın kim olduğunu, Şile’ye niye gittiğimizi, o acayip seremonilerin ne anlama geldiğini, onca yabancı misyonun Max’la niye bu kadar ilgilendiğini, niçin sınır dışı edilmiş olduğunu öğrenecektim.</p>
				<p class="normal1">Bunları düşünürken Porto’yu hızla içip bitirmişim. Garsona ikincisini söyledim. Profesör gelene kadar, aç karnına hızla içtiğim Portolardan hafifçe çakırkeyif hale gelmiştim bile.</p>
				<p class="normal1">Max bara girdiğinde birçok kişi dönüp baktı. Gri ceketi, beyaz gömleği ve boynundaki lacivert fularıyla o kadar hoş duruyordu ki bu adamın altı ay sonra toprak olacağına inanmak çok zordu.</p>
				<p class="normal1">“Hediyeniz için çok teşekkürler Maya” dedi. “Harika bir şey. Boston’da sürekli takacağım ve her takışımda sizi hatırlayacağım.”</p>
				<p class="normal1">Yemek vakti geldiği için daha önce bir şey içmek istemedi, lokantaya geçtik. Köşede, diğerlerinden uzak ve nispeten tenha bir masaya oturduk.</p>
				<p class="normal1">O akşam menüde Osmanlı yemekleri de vardı. Zeytinyağlı enginar ve arkasından beğendili incik kebabı seçtik. Yine aynı şarabı ısmarladık.</p>
				<p class="normal1">Max’ın tedirgin bir ruh durumu içinde olduğunu görüyordum. Sıkıntılı bir hali vardı. Sanki anlatacaklarından ürküyor gibiydi. Bunca yıldır kimseye anlatmadığı bir hikâyeyi paylaşacağı için doğaldı bu.</p>
				<p class="normal1">“Geçen hafta bugün ne sizden haberim vardı, ne de arkadaşlarınızdan!” dedim.</p>
				<p class="normal1">“Elbette daha rahattınız. Başınıza çok iş açtım.”</p>
				<p class="normal1">“Hayır, ben çok memnun oldum. Bana yepyeni ufuklar açtınız.”</p>
				<p class="normal1">Düşüncenize katılmasa da itiraz etmeyen insanların “Peki” anlamına gelen baş hareketini yaptı: Kaşlarını hafifçe kaldırıp başını biraz yana eğdi.</p>
				<p class="normal1">Ben de gülümseyerek devam ettim:</p>
				<p class="normal1">“Okuduğum metinlerde sizin döneminizdeki bir Türk öğrenci Hitler’e teşekkür ediyordu.”</p>
				<p class="normal1">Hayretle yüzüme baktı.</p>
				<p class="normal1">“Niye?”</p>
				<p class="normal1">“Eğer Hitler olmasaydı bu çapta hocaları Türkiye’ye getirmek imkânsızdı; biz de İstanbul’da bu eğitimi alamazdık, diyor. Erich Auerbach’ın öğrencisiymiş.”</p>
				<p class="normal1">“Çok şanslıymış o halde. Çünkü gerçekten de Auerbach olağanüstü bir bilim adamıydı. Onun İstanbul’dayken yazmış olduğu <span class="ideitalik">Mimesis</span>’i okudunuz elbette.”</p>
				<p class="normal1">“Ne yazık ki hayır profesör, pardon, yani Max.”</p>
				<p class="normal1">“Ama aynı üniversitede edebiyat okumuşsunuz. Bu başyapıtı nasıl kaçırırsınız?”</p>
				<p class="normal1">“Son günlerdeki okumalarımda bu kitabın adına rastladım. Ne yazık ki bu eser Türkçeye çevrilmemiş. Ama bu bilgiyi okuduğum sırada değil de şimdi sizi dinlerken bu garipliğin daha fazla farkına varıyorum.”</p>
				<p class="normal1">“<span class="ideitalik">Mimesis</span> edebiyat eleştirisi tarihinin en önemli birkaç eserinden biridir ve dediğim gibi burada, İstanbul’da, sizin üniversitenizde yazıldı. Boston’a döner dönmez İngilizcesini göndereyim size.”</p>
				<p class="normal1">“Çevrildi mi?”</p>
				<p class="normal1">“Elbette. Üstüne kitaplar bile yazıldı. Erich İstanbul’dan sonra Amerikan üniversitelerinden davetler aldı. Öldüğünde Yale Üniversitesi’ndeydi. Eser de 1953 yılında Princeton Üniversitesi tarafından yayımlandı.”</p>
				<p class="normal1">“Demek ki Amerikalılar durumu fark edip hepinizi götürmüşler buradan.”</p>
				<p class="normal1">“Benimki farklı bir gidişti ama şimdi size çok önemli bir görev düşüyor.”</p>
				<p class="normal1">“Ne gibi bir görev?”</p>
				<p class="normal1">“<span class="ideitalik">Mimesis</span>’i Türkçeye çevirin ve kitap, yazıldığı topraklara geri dönsün.”</p>
				<p class="normal1">Bu fikrin beni çok heyecanlandırdığını itiraf etmeliyim. Gerçekten harika bir şey olurdu. Max her cümlesiyle beni heyecanlandırmaya, sıkıcı hayatıma renk ve macera katmaya devam ediyordu.</p>
				<p class="normal1">“Evet” dedim. “Harika olur.”</p>
				<p class="normal1">“Bunun ne kadar önemli bir görev olduğunu kitabı okuduktan sonra anlayacaksınız. İşte size ülkenize tarihi bir hizmette bulunma şansı. Bana söz veriyor musunuz?”</p>
				<p class="normal1">“Söz! Peki, bu kitabı bu kadar önemli kılan nedir Max?”</p>
				<p class="normal1">“Kısaca anlatmak mümkün değil.”</p>
				<p class="normal1">“O zaman genişçe anlatın.”</p>
				<p class="normal1">Sevimli bir gülümseme yayıldı yüzüne.</p>
				<p class="normal1">“Sevgili genç bayan, burada baş başa bir yemek mi yiyoruz, ders mi yapıyoruz?”</p>
				<p class="normal1">“Yemeği daha keyifli hale getirmek için, yarın gidecek olan önemli profesörden entelektüel bir sohbet rica ediyorum bayım.”</p>
				<p class="normal1">“Peki, sırf çeviri iştahınızı artırmak için kısaca anlatmaya çalışayım. Erich Auerbach, bir başka meslektaşı olan Leo Spitzer’le birlikte ‘Weltliteratur’ yani dünya edebiyatı kavramını sistemleştirmeye çalıştı. Aslında bu kavram daha önce Goethe tarafından ortaya atılmıştı. Aynı zamanda bir filozof olan Goethe, ayrı medeniyetlerin yarattığı edebiyattan çok, dünyanın yarattığı edebiyatı anlamaya çalışıyordu. Bu nedenle ileri yaşlarında Farsça öğrendi. İranlı büyük şairleri, Hafız’ı, Sadi’yi, bu arada sizin ortak değeriniz Mevlana Rumi’yi okudu. Meşhur West-Östlicher Diwan’ını yazdı.”</p>
				<p class="normal1">“Yani <span class="ideitalik">Batı-Doğu Divanı</span> mı oluyor?”</p>
				<p class="normal1">“Evet, tam çevirisi bu.”</p>
				<p class="normal1">“Max, Mevlana’ya neden ortak değer dediniz?”</p>
				<p class="normal1">“Çünkü Konya’da oturmuş ama Farsça yazmış. Eğer Türkçe yazsaydı, üzgünüm ama, dünyanın ondan pek az haberi olurdu. Baksanıza sizin büyük şairleriniz Yunus Emre, Şeyh Galip daha az değerli olmamalarına rağmen dünyada tanınmaz ama Ömer Hayyam, Sadi, Hafız, Rumi çok okunur. Bunda Farsça’nın ve elbette Goethe’nin büyük payı vardır.”</p>
				<p class="normal1">“Doğru söylüyorsunuz galiba. Hiç bu açıdan bakmamıştım.”</p>
				<p class="normal1">“İnsan çok yakından bakınca bir şey görmez. Neyse, Leo ile Erich ‘Weltliteratur’ kavramını sistemleştirmeye çalıştılar. <span class="ideitalik">Mimesis</span>, Tevrat ve Homeros’tan yani Batı edebiyatının iki temel kaynağından yola çıkarak Proust’a, Virginia Woolf’a kadar uzanan geniş bir inceleme yaptı. Ama yine de Batı edebiyatıyla sınırlı kaldığı söylenebilir. Zaten tam adı: <span class="ideitalik">Mimesis</span>: Batı Edebiyatında Gerçekliğin Temsili’dir.”</p>
				<p class="normal1">“Durun bir dakika, aklım karıştı” dedim. “Kitap hem dünya edebiyatı adına oluyor, hem İstanbul gibi bir şehirde yazılıyor, hem de Doğu edebiyatını dışlıyor mu?”</p>
				<p class="normal1">“Haksızlık yapmamak için kitabın Batı edebiyatına ilişkin olduğunu söylememiz gerekir. Erich her zaman İstanbul’da elinin altındaki kaynakların yetersiz olduğundan, istediği kitabı bulamamaktan yakınırdı.”</p>
				<p class="normal1">“O zaman size Doğu edebiyatından kitaplarla ilgili bir hikâye anlatayım Max. Bunlara mesel deniyor. İmam Gazali’yi biliyor musunuz?”</p>
				<p class="normal1">“Elbette!”</p>
				<p class="normal1">“Gazali Bağdat’taki eğitimini tamamladıktan sonra bir kervanla Tus şehrine dönüyor. Ama yolda kervanı haramiler soyuyor ve herkesin altınını, gümüşünü alıyorlar. Gazali’nin de bir tek torbası var. Torba da gidiyor. Herkes kaderine razı olmuşken Gazali haramileri aramaya başlıyor. Aylarca aradıktan sonra haramilerin saklandığı mağarayı buluyor ve torbasını geri istiyor. Nöbetçiler bu deli çocuğu öldürmeye hazırlanırken Haramibaşı gürültüleri duyuyor ve neler olduğunu soruyor. Bir deli oğlanın geldiğini ve torbam da torbam diye tutturduğunu söylüyorlar. Haramibaşı ‘Gönderin şu çocuğu bana’ diyor. Sonra ona ‘Evladım, herkesin servetini aldık, ses çıkaran olmadı. Senin torbanda bunlardan daha kıymetli ne olabilir ki canını tehlikeye atıp buralara geldin?’ diye soruyor. Gazali ‘Benim yüküm onlardan daha değerli’ diyor. ‘Çünkü içinde Bağdat’taki hocamın ders notları vardı.’ Haramibaşı adamlarına ‘Verin şu çocuğun torbasını’ diye emrediyor. ‘Karnını doyurup yola çıkarın.’ Sonra da Gazali’ye dönüyor. ‘Ders notlarını iade ediyorum delikanlı,’ diyor, ‘ama âlim olmak istiyorsan bir şeyi hiç unutma.’ Gazali ‘Nedir o?’ diye soruyor. Haramibaşı diyor ki: ‘Senden çalınabilen bilgi, senin bilgin değildir.’ ”</p>
				<p class="normal1">Max güldü: “Çok güzel bir mesel. Zaten Batı kitap, Doğu meseldir. Demek Doğu’dan <span class="ideitalik">Mimesis</span> yazarına bir başkaldırı ha?”</p>
				<p class="normal1">Ben de güldüm.</p>
				<p class="normal1">“Olabilir. İstanbul’daki zengin Doğu kaynaklarını inceleseydi, o da Goethe gibi bir ‘Weltliteratur’a ulaşabilirdi ama anladığım kadarıyla sadece ‘Westliteratur’ üzerinde çalışmış. Ama yine de kitabı göndermenizi bekleyeceğim ve çevireceğim.”</p>
				<p class="normal1">“Belki önsözde bu düşüncelerinizi de belirtirsiniz.”</p>
				<p class="normal1">“Elbette!”</p>
				<p class="normal1">“Bu arada Erich’in mektuplarının da sizin için çok önemli bir belge olacağından eminim. Çünkü sizin ülkenizi, Cumhuriyet’in ilk yıllarını, Atatürk’ü anlatıyor.”</p>
				<p class="normal1">“Atatürk için ne dediğini hatırlıyor musunuz? Çünkü bu sıralarda, o dönemin diktatörlerinden birisi olup olmadığı çok tartışılıyor.”</p>
				<p class="normal1">“Auerbach onu kesinlikle dönemin diktatörlerinden ayırır: Nükteli, zeki ve neşeli bir insan olarak tasvir eder ama Walter Benjamin’e yazdığı mektuplarda genç Cumhuriyet’in İslam dininden ve eski kültürden kurtulma, yazıyı ve dili değiştirme acelesinden hoşlanmadığını belirtir. Mektuplarında ‘başkalarının tuzlu ekmeği’nden söz eder. Bu, üzerine kitap yazdığı Dante’nin İlahi Komedya’sındaki Cennet: 17. Kanto’dan alıntıdır: ‘Başkalarının ekmeğinin ne kadar tuzlu, başkalarının merdivenlerinden çıkmanın ne kadar zor olduğunu göreceksin.’ ”</p>
				<p class="normal1">“Tuzlu ekmek mi?”</p>
				<p class="normal1">“Evet, Yeşua Peygamber’in Babil’e sürgünü sırasında halkıyla birlikte yediği tuzlu ekmeğe gönderme yapıyor, böylece kendi sürgün hayatını anlatıyor. Sadece bu örnek bile Auerbach’ın Eski Ahit’ten Dante’ye, oradan İstanbul sürgününe uzanan derin dünya kavrayışını ortaya koyuyor, değil mi?”</p>
				<p class="normal1">“Evet Max, aynı zamanda da sizin ne kadar derin bir kültüre sahip olduğunuzu. Sizi böyle günlerce, haftalarca dinleyebilirim.”</p>
				<p class="normal1">Bu sözlerim üzerine kızardı, hafifçe öksürdü ve konuyu değiştirmeye çalıştı.</p>
				<p class="normal1">Kadehlerimizi bu kez Auerbach ve <span class="ideitalik">Mimesis</span> çevirisi için kaldırmamızı önerdi.</p>
				<p class="normal1">“Max, öğrencinin yazdığı doğru mu? Sahiden de Hitler olmasa buraya kimse gelmez miydi?”</p>
				<p class="normal1">“Gerçeği söylemek gerekirse, evet. Çünkü Türkiye bizlere çok yabancı bir kültürdü. Hakkında çok az şey biliniyordu. Osmanlı İmparatorluğu’nun yıkıldığı ve yerine Batı tipi reformlar yapan bir Cumhuriyet geldiğinden başka bir şey bilmiyorduk. Lisan hakkında hiçbir fikrimiz yoktu. Gelenler ise Alman akademiyasının belkemiği olan, dünya çapında büyük bilim adamlarıydı.” Güldü. “Ben hariç tabii. Düşünsenize, o zaman koca Türkiye’de bir tek tıp fakültesi vardı. O da çok yetersizdi. Diğer bölümleri hesap edin artık. Atatürk ülkeyi süratle Batılılaştırmak istiyordu. Bu görevi Alman profesörler üstlendi. Ülkenin elit kesimini eğitip, kuşaktan kuşağa aktarılacak bir gelenek oluşturdular. Mesela müzik eğitim sisteminizi Paul Hindemith gibi dünya çapında bir besteci kurdu. Bir çeşit mucize.”</p>
				<p class="normal1">“Siz geldiğiniz zaman Türkiye nasıl bir ülkeydi?”</p>
				<p class="normal1">“Ben 1933’te göç edenlere göre geç bir tarihte geldim. 1939 başında. O zaman bile Türkiye 17 milyon nüfuslu bir tarım ülkesiydi. Şimdi nüfus kaç?”</p>
				<p class="normal1">“70 milyon. Max, okuduklarıma göre Almanya’da Yahudi profesörler 1933 yılında üniversiteden kovulmuş. Boykotlar falan yapılmış. 1939’a kadar herhalde çok daha feci olaylar yaşanmıştır. Sizin bu kadar geç gelmenizin sebebi neydi?”</p>
				<p class="normal1">İşte yavaş yavaş konuya giriyorduk.</p>
				<p class="normal1">“Sebebi çok basit. Çünkü ben Yahudi değildim. Katolik bir burjuva aileden geliyordum.”</p>
				<p class="normal1">“Peki, 1939’da niye Almanya’yı terk ettiniz o zaman?”</p>
				<p class="normal1">“İşte bunu anlatacağım size. Ama nereden başlayacağımı bilemiyorum.”</p>
				<p class="normal1">“Mümkün olduğu kadar gerilerden başlayın lütfen. Çocukluğunuzdan, gençliğinizden.”</p>
				<p class="normal1">“Peki. Ama uzun bir hikâyeye hazır olun.”</p>
				<p class="normal1">“Hazırım” dedim. “Yalnız sizden bir ricam var. Söylediklerinizi hatıra olarak kaydedebilir miyim?”</p>
				<p class="normal1">Hafifçe kaşları çatıldı. Biraz tereddüt ettiğini gördüm.</p>
				<p class="normal1">“Herhangi bir amacım yok” diye açıkladım. “Sadece siz gittikten sonra büyük bir boşluğa düşeceğimi hissediyorum. Bu boşluğu ancak sizin sesinizi dinleyerek, o döneme ait kitaplar okuyarak doldurabilirim.” Gülerek ekledim: “Tabii bir de <span class="ideitalik">Mimesis</span>’i çevirerek.”</p>
				<p class="normal1">O da güldü ve “Olur!” dedi. “Kaydedin bakalım.”</p>
				<p class="normal1">Evde hazırlamış olduğum küçücük dijital kayıt cihazını çıkardım. Masanın beyaz örtüsü üzerinden ona doğru sürdüm. Cihazda sürekli yanıp sönen kırmızı sinyal, dinleyeceklerimin önemini vurgular gibiydi.</p>
				<p class="normal1">Bu cumartesi akşamı lokanta kalabalıktı. Siyah giysili güngörmüş garsonlar, kıvrak hareketlerle masaların arasından geçiyorlardı.</p>
				<p class="normal1">Profesör Maximilian Wagner anlatmaya başladı:</p>
				<p class="normal1">“Dediğim gibi varlıklı, hatta asalet iddiası olan bir ailede doğdum. Çok iyi bir eğitim gördüm. Babam tanınmış bir yargıçtı. Annem iyi bir piyanistti. Çocukluğum ve gençliğim Latince, Antik Yunanca, felsefe, edebiyat, tarih, müzik öğrenerek geçti. Olağandışı sayılacak kadar genç yaşta üniversitede asistan oldum.</p>
				<p class="normal1">“Mutlu günler geçiriyordum. Hiçbir sıkıntım yoktu. Profesörlerim, çalışma arkadaşlarım, öğrencilerim ve haftada bir toplanarak hepimizin zevk aldığı eserleri çaldığımız amatör yaylı sazlar kuarteti harikaydı. Dünya gözümüze güzel görünüyordu. Münih’te birahanelerde olaylar çıkaran, polisle çatışan Adolf adlı eski bir onbaşıdan arada bir bahsediliyor ama çoğunlukla alay ediliyordu. Hiç kimsenin ciddiye aldığı yoktu.</p>
				<p class="normal1">“Bir süre sonra Nadia’yla tanıştım. Tarih öğrencisiydi. Önce ‘Çok tatlı bir kız’ diye düşündüğümü hatırlıyorum. Birkaç gün sonra ‘Çok güzel bir kız!’ demeye başladım. Bir hafta sonra düşüncem ‘Harikulade gözleri var’a dönüştü. Bir süre geçince de ‘Yüzü, gözleri, bedeni bir ressamın başyapıtı gibi’ demeye başladım. Artık ders dışı saatlerde de onu düşündüğümü fark ediyordum. Sabah giyinip okula gitmek, onu göreceğim için tatlı bir telaşa dönüşüyordu. Gece yatağıma uzandığımda Nadia’yı düşünüyordum, hafta sonunda müzik yaptığımız sırada da aklım ondaydı. Uçucu, zarif hareketleri, küsmüş bir çocuk gibi duran harikulade dudakları vardı ve bunlar hiç gözümün önünden gitmiyordu. Onun bütün bunlardan hiç haberi yoktu ama ben bir ay gibi bir süre içinde ona sırılsıklam âşık hale gelmiştim. 1934 yılıydı. Hitler iktidara geleli bir yıl oluyordu ve o ünlü kanunu...”</p>
				<p class="normal1">“Devlet Memuriyetiyle ilgili kanun” dedim.</p>
				<p class="normal1">Maximilian şaşırmıştı.</p>
				<p class="normal1">“Nereden biliyorsunuz?”</p>
				<p class="normal1">“Okudum dedim ya! Neyse, siz devam edin.”</p>
				<p class="normal1">“Korkunç ve beklenmedik bir darbeydi bu. Üniversitedeki Yahudi kökenli hocalarım işi bırakmak zorunda kaldılar. Bu arada Yahudi öğrencilere de baskılar başladı. Onların da okuması imkânsız hale geldi. Üniversitelerdeki Nazi öğrenciler, terör estiriyorlardı. Nadia ısrarla okula gelmeye devam ediyordu ama bir gün bahçede Nazilerin onu da tartakladığını gördüm. Hemen müdahale ettim.”</p>
				<p class="normal1">“Evet” diye araya girdim. “Çevrenizde hiç de hoş şeyler olmuyordu herhalde o günlerde. Örneğin, Yahudi Boykotu Günü.”</p>
				<p class="normal1">Bilgiçlik taslıyordum. Ama asıl amacım, profesörün o çok merak ettiğim hikâyesini biraz geciktirmekti. Öyle merak ediyordum, öyle bir heyecanla bekliyordum ki, başladığında biraz daha hazır durumda olmak için bilerek geciktiriyordum.</p>
				<p class="normal1">“Evet” dedi. “Haklısınız. Yahudi Boykotu Günü Nazileri cesaretlendiren ilk büyük barbarlıktı. Nadia’nın babasının da terzi atölyesine gitmişler ve adamcağızı feci şekilde dövmüşlerdi.”</p>
				<p class="normal1">“Peki, Alman halkı bu vahşete dur diyemez miydi?”</p>
				<p class="normal1">Maximilian gülümsedi. “Hirsch’in kitabını okumuşsunuz” dedi. “Hirsch o gün sessiz kaldığı için Alman halkını hiçbir zaman affetmedi ama bence çok haklı değildi.”</p>
				<p class="normal1">“Neden?”</p>
				<p class="normal1">“Çünkü halk ancak örgütlü olduğu zaman etkili olabilir. Yoksa tek tek insanlar, zorbalık karşısında sinerler. Genel kuraldır bu. Alman halkının da elinde bir şey yoktu. Ama partiler ve diğer örgütlenmeler suçluydu elbette.”</p>
				<p class="normal1">“Yine de anlamıyorum” dedim. “Komşularına zorbalık yapılırken bir halk niye sessiz kalır?”</p>
				<p class="normal1">Maximilian gözlerini gözlerimin içine dikti.</p>
				<p class="normal1">“6-7 Eylül 1955’te burada ne olduğunu hatırlasanıza” dedi. “Hem de bu mahallede, Pera’da. Bütün Rumların mağazaları yağmalanıp, birtakım vahşi gruplar Türk ve Müslüman olmayan vatandaş avına çıkmadı mı? Bir linç günü değil miydi o da?”</p>
				<p class="normal1">“Öyleymiş” dedim.</p>
				<p class="normal1">“Peki, sıradan halk sesini çıkarabildi mi?”</p>
				<p class="normal1">“Bildiğim kadarıyla çıkaramadı. Sadece bazı Türkler komşuları olan Rumların, Ermenilerin hayatını kurtardılar.”</p>
				<p class="normal1">“Yani vicdanlı insanların bireysel çabaları.”</p>
				<p class="normal1">“Evet.”</p>
				<p class="normal1">“Yanlış anlamayın. Bunları Türk halkını suçlamak ya da olup bitenleri Nazi canavarlığıyla kıyaslamak için söylemiyorum. Her ülkenin tarihinde böyle olaylar vardır ama sıradan halk sesini çıkaramaz. Size biraz önce ne dedim: Her iktidar öldürür! Kimi daha az, kimi daha çok.”</p>
				<p class="normal1">“Anladım profesör, sizin hikâyenize dönelim” dedim.</p>
				<p class="normal1">“Hani profesör demek yoktu.”</p>
				<p class="normal1">Uzanıp koluna dokundum.</p>
				<p class="normal1">“Ağzımdan kaçtı. Tamam Max, devam edin lütfen.”</p>
				<p class="normal1">Şaka olduğunu belli eden bir hareketle parmağını uzatıp uyardı.</p>
				<p class="normal1">“Hımmm, bir daha olmasın!”</p>
				<p class="normal1">Güldüm. Artık rahatlamış ve kendimi iyice hazırlamıştım.</p>
				<p class="normal1">“Evet, Max... Nazilerin Nadia’yı okul bahçesinde tartakladıkları günde kalmıştık. Sonra?”</p>
				<p class="normal1">Cevap vermeden, gözlerini beyaz masa örtüsü üzerindeki bir noktaya dikti. Bir süre kıpırdamadan öylece durdu. Sonra, sanki oradan izlediklerini aktarıyormuş gibi, kesintisiz ve tekdüze bir sesle anlatmaya başladı.</p>
				<p class="normal1">Ses kayıt cihazının küçük kırmızı ışığı sürekli yanıp sönüyordu.</p>
				<p class="normal1">Garsonlar gelip gidiyor, şarabımızı dolduruyor, masadaki servisi yeniliyorlardı. Profesör bazen hiçbir şeye aldırmadan anlatmaya devam ediyordu. Bazen de yapılan bir işlemin tamamlanmasını bekliyor, şarabından biraz içiyor, hatta başka bir konuda üç beş kelime konuşuyordu. Sonra tekrar beyaz masa örtüsünün o noktasına gözünü dikip, kaldığı yerden anlatmaya devam ediyordu.</p>
				<p class="normal1">Ben bazı yerleri dinleyemiyordum. Bazen elimi yüzüme kapayıp ağlamak geliyordu içimden, bazen de ayağa fırlayıp haykırmak, isyanımı yüksek sesle dile getirmek. Ama mümkün olduğunca sakin durmaya çalışıyordum. Aşırı hareketler yapıp dikkatini dağıtmamaya özen gösteriyordum.</p>
				<p class="normal1">Dayanamayacağım bazı yerlerde, onu dinliyormuş gibi görünüp aklımı başka konularla meşgul etmeye çalışıyordum. Yeter ki onun anlatmasına engel olacak davranışlarda bulunmayayım, diye düşünüyordum. Çünkü iyi dinlemesem bile, masadaki cihaz nasıl olsa her şeyi kaydediyordu. Birkaç kere ara vererek, istediğim hızda nasıl olsa dinleyecektim.</p>
				<p class="normal1">Yine de bir ara dayanamayarak, hızla ayağa kalktım. Gözlerim dolmuş, içim iyice daralmıştı. Bir şey söylemeden tuvalete gittim. O anda bir şey söyleyecek gücüm yoktu.</p>
				<p class="normal1">Döndüğümde masa boştu. İçime bir korku düştü. Panikle masanın ortasına baktım. Evet, ses kayıt cihazı oradaydı; kırmızı kırmızı yanıp sönüyordu.</p>
				<p class="normal1">Biraz sonra geldi profesör. Bir anda sanki dinlenmiş gibiydi. Yüzü gülüyordu. Anlatmak, belki de onu biraz hafifletiyordu.</p>
				<p class="normal1">“Özür dilerim Max” dedim, “hikâyenizi böldüm.”</p>
				<p class="normal1">Dünyanın acısını yaşamış olgun bir sesle,</p>
				<p class="normal1">“Önemli değil” dedi. “Hatta bir ara vermemiz iyi oldu.”</p>
				<p class="normal1">Arayı biraz daha uzattık. Şaraplarımızı yudumladık. Garsonlardan, masayı toplamalarını ve biraz meyve getirmelerini istedik. Sonra gözlerini yine masadaki o noktaya dikti ve aynı şekilde anlatmaya başladı. Gözleri bazen kısılıyor, yüzünde acı ifadesi beliriyor, bazen gözlerinde umut parlıyor, Pera Palas’ın çok sayıdaki loş ışıklarından ikisi gibi bakıyordu. O beyaz noktada gördüklerinin ona acı verdiği, sonra umutlandırdığı, peşinden hayal kırıklığı yaşattığı belli oluyordu. Ama sesinde tekdüzelik hiç değişmiyordu.</p>
				<p class="normal1">Anlattıkça yüzüne can geliyordu. Kalbinde biriktirdiği yükü bir başkasıyla paylaşmasının ona iyi geleceğini hissediyordum. Bir yıla varmadan öleceğine göre, birisi bu hikâyeye tanıklık etmeliydi.</p>
				<p class="normal1">Bu sırada lokanta yavaş yavaş boşalmıştı. Ortalık sessizleştikçe profesörün sesi daha çok duyuluyordu. Garsonlar, kenarda köşede uykulu uykulu dikiliyor, son müşterilerin bir an önce kalkıp gitmesini istediklerini belli ediyorlardı.</p>
				<p class="normal1">Elimi yumuşakça elinin üstüne koydum. Hiç aldırmadan sözlerine devam etti. Anlattığı bölümle ilgili sözlerini tamamlayınca, başını kaldırıp yüzüme baktı.</p>
				<p class="normal1">“Kabalık etmek istemiyorum ama galiba kalkmamız gerekiyor Max” diye fısıldadım. “Bizden başka kimse kalmadı.”</p>
				<p class="normal1">Dalgın dalgın etrafına baktı.</p>
				<p class="normal1">“Tabii, tabii” dedi. Eliyle işaret ederek hesabı istedi. Hesap pusulası zaten şef garsonun elindeymiş. Hemen getirip masaya koydu. Max oda numarasını yazıp imzaladı. Kalkarken de ben biraz bahşiş bıraktım. Lobiye çıktık.</p>
				<p class="normal1">“Hikâyenin sonunu mutlaka dinlemem lazım Max” dedim. “Bar da birazdan kapanıyor. Dışarıdaki barlardan birine gitmek ister misiniz?”</p>
				<p class="normal1">“Hayır!” dedi. “Bu saatte çıkmayalım ama siz odama buyurun. Mini barda size ikram edecek içkilerim var.”</p>
				<p class="normal1">Galiba en mantıklısı buydu. Nasıl olsa Kerem babasında kalacaktı. Eve belli bir saatte gitme mecburiyetim yoktu. Hikâyenin sonunu gerçekten merak ediyordum. Bir iki saat odasında oturmanın bir sakıncası yoktu ama o saatten sonra İlyas’ı çağırmam doğru olmazdı. Olsun, otelin önündeki taksilerden birine binip giderdim.</p>
				<p class="normal1">Max’la meşhur asansöre bindik ve resepsiyondaki gece nöbetçisinin bakışları altında yukarı çıktık. Odaya gelince rahat koltuklara yerleştik. Max mini bardan konyak çıkardı.</p>
				<p class="normal1">Konyağı kadehlerimize koyduktan sonra devam etti:</p>
				<p class="normal1">“Size İstanbul yaşamı, o dönemin hocaları ve üniversite ile ilgili birçok şey anlatabilirim ama hissediyorum ki şu anda bunun zamanı değil.”</p>
				<p class="normal1">“Haklısınız” dedim. “Lütfen Nadia’yı anlatın. Onu bulabildiniz mi?”</p>
				<p class="normal1">Başını salladı.</p>
				<p class="normal1">“Tamam.”</p>
				<p class="normal1">Sessizce bir süre bekledik. Sonra içmeye başladık.</p>
				<p class="normal1">Profesörün anılarında 1930’ların sonlarına gelmiştik. Max tekrar anlatmaya hazırlanırken, zavallı anneannemi düşündüm. Demek ki onun felaketi de bu zamanlardan hemen sonra başlamıştı.</p>
				<p class="normal1">Profesör, anılarını lokantadaki gibi kesintisiz bir şekilde anlatabilmek için biraz enerji toplamaya çalışıyor gibiydi. Uzun, zorlu bir yolculuğa çıkmadan önceki insanlar gibi, en rahat edeceği şekilde oturuyor, moralini yükseltecek konulara değiniyordu.</p>
				<p class="normal1">Bardaklarımızı tekrar doldururken konyak bitti. Konuyu dağıtıp biraz oyalanmak için fırsat bulduğuna memnun olmuş gibi gülümseyerek kalktı. Telefona gidip bir şişe Martell konyağı sipariş etti. Hiç konuşmadan konyağın gelmesini bekledik. Sessizlik uzadıkça, odada dayanılmaz bir gerilim oluşuyordu. Sonunda kapıyı çalan garsondan Martell’i alıp, bardaklarımızı doldurdu. Ve yine o tekdüze sesiyle, lokantada kaldığı yerden anılarına devam etti.</p>
				<p class="normal1">Sehpanın üzerindeki ses kayıt cihazının düğmesine hemen dokundum. Küçük kırmızı ışığı yanıp sönmeye başladı.</p>
				<p class="normal1">Bir süre kıpırdamadan dinledikten sonra, içimden bir şeyler yapmak, yaşanan olaylara müdahale etmek isteği duydukça kalkıp dolaşmaya başladım. Elbette altmış yıldan da daha önce yaşanmış o günleri değiştiremezdim. Ama bir türlü kabullenemiyordum.</p>
				<p class="normal1">Nasıl olsa kayıt cihazından dinleyeceğim için, profesörün anlattıklarını kaçırmamak gibi derdim yoktu. Hatta bazen biraz farklı şeyler düşünmek işime geliyordu.</p>
				<p class="normal1">Kendi dönemimi, çevremdeki insanları düşündüm. Bu kadar büyük kıyımlar, korkunç acılar yaşanmıyordu. Ama insanlar hâlâ, sanki bu hayatı nasıl zorlaştırabiliriz, nasıl çekilmez hale getirip mutsuzluğa neden oluruz diye, gece gündüz düşünüyorlar, sürekli bunun için uğraşıyorlardı. İyi ki her zaman, profesörün gençliğindeki kadar fırsat yakalayamıyorlardı.</p>
				<p class="normal1">Max’ın sesinin çatallaştığını fark ettim. Sonra tamamen durdu. Çok yorulduğunu, yüzünün bembeyaz kesildiğini görebiliyordum. Kırışık elleri titriyordu. Hem maddi, hem manevi bir yorgunluktu bu. Ama nasıl olsa hikâyenin sonuna geliyorduk. Biraz daha anlatırdı, ben de onu yatırır eve giderdim.</p>
				<p class="normal1">“Çok yoruldunuz Max, ama” dedim, “herhalde az kaldı. Sonra sizi dinlenmeye bırakacağım.”</p>
				<p class="normal1">Beni çok şaşırtan bir cevap verdi:</p>
				<p class="normal1">“Hayır! Az kalmadı. Asıl hikâye şimdi başlıyor.”</p>
				<p class="normal1">Bunun üzerine “O zaman lütfen yatağınıza uzanın profesör!” dedim. “Uyumazsanız anlatırsınız. Eğer uyursanız da hikâyenin sonunu yarın özetlersiniz.”</p>
				<p class="normal1">Önce biraz itiraz eder gibi oldu ama gerçekten dayanacak hali kalmadığı için sözümü dinledi. Üstündekileri çıkarmasına, pijamasını giymesine yardım ettim ve onu yatağına yatırdım.</p>
				<p class="normal1">Profesör yatağında yan dönmüş durumda yatıyor, ben de onun yanındaki koltukta oturuyordum. Yorgun, kırgın bir sesle anlatmaya devam ediyordu.</p>
				<p class="normal1">Romanya, Almanya, İstanbul, Ankara arasında, çeşitli isimlerle birlikte dolaştırıp duruyordu beni. Acılar, heyecanlar hissediyordum. Sonra gözümde canlanan görüntüler yavaşlamaya, dağılmaya başladı. Ve Max’ın sesi sustu. Hafif ama düzenli nefeslerle uyuyordu.</p>
				<p class="normal1">Gürültü yapmadan kalktım, bir süre pencereden Haliç’i, cumartesi trafiğiyle dolu olan Tarlabaşı bulvarını seyrettim. Acaba kapıyı çekip gitmeli miydim? Ya biraz sonra uyanır da hikâyeye devam etmek isterse diye düşünüyordum. Sonra ani bir kararla ceketimi çıkarıp ben de yatağa girdim. Aynen Black Sea Motel’de olduğu gibi ona arkasından sarıldım. Ben de çok yorgundum. Önce beni fark etmedi sandım ama sonra duruşunu hiç değiştirmeden,</p>
				<p class="normal1">“Teşekkür ederim” dedi.</p>
				<p class="normal1">Uçağın içi karanlık. Pencereler kapalı olduğu için dışarıda havanın aydınlık mı karanlık mı olduğunu göremiyorum. Düşünüyorum da, günümüzde yaşayan insanların büyük bir çoğunluğu için, henüz bir insan ömründen bile kısa bir geçmişteki olaylar ne kadar da uzakta kalmış görünüyor.</p>
				<p class="normal1">Yaşanan onca göçün, onca acının, gizlenen onca olayın sonraki kuşaklara bir etkisinin olmayacağı düşünülebilir mi? Profesörün yaşadıklarını yaşamamış bile olsalar, bu insanlar, onları yaşayanlar tarafından yetiştirilmedi mi? Koskoca gökyüzündeki şu küçücük uçağın içinde uyuyorlar. Perdelerin arkasındaki geniş bir dünyadan habersiz olunca, ne kadar karanlık bir dünya!</p>
				<p class="normal1">Çevremdeki koltuklarda, birkaç kişi uyanıyor. Tuvalete gidenler çoğalıyor. Çoğu orta yaşın üstünde erkek. Herhalde prostatları zorluyor onları. Hiç tanımadığın insanların gece hallerini görmek ne garip. Şu anda, profesör geldikten sonra yaşadığım günlerle ilgili aldığım notları kopyala-yapıştır yapmaya ve bir düzene sokmaya ara verip, kendilerinden söz eden kelimeler yazdığımı bilmiyorlar.</p>
				<p class="normal1">Yazdıklarımın sadece bu sayfalarını okusalar, yatağındaki yabancı bir adama gidip arkasından sarılmış olmam ne kadar tuhaf gelir insanlara. Ama Max’ın hikâyesini bilseler, hatta onun hikâyesini o dokunaklı sesinden ve uykusuz şekilde dinleseler...</p>
				<p class="normal1">Kısa bir ara vermeden önce bu bölümü bitireyim.</p>
				<p class="normal1">Yatağa girerek arkasından profesöre sarıldıktan sonra, teşekkür ettiğini duymuştum.</p>
				<p class="normal1">“Ne için?” diye sordum.</p>
				<p class="normal1">“Bundan sonrasını, böyle daha kolay anlatırım.”</p>
				<p class="normal1">“Bu size sarıldığım ilk sefer değil, Max.”</p>
				<p class="normal1">“Evet, biliyorum. Onun için de teşekkür ederim. Hayatımı kurtardınız.”</p>
				<p class="normal1">Bu sefer ikimiz de giyiniktik ama ben aynen ilk sefer olduğu gibi çok yoğun, neredeyse elle tutulur bir şefkat duygusunun içine gömülmüştüm yine. Başımı sırtına yasladım. Güzel kokusunu içime çekerek öylece kaldım.</p>
				<p class="normal1">Yorgun sesi artık bir fısıltıya dönüşmüştü.</p>
				<p class="normal1">Biraz arkamdaki sehpanın üzerinde, kayıt cihazının kırmızı ışığının yanıp söndüğünü bilmenin rahatlığıyla, Max’ın sadece sesini dinliyordum. Sözleri dinlenebilecek gibi değildi.</p>
				<p class="normal1">Bu acılı adama bütün iyileştirici gücümü geçirmek istercesine sıkı sıkıya sarılmış durumda o korkunç felaketi düşünürken uyumuşum.</p>
				<p class="normal1">Telefonumun ziliyle uyandım. Saat öğlene yaklaşmıştı. İlyas beni ne zaman alacağını soruyordu. “Eve gelmene gerek yok İlyas” dedim. “Saat 2’de Pera Palas’a gel, orada buluşup profesörü götürelim.”</p>
				<p class="normal1">“Peki efendim” dedi.</p>
				<p class="normal1">Profesör yanımda da, odada da yoktu ama banyodan su sesi geliyordu. Bir süre sonra beyaz bir bornoza sarınmış olarak çıktı. Kendini toplamıştı, bana gülümsedi.</p>
				<p class="normal1">“Ne kadar derin uyuyordunuz!” dedi. “Ah gençliğin o güzel uykuları...”</p>
				<p class="normal1">Ben de kalkıp duş yaptım, kendime geldim. Uykusuz gece, içki ve ağlamak gözlerimin altını morartmış, yüzümü şişirmişti. Buz gibi suyla kompres yaptım biraz. Max’a çirkin görünmek istemezdim.</p>
				<p class="normal1">Sonra odaya kahvaltı söyledik. Haliç manzarasına bakarak siyah, sert filtre kahvelerimizi içip birer yumurta ve biraz peynir yedik.</p>
				<p class="normal1">Kahvaltı bitince profesörün bavulunu yerleştirdik. Bana gülümseyerek lila kaşkolu boynuna bağladı. Sonra, bavulun bir bölmesinden bir mektup çıkarıp bana uzattı.</p>
				<p class="normal1">“Size dün bahsettiğim mektup bu.”</p>
				<p class="normal1">Mektubu okurken çok uğraşmama rağmen hıçkırıklarıma engel olamadım. Max, arkası dönük olduğu için gözlerimin dolduğunu göremezdi ama yine de okumaya devam edemiyordum. Neden önünü dönmüyordu? O da mı gözlerini benden saklıyordu acaba? Ağır adımlarla banyoya gitti. Oysa daha yeni çıkmıştı oradan.</p>
				<p class="normal1">Mektubun bir kopyasını çabucak yazdım. Tam son kelimeleri yazarken, banyodan çıktı. Ona mektubu uzattığımda aldı ve bavulunun bölmesine koydu. Kopya mektubu ise katlayıp cebime koydum. Elimle cebime hafifçe bastırarak,</p>
				<p class="normal1">“Ona iyi bakacağım, Max” dedim.</p>
				<p class="normal1">Gülümsedi. Başka hiçbir şey konuşmadık. Odada sessizce biraz zaman geçirdik. Sonra aşağıya indik. Otelin hesabını üniversiteye fatura edeceklerdi, o da ekstraları, yani yemekleri, içkileri falan ödedi. Keman kutusu elindeydi. Bir vale valizini aşağı indirdi, İlyas’a teslim etti.</p>
				<p class="normal1"> Arabaya binip oradan ayrıldık. Havaalanına kadar da hiçbir şey konuşmadık, kahvaltı da sessiz geçmişti.</p>
				<p class="normal1">Pazar günü olduğu için yollar nispeten tenhaydı.</p>
				<p class="normal1">Terminalde onu uğurlarken yanağımdan öptü ve alçak sesle,</p>
				<p class="normal1">“Teşekkür ederim” dedi. “Her şey için” diye ekledi.</p>
				<p class="normal1">Sonra arkasına bakmadan gitti, siyah paltosu, şapkası, kemanı, valizi ve boynundaki lila atkısıyla kayboldu.</p>
				</body>
</html>