<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1 class="calibre6" id="sigil_toc_id_9">Bölüm 1.10</h1>

  <p>Yusuf Sarı attığım golü çıkarmayı denemedi bile. Belediyenin halı sahasının tribününde, çok da temiz olmayan plastik bir koltukta iki büklüm oturmuş, elleri dizlerinde, başı önünde öyle durdu. Uzun süren bir sessizlik oldu aramızda. Ben, maça başlayan yeni takımların nasıl bir futbol oynadıklarım kestirmeye çalışıyordum. Bu ekip öncekilerden daha büyük bir yaş ortalamasına sahipti. Daha takır tukur oynuyorlardı. Maçı bitirince doğrudan işyerlerine gidip terli terli çalışacak gibi bir halleri vardı.</p>

  <p>Sabahın köründe, birtakım adamların ıskalarla, tekmelerle sürdürdükleri saçma sapan bir halı saha maçını birimiz izliyor, diğerimiz izliyor gibi yapıp, konuşmadan duruyorduk. Hasan bizi uzaktan gözetlemeye devam ediyordu. Aramızda tuhaf bir gerilim olduğunu sezmiş olabilir ama yerinden kımıldamadı.</p>

  <p>“Uyumak istiyorum” dedi Yusuf Sarı sonunda.</p>

  <p>“Git benim evimde uyu istersen” dedim. “Yakında evim.”</p>

  <p>Dondurmaları kimin yiyeceği konusunda anlaşmıştık nasıl olsa.</p>

  <p>“Sağ ol gardaş” dedi.</p>

  <p>Önerimi kabul edip etmediğim anlayamadım bu yanıttan.</p>

  <p>Yine uzun süren bir sessizlik oldu aramızda.</p>

  <p>“Nerden anladın?” dedi sonra.</p>

  <p>“Ne önemi var” dedim. “Olmuş bitmiş bir olay.”</p>

  <p>“Çok kolay bitmiyor, Remzi gardaş” dedi. “Çok kolay bitmiyor…”</p>

  <p>Sahadaki adamlar aralarında karar veremedikleri bir faul yüzünden tartışmaya başladılar. Sonra biraz itişip kakışma oldu. Hava atışıyla yeniden başladılar.</p>

  <p>“Ne tuhaf adamsın” dedi Yusuf Sarı yine uzunca bir sessizlikten sonra.</p>

  <p>“Ne gibi?” dedim.</p>

  <p>“Aşağıdan İstanbul’a mal aktaran bir adam var. Onunla oturup sakin sakin konuşuyorsun. Adamın orospu çocuğu yeğeni, tutup boku Boğaziçi’ne sardırmaya çalışıyor. Sen sözüne sadık kalıp sıpayı bulmaya çalışıyorsun. Birini güzelce temizliyorlar, ona gönderilen kirli para üstüne kalıyor, gıkını çıkarmıyorsun. Birden tutup… yıllarca önceki hikâyeyi yüzüme vuruyorsun. Üstüne üstlük… olmuş bitmiş bir olay deyip çıkıyorsun işin içinden. He desem gidip evinde uyuyacağım horul horul… Tuhaf değil mi bu Remzi gardaş?”</p>

  <p>“Uykusu olan bir adama uyuyacak bir yer göstergeyi amma da abarttın be Yusuf Sarı” dedim. “Şimdi ne yapacağız?”</p>

  <p>“Sen İbo’yu bul gardaş” dedi. “Ne yapıp yapıp, İbo’yu bul Dayı‘dan önce. Herif dellendi, bakarsın şan olsun diye götürür oğlanı.”</p>

  <p>“Vazgeçmedim” dedim. “Paranı bu iş için aldım zaten.”</p>

  <p>“Oğlanı bul, ikramiyesi de var” dedi.</p>

  <p>Bunun bana yeni bir motivasyon olmadığını belirtecek kadar sessiz kaldım.</p>

  <p>“Oğlanın izi Ataköy’deki evde” dedim bir süre sonra. “Oraya uğramayı düşünüyorum bir. Sen ne yapacaksın?”</p>

  <p>“Dayı‘ya ulaşmaya çalışayım diyorum” dedi. “Yalvar yakar affettiririm oğlanı belki. Parayı araya sokarım. Az para değil.”</p>

  <p>“Sen de az tuhaf değilsin Yusuf Sarı” dedim.</p>

  <p>“Ne gibi” dedi beni taklit ederek.</p>

  <p>“Saymadım ama dünyanın parası var ortada. İnsanın kardeşi olsa yoldan çıkarır. Daha dün tanıdığın adama nasıl güveniyorsun?”</p>

  <p>“O parayı eline geçirip, yatağında rahatça uyuyan adama güvenmeyip de ne yapayım Remzi Ünal” dedi bana.</p>

  <p>Ayrılırken gazeteyi bana bırakmasını istedim. Kendi önde, Hasan iki metre arkada, Mercedes’e doğru yürüdüler. İçimden bir ses bana, bu iş nasıl sonuçlanırsa sonuçlansın, Yusuf Sarı‘nın İstanbul’a parti malı kumaş göndermenin dışındaki kariyerinde ciddi değişiklikler olacağını müjdeler gibi oldu.</p>

  <p>Sahada oynanan maç artık olağanüstü tatsızlaşmıştı. İlgimi gazeteye çevirdim. Dünkü erken baskıdaki haberden tek farkı, Orhan Yılmaz’ın karnındaki kurşundan çok, herhalde öldürüldükten bir süre sonra, cinsel organına sıkılan kurşundan söz etmesiydi. Haberi yazan en çok bunun üzerinde durmuştu. Ona göre bu, bir karanlık örgütlü suç odağının, diğer karanlık örgütlü suç odağına göz dağı vermesi anlamına geliyordu. İşin bu yönünü ara başlıklarla abartan editöre göre de, haberin bulunmaz bir cinsel sosla da süslenmesi…</p>

  <p>Karanlık örgütlü suç odaklarının, diğer karanlık örgütlü suç odaklarına vermek istedikleri mesajın en can alıcı bölümünü, kurbanlarının donuyla örtmek gibi bir âdetleri olup olmadığını sormak istedim birden haberi yazan muhabire. Editöre de.</p>

  <p>Haberi okuyup, aletinin yerinde ve sağlıklı olduğuna sevinmesi için, bu tribün koltuğuna benden sonra gelecek seyirciye bıraktım gazeteyi, otomobilime yürüdüm. Yapacağım iki iş vardı.</p>

  <p>Bence Yusuf Sarı‘nın sayıp döktüğü gibi tuhaf bir adam değildim. İstanbul’a uyuşturucu soktuğunu ihbar edip yakalatsam, yerine hemen başka birini bulacaklardı. Değişen bir şey olmazdı. Yıllar önceki hikâyeyi, kiminle dans ettiğini kesin olarak anlaması için yumurtlamıştım. Aslında sallamıştım işin doğrusu. İlk duyduğumda olsa olsa demiştim. Tutmuştu. Bazen tutardı.</p>

  <p>İbo’yu herkesten önce bulmaya gelince, bu şimdi yeni banka hesabımda repoda yatan parayı ve muhtemel bir ikramiyeyi hak etmekten çok daha başka bir anlam kazanmıştı. Bu konuya öncelik vermeye karar verdim.</p>

  <p>Boğaziçi’nin garnizon kapısı gibi görkemli giriş kapısında, dünkü görevlinin yerine başka birisi duruyordu.</p>

  <p>Günü geçmiş THY kartı yerine, hakiki gerekçemi söyledim.</p>

  <p>“Öğrenci Faaliyetleri Dekanı Kurtar Toprak’ı göreceğim.”</p>

  <p>“Randevunuz var mı?” dedi işine iki eliyle sarılan kapı görevlisi.</p>

  <p>“Yok ama alırım sizin için” dedim inadına.</p>

  <p>Çattık belaya der gibi başını salladı, telefona sarıldı. Elinin hareketlerinden birkaç değişik numarayı art arda taşladığını anladım. Bana kalırsa kimseyle doğru dürüst konuşamadı. Ama konuşup da öyle izin vermiş gibi saldı beni içeriye.</p>

  <p>Artık öğrendiğim yoldan otoparkı buldum. Bugün otopark daha kalabalıktı. Giriş yolundan ve aşağı çimli meydana inen yaya yolundan en uzak köşedeki en son boş yere bıraktım otomobilimi. Bu sefer daha büyük, simsiyah bir 4x4’ün yanına.</p>

  <p>Binaların çevrelediği çimlendirilmiş alan, saat erken olduğu için olsa gerek, boştu. Bir iki öğrenci ellerinde kitaplar, herhalde sınav gerilimi içinde ortalıkta dolanıyorlardı. Kurtar Toprak’ın bürosuna gitmeden önce aşağı, kantine indim. Koridordaki Fotoğraf Kulübü panosunda, üzerinde İbo’ya mesajım olan eski sergi afişi ortadan kaldırılmıştı.</p>

  <p>Yukarı kata çıktım sonra. Mizaha düşkün Sekreter Esin, bu kez ciddi ciddi önündeki bilgisayarda bir şeyler yazıyordu. Beni tanıdı.</p>

  <p>“Merhaba” dedi. “Size bir kahve borcum var.”</p>

  <p>“Merhaba” dedim. “Kurtar Bey burada mı?”</p>

  <p>Aslında bunu sormama gerek yoktu. Kurtar Toprak’ın açık kapısından, içerde kimse olmadığı gözüküyordu.</p>

  <p>“Yukarda” dedi. “Prova izliyor.”</p>

  <p>Yukarısının neresi olduğunu bilmediğimi sonra hatırladı.</p>

  <p>“Aradaki merdivenlerden çıkın, kocaman kapılı yer tiyatro salonudur. Orda bulursunuz Kurtar’ı.”</p>

  <p>Kocaman kapıyı kolayca buldum. Bu aralar ender karşılaştığım kilitsiz kapılardandı. Gürültü etmemek için yavaşça açtım. İçerisi alacakaranlıktı. En iyi aydınlatılmış yer sahneydi. Gözlerim biraz alıştıktan sonra koltuklarda oturan iki kişi gördüm. Gözlüklerinden Kurtar Toprak olduğunu anladığım, tek başına oturan adamın iki sıra arkasına oturdum. Öteki izleyici en önde oturan uzun saçlı bir kızdı.</p>

  <p>Sahnede, bir tiyatro parçası provasından çok bir tür vücut antrenmanı yapılıyordu anlaşılan. Eşofmanlı, şortlu oğlanlar, taytlı, dar pantolonlu kızla eğilip bükülüyor, birbirlerine dokunuyor, esnemeye, bedenlerinin sınırlarını zorlamaya çalışıyorlardı. Bizim aikido çalışmasından önce yaptığımız ısınma hareketlerine benzemiyor değildi.</p>

  <p>Antrenmanı yöneten çocuğun, yeni bir dizi hareketi açıklamaya geçmesinden yararlanıp, yerimden kalktım ve Kurtar Toprak’ın yanma geçtim. Hareketimi algılayınca hiç ummadığım kadar irkildi. Sahnede olup bitene iyice konsantre olmuştu anlaşılan.</p>

  <p>Önce beni tanımadı.</p>

  <p>“Kurtar Bey, merhaba” dedim alçak bir sesle.</p>

  <p>Sesimle alacakaranlıktaki siluetimi sonra birleştirdi. Yüzü rahatladı.</p>

  <p>“Merhaba” dedi. “Remzi Ünal, değil mi?”</p>

  <p>“Evet” dedim.</p>

  <p>“Bizim okulu sevdiniz anlaşılan” dedi.</p>

  <p>“Bir daha önce bana gel, demiştiniz” dedim.</p>

  <p>İkimiz de sesimizi alçaltarak, gizli bir iş çeviriyormuş gibi konuşuyorduk. Yine de en öndeki kız kafasını döndürüp baktı bize uyarı mahiyetinde.</p>

  <p>Bir süre konuşmadan durduk. Sahnedeki çocuklar yöneticinin gösterdiği yeni hareketlere başlamışlardı.</p>

  <p>“Hayrola” dedi. “İbo’yla mı ilgili?”</p>

  <p>“Hem evet, hem hayır” dedim. “Konuşsak iyi olacak.”</p>

  <p>Bu sefer sahnedeki yönetmeni de rahatsız etmiştik. Bizim tarafa doğru bağırdı.</p>

  <p>“Beyler lütfen! Çalışıyoruz burada.”</p>

  <p>Yüzümüzde sevimli suç ortaklan gülümsemesi, kalktık. Daha fazla gürültü etmemek için önümüze dikkatle bakarak arkalara yürüdük. Yeni bir uyan almadan kapıyı bulduk.</p>

  <p>Dışarda elimi uzattım Kurtar Toprak’a.</p>

  <p>“Kusura bakmayın” dedim. “Tiyatro keyfinizi bozdum.”</p>

  <p>“Yok canım” dedi Kurtar Toprak. “Öylesine izliyordum. Tiyatro Kulübü, üniversitenin en köklü, en ciddi çalışan kulüplerindendir. Baksanıza, final <span class="calibre8">minal demeyip vücut çalışması yapıyorlar bu saatte. Severim çocukları. Elimden gelen her desteği veririm.”</span></p>

  <p>“Tiyatrocu çıkıyor mu aralarından?”</p>

  <p>“Çok nadir” dedi.</p>

  <p>Merdivenlerden inip, bürosuna yöneldik. Mizahı seven Sekreter Esin hâlâ yazıyordu.</p>

  <p>“Geçen seferki gibi olmasın” dedi Kurtar Toprak yanından geçip bürosuna doğru ilerlerken. Kıza ben de gülümsedim.</p>

  <p>Geçen seferki yerlerimize oturduk. Geçen seferki sigaralarımızı yaktık.</p>

  <p>“Hayırdır” dedi sonra. “İbo’dan haber var mı?”</p>

  <p>“Hem var, hem yok” dedim.</p>

  <p>“Nasıl?” dedi.</p>

  <p>“İbo’nun kayboluş nedeni, aslında sizi de, bütün üniversiteyi de ilgilendiriyor” dedim.</p>

  <p>“Nasıl?” dedi yine.</p>

  <p>Sigaramı kül tablasına bıraktım. Sağ elimin iki parmağıyla hayalî bir enjektörü tutup, başparmağımla hayalî bir pistonu ittim, hayalî bir iğnenin ucunu sol bileğimin damarına yönelterek.</p>

  <p>Gözleri büyüdü.</p>

  <p>Sigarasını hızlı hızlı söndürdü. Sonra yenisini vakti- Şaka mı bu? ifadesiyle yüzüme baktı. Dudaklarımı büzüp kafamı üzüntü gösterisiyle salladım.</p>

  <p>Yerinden kalkıp kapıyı kapatmak için hareketlendi. Sonra vazgeçti. Bana doğru eğilip fısıldadı.</p>

  <p>“Bu işi başka yerde konuşalım” dedi. “Duvarlar çok ince.”</p>

  <p>Kapıdan çıktığımızda elinde kahvelerle, mizahı seven Sekreter Esin’le göğüs göğüse geldik. Çıktığımızı görünce şaşırdı kız.</p>

  <p>“Kahveleriniz?”</p>

  <p>“Artık başka sefere” dedim hızla yürüyen Kurtar Toprak’ın arkasına düşerken.</p>
</body>
</html>
