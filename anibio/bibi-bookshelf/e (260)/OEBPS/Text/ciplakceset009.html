<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1 class="calibre6" id="sigil_toc_id_8">Bölüm 1.9</h1>

  <p>Sabahın bir saatinde evin içinde Yusuf Sarı‘nın sesiyle uyandım.</p>

  <p>Uykuyla uyanıklık arasında, yayladan getirdiği 30 kadar eli pompalı tüfekli adamıyla evimi bastığını, odaları, banyoyu, mutfağı dolaşarak “Nerdesin Remzi Ünal, nerdesin? Seninle mutlaka görüşmem lazım” diyerek bağırdığını sandım.</p>

  <p>Bu herif neden içerde bağırıp duruyor, yattığım yere gelmiyor, diye düşünürken bütünüyle uyandım. Yusuf Sarı telesekreterin hoparlöründe bağırıp duruyordu.</p>

  <p>Yataktan öylece fırladım. Koridordan koşarak geçtim, herif kapamasın diye neredeyse uçtum telefonun durduğu masaya. Ahizeyi elime alırken, telefon düştü, ben yere oturup konuştum.</p>

  <p>“Burdayım, burdayım Yusuf, kapama!”</p>

  <p>“Nerdesin be adam?” dedi sesimi duyunca.</p>

  <p>“Uyuyordum, mesajı duydum, fırladım” dedim.</p>

  <p>“Allah’tan” dedi. “Bak koçum, 12 saattir yoldayım gözümü kırpmadım, sen orda götünde pireler uçuşa uçuşa uyuyorsun… Paketi vermiş miydin?”</p>

  <p>Haberi almış, bir yerleri tutuşmuş diye düşünecek kadar uyanmıştım.</p>

  <p>Oturduğum yerden telefonun kordonunun izin verdiği kadar uzanıp girişteki kocaman saate baktım. Yediyi daha yeni geçiyordu. Sorusuna cevap vermedim.</p>

  <p>“Nerdesin?”</p>

  <p>“Sana ne” dedi öfkeyle. “Paketi vermiş miydin?”</p>

  <p>“Bak” dedim. “Konuşmamız lazım.”</p>

  <p>“Çamura yatma, belanı sikerim” dedi.</p>

  <p>“Sakin ol Yusuf Sarı” dedim. “Sana paketin üstüne yatarım demedim, konuşalım dedim.”</p>

  <p>“İçine baktın değil mi ibne?” dedi.</p>

  <p>“Gözüme bir şeyler çarptı” dedim.</p>

  <p>“Nerede şimdi?”</p>

  <p>“Sen neredesin?” dedim. “Sakinleş. Küfür etmeyi de kes.”</p>

  <p>“Bırak şimdi neredesini” dedi. “Neredeysem neredeyim. Söyle bir yer de görüşelim.”</p>

  <p>Tamam… İnsanın elinde başkasına ait Carte D’or kutuları olunca konuşma bir yere bağlanıyordu sonunda. Herifi nereye çeksem, diye düşündüm. Kendimi Yusuf Sarı‘yla konuşurken rahat hissedeceğim her yer kapalı olurdu bu saatte. Sonra buldum.</p>

  <p>“Akatlar’ı bilir misin?” dedim.</p>

  <p>“Hasan bulur” dedi.</p>

  <p>“Akatlar’ın ilerisinde belediyenin spor kompleksi var” dedim. “Ana binanın altındaki halı sahaya gel.”</p>

  <p>“Kaçta?” dedi.</p>

  <p>“Benim işim kolay” dedim, “sen söyle.”</p>

  <p>Bir an duraksadı. İstanbul haritasını gözünün önüne getirmeye çalışıyordu sanırım.</p>

  <p>“Trafik açıktır” dedi. “Yarım saat sonra.”</p>

  <p>“Tamam” dedim.</p>

  <p>Halı saha evimin arkalarında bir yerdeydi. Gecenin en tuhaf saatlerinde bile, maç yapanların ateşli seslerini, sessizliğin içinde duyardım. Elektrik kesildiğinde bile onların güçlü projektörleri aydınlatırdı gece boyu sahayı. Bu saatlerde haydi haydi oynuyor olmalılardı.</p>

  <p>Yarım saatim vardı. Kahve suyunu koyup duşun altına girdim. Uyku berelerime, çürüklerime, çiziklerime iyi gelmişti. Kahvemi pencerenin önünde, kimselerin olmadığı sokağa bakarak içtim. Bir iki araç geldi geçti.</p>

  <p>Yusuf Sarı İstanbul’daydı. Haberi alıp İstanbul’a koşmuştu. İbo’yu miboyu boşver, al aptesini ver külahımı diyebilirdi bana. Ama aptes yeni banka hesabımda, külah Carte D’or kutularındaydı. Ona ne verecektim?</p>

  <p>Paranın yerini değiştirip değiştirmemeyi ciddi ciddi düşündüm. Sonra vazgeçtim. Eli evimin buzdolabının derin dondurucusundaki kutulara kadar uzanacak gücü olan biri çıkarsa, alsın hayrını görsündü.</p>

  <p>Her şeyi unutmaya çalışarak aikido ısınma hareketlerine geçtim. Yaz yüzünden herkes bir yana dağılmış, çalışmalara ara vermiştik. Özlediğimi duyarak on iki dakika ısındım. Konsantrasyonum istediğim kadar iyi değildi ama.</p>

  <p>Vakit geldiğinde hareketlendim. Sahaya yürüyerek gidebilirdim ama belki sonra gerekir diye otomobilimi aldım.</p>

  <p>Halı sahanın altındaki boş alana bırakılmış üç aracın hiçbiri Yusuf Sarı‘nın Mercedes’i değildi. Bulamadı mı Hasan diye düşünerek yukarı yürüdüm. Seyircisiz, kanlı bir maç oynanıyordu. Gidecek işi olmayan ama uykusu da kaçmış birisi gibi tribünlerin en üstünde, kırık olmayan bir plastik koltuğa oturdum.</p>

  <p>Gollerden sonra ağır çekimde tekrarı olmayan bir maçı seyretmeye koyuldum.</p>

  <p>Gördüğüm beşinci golden sonra Yusuf Sarı sahanın ucundaki tel kapıda göründü. Telaş, melaş, İstanbul’a göre giyinmişti kafasınca. Spor, ince ve kırışmış bir takım elbise, kravat, boyalı ayakkabılar. Ben olsam daha rahat bir şey giyerdim onca yol için. Ceketinin cebinde katlanmış bir gazete vardı. Hasan dört adım gerisindeydi. Onun da ceketi üstündeydi.</p>

  <p>Telefonda ettiği küfürler için yerimden kalkmamakla cezalandırdım onu. Önce yanımdaki plastik koltuğun üstüne baktı. Görünümünü beğenmedi, öbür yanındakine. O ondan beterdi, üçüncüye çaresiz oturdu. Aramız boştu şimdi.</p>

  <p>“Kusura bakma gardaş” dedi. “Ağzım bozuldu.”</p>

  <p>Dedim ya, zaman zaman insanın içini okuyordu Yusuf Sarı. Hasan bizi adam gibi konuşuyor görünce, on beş yirmi metre uzakta oturmuştu. Ama maçı izlemiyor, bize bakıyordu.</p>

  <p>“Dert etme” dedim.</p>

  <p>Çocuklar “penaltı!” diye bağrıştılar.</p>

  <p>“N’olucak şimdi gardaş?” dedi.</p>

  <p>“İşin doğrusunu anlatmayı dene” dedim.</p>

  <p>Çocuklar penaltı olmadığında karar kıldılar.</p>

  <p>“İşin doğrusu, İbo’nun bok yemesi” dedi.</p>

  <p>“Kendi başına iş çevirmeye kalktı” dedim.</p>

  <p>“Evet” dedi.</p>

  <p>“Boğaziçi’nde” dedim.</p>

  <p>“Evet” dedi.</p>

  <p>“Ne zamandan beri?” dedim.</p>

  <p>“Epeydir ufak ufak tırtıklıyordu maldan” dedi. “Başlarda ses etmedim. Kanlan falan düşürmek için dedim. Eğlensin dedim. Gençtir dedim.”</p>

  <p>Altıncı gol sol kanattan gelişen atakla geldi.</p>

  <p>“Sonra?” dedim.</p>

  <p>“Sonra, ‘amca bu Boğaziçi’ne girelim’ diye teklif getirdi bana. Zemin ayarlamış, kanal açmış güya. Yanaşmadım. Boğaziçi’nde kolay keleğe gelir insan. Topu zengin çocuğu. İdarenin, narkotiğin gözü orda. Yaşatmazlar. Aklı olan oraya girmez. Koca İstanbul ne güne duruyor?”</p>

  <p>“Doğru” dedim. Nereye işediğine dikkat etmeli insan.</p>

  <p>“İşte, geçen hafta tozuttu anlaşılan. Yerine gidecek malı vermedi. Çocuk aklı işte. Amatör.”</p>

  <p>Sol taraftaki kaleyi koruyan çocuk müthiş bir top çıkardı. Şutu atan bile alkışladı.</p>

  <p>“Dayı kızdı” dedim.</p>

  <p>“Dellendi” dedi. Sonra farkına vardı ne dediğimin. Ayağa kalktı, tribünleri yandaki tenis sahasından ayıran tellere parmaklarını geçirdi. Kendini toplamaya çalışarak yerine oturdu. Ter basmıştı yüzünü.</p>

  <p>“Sen Dayı‘yı nerden biliyorsun?” dedi.</p>

  <p>“Tanıştık evelallah” dedim.</p>

  <p>“Ne diyor?”</p>

  <p>“İbo’yu bulsa parçalayacak” dedim. “Beni de parçalayacaktı az daha.”</p>

  <p>“Parçalar Allahıma” dedi. “Bana da kızdı. Çoluk çocuklukla iş yapıyorum diye. Eşek kadar herif oysa. Dellendi. Dellendi telefonda.”</p>

  <p>“Malını istiyor” dedim.</p>

  <p>“Malını istiyor. Ya da parasını. Bana kalırsa ikisini birden istiyor. Beni de siktir eder artık bu kelekten sonra.”</p>

  <p>Maçın en genç oyuncusu, taa santradan attığı topla yedinci golü kaydetti.</p>

  <p>Onu omuzlarına almaya çalışan İM oyuncuyla birlikte yere yuvarlandılar.</p>

  <p>“Şimdi doğru söyle Yusuf Sarı” dedim. “Beni İbo’yu bulmam için mi çağırdın, parayı getirmem için mi?”</p>

  <p>“Para sonradan aklıma geldi inan” dedi Yusuf Sarı. “Masanın altında hazır görünce, vereyim şunu tez elden götürsün diye düşündüm. Dayı, oğlanı bulursa harcar diye korktum. Harcar Allahıma. Oğlanı bulup sessizce bir yere kaçırırız, diye düşündüm. Sen oğlanı Dayı‘dan önce bul istedim.”</p>

  <p>“Niye kendin gelmedin İstanbul’a?”</p>

  <p>“Bak, Remzi gardaş” dedi. “Bu işin doktoru sensin diye boşuna söylemedim ben. Sen onu İstanbul’da benden hızlı bulurdun. Çöplüğün burası.”</p>

  <p>“İyi de kurye olur benden” dedim.</p>

  <p>“Allahıma kitabıma yemin ederim sonradan aklıca geldi” dedi Yusuf Sarı. “Masanın altında görünce. Sen de akşam dönecektin. Orhan parayı tutsun elinde, Dayı iyice dellenip çare kalmazsa versin parayı diye düşündüm.”</p>

  <p>“Orhan’ı kim vurdu sence?” dedim.</p>

  <p>“Kesin Dayı” dedi. “Ya da boktan işler yaptığı başka birileri.” Cebinden gazeteyi çıkarıp, benim akşam gördüğümden daha iyi basılmış bir fotoğrafı gösterdi.</p>

  <p>“Bak, sikini kesmişler çocuğun.”</p>

  <p>İkimiz de bir tür korkuyla öne kapanır gibi yapıp, ellerimizi güvenlik içinde olan organlarımıza götürdük. Şimdilik güvenlik içinde olan. Gazeteyi elinden alıp inceledim. Bu fotoğraftaki açıdan bakınca karnındaki yaradan gelen kanla, kasık bölgesinden gelen kanın birleştiği daha iyi belli oluyordu.</p>

  <p>“Sana kim söyledi Orhan’ı harcadıklarını?” dedim. Dayı‘nın da işi benden öğrendiğini ona söylemeye niyetim yoktu. Dayı‘dan ölümden korkar gibi korkması işime gelirdi şimdilik.</p>

  <p>“Sen telefon edip İbo’nun yerini bulduğunu söyleyince sevinçten Mersin’deki karıya gittim” dedi. “Sonra yatarken karı hep televizyonu açar odasındaki. Orda duydum. Yıkıldım. Atladım Hasanla arabaya. Mola vermeden geldik Allahıma.”</p>

  <p>Hah sahanın yanındaki kapıdan giden formalı, şortlu on-on iki kadar adam ısınmaya başladılar toplarıyla.</p>

  <p>“Şimdi n’olacak Yusuf Sarı” dedim.</p>

  <p>“Bul İbo’yu, Remzi gardaş” dedi. “Dayı manyağından önce bul.”</p>

  <p>“Peki” dedim. “Para ne olacak?”</p>

  <p>“Para belki İbo’nun hayatını kurtaracak” dedi. “Para Dayı‘nın alamadığı malının parası. Dayı‘ya ya malı vereceğiz İbo’yu bulup ya da yalvaracağız parayı geri alıp İbo’yu unutsun diye. Ya mal, ya para.”</p>

  <p>“Ya da hem mal hem para” dedim.</p>

  <p>“Gözüm yok inan artık ne malda ne parada” dedi. “Gözüm yok. Oğlanı sıyırtalım aradan yeter bana.”</p>

  <p>Sonra aklına parlak bir fikir gelmiş gibi ekledi.</p>

  <p>“Sende dursun para. Orhan’ın yerine sende dursun. İbo’yu bulamazsak parayı sen verirsin Dayı‘ya.”</p>

  <p>Yeni gelenler sahaya girip oynamaya başladılar. Dayı‘ya verilmek üzere paket gönderenlerin sonunu düşününce ürperdim. Yusuf Sarı aniden elime sarıldı.</p>

  <p>“Yardım et bana Remzi gardaş” dedi. “Oğlana taa bebeliğinden beri borçluyum ben… “</p>

  <p>Evimin yanındaki halı sahada şimdiye kadar atılmış en önemli golü ben attım:</p>

  <p>“Salıncağa binmeye niyeti olmayan adamı sallandırmış olmayı ne yapsan ödeyemezsin” dedim.</p>
</body>
</html>
