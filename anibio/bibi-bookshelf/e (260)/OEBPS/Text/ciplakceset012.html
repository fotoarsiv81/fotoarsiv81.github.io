<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1 class="calibre6" id="sigil_toc_id_11">Bölüm 1.12</h1>

  <p>İlk yapacağım iş en kısa sürede ayağa kalkmaktı. Son tekmeden sonra etrafımı sarmak için saldırıya küçük bir an ara verdiler ve bu onların en büyük hataları oldu. İlk hareketi kim yapacak diye birbirlerine bakarken çömeldiğim yerden sağdaki dizime dayanarak ve öne doğru eğilerek, sırtım dimdik kalktım.</p>

  <p>“Bak” dedi telefonda tanıştığımız sesin sahibi. “Neler de biliyor moruk!”</p>

  <p>Şimdi ben de ayaktaydım ve birbirimize bakarak duruyorduk. Çocuklardan biri ağır ağır arkama geçmeye başladı.</p>

  <p>Liderleri olduğu anlaşılan telefon arkadaşım “Neler de biliyor moruk” diye bir kez daha tekrarladı ve ilgimi dağıttığım sanarak dojo’da çalışıyor olsak sho-men uchi olarak yorumlayabileceğim bir biçimde saldırdı. Sağ eli biraz yukardan bir Osmanlı tokadı gibi kafama doğru yöneldi. Zoraki uke’me irimi nage ile cevap verdim. Ayaklarımla tam bir tur atarak onunla aynı yöne bakar hale geldim ve sol elimle ensesinden tutup kafasını omzuma doğru bastırdım. Ne olduğunu anlamadığına bahse girerim. Sonra hızla ters yöne döndüm, sağ elimi çenesinin altından gökyüzünü gösterir gibi kaldırıp, belinin arkasında beliren boşluktan yararlanarak sırtüstü yere fırlattım. Hareketi Sensei’nin öğrettiği gibi değil, kafasına bir tekme atarak tamamladım.</p>

  <p>Tam karşımda duran, gördüklerine şaşırıp bir an durakladı. Arkama geçen uyanık iki eliyle bileklerime sarılıp tutmak istedi ve aptallaşan arkadaşına bağırdı.</p>

  <p>“Saldır lan!”</p>

  <p>O saldırmaya daha karar veremeden önce sol kolumu arkamdaki uyanığın bileğimi tutan eliyle birlikte yukarı kaldırıp, kafamın üstünden geçirdim ve tam bir dönüş yaptım. Çapraz hale gelen kollarıyla şaşakaldı. Kitapta yeri olmayan bir hareket yaptım. Açılan kasıklarına okkalı bir diz çıkardım. “Uy anam” diye çöktü olduğu yere.</p>

  <p>Karşımdaki üçüncü, saldırma kararından geri döndü gördüklerinden sonra. Aikido repertuvarımın sınırlı olduğunu bilse bir biçimde saldırırdı eminim. Daha iki yıldır çalışıyordum haftada üç gün ve kimi çalışmaları da kaytarıyordum. O kendinden ve benim bildiklerimden emin olamadı, hiç riske girmemeye karar verdi ve hızla dönerek otoparkın çıkışma doğru kaçmaya başladı. Onu bir daha hiç görmezdim herhalde.</p>

  <p>Kafasına tekme attığım telefon arkadaşım yüzükoyun yatıyordu. Liderleri o olduğu için nikyo’yla tanışmasında fayda gördüm. Yanına çömelerek kolunu omuzlarından dik bir biçimde kaldırdım ve iki kolumun arasına aldım. Şimdi gövdemle sağa doğru bir hareket yapsam çıt diye kırılırdı eklemlerinden.</p>

  <p>Öylece durdum. Altımdakinden bir direniş gelmiyordu. Elleri apış arasında doğrulup allak bullak yüzüyle bana bakan üçüncüye laftan anlayan bir köpeğe emir verir gibi bağırdım.</p>

  <p>“Git!”</p>

  <p>Sanki bu emrimi beklermiş gibi ikiletmedi ve iki büklüm uzaklaştı hızla. Onu da bir daha görmeyeceğimden emindi.</p>

  <p>“Hey” dedim altımdakine. “Kendinde misin?”</p>

  <p>Bir kıl sağa döndüm. Acıyla bağırdı.</p>

  <p>Bir daha. Daha yüksek ve daha canhıraş bağırdı.</p>

  <p>Üçüncü kez canım iyice acıttım ve aikidoyu terk ettim. Tıpkı bana yaptığı gibi saçlarından çekerek kafasını geriye doğru kanırttım. Şimdi boynuna inecek bıçağı bekleyen kurbanlık bir koyun gibi zavallı gözlerle yüzüme bakıyordu.</p>

  <p>“Uslu duracaksın değil mi?” dedim.</p>

  <p>Başını mümkün olduğunca salladı. Kanırtmayı biraz gevşettim.</p>

  <p>“Derdiniz ne lan?” dedim.</p>

  <p>Cevap alamadım. Doğaldı bu. Çok anlamlı bir soru değildi. Farkına vardığımda soruyu değiştirdim.</p>

  <p>“İbo mu emir verdi lan?” dedim.</p>

  <p>“Yok abi” dedi. “Gördüğümüz yok valla İbo’yu günlerdir.”</p>

  <p>“Ne bok yemeye geldiniz üstüme?” dedim.</p>

  <p>“Ne bileyim abi” dedi. “İbo’yu arıyordun…”</p>

  <p>“İbo’yu aramak suç mu lan?” dedim. Bu da soru değildi doğallıkla. Öyle durdu ne cevap vereceğini bilemeden.</p>

  <p>“Öğrenci misiniz siz?” dedim sonra.</p>

  <p>“Ben önlisanstayım” dedi cevap verebileceği bir soruyla karşılaşınca.</p>

  <p>“Ötekiler?”</p>

  <p>“Biri hazırlıkta, biri öğrenci değil, öyle takılıyor bizimle.”</p>

  <p>“Adları ne?”</p>

  <p>“Hazırlıktaki Adnan, ötekine Süslü diyoruz” dedi ağır ağır.</p>

  <p>“Siz mi satıyorsunuz malı lan?” dedim.</p>

  <p>Bu kez cevap vermemeyi bilinçli olarak denedi. Ona bir iki saniye verdikten sonra, kafasını hızla geriye çektim, hiç beklemediği anda ileri iterek çarptım yere. Kafasını ileri geri ittirip çekerek burnunu sürttüm yere.</p>

  <p>“Malı siz mi veriyorsunuz?” diye tekrarladım.</p>

  <p>“Kızlar hazırlıyor müşteriyi” dedi. “Biz sonra devreye giriyoruz.”</p>

  <p>Kızların kim olduğunu biliyor gibiydim. O yüzden sormadım adlarını.</p>

  <p>“Mal nerde duruyor?”</p>

  <p>“Valla bilmiyorum abi” dedi kafasıyla yaptığım şakanın tekrarlanmasından endişe ederek. “İbo veriyor iki gram, iki gram.”</p>

  <p>“Doğru söyle!” dedim kafasını yeniden geriye doğru çekerek.</p>

  <p>“Valla bilmiyorum” dedi. Yüzünde ağlama başlangıcına benzer bir titreme oluşmuştu.</p>

  <p>“Sen kullanıyor musun?” dedim.</p>

  <p>“Yok abi, Allah göstermesin” dedi. “Biracıyım ben.”</p>

  <p>“Aferin” dedim, bir daha çaktım kafasını yere.</p>

  <p>“Söyle, İbo’yu nasıl bulacağım?” dedim ardından.</p>

  <p>“Hisar’da bir evi var” dedi.</p>

  <p>“Dalga geçme lan” dedim. “Cümle âlem biliyor Hisar’daki evi.”</p>

  <p>“Başka bilmiyorum abi valla” dedi. Şimdi iyiden iyiye ağlamaya başlamıştı. Ataköy’den bile haberi olmadığına bahse girebilirdim. Daha doğrusu hiçbir şeyden haberi olmadığına.</p>

  <p>Saçlarını bıraktım. Elini yüzüne kapayıp ağlamaya devam etti. Çenesinden tutup kafasını çevirdim, gözlerinin içine baktım.</p>

  <p>“Senin adın ne?” dedim.</p>

  <p>“Fırat” dedi içini çekerek. “Fırat Uzun.”</p>

  <p>“Bak Fırat koçum” dedim. “Ağlama. Genç yaşta bulaşmışsın boka. Allah’tan polis değilim, valla dünyan kararırdı. Şimdi seni bırakacağım. Arkana bakmadan çek git. Takılma bu işlere. On yıl sonra dua edersin bana, dövmeye kalktığımız moruk beni boktan kurtardı diye.”</p>

  <p>Sinirleri iyice bozulmuştu garibimin bu müthiş konuşmamdan sonra. Yenilginin acısıyla, yenilginin sonuçlarından sıyrılmanın heyecanı birleşti, ağlaması şiddetlendi.</p>

  <p>“Hadi, git şimdi, elini yüzünü yıka” dedim kafasına bir şaplak atarak.</p>

  <p>Ayağa kalktık. Ne yapacağını bilemez gibi duruyordu.</p>

  <p>“Hadi git” dedim. “Endişelenme.”</p>

  <p>Beni daha da şaşırtan bir şey yaptı. Bayramda beklemediği bir harçlık vermişim gibi şiddetle ellerime sarıldı, öpmeyi denedi. Çektim ellerimi.</p>

  <p>“Saçmalama oğlum” dedim. “Hadi git.”</p>

  <p>Elini pantolonunun cebine soktu. Blucininin daracık cebinden bir şey çıkardı, elime tutuşturdu.</p>

  <p>“İbo, sende dursun şimdilik, demişti” dedi. “Belki işine yarar abi.”</p>

  <p>Sonra diğer arkadaşları gibi koşa koşa uzaklaştı yanımdan.</p>

  <p>Avcumu açtım. Altın gibi sapsarı, Amerikan yapımı bir anahtar duruyordu avucumda.</p>

  <p>Fotoğrafçılık sanatıyla ilişkimi artırmaya karar verdim aniden.</p>
</body>
</html>
