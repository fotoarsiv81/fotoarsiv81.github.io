<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1 class="calibre9" id="sigil_toc_id_10">Bölüm 1.11</h1>

  <p>Kurtar Toprak önde, ben arkada binanın önüne çıktık. Çim alanı çevreleyen binaları teker teker gözleriyle okşadı. Onu görünce gülümseyen, selam veren öğrencilerin arasından, yine o önde ben arkada, boğaz yönüne doğru ilerledik.</p>

  <p>Sırtının öfke belirten bir biçimde büküldüğünü görüyordum arkasından. Kafasını öne eğmiş, hızlı hızlı yürüyordu. Liberal kantine giden yolun sol tarafındaki binaya girdi. Arkasından ben de girdim. Koridorda, soldaki ilk odaya girdi. Ben de girdim.</p>

  <p>Burası büyükçe bir sınıftı. Karatahtasında son dersten kalma birtakım İngilizce sözcükler, 1950’lerden kalma bir hoca masası ve öğrencilerin yazı yazabilecekleri türden çıkıntıları olan otuza yakın sandalye. İngilizce anlıyordum ama ekonomiden anlamıyordum.</p>

  <p>“Ben burada okudum” dedi kollarını iki yana açıp sınıfın içinde dönerek. “Burası İdarî Bilimler binası. Burada dört yıl, pardon altı yıl okudum ben.”</p>

  <p>Öğrenci sandalyelerinden birine oturdum.</p>

  <p>“Bu okulu anamın evi gibi severim” dedi. “O yüzden mastırdan sonra bu işi önerdiklerinde sabaha kadar uyuyamadım sevincimden… Çocuklarla iç içe, onlardan biri gibi… 24 saat okulda…”</p>

  <p>Ders veren tutkulu bir hoca gibi, hoca masasından eğilmişti sınıfa doğru.</p>

  <p>“Tiyatro Kulubü‘nde de çalıştınız mı?” diye sordum, nereden aklıma geldiyse.</p>

  <p>“Şansımı denedim ama olmadı” dedi. “Kötü oyuncuydum anlaşılan.”</p>

  <p>Masadan kalktı, yanımdaki sandalyeye oturdu.</p>

  <p>“Sonra her şeyin yolunda olduğu bir gün sabah, sen kalkıp geliyorsun ve bu işe girdiğimden beri en çok korktuğum iki şeyden birinin gerçekleştiğini oynuyorsun bana” dedi, ellerimle yaptığım enjeksiyon sahnesini taklit ederek.</p>

  <p>“Diğeri ne?” dedim.</p>

  <p>“Oynaşırken ileri giden kızların kürtaj problemleri… ” Keşke başımızdaki iş o olsaydı der gibi başını salladı. “Anlat bakalım.”</p>

  <p>“Çok ayrıntı bilmiyorum” dedim. “Anladığım kadarıyla İbrahim Sarı Boğaziçi’nin uyuşturucu için iyi bir pazar olduğunu düşünmüş, harekete de geçmiş. Cinsini bilmiyorum. Ama filtresiz sigara olmadığı kesin.”</p>

  <p>“Ne zamandan beri?” dedi.</p>

  <p>“Sanıyorum planlama ve hazırlık bir aylık iş. Operasyonsa bir hafta on gün önce başlamış olsa gerek.”</p>

  <p>“Allah Allah” dedi durduk yerde. “Allah Allah.”</p>

  <p>“Böyle şeylerde size hızla haber uçar mı?” diye sordum.</p>

  <p>“Laf gelir” dedi. “Ama bu iş çok taze söylediğine göre. İş dallanıp budaklanınca, bazı sorunlar çıkar. Çocuklar birbirine girince, laf dar çevreden çıkar, yayılır. Haberi bana da gelir böylece. Ama bunu duymadım. Duysam zaten… “</p>

  <p>“Daha önce oldu mu hiç?” dedim.</p>

  <p>“Benim zamanımda olmadı. Duyduğuma göre beş altı yıl önce kantinlerde çalışanlardan biri denemiş. Herifi Hisar’ın solcu gençlerine iyice dövdürüp, siktir etmişler memleketine, işi kapamışlar. Tabiî dışarda bireysel olarak takılan varsa ona bir şey yapamayız, bilemeyiz de… “</p>

  <p>Parmaklarını sandalyenin yazı yazma yüzeyinde tıkırdattı.</p>

  <p>“İbo’dan başka kim var işin içinde?”</p>

  <p>“Adlarım bilmiyorum” dedim. “Ama bir dağıtım kanalı kurduğu kesin.”</p>

  <p>Ona bazı manken kızlardan bahsetmeye hiç niyetim yoktu. Şimdilik yoktu en azından.</p>

  <p>“İbnenin güvendiği bir dal olmalı” dedi.</p>

  <p>“O ne demek?” dedim.</p>

  <p>“Bak” dedi yemden coşkuyla ders veren üniversite hocası rolünü oynayarak.</p>

  <p>“Bu üniversite ülkenin bir çeşit gözbebeği. Ödenek ayırmaya gelince nazlanırlar ama vitrini sağlam tutmak isterler. Valiliğin, polisin, YÖK’ün gözü buranın üstünde. Sanki gizli bir el korur burayı. Sınıflar dökülür, kütüphaneye yeni kitap gelmez, hocalar kaçar, ne bileyim, her yıl kapasitenin üstünde yeni öğrenci gelir, ama vitrin sağlam kalır. Hep başarı, hep başarı… Sen hiç 1971’deki sandık cinayetinden sonra Boğaziçi imajını sarsan bir haber gördün mü gazetelerde?”</p>

  <p>Ne bileyim, görmedim herhalde der gibi omzumu silktim.</p>

  <p>“O yüzden, burada bu çeşit bir iş çevirmeye çalışan ya tümden dünyanın farkında olmayan bir salaktır ya da güvendiği bir dal vardır, içerden… dışardan… Başka türlü yürümez. Bırakmazlar.”</p>

  <p>Hey koca Allahım, dedim içimden. Boğaziçi pazarı hakkında senin Tarsus’undan parti malı kumaş ve de uyuşturucu sevk edicisi Yusuf Sarı ile şu cennet parçasında altı yılını geçirmiş Öğrenci Faaliyetleri Dekanı Kurtar Toprak aynı ince tahlilde buluşuyorlardı. Güvenilecek dal konusu dışında.</p>

  <p>“Kim olabilir?” dedim.</p>

  <p>“Ne bileyim ben” dedi öfkeyle. Sanki tanıdığı birinin olması ihtimali bile gerilmesine neden olmuştu. “Bu konuda hiçbir fikrim yok.”</p>

  <p>“İbo’yu bulursam öğreniriz” dedim. “Hiç bakabildin mi o işe?”</p>

  <p>“Özel bir şey yok” dedi. “Zaman da olmadı zaten. Akademik izin konusunda teşebbüste bulunmamış, bir tek onu öğrendim.” Sonra ne dediğimin farkına yeni varmış gibi ekledi.</p>

  <p>“Doğru, İbo’yu bulursak öğreniriz.” Birden heyecanlanmıştı.</p>

  <p>“Bak” dedi. “Aslında duyar duymaz işi rektörlüğe yansıtmam gerektiğine karar vermiştim. Öyle ufak tefek, hocanın odasından soru çalmak gibi bir şeye benzemez bu… “</p>

  <p>Neler de oluyor şu Boğaziçi’nin yemyeşil çimlerinin çevresinde, dedim kendi kendime.</p>

  <p>“Yalnız o zaman iş patlar” diye devam etti Kurtar Toprak. “Ortalığa dökülür. Narkotikçilerden, medyadan geçilmez ortalık. Boku çıkar…”</p>

  <p>“Ama şimdi…” dedim.</p>

  <p>“İbo’yu bulursak işi büyümeden çözeriz belki” dedi. “Durdururuz.”</p>

  <p>Anlaşılan Yusuf Sarı‘dan sonra bir müşterim daha olmuştu İbo’yu bulma konusunda Sinem’i savmazsak.</p>

  <p>“İşin bokunu çıkarmak istemiyorsun” dedim. İlk kez sen demiştim Kurtar Toprak’a.</p>

  <p>“İşin boku çıkarsa, benim de burda işim biter” dedi. “Bu da istediğim en son şey. “</p>

  <p>İşin boku çıkarsa, ucu bir biçimde bana da dokunurdu apaçık. Yeleğinde narkotik yazan, yazmayan polislerle saatler boyu konuşmak istemiyordum. Soracakları sorulara nasıl cevaplar verebileceğimi hâlâ bilmiyordum açıkçası. İşin bokunu çıkarmamak benim de işime geldi.</p>

  <p>“Pekâlâ” dedim. “Bir şans daha verelim Boğaziçi’nin imajına.”</p>

  <p>“Tamam” dedi heyecanla. “İbo’yu bul.”</p>

  <p>Ayağa kalktı. Sonra aklına bir şey gelmiş gibi ekledi.</p>

  <p>“Sana” dedi, “ödeme yapamam bu konuda. Örtülü ödeneğim yok.”</p>

  <p>“Dert değil” dedim. “Vatana millete bir hayrımız dokunsun.”</p>

  <p>“Ama akşam bir yemek ısmarlayayım” dedi. “Yemeğin parasını bir kulübe sokuştururum… “</p>

  <p>Akşam dokuzda, Boğaziçi Üniversitesi Mezunlar Derneği’nin lokantasında buluşmak üzere ayrıldık. Yerini tarif etti. Sanki daha önce birlikte görülmemişiz gibi ayrı ayrı çıkmamızı istedi sınıftan. O çıktıktan sonra on beş dakika kadar düşündüm karatahtaya bakarak tek başıma.</p>

  <p>Şimdi asıl işimle ilgilenmek zamanıydı. Ya Zühal’i ya Sinem’i bulup, İbo’ya ulaşmanın bir çaresine bakmalıydım. Sınıftan çıkıp, önce liberal kantine, sonra “siyasî” kantine bir göz attım. Aslında talimin ettiğim gibi Boğaziçi’nde geçen gün tanıdığım çocuklardan hiçbiri yoktu ortalıkta. Acıkan kamımla ilgili tedbir almayı erteleyip, arabama doğru yöneldim.</p>

  <p>Otoparkın ucunda, kocaman, siyah 4x4’ün yanındaki otomobilime gelince, yükselen güneşin biriktirdiği sıcağın çıkıp gitmesi için, kapıları açık tutup ayakta bir süre bekledim. Sonra içeri girdim.</p>

  <p>İki pencereyi de indirip, bir sigara yaktım ve telefonu aldım elime.</p>

  <p>Şu son iki gündür ilk kez, telefonda tuşladığım numara açıldı karşıdan.</p>

  <p>“Aloo” dedi önceleri inceyken sonradan hafif tarazlanmış bir ses. Zühal’in sesini tanıdım.</p>

  <p>“Alo, Zuhal…” dedim telefona.</p>

  <p>“Kimsiniz?” dedi hafif tarazlanmış ince ses.</p>

  <p>“Ben” dedim. “Remzi Ünal. Hatırlıyor musun, dün eve gelmiştim.”</p>

  <p>“Evet evet” dedi. “İbo’yu arayan adam. Adım Remzi Ünal deyişinizi hatırladım şimdi. Yüzünüzü de.”</p>

  <p>“Tamam” dedim. “Dün çok konuşamamıştık, şimdi zamanın var mı?”</p>

  <p>“Kimsiniz siz aslında?” dedi tekrar. Adımla yetinmediği açıktı.</p>

  <p>“İbo’yu bulursam, onunla birlikte başı belada birkaç kişiyi kurtarabileceğine inanan biri” dedim. “Kötü bir şeye niyetim yok, korkma.”</p>

  <p>“Beni yatağa siz mi yatırdınız dün?”</p>

  <p>“Evet” dedim. “Toparlandın mı biraz?”</p>

  <p>“Toparlandım” dedi. “Başımı da yıkadınız, hatırlıyorum. Teşekkür ederim.”</p>

  <p>“Yok canım” dedim.</p>

  <p>“Sahi” dedi birden hatırlamış gibi. “Evi kim dağıtmış dün? Bir patırtılar duydum ama. Canım çıktı toparlamak için…”</p>

  <p>“Anlatırım” dedim. “Aslında biraz konuşsak iyi olur. Evdeysen atlar gelirim.”</p>

  <p>Cevap vermek için biraz düşündü. Sanıyorum elbiselerini çıkarmadan yatağa bırakmam etkili oldu karar vermesinde.</p>

  <p>“Hayır hayır” dedi. “Eve gelmeyin. İçim bayıldı burda. Dışarda bir yerde buluşalım.”</p>

  <p>“Sen söyle nerde” dedim.</p>

  <p>“Carousel’e gelin” dedi. “Yukarda Çin Lokantası‘nda beklerim sizi.”</p>

  <p>Saatime baktım. Bire geliyordu.</p>

  <p>“Tamam” dedim. “Saat bir buçuk iyi mi?”</p>

  <p>Anlaştık.</p>

  <p>Telefonu yerine koydum. Karnımın acıkmasıyla ilgilenmeyi ertelemem isabet olmuş diye düşündüm. Tam elim kontak anahtarına gitmişken, ön ve arka kapılar açıldı, iki tane askere gitme çağı çoktan geçmiş delikanlı girdi otomobile. Sol yanımda, kapının dışında biri daha duruyordu.</p>

  <p>Arkamda oturan enseme avucunun içiyle vurup kafamı direksiyona çarptı.</p>

  <p>“Ne arıyorsun lan burda yine orospu çocuğu?”</p>

  <p>Bu bir soru değildi doğallıkla. Sesi tanımıştım, İstanbullu bir sesti ama çok küfür ediyordu.</p>

  <p>Sonra aynı el saçlarımdan tutup kafamı geri çekti. Kafam koltuğun kafalığına yapıştı.</p>

  <p>“Sana İbo’nun peşinde dolanma demedik mi hıyar?”</p>

  <p>Bu da bir soru değildi. Cevap yerine acıyla inledim.</p>

  <p>“Şimdi ananı belleyeceğiz” dedi arkamdaki. “İndirin.”</p>

  <p>Dışarıdaki kapıyı açtı. Arkamdaki saçlarımı bırakmamıştı. Yolcu koltuğunda oturan yüzüme bir yumruk attı. Dışardaki dağılmamdan yararlanıp iki eliyle kolumu tutup çekti beni otomobilden, yere fırlattı.</p>

  <p>Yerde daha toparlanmadan iki tekme yedim karnıma.</p>

  <p>Boğaziçi Üniversitesi’nin otoparkında, öbür taraftan görülmemizi engelleyen siyah kocaman 4x4’ün gölgesinde, benden en az otuz yaş daha genç üç delikanlıdan hayatımın dayağını yemeye hazırlandım.</p>

  <p>Üçüncü tekmeden sonra karar değiştirdim.</p>
</body>
</html>
