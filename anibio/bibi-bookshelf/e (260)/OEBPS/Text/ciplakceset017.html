<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1 class="calibre6" id="sigil_toc_id_16">Bölüm 1.17</h1>

  <p>Yolcu tarafındaki camı duvara bakan otomobilimin yanından hiç durmadan geçtim. Caddeye çıktım. Bir taksi çevirdim. Yusuf, İbo ve Sinem şu anda Narkotik’teydiler. Evde biraz daha oyalansam belki ben de onların arasına katılacaktım. Yasası yeni çıkmış, sınırları belirsiz, birikimi az yeni bir mesleğin mensubu olarak ne cevap vermem gerektiğini tam olarak bilemediğim sorulara cevaplar vermek zorunda kalacaktım.</p>

  <p>Kafamın içini son dakikada aydınlatan haberi bir daha görmeye çalıştım bütün ayrıntılarıyla gözümü kapayıp.</p>

  <p>Taksi Akmerkez’in önündeki ışıklarda durdu, sonra sola döndü. Nispetiye Caddesi yükünü almıştı yine. Cadde aydınlatmaları, araba farları, banka, lokanta, dükkân ışıltıları arasında çok ağır ağır ilerledik. Kırmızı mavi çakarlarıyla iki ayrı polis arabası, arkalarında birer çekici, yolun iki kenarında caddeye park etmeye niyetlenenleri tehdit ediyordu.</p>

  <p>Etiler’den kurtulduk. Uçağı yardımcı pilota emanet etmiş, gidiyordum.</p>

  <p>Taksi biraz hızlanınca cebimden sigaramı çıkardım. Taksici aynadan hemen gördü.</p>

  <p>“Ağbi” dedi. “Kusura bakma ama yakmazsan sevinirim.”</p>

  <p>Sigaramı pakete geri koydum. Biraz sonra açıklama geldi. Her zaman gelir.</p>

  <p>“Doktor yasakladı ağbi” dedi. Sonra kendi kendine ekledi. “Bu yaşta…”</p>

  <p>Cevap vermedim. Oturduğum yerde derin nefesler almaya başladım. Burnumdan ağız boşluğuma, ordan ciğerime, ordan oturan bir adamın diyaframının izin verdiği kadar aşağılara doldurdum havayı. Aynı sırayla geri verdim.</p>

  <p>Beş kere tekrarladığımda başım sabahın ilk sigarasını içmiş gibi döndü. “Aikidonun özü dirençsizliktir” diye tekrarladım kendi kendime çok önceleri okuduğum bir sözü. Hisarüstü‘ne girdiğimizde ışıklar pırıltısını kaybetti.</p>

  <p>Hiç ışıksız dar sokaklardan kıvrılıp Boğaziçi Üniversitesi Mezunlar Derneği’nin önüne geldik. Daracık bir alana onlarca otomobil park etmişti.</p>

  <p>Yandan Hisar’ın kulelerinden biri görünüyordu.</p>

  <p>Çatal bıçak sesleri ve küçük kahkahaların duyulduğu yöne doğru ilerlerken çıtıpıtı bir kız önümü kesti.</p>

  <p>“İyi akşamlar” dedi. “Üye kartınız lütfen.”</p>

  <p>“Üye kartım yok” dedim. “Öğrenci Faaliyetleri Dekanı Kurtar Bey’in davetlisiyim.”</p>

  <p>“Özür dilerim” dedi, “Buyrun. Kurtar Bey içerde.”</p>

  <p>Böbrek biçimli yüzme havuzunun yanına yerleştirilmiş masalara doğru ilerledim. Kurtar Toprak gölgelerin daha yoğun olduğu bölgede bir masada oturuyordu, o yüzden önce o beni gördü. Sandalyesinde hafif doğrularak bana el salladı. Kravatını çıkarmış, desenli bir gömlek giymişti.</p>

  <p>Karşısına oturdum. Taksicinin izin vermediği sigaramı yaktım.</p>

  <p>“Hoş geldin” dedi. “Bir gelişme var mı?”</p>

  <p>“Var” dedim. “İbo’yu buldum.”</p>

  <p>Becerikliliğime inanamaz gibi baktı. Bir şey söylemek için ağzını açtı. Konuşmasına izin vermedim.</p>

  <p>“Benden sonra da polis buldu” dedim. Ağzı daha büyük açıldı.</p>

  <p>“Narkotik” dedim. “Bir ihbar olmuş, İbo’yu, Sinem’i, Yusuf Sarı‘yı topladılar.”</p>

  <p>Hafif titreyen elleriyle kendi paketinden bir sigara aldı yaktı.</p>

  <p>Garson geldi tepemize. Öğleden sonra yediğim simidin acısını çıkartacak şeyler ısmarladım. Kurtar Toprak da benimkilerin aynısından. Kendisininkine bir şişe şarap ekledi. Ben madensuyu.</p>

  <p>Kurtar Toprak garson molasında kendisini toparlamıştı biraz.</p>

  <p>“Çocuklara üzüldüm desem yalan olur” dedi. “Su testisi su yolunda kırılır.”</p>

  <p>“Doğru” dedim. “Boğaziçi’ne akan su kesildi.”</p>

  <p>Sonra çaprazdan Zühal’i gördüm havuzun başında. Beni görmek için bakmıyordu.</p>

  <p>“Misafir misafiri, ev sahibi ikisini de sevmez” dedim Kurtar Toprak’a. “Kusura bakma, yemeğe bir misafir de ben çağırdım.”</p>

  <p>Yerimden kalkıp Zühal’e doğru yürüdüm. Beni gördü. Dizlerinin üstüne çıkmayan bir etek, beyaz, uzun kollu bir bluz giymişti. Tek süsü boynundaki fulardı. Kolundan hafifçe tutup masaya doğru götürdüm.</p>

  <p>Pisti uzaktan görmüştüm. Hızımı 140 knot’a, irtifamı 5 000 feet’e indirdim. Flaplarım bir çeyrek açıktı.</p>

  <p>“Tanıyorsunuz herhalde birbirinizi” dedim ayakta.</p>

  <p>“İyi akşamlar Kurtar Bey” dedi Zuhal elini uzatarak.</p>

  <p>“İyi akşamlar Zuhal” dedi Kurtar.</p>

  <p>Oturduk.</p>

  <p>“Talihsiz bir akşam” dedim. “Demin İboları anlatıyordum Kurtar Bey’e.”</p>

  <p>“İbo’ya ne olmuş?” dedi Zuhal peçetesini dizine yayarken.</p>

  <p>“Polis yakalamış” dedi Kurtar Toprak.</p>

  <p>“Sinem ile Yusuf Sarı‘yı da” diye ekledim.</p>

  <p>Zuhal önüne baktı bir süre. Kurtar Toprak’ın yanında ne açıklıkta konuşacağını bilmediği için sustuğunu düşündüm.</p>

  <p>Sabit bir hızla ve uygun bir açıda alçalıyordum.</p>

  <p>“Kurtar Bey, İbo’nun okulda ne çevirmek istediğini biliyor” dedim. “Yanında rahatça konuşabilirsin.”</p>

  <p>“Su testisi su yolunda kırılır” dedi ağzının içinden.</p>

  <p>Garson yeniden tepemize dikildi. Zuhal de bizim seçtiklerimizden istedi. Kurtar Toprak’ın şarap şişesine ortak olacaktı.</p>

  <p>“Üstelik” dedim garson gidince, “Orhan Yılmaz’ı öldüren tabanca da yanlarında ele geçmiş. Orhan’ın kendi tabancası.”</p>

  <p>“Orhan Yılmaz da kim?” dedi Kurtar. “Kim öldürmüş? Allahım, bu da nerden çıktı?”</p>

  <p>“Sonra anlatırım sana” dedim.</p>

  <p>3 000 feet’e indim. Burnumu düzelttim, biraz gaz kestim.</p>

  <p>“Bir de cinayet mi bindi sırtlarına?” dedi Zuhal. “Ben demiştim size. İşleri zor. “</p>

  <p>“Zor ama sıyırtabilirler” dedim. “Birbirlerine şahitler. Kaseti almaya gittiklerinde adam çoktan ölmüşmüş.”</p>

  <p>“Onlara kim inanır?” dedi Zuhal.</p>

  <p>“Polisi küçümseme” dedim. “İsterlerse doğru söyleyeni yalan söyleyenden şıp diye ayırırlar. Sonra parmak izleri falan…”</p>

  <p>Garson yemeklerimizle geldi. Şöyle bir arkamıza yaslanıp adama izin verdik. Bu mola üçümüzün de işine gelmişti.</p>

  <p>“Stüdyodaki telefonun parmak izlerini almazlar mı sanıyorsun?” dedim Zühal’e adam gittikten sonra.</p>

  <p>Meigs Havaalanı‘nın denizden yüksekliği 593 feet’ti. O yüzden 1 600 feet’e inene kadar hafif hafif gaz kesmeye devam ettim.</p>

  <p>Zuhal başını kaldırdı. Gözlerimin içine baktı. Ben de onunkine. Bu yemekte yalnız olsak konuşma nasıl devam ederdi diye merak ettim. Kurtar Toprak hiçbir şey anlamayan bir adamın suratıyla bir ona, bir bana bakıyordu. Zuhal yemeğine döndü sonra. Sanki söylediklerimle ilgilenmezse, gerçeklik kazanmayacaklardı. Onun gibi yaptım.</p>

  <p>“İnsanlar” dedim, “olur olmaz zamanlarda olur olmaz şeyler yapabilirler. Bir telefon çalınca hemen açmak gibi. Sonra akılları başlarına gelir ama, geç.”</p>

  <p>“Kimin açtığı nerden belli” dedi Zuhal.</p>

  <p>Yandan gelen hafif rüzgâr panikletmedi beni. Dümeni karşı yöne hafif çevirince uçak yeniden düz gitmeye baladı.</p>

  <p>“Orhan Yılmaz yerinde mi diye stüdyosunu aradığımda, açan kimseye adımı söylemiştim” dedim. “Hem de iki kere. Kimse cevap vermedi. Sonra seni Ataköy’deki evden ilk aradığımda telefonda sesimi tanıdın hemen. Ses hafızan ileri. Söylediğim cümleyi bile tam olarak tekrarladın.”</p>

  <p>“Ben de sonradan gelmiş olamaz mıyım?” dedi. Sesi hafif hafif titremeye başlamıştı.</p>

  <p>“Valla bilmem” dedim. “Orasına başkaları karar versin. Benim bildiğim Sinem İbo’yu arayıp, İbo panik içinde çıktığında sen de hemen ardından çıktın.</p>

  <p>Orhan’la o uzun taciz konuşmalarında stüdyonun yerini öğrenmiştin. İbo dışarı bırakmamıştı seni hiç. O çıkınca atladın taksiye, koştun. Şansına o gün trafik azdı o saatlerde senin gidiş yönünde.”</p>

  <p>Çatal ve bıçağıyla yemeğiyle uğraşırken çenesinin üstünde bir kas oynamaya başladı hızlı hızlı. Fularının üstünden yutkunduğunu gördüm.</p>

  <p>Pistin başındaki numaraların az ötesini pistle temas noktam olarak seçtim. Hızımı 70 knot’a indirdim.</p>

  <p>“Sarktı sana tabiî herif. Belki biraz oynaştınız. Stüdyoda yatak yoktu herhalde ama ses alma odasındaki halılar kalın, yumuşacık. Biralar da oynaştığınıza işaret ediyor. Belki ona yüz verip dikkatim dağıttırdın, belki direnip kızdırdın. Biraz itiş kakış. Bilemiyorum.”</p>

  <p>Kurtar Toprak elini bile sürmemişti yemeğine. Donmuş kalmış bizi izliyordu.</p>

  <p>“Belki sen de soyunmuştun kendi isteğinle, belki korkarak, belki az belki çok. Ama herif azmıştı. Donuna kadar çıkardı. Tabancasını herhalde sana hava olsun diye ortaya çıkarmıştı.”</p>

  <p>Bu kez ben bir çatal aldım yemeğimden. Zühal’in gözlerinden bir damla yaş aşağı iner gibi oldu.</p>

  <p>“Kaseti alıp çıktın. İki kaset olduğunu Sinem bilmiyordu, sen biliyordun. O yüzden benden kaçmadın çok. Ben de enayi gibi öteki kaseti bulunca işin bitmişti. Rahattın. Hatta belki gerekirse Sinem’i susturmak için de kullanabilirdin.”</p>

  <p>Tekerlekleri indirip indirmediğimi kontrol ettim. Flapları sonuna kadar açtım.</p>

  <p>“Mahkemede bir an öfkeye kapılıp ateş ettim dersen sana inanırlar” dedim. “Ben de planlı olduğunu sanmıyorum pek. Planlı olan adamın şeyine ateş etmez öyle pek.”</p>

  <p>Sonra hiç beklemediğim bir şey oldu. Zuhal birden öne doğru eğilip, masanın üstüne kustu aniden. Öğürtüsüz, sinyalsiz, uyarısız, tek hamlede. Eli midesinde iki büklüm oldu. Çok fazla şey çıkmamıştı ama yine de ortalığı mide salgılarının hücumuna yeni uğramış yiyeceklerin kokusu sardı. Ayağa kalktı Zuhal birden. Yüzünde gülme ve ağlamanın birleştiği tuhaf bir ifade vardı. Sonra buna öfke de katıldı.</p>

  <p>“Bütün bunlar hikâye” dedi ağzının kenarındaki kalıntıları peçeteye silerek. “Asıl nerden anladın sen onu söyle, pis moruk.” Ayağıyla yere vurdu.</p>

  <p>Sandalyemi kusmuk içindeki masadan biraz uzaklaştırdım.</p>

  <p>“Hafızam iyidir” dedim. “Carousel’de seni konuşturmak için uğraşırken, işin ciddiyetini gör diye birinin öldürüldüğünü söyledim. Ama adını vermedim. Şaşırdım. Sabah gazete okumamıştın. Duymamıştın. Ama biraz sonra ‘Orhan Yılmaz manyağı geberdiğine göre… ‘ diye girdin lafa… “</p>

  <p>Pistin üstüne geldiğimde gazı daha da kestim ve dümeni kullanarak burnumu hafifçe kaldırdım. Yüksekliğim 50 feet’in altına iniyordu hızla.</p>

  <p>“Allah belanı versin” diye fırlattı ağzını sildiği peçeteyi suratıma ve dönüp koşarak çıktı gitti Boğaziçi Üniversitesi Mezunlar Derneği’nin havuz kenarındaki lokantasından. Arkasından bakmadım. Kurtar Toprak baktı apaçık kalmış ağzıyla. Ben bakmadım. Koştu ve yok oldu.</p>

  <p>Touchdown!</p>

  <p>Anormal bir şeylerin olduğunu yeni fark eden garson koşarak geldi.</p>

  <p>Tabakları, örtüleri, bardakları her şeyi hızla toparladı. Etraftan bize bakanlar fısıldaşarak önlerine döndüler.</p>

  <p>Yeni örtüler konmuş ama boş bir masada oturuyorduk. Benim paketim de Zühal’in çıkardıklarıyla birlikte gitmişti. Kurtar Toprak’ın Marlboro Light’ından bir tane aldım.</p>

  <p>Şaşkınlığı geçmemişti. Zorlukla konuştu.</p>

  <p>“Doğru mu bunlar?”</p>

  <p>“Bilmem” dedim. “Bana göre doğru. Ama koşup birilerine anlatmayacağım.”</p>

  <p>Garson yeniden gelip sipariş almak istedi. Yalnızca kahve söyledik.</p>

  <p>Kurtar Toprak kendisine geliyordu yavaş yavaş. Yüzüme baktı, güldü.</p>

  <p>“Ne biçim detektifsin sen” dedi. “Katili buldun, kendisi de kabullendi, sonra bıraktın gitsin.”</p>

  <p>“Ne önemi var gitmesinin” dedim. “Nereye gidecek? Polis bir iki soru sorsa dağılır. Üstelik benim bilmediğim bir iki delil bırakmıştır bir yerlere. Nereye gidecek? Belki yarın kendi teslim olur. Belki ondan önce ben bir yere telefon ederim. Kim bilir?”</p>

  <p>Garson kahvelerimizi getirdi.</p>

  <p>“Sen hep böyle mi yaparsın?” dedi Kurtar Toprak.</p>

  <p>“Ne kastediyorsun?” dedim.</p>

  <p>“Sonuçlar seni hiç ilgilendirmiyormuş gibi davranıyorsun” dedi. “Sonuçları sen yaratıyorsun ve sonra onlarla hiç ilgilenmiyorsun.”</p>

  <p>“Aslında doğru” dedim. “Bir şeyleri başlatan adam olmak hiç hoşuma gitmez. İnsanların hayatını değiştirmek en istemediğim şey. Ama elimde değil, oluyor işte. “</p>

  <p>Kahvemden okkalı bir yudum aldım.</p>

  <p>“En azından çifte standart kullanmam” dedim. “Seninle ilgili de aynı biçimde davranacağım.”</p>

  <p>Şekeri karıştıran eli dondu kaldı. Yüzüme baktı.</p>

  <p>“Levent’teki evi polise sen ihbar ettin” dedim. “Onları sen yakalattın.”</p>

  <p>Ağzından başka hiçbir yeri kımıldamadı.</p>

  <p>“Bunu neden yapayım ki?” dedi.</p>

  <p>“Korkudan” dedim. “Önce İbo’yu korkuttun, sonra kendin korktun. Baskında çatışma çıkıp oğlan gitse eminim daha çok sevinirdin.”</p>

  <p>“Ne diyorsun sen?” dedi.</p>

  <p>“Ne dediğimi biliyorum” dedim. “Önce İbo’yu arakladın. Laf sana geldi önce dediğin gibi çocuklardan. Ama bu kez engelleyeceğine işe ortak olmaya karar verdin. İbo’yu korkuttun önce, içerden desteği olmazsa yakalanacağım söyledin. Belki tehdit bile ettin. Sanırım bu Fotoğraf Kulübü‘nün toplantısında oldu.”</p>

  <p>Gözlüklerinin buğulandığını ben bile görebiliyordum.</p>

  <p>“Sonra gerçekten korktu oğlan. Kaçıp gitti Ataköy’e. Ben ortaya çıkıp İbo’nun çevirdiklerini sana anlatınca sen de korktun. İbo’yu ihbar edip sıyrılmak istedin.”</p>

  <p>Gözlüklerini çıkardı, masanın örtüsüne silmeye başladı. Gözlüksüz iyice salak bir görüntüsü vardı yüzünün.</p>

  <p>“Zühal’i ve Sinem’i tanıyordun. Ben odandaki telefonda numaralan çevirirken tepemdeydin. Zühal’le konuştuğumu anlayınca kadranın çıkardığı sesleri hatırlayıp numarayı buldun.”</p>

  <p>Gözlüklerini taktı yeniden ama o eski Kurtar Toprak geriye gelmedi.</p>

  <p>“Ardımdan Zühal’i aradın. Onu ya korkutup, ya kandırıp Levent’teki evi öğrendin.”</p>

  <p>Bitti der gibi ellerimi bitiştirdim masanın üstünde. Konuşmasını bekledim. Konuşmadı. Sorsaydı video kasetteki haber kaydında prodüktörün belki de birlikte arakladıkları besteleri ihbar edişinden aydınlandığımı söyleyebilirdim. Ama sormadı.</p>

  <p>“Öyle çok önemli değil söylediklerim” dedim. “İbo nasıl olsa sıkıştırılınca senin adını da verir polise. Bakarsın yarın bürondalar.”</p>

  <p>Sonunda konuştu.</p>

  <p>“Ona mı inanırlar, bana mı?” dedi.</p>

  <p>“Elbette sana” dedim. “Ama adın çıkınca Boğaziçi’nde işin biter. Sinirlerine hâkim olursan soruşturmadan sıyrılırsın ama sonuçta buradaki o çok sevdiğin dekanlık gitti gider. Kendine, hakkındaki dedikodularla ilgilenilmeyecek bir yerde yeni bir iş aramalısın.”</p>

  <p>Bana vereceği cevabı dinlemeden ayağa kalktım. Artık beni ilgilendirmiyordu. “Masa sana kaldı” dedim. “Hesabı hangi kulübün bütçesinden ödeyeceğine karar ver. Bunu son kez yapıyorsun.”</p>

  <p>Önündeki sigara paketini de aldım dönüp lokantadan çıkmadan önce. Otomobilim yoktu. Hisar’ın yanından inip Bebek’e kadar yürüyecektim. Lazım olurdu.</p>

  <p><br class="calibre5" /></p>
</body>
</html>
