<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1 class="calibre6" id="sigil_toc_id_1">Bölüm 1.2</h1>

  <p>Sabah erkenden uyandım. Kahvemi içtikten sonra kadın sesiyle konuşan bilgisayarın talimatlarına uya uya telefonun tuşlarına bastım ve Yusuf Sarı‘ya verdiğim banka hesabımın bakiyesini kontrol ettim. Hatırı sayılır bir artış vardı.</p>

  <p>Sabahın köründe iyice uyanmadan otomobilimi kullanmak içimden gelmedi ve yoldan çevirdiğim bir taksiyle havaalanının yolunu tuttum. Hava, Adana’ya gidecek birini ürkütecek kadar sıcaktı. İçerdeki koca panoda Adana 7.50 uçağında gecikme görünmüyordu, ama yedek kuyruğunda umut yoktu. Ortalıkta dolaşan eli telsizli kızlardan birini gözüme kestirip, Adana’ya uçacak pilotları sordum, ikisi de tanıdıktı.</p>

  <p>Bir iki telsiz ve dahilî telefon konuşmasından sonra elimde hâlâ biletim yoktu, ama ben uçağın içindeydim. Kemerimi bağlar bağlamaz, içkiyi işten atılmayacak limitte içen eski meslektaşlarımın benimle utanç verici bir <span class="calibre8">konuşmaya mecbur kalmaması için gözlerimi kapayıp uyuma taklidi yaptım. Sonra gerçekten uyudum.</span></p>

  <p>Adana’da uçağın arka kapısından indim. Hava insanı isyan ettirecek kadar sıcaktı. Mersin’e giden üç adamla paylaştığım takside yol boyu sustuk. Tarsus girişinde indim. Bindiğim öteki taksi beni doğrudan Yusuf Sarı‘nın, Tarsus’un bir ucundan ötekine ulaşan ana caddesinin ortalarındaki işyerinin kapısında indirdi.</p>

  <p>Zamanında çok kebap yediğim iki katlı köhnemiş taş binanın yanındaki tek katlı kitapçının yerine mimarî açıdan utanç verici bir işhanı yapılmıştı. Girişinde tabelalar arasında aradığımı buldum: Sarıoğulları Ticaret Kat 2.</p>

  <p>Ana kapıdan geçince girdiğiniz merdiven boşluğu, demir bir sandalyede oturan şalvarlı, sarkık bıyıklı bir adam aracılığıyla bir tür resepsiyon işlevi görüyordu. Adam yabancı olduğumu doğallıkla sezdi.</p>

  <p>“Kime bakmıştın beyim” dedi, yukarı çıkmana izin verip vermemek bana bağlı diyen bir vurguyla.</p>

  <p>“Yusuf Sarı” dedim. “Beni bekliyor.”</p>

  <p>Yukardan aşağı süzdü beni. Ne gibi özellikler arıyordu bilmiyorum, ama yukarı çıkmasına izin verilebilecek biri olduğuma karar verdi. İki kat merdiveni hızla çıktım.</p>

  <p>Kapıdaki tabelanın altındaki zili çaldım. Kuşlar öttü kapının öteki tarafında. Bir iki topuklu kadın ayakkabısı sesinden sonra kapı açıldı. “Yusuf Sarı‘yı bağlıyorum, fem…” karşımdaydı. Askılı, beyaz bir bluz, kalınca bacaklarının mini eteği ve ağır boyalı yüzüyle bana baktı, içeri almaya niyeti yokmuş gibiydi.</p>

  <p>“Yusuf Sarı‘yı görecektim…” dedim.</p>

  <p>“Kim diyeyim?” dedi. Kapının aralığında konuşuyorduk.</p>

  <p>“Remzi Ünal” dedim. “Dün telefon etti bana.”</p>

  <p>“Ay… İstanbul’dan geldiniz. Dün çıkardığım para yerine vardı demek” diye beni içeri aldı. “Kusura bakmayın, tanıyamadım sesinizi.”</p>

  <p>Girdiğimiz bekleme odası, ikinci sınıf dişçi muayenehanesi bekleme odalarından farklı değildi. Duvardaki dört ayrı kumaş markasının dört ayrı takvimi, dört ayrı ayı gösteriyordu. Metal masanın yanındaki metal dolabın kapağına, adını bilmediğim bir şarkıcının afişi yapıştırılmıştı. Masanın yanında açıkta duran sandalyede blucinli ama ceketli biri çay içiyordu. Selam filan vermeden bana baktı.</p>

  <p>Girdiğim kapının karşısındaki kapı açıldı, içeri hızla giren adam hızla bana ilerledi, şaşırtıcı bir çabuklukla elimi sıkıp yanaklarımdan öptü.</p>

  <p>“Hoş geldin Remzi gardaş, hoş geldin…”</p>

  <p>Çayını içen adam ayağa kalktı, önünü ilikler gibi bir hareket yaptı. Mini etekli kız masasının arkasına geçti.</p>

  <p>“Hoş bulduk” dedim. Sarıoğullarından Yusuf Sarı‘nın atalarında sansın biri varsa da, o genler kuşaklar boyu silinip gitmiş, esmer, tıknaz, büyükçe yüzlü, kilolu ve yüzüne yakışmayan bir gülümsemeye sahip Yusuf Sarı‘ya dönüşmüştü. Bıyığı olmayışına hayret ettim.</p>

  <p>“Gel gardaş” dedi, kolumdan tutup girdiği kapıya sürükledi beni.</p>

  <p>Yusuf Sarı sekreterinin çalışma mekânından esirgediği paranın belki yüz katını kendi odasına dökmüştü anlaşılan. Girdiğimiz odanın görünen her santimetrekaresi lambri kaplamaydı. Pencerenin yanına sayamayacağımız kıvrımlarıyla kocaman bir çalışma masası konmuştu. Dekoru, benim kadar uzun boylu olmayan birinin bile otururken ayaklarını yerden kesecek büyüklükte deri kaplı koltuklar tamamlıyordu.</p>

  <p>Büyük bir alçakgönüllülükle masasına geçmeyip benim yanıma oturdu. İçten içe beni tartıyorduysa da hiç belli etmiyordu. Bıraktım dilediği kadar tartsın.</p>

  <p>“Hoş geldin” dedi yeniden. “Ne içersin?”</p>

  <p>Havaalanında içtiğim kahvenin üstüne uçakta verdiklerini de katarak suyla yetinmeye karar verdim. Aslında karnım açtı ama şimdi sırası değildi.</p>

  <p>“Bulacan mı İbo’yu” diye doğrudan girdi lafa. Cevabımı beklerken telefonla içerdeki kıza benim için soğuk bir su söyledi.</p>

  <p>“Sence nerde olabilir?” dedim.</p>

  <p>“Bilmem Allahına gurban” dedi. “Bildiğim öyle gideceği çok yer de yok.”</p>

  <p>“Dersleri iyi mi?”</p>

  <p>“Valla… İyi takip ederim derslerini desem yalan olur. Ama bildiğim bir sıkıntısı yoktu derslerden.”</p>

  <p>“Kız dalgası… Olmadığına emin misin?”</p>

  <p>“Bak ondan eminim.”</p>

  <p>“Kız dalgasını pek söylemezler” dedim.</p>

  <p>“Orasını bilmem” dedi. “Kız dalgasıysa, sen bul önce İbo’yu, sonra alıveririz kızı.”</p>

  <p>Verdiği sigaradan yaktım. Ayağa kalktım, pencereden dışarı baktım. Masasının üzerindeki fiyakalı yazı takımından bir sayfa kâğıt kopardım. Takımın dolmakalemini es geçip yanında duran tükenmezi aldım.</p>

  <p>“Şu evinin adresim ver bakalım.”</p>

  <p>Evin adresini yazdım. Rumelihisarı‘ndaydı. Yazarken ezberledim.</p>

  <p>“Telefonu var mı?”</p>

  <p>Telefonu yazdım. Onu da ezberledim.</p>

  <p>“Cep telefonu?”</p>

  <p>“Yok. Yılbaşında alayım dediydim, istemedi. Ben de sevmem meretleri.”</p>

  <p>“Bölümü, sınıfı?”</p>

  <p>Cebinden çıkardığı katlanmış bir bilgisayar çıktısını bana uzattı. Ortalama notlarla dolu karne gibi bir şeydi. Yazdım.</p>

  <p>Sıra fotoğrafa gelmişti. Fotoğraflar iç cebinden çıktı. Dört taneydi. Büyütülmüş bir vesikalık… Yusuf amcasıyla gösterişli bir Mercedes’in yanında gururla dikilirken… Örtüsü kaymış bir yatakta yanında iki arkadaşıyla… Arkadaşlar erkek. Sonuncu fotoğraf diğerlerine benzemiyordu. Şipşak hatıra fotoğraflarından farklı, ışığı, kompozisyonu düşünülmüş bir portreydi bu. Pencereden gelen güneşin yarı aydınlattığı suratında bir Yılmaz Güney ifadesiyle fotoğrafın dışına bakıyordu.</p>

  <p>“Oğlan fotoğrafçıdır” dedi Yusuf Sarı. “Boğaziçi’ne girdiğinde kıyak bir makine istedi benden, aldım. Okulda da uğraşıyordu bildiğim kadarıyla. O yüzden kendi fotoğrafı yoktur pek. Hep başkaları…”</p>

  <p>Fotoğraftaki, İbrahim Sarı amcasının incesiydi. Daha rafine, daha şehirli. Trende yanınızda otursa ikram ettiği köfteyi yiyeceğiniz biri.</p>

  <p>“İstanbul’da gideceği birileri var mı?” diye sordum.</p>

  <p>Sekreter kız kapıyı vurmadan elinde bardakla içeri girdi. Bardağı alırken aralanan kapıdan gördüğüm içerdeki ceketlinin tam olarak nereye dikkatle baktığına karar veremedim. Kızın bacaklarına mı, bana mı?</p>

  <p>“Bildiklerime sordum. Ortağım Orhan Yılmaz var İstanbul’da. İbo harçlığını filan ondan alır gerektiğinde. Onda haber yok. Eve telefon ettim. Birlikte kaldığı îsmet var. İsmet Sağlam. O da aynı bölümde okuyor sanırsam. Onun da haberi yokmuş epeydir. Öyle söyledi. Başkasını bilmem.”</p>

  <p>Elindeki sigaranın ateşinden bir yenisini yaktı.</p>

  <p>“Remzi gardaş” dedi endişe katsayısı artırılmış bir ifadeyle. “Oğlanın başına surda burda bir iş gelse, ölse kalsa haber gelirdi değil mi?”</p>

  <p>“Allah korusun” dedim. “Bir hafta uzun süre. Yanında öğrenci kimliği varsa bulurlardı seni, yoktur bir şey.”</p>

  <p>“Bana da öyle geliyor. Ama insanın aklına takılıyor işte. Oğlan kıymetli. İnan yiyip içtiğim nereye gidiyor haberim yok günlerdir.”</p>

  <p>Dünden beri aklımda dolanan soruyu sormanın zamanı gelmişti sanki. Birisinin aktardığı duyguyla davranışları tutarlı olmadı mı soru sormalıydınız.</p>

  <p>“Bak bilader” dedim yüzümü onunkine yaklaştırarak. “Oğlan kıymetli, anladık. Aklına kalkıp İstanbul’da aramak gelmedi mi? Ben olsam öyle yapardım. Memleketteki babaların, amcaların çoğu da öyle yapardı. Sen yemeden içmeden kesiliyorsun burda, sonra uzaktan kumanda bana telefon ediyorsun oğlanı bulmak için. İşin doğrusu merak ettim.”</p>

  <p>Ayağa kalkıp, sigarasını masasındaki kristal kül tablasında söndürdü. Bana döndü.</p>

  <p>“Haklısın gardaş” dedi. “Kalk yemeğe gidelim. Orda anlatırım.”</p>

  <p>Tren istasyonunun yanındaki kebapçıda forsu yüksekti Yusuf Sarı‘nın. Fotoğraftaki Mercedes’e sessizce binmiş, yolu hiç konuşmadan almıştık. Otomobili ben geldiğimde sandalyede çay içen ceketli sürüyordu. Adı Hasan’dı. Hasan da yol boyu hiç konuşmadı. Ben etrafıma baktım. Tarsus ben görmeyeli çok değişmişti.</p>

  <p>Yolların kenarında hatırladığım palmiyelerin, ıhlamur ağaçlarının çoğunu kesmişlerdi.</p>

  <p>Bahçede, sarmaşıklar altında bir masaya oturduk. Nerden geldiğini anlamadığım küçük bir esinti sıcağın etkisini azaltıyordu sanki. Hasan girişe yakın bir masaya oturmuştu. Yusuf Sarı düşünceli gibi görünüyordu. Onun önünde rakı, benim önümde şalgam suyu vardı.</p>

  <p>“Bunun babası” diye lafa başladı birden. “Hafif kafadan çatlaktı. Ne bok yiyeceği belli olmayan adamlardandı. En kötüsü, aklına estikçe çekip giderdi. İstanbul, İzmir, Diyarbakır, Bursa. Kiminde tanıdıklar haber verirdi, gidip alırdım, kiminde polis. Parası biter, sağda solda sürünür, gelmezdi. Çok topladım rehin kaldığı, dayak yediği otellerden… “</p>

  <p>Bir başladı mı kendiliğinden devam eden insanların sözünü kesmeyecek kadar çok adam dinlemiştim. Göz göze bile gelmeye çalışmadım. Bir yudum daha rakı aldı.</p>

  <p>“Bir seferinde Kayseri’de buldum bunu. Altına çektiğim arabayı satmış, parayı kerhanede, meyhanede yemiş. Kalenin içindeki kenefin yanında, karpuz kabuklarının arasında yatarken buldum. Dayanamadım. Eşşek sudan gelinceye kadar dövdüm. Esnaf zor aldı elimden. Döndüğümüzde manyaklığına bir de konuşmamak eklendi. Bir süre arıza çıkarmadı başka. Dayak işe yaradı, dedim. Bir gün…”</p>

  <p>Adanalarımız ve koca bir tabak ezme geldi. Yusuf Sarı fırsattan yararlandı. Gözlerimin içine baktı konuşmaya başladığından beri ilk kez.</p>

  <p>“Allanma kitabına yemin et aramızda kalacak anlattıklarım.”</p>

  <p>Suratıma ciddi bir ifade verip başımı salladım. Yetindi.</p>

  <p>“İbo dört yaşında falandı. Bu karışma… arkadan sulanmış bir gece. Belki de başka şeyler yapmış. Yayladaydık. Alt katta bir gümbürtü koptu. Koştum.</p>

  <p>Manzarayı anlatmaya hicap ederim. İkisi de çıplak. Allah’tan duyan yok. Koştum tabancamı aldım. Ağzına dayadım. ‘Vururum lan Allahıma’ dedim. ‘Siktir git evimden barkımdan, katil edeceksin beni.’ Tırstı bu.</p>

  <p>Sesi soluğu kesildi. Sızdı köşeye. Gittim yattım. Ama zangır zangır titriyorum.”</p>

  <p>Tarsus’un öğle sıcağında, alnında beliren terlerle, geçmişin intikamını rakı, kebap ve ezmeden ala ala anlatıyordu. Bir daha bakmamıştı gözlerimin içine. Bakmasa da olurdu.</p>

  <p>“Sabah karısının feryatlarıyla uyandım. Bu kendisini tavanın tahtasına asmış, sallanıyor salıncakta gibi. Gitti gider. Muhtar, jandarma… Bereket manyaklığını herkes bilir. Tutanak, mutanak, iş büyümeden kapandı. O günden beri yayla evine hiç gitmedim. Karısı da şehre hiç inmedi.”</p>

  <p>Başladığından beri ilk kez lafa karıştım.</p>

  <p>“Sen baktın İbo’ya?”</p>

  <p>“İlkokula başlayınca aldım yanıma. Akıllı çocuktu. Anasından hayır yoktu zati. O da yarım akıllı olup çıktı o günden sonra. Oğlan iyi okudu. Boğaziçi’ni kazandı. Ben de zaten evli değilim. Oğlum olsa anca böyle bakardım.”</p>

  <p>Konuşmayı bırakıp sigaraya sarıldı. Kilosundan beklenmeyecek bir duygusallığa bürünmüştü.</p>

  <p>“Bu sefer İbo’dan ses çıkmayınca aklıma ilk babası geldi. Daha önce hiç olmamıştı ama bilinmez ki… Ulan oğlan babasına mı çekti, dedim kendi kendime. Çıksın gelsin diye bekledim. Gelmedi. Sonra endişelendim. Endişelendikçe kendimden korktum… “</p>

  <p>“Kendinden mi korktun?”</p>

  <p>“Kendimden korktum. Kendimi tutamam, bir tokat mokat çakarım oğlana diye korktum. Çakarım da iş tümüyle zıvanadan çıkar diye… Bulan ben olmayayım istedim… “</p>

  <p>“Anladım” dedim. Anlamamıştım ama anladım dedim. Bazen her şeyi tam olarak anlayana kadar anlamış görünmek iyidir.</p>

  <p>Yusuf Sarı konuyu değiştirmenin zamanının geldiğine karar verdi.</p>

  <p>“Şimdi, Remzi gardaş, sen bu işi hilaliahmer aşkına yapmadığına göre borcumuz ne olacak sana?”</p>

  <p>Asgarî ücretli biri için küçük bir servet sayılacak bir miktar söyledim. Önüne baktı, sesini çıkarmadı, yalnızca çatalıyla kalan ezmenin üzerine tarla sürer gibi izler çıkarıyordu. Acayip miktarlarda masraf olursa, sağa sola bir <span class="calibre8">şeyler vermem gerekirse onu da ayrıca isteyeceğimi ekledim. Yine sesini çıkarmadı. Esaslı bir avans vermesi gerektiğini belirterek bitirdim.</span></p>

  <p>“Tamam gardaş” dedi. “Hadi şu kebabını bitir de dükkâna dönelim.”</p>

  <p>Oynaştığı ezme tarlasından bir daha almadan kebabımı bitirdim.</p>

  <p>Sarıoğulları Ticaret Kat 2’ye geldiğimizde “Yusuf Sarı‘ya bağlıyorum, fem”i küçük fındık lahmacunlardan oluşan öğle yemeğini yerken bulduk. Arkamızdan yürüyen Hasan, içeri girer girmez masanın yanındaki sandalyede yerini aldı.</p>

  <p>Yusuf Sarı kıza iki kahve söyledi, içeri geçtik.</p>

  <p>Masanın çekmecesinden çıkardığı bir çeki doldurup imzaladı, bana uzattı. Söylediğim miktarın tamamını birden yazmıştı. Tarih yarının tarihiydi. Sesimi çıkarmadım artık.</p>

  <p>“Bak Remzi gardaş” dedi. Suratı ciddiydi. “Başım ağrırsa doktora giderim, dişim ağrırsa dişçiye. Ameliyat gerekiyorsa yatarım bıçağın altına, parasını helal ederim. Bu işin doktoru sensin. Paranı verdim, bul onu. Başına boktan bir şey gelmeden onu bul.”</p>

  <p>Çeki cüzdanımın içine koydum. Ödediğine karşı ona bir şey vermem gerekiyordu.</p>

  <p>“Bulduğumda ne söyleyeyim istersin ona?” dedim.</p>

  <p>Önce sesini çıkarmadı. Yorumlamakta güçlük çektiğim bir gülümseme vardı yüzünde. Sonra parmağım masasının kenarına boydan boya sürterek ağır ağır konuştu. Hafif bir rakı duyarlığı vardı sesinde.</p>

  <p>“Eve dönerse, babasıyla ilgili o çok merak ettiği şeyi anlatacağım kendisine, öyle söyle” dedi.</p>

  <p>“Bunu ben de merak ettim” dedim.</p>

  <p>“Çok merak etme Remzi gardaş, çok merak etme” dedi.</p>

  <p>Kız kahvelerle içeri girince uygun bir cevap verme zahmetinden kurtuldum. Yusuf Sarı yazı takımının yanındaki bir kutudan iki kartvizit çıkarıp bana verdi.</p>

  <p>“Bu İstanbul’daki ortağım Orhan Yılmaz’ın adresi falan. Esas işi başkadır. Ben onu arar söylerim, bir şey gerektiğinde ondan alırsın. Yardım gerekirse onu ara. Benim için her şeyi yapar. Ama aramızda kalması gerekenleri de öğrenmezse iyi olur… Bu da benim kartvizitim.”</p>

  <p>Orhan Yılmaz’ın kartında kabartmalı harflerle “Yılmaz Productions” yazıyordu. Altında açıklaması:</p>

  <p>“Ses Stüdyosu. Kaset Yapımı.” Adres Sıraselviler’deydi. Her iki kartviziti de ayrıntılarıyla ezberledim.</p>

  <p>Sonra aniden masanın altından bir paket çıkardı. Yan yana iki karton sigara büyüklüğünde bir paket. San, kalın ambalaj kâğıdı, sicimle iyi bağlanmıştı.</p>

  <p>Salam gibi.</p>

  <p>“Bunu” dedi, “bir zahmet İstanbul’da Orhan’a ver. İbo’yla gönderecektim, sana kısmet… “</p>

  <p>“Tamam” dedim. Anlaşılan gitme zamanı gelmişti. “Telefonum sende var.”</p>

  <p>“Cep telefonun yok mu?” dedi.</p>

  <p>“Bizim işte insanın iki elinin de serbest olmasında yarar var” dedim, iyi bir açıklama değildi bu kuşkusuz. Herkesin, her istediğinde bana ulaşması hoşuma gitmiyordu. O yüzden reklamcı arkadaşımın yaptırdığı kartvizitte araç telefonunun numarası da yoktu. Numarayı kartın arkasına ekleyip verdim.</p>

  <p>“İbo aklı başına gelip ortaya çıkarsa haber ver” dedim. “Boşuna debelenmeyeyim. Ben seni sık sık ararım.”</p>

  <p>“Haber bekleyeceğim” dedi. “Hadi, hayra karşı… Bul onu…”</p>

  <p>Gelişimdekinden daha sıkı bir öpüşle ayrıldık. Taksiye binmeden önce yürüyerek sokaklarda dolaştım biraz. Maçlardan sonra koşarak şalgam suyu içtiğimiz aynı köşebaşı tezgâhtan bir şalgam suyu daha içtim. Sonra ömrümün dört yılını geçirdiğim okulun önüne geldim. Kocaman demir parmaklıkları geçip içeri girmeyi içim istemedi. Yalnızca havayı kokladım. Turunç kokusu yerine kapının yanındaki kocaman çöp konteynerinden bayat çöp kokusu geldi burnuma. Not aldığım kâğıdı ve kartvizitleri yırtıp konteynerin içine attım.</p>

  <p>Mersin Caddesi’ne geri dönüp, ara sokaktaki bir baklavacıdan kocaman bir kutu baklava aldım. Yusuf Sarı‘nın paketini de poşete koyup taksiye atladım,</p>

  <p>Adana. Bu kez akşamın ilk uçağında yer vardı. Uçağa burnumda çöp kokusuyla bindim.</p>

  <p>Sanırım Yusuf Sarı‘nın İbrahim’e babasıyla ilgili anlatacağı o merak ettiği şeyi ben de biliyordum.</p>
</body>
</html>
