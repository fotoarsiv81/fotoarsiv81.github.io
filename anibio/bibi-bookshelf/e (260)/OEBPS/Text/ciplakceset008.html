<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1 class="calibre6" id="sigil_toc_id_7">Bölüm 1.8</h1>

  <p>Hava iyice kararmıştı. Her yanım ağrıyordu. Acıkmıştım.</p>

  <p>İlerden akıp giden kamyon, otomobil, otobüs, TIR trafiği, sanki 150 metre kadar içerde servis ve dinlenme tesisleri için ayrılmış koca bir alan, mıcır çekilmiş bir yol, bitmemiş bir inşaat, yoktan var edilmeye çalışılan bir koruluk ve her yanı ağrıyan, acıkmış, yorulmuş ve morali bozuk bir Remzi Ünal yokmuş gibi davranıyordu.</p>

  <p>Suratımın ve üstümdekilerin görüntüsü bana yola çıkıp otostop yapma konusunda cesaret vermiyordu. Ama başka çarem olmadığını biliyordum. Buradan taksi geçmezdi.</p>

  <p>Otoyola doğru yürümeye başladım. Duran ilk otomobilin sürücüsü sıkı bir hikâyeyi hak etmişti. Hikâyeyi kafamda hazırlayarak daha bir iki adım atmıştım ki, siluetinden Renault 12 olduğunu hemen anladığım bir araç, sağ sinyalini yaka yaka otoyoldan ayrılıp hizmete girmemiş servis ve dinlenme tesisleri alanına saptı. Yani bana doğru geliyordu.</p>

  <p>İlk düşüncem Dayı‘nın hakkımdaki fikrini değiştirip, kendisi ve bir şeyler hakkında bazı şeyler bilen adam sorununu kökünden çözmeye karar verdiği oldu. Bu düşünceyi enine boyuna tartıp karar verme riskine girmedim. Farlar beni aydınlatmadan geri, koruluğa doğru koştum. Fidanların en yoğun olduğu bölgede, otların arasına attım kendimi.</p>

  <p>Renault 12 geldi geldi, birkaç metre ötemde durdu. Işıklarını söndürmedi. Kapının açıldığını ve tekrar kapandığını duydum. İçinden inen adam, kendi otomobilinin ışığında ürkütücü bir gölge halinde yürüdü yattığım yere doğru. Siluetine bakınca büyük ayı değil bu, diye düşündüm.</p>

  <p>Yere iyice yapıştım. Soluğumu tuttum. Adam bir adım sağımda dikiliyordu. Farların ışığında gözlerini açmış beni arıyor, diye düşündüm. Yüzüm parlamasın diye yere yapıştırdım.</p>

  <p>Yattığım yerden, ayıların gidiş yönünden geri dönüp, tekrar geri dönerek benimle ilgilenmeye gelmeleri için çok daha fazla zamana ihtiyaçları olduğunu tam kestirdiğim an, otlardan yükselen bir şırıltı duydum.</p>

  <p>Yüzüme sıçrayacak damlalardan korunmak için sol tarafa doğru yuvarlandım.</p>

  <p>“Öte tarafa işe hemşerim!”</p>

  <p>Adam panikle sıçradı. Önünden inen sıvı kesildi. Sonra kesik kesik yeniden indi. Adamın banyoya benden çok ihtiyacı olduğuna emin olabilirdim.</p>

  <p>“Kim var orda?” dedi önünü iliklemeye çalışırken.</p>

  <p>“Korkma hemşerim” dedim. “Korkma.”</p>

  <p>Ayağa kalkıp, farların ışığının içine girerek kendimi gösterdim. Ellerimi iki yana açmıştım. Gözlüklü, saçları hafif seyrelmiş, aile babası bir</p>

  <p>kravatlıydı. Önce bir iki adım geriye çekildi. Sonra yüzümde zararsız bir şey görmüş gibi rahatladı.</p>

  <p>“İnsan orda yatar mı?” dedi.</p>

  <p>“Kusura bakma, korkuttum” dedim.</p>

  <p>Gözlüklü gülmeye başladı. Ben de gülümsedim.</p>

  <p>“Nereye şey ettiğim belli olmadı yahu” dedi. “Otlara mı, sana mı, kendime</p>

  <p>mi?”</p>

  <p>“Kusura bakma” dedim yeniden.</p>

  <p>Aklıma söyleyecek başka bir laf gelmedi. Karanlığı delen farın ışıklarının altında birbirimize bakarak kalakaldık.</p>

  <p>Adam inisiyatifi ele aldı.</p>

  <p>“Burda yatıp, başka birinin üstüne işemesini bekleyecek misin, yoksa götüreyim mi?”</p>

  <p>Sevdim adamı.</p>

  <p>Yolda sohbeti koyulaştırdık. Sorumluluk alanı taa Edirne’ye kadar ulaşan bir bilgisayar pazarlama teşkilatı sorumlusuydu. Üç günlük bir turneden dönüyordu. İyi satış yapmışlardı. Gevezeydi de. Halimin perişanlığı konusunda yorum yapmadı, soru sormadı. Bana çiftçinin kızıyla gezici pazarlamacının en az yedi hikâyesini anlattı. Ben ona İbo’yu, Sinem’i, Zühal’i, Dayı‘yı anlatmadım. Anlattıklarını dinledim ve güldüm. Güldükçe patlamış dudaklarım acıdı.</p>

  <p>Şehre girip taksilerin çoğaldığı bir köşede indim.</p>

  <p>“Nereye işediğine dikkat et” dedim ayrılırken.</p>

  <p>“Nerede yattığın da önemli” dedi.</p>

  <p>Bir taksiyi durdurup atladım. Taksici beni görünce aldığına pişman olmuş gibi davrandı, ama yüz vermedim.</p>

  <p>Ataköy’deki eve gelmeden epey önce indim. Gecenin onunda ortalık tenhaydı. Yürüyerek apartmanın önüne geldiğimde içeri girmek için kararsızdım. Bir ceset daha görme ihtimali beni hiç sarmıyordu. Hiç duraksamadan ileri doğru yürüdüm. Sonra aniden karar değiştirdim. Evinden, yanma para almadan çıktığım birdenbire fark etmiş bir adam gibi hızla döndüm ve apartmana girdim. Asansörden doğru katta indim. Koridorda kimse yoktu. Zili çalmaya gerek duymadan, Lizbonlu tel maymuncuk marifetiyle | kendi evime girer gibi rahat girdim eve.</p>

  <p>Işıkları yaktım. Kimse yoktu. Zühal’i yatırdığım odaya koştum. Üstünde ne varsa yere atılmış olan yatak boştu. Biraz rahatlamış biçimde evi gözden geçirdim.</p>

  <p>Ayılar evi ayılar gibi aramışlardı. Koltukların minderleri kesilmiş, tuvaletteki sifonun kapağı yere atılmış, hacimli ne varsa içi dışına çevrilmişti. Dayı, İbo’yu arıyordu ama o da bu evi yeni öğrenmişti anlaşılan. Ne İbo’yu ne malı bulabilmişti. Zühal’den haberi yoktu, varsa da çok iplemiyordu göründüğüne j göre.</p>

  <p>Eve olan ilgim azalınca banyoya girip kafamı suyun altına soktum. Ağzımdaki kurumuş kanı tuvalet kağıdıyla sildim. Zühal’i yatırdığım odada yerde duran erkek giysilerinden yararlanmayı denedim, gömlekler, pantolonlar benim için çok küçüktü.</p>

  <p>Işıkları söndürüp evden çıkmadan önce, köşede yerde duran telefondan Tarsus’u, Yusuf Sarı‘yı aradım. Uzun uzun çaldırdım ama kimse açmadı.</p>

  <p>Evde unuttuğu parasını alıp, yarım kalan gece macerasına koşan adam hızıyla apartmandan uzaklaştım. Otomobilimi bıraktığım yerde görünce sanki eve gelmiş gibi oldum. Kendime güvenmediğim için ağır ağır Taksim’e doğru sürdüm. Meydanı dönünce, cinayet mahalline dönen katiller gibi Sıraselviler’e sapıp, Orhan Yılmaz’ın artık soyunuk ya da giyinik kullanamayacağı Yılmaz Productions’ın bulunduğu binanın önünden ağır ağır geçtim. Sıradışı bir şey göremedim. Cadde gecenin olağan hareketliliğine ağır ağır kavuşuyordu. İlerde ara sokaklardan geri döndüm. Gecenin açık saçık yayın bayilerinden birinden yarının gazetesini, arabadan inmeden alabilmeyi başardım. Nedense, her an araç telefonum çalacakmış gibi bir hisle birlikte, eve kadar ağır ağır geldim.</p>

  <p>Eve girince, önce bir aspirin içtim, sonra telefonla kendime bir pizza ısmarladım. Gazetenin yüzüne bile bakmadan banyoya girdim. Deliğini tıkayıp uzandım küvetin içine. Hiç kıpırdamadan, yukardan yağmur gibi akan ılık suyun <span class="calibre8">altında, gelgite uğrayan bir ada gibi, biriken suların gövdemden yukarı yükselmesini seyrederek yattım.</span></p>

  <p>Çürüklerim, taşlarla, tekmelerle incinen sağım solum, yere ve duvara çarpılan kafam suyun temasıyla önce yeniden bir sızladı, sonra yavaş yavaş rahatladı. Biriken sular yattığım yerden omuzlarımı geçmeye başladığında çok daha iyi hissediyordum kendimi.</p>

  <p>Tam giyinmemi bitirdiğimde kapının zili çak Aşağıdaki zilin sesiydi bu.</p>

  <p>Pizza getiren çocuğun, I pizza getiren çocuk olduğuna emin olduktan sonra otomatiğe bastım.</p>

  <p>Oğlanı şaşırtıcı bir bahşişle savdıktan sonra pizzamı açtığım gazetenin yanma yerleştirdim. Televizyondaki bütün kanalları hızla dolaştım, özellikle kan ve şiddet haberlerini en abartılı veren kanalda durdum. Salako diye bir Türk filmi vardı, sesini kıstım. Gazeteye döndüm.</p>

  <p>Orhan Yılmaz haberlerin toplanıp, fotoğrafların çekilip, sayfa sekreterlerinin rahat rahat çalışacakları kadar uygun bir saatte öldürülmüştü.</p>

  <p>Yarınki normal baskıda daha küçük verileceğine emin olduğum haber, gazetenin birinci sayfasının dörtte birini kaplıyordu. “Uyuşturucu dağıtımcısına çıplak infaz!” Haberi şişiren tekrarlar ve sıfatlar çıkarıldığında şu bilgiyi ediniyordunuz:</p>

  <p>Polisin çoktan beri izlediği, uyuşturucu dağıtıcısı Orhan Yılmaz, dün (bugün) öğle saatlerinde 7.65’lik bir tabancayla, paravan olarak kullandığı kaset yapım bürosunda öldürülmüştü. Cesedi, telefonla ısmarlanan iki kişilik Adana kebabını getiren garson bulmuştu. Orhan Yılmaz’ın çıplak olması işin içinde cinsel bazı durumlar olmasını çağrıştırıyordu. Cinayet ses yalıtımı olan kayıt stüdyosunda işlendiği için kimse tabanca sesi duymamıştı. Mermi maktulün kendi ruhsatlı tabancasından çıkmıştı ama tabanca ortada yoktu. Hana gün boyu çok sayıda insan girip çıktığı için katil dikkati çekmeden çıkabilmişti. Büroda başka yasadışı herhangi bir şey bulunmamıştı. Araştırma çok yönlü sürdürülüyordu. Polis Orhan Yılmaz’ın yakın zamanlarda kaset yaptığı bazı kadın şarkıcıların ifadesini alıyordu.</p>

  <p>Haberi Orhan Yılmaz’ın ehliyetinden çekilmiş bir vesikalık fotoğraf ve olay yerinde kanların daha ön planda olmasına özen gösterilen başka bir fotoğraf süslüyordu. Cesedin duruşunun, üstünün örtülü olmasına karşın, benim gördüğümden farklı bir pozisyonda olduğunu algıladım. Sağını solunu kurcalamışlardı adamın.</p>

  <p>Pizzam bittiğinde yavaş yavaş uykum gelmeye başlamıştı. Koltuğa geçip, aynı haberi daha kanlı vereceğine güvendiğim kanalın haber saatini beklemeye kararlıydım, ama dayanamayacağımı anladım. Videoya elime geçen ilk kaseti taktım, başa aldım, kanalı ayarladım ve kayıt düğmesine bastım. Televizyonu ve ışıklan söndürüp yattım.</p>

  <p>Pizzanın etkisi mi ne, gece boyu defalarca yere çaktığım DC 100’ün yardımcı pilot koltuğunda Orhan Yılmaz oturuyordu. THY disiplinine aykırıydı ama çıplaktı işte.</p>
</body>
</html>
