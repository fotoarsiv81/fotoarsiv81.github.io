<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ayhanhocha</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1 class="calibre6" id="sigil_toc_id_4">Bölüm 1.5</h1>

  <p>Sinem’in katlayıp bana verdiği kâğıda baktım. Ataköy’de, sokağın, blokun, apartmanın, katın, dairenin numaralarla ifade edildiği bir adresti. Daha okurken ezberledim. Arkasında bir şey yazılı mı diye baktım, boştu. Küçük küçük parçalara ayırıp pencereden dışarı attım.</p>

  <p>Happy End! Happy End!</p>

  <p>İşim bitmişti. Daha doğrusu, neredeyse başlamadan, bitmişti. İbrahim Sarı, Ataköy’de bir evde, bir arkadaşıyla, manken Sinem Kocamercan’ı önce güldürecek, sonra ağlatacak bir şeyler yapıyordu. Evet, çoktandır ortalarda yoktu, tamam, karanlık odanın anahtarım vermeyi ihmal etmişti, doğru, ev arkadaşıyla arası bozuktu, korkunç, finale bile gelmemişti ama Ataköy’deydi. Bulmuştum yerini.</p>

  <p>Kalkıp Ataköy’e gitmeli, İbrahim Sarı‘yı karşıma alıp, herhalde nefret edeceği anlayışlı bir yetişkin tavırlarıyla amcasını araması, onu üzdüğü için özür dilemesi için ikna etmeliydim. Sonra Tarsus’u aramalı, işin bittiğini, işin hemen bittiğini, çeke yazdığı miktar fazla geliyorsa birazını geri verebileceğimi söylemeliydim.</p>

  <p>Elim kontak anahtarına gittiğinde araç telefonu çaldı.</p>

  <p>Hani derler ya, telefon acı acı çaldı, öyle çaldı.</p>

  <p>Kaldırdım. Bekledim karşıdaki konuşsun.</p>

  <p>“Remzi Ünal hıyarı…” dedi karşımdaki ses.</p>

  <p>Genç bir sesti. Temiz, İstanbullu bir erkek sesiydi. Cevap vermedim.</p>

  <p>“Remzi Ünal hıyarı, orada mısın?” dedi İstanbullu temiz ses.</p>

  <p>“Buradayım” dedim.</p>

  <p>“Bir daha Boğaziçi’ne adım atma, kırarım o bacağını… “</p>

  <p>“Kimsiniz?” dedim.</p>

  <p>“Sana ne lan hıyar” dedi karşıdaki ses. Boğaziçi’nde konuştuğum bütün erkeklerin sesini hatırlamaya çalıştım. Sanıyorum onlardan biri değildi.</p>

  <p>“Derdin ne kardeşim?” dedim.</p>

  <p>“Seni bir daha Boğaziçi’nde görürsek ananı belleriz” dedi ses. “İbo’nun peşinde dolaşma.”</p>

  <p>“Arkadaşı mısınız?” dedim.</p>

  <p>“Sana ne lan moruk” dedi. “Bir daha görmeyeyim seni buralarda. Tamam mı?”</p>

  <p>Cevap veremeden telefon kapandı.</p>

  <p>Anlaşılan işim daha bitmemişti. Henüz bitmemişti.</p>

  <p>Kendimden en az otuz yaş küçük birisinden böyle abuk sabuk, acemi tehditler aldığım için üzülecek, kızacak, incinecek yaşı çoktan geçtim. Önemli olan işin şuracıkta bitmediğini, bitemeyeceğini hissetmemdi. İtler beni Boğaziçi’nin bilumum kızlarım kapıp götüreceğim için değil, İbrahim Sarı‘yla ilgili ortada tatsız bir şeyler olduğu için aramışlardı. O tatsızlığın da İbo’nun ortadan kaybolmayı tercih etmesine neden olacak kadar önemli olduğunu anlamak içinse, bana bile gerek yoktu.</p>

  <p>Motoru çalıştırdım. Kararımı değiştirmiştim. Önce İbo’nun Hisar’daki evine gidecektim. Bana “İbo’nun peşinde dolaşma” dedilerse, dolaşmalıydım. Paramı veren Yusuf Sarı, “İbo’nun peşinde dolaş” demişti. Hem de itlerden daha önce.</p>

  <p>Garnizon kapısından çıkarken beni içeri salan görevliye ağır bir selam salladım. Bir daha gelmem gerekirse hatırlasın diye. Sağa, Hisar’a döndüm.</p>

  <p>Yukarda, kocaman bir ceviz ağacının süslediği küçük meydana park ettim. Evin önünde park yeri arayıp dikkat çekmemeliydim. Otomobilden çıkmadan önce telefonla bir kez daha aradım evi. Kimse cevap vermedi. Niyeti bozmuştum.</p>

  <p>Boğaz’a paralel giden sokakta evlerin numaralarına baka baka yürüdüm.</p>

  <p>Evi bulduğumda kararsızlık göstermedim. Kendi evine giriyor gibi, hemen demir cümle kapısında açılmış delikten sarkan ucu düğümlü ipi çekip, içeri girdim. Şimdi küf kokan, karanlık bir merdiven iniyordu önümde aşağıya. Elimi duvarda sürterek merdiven otomatiğini buldum. Daracık merdivenlerden iki kat aşağı indim.</p>

  <p>Merdivenin bittiği yerde bir tek kapı vardı. Kapının önünde eski bir ayakkabı duruyordu. Modası geçmiş, paslı bir kilidi vardı kapının. Lizbon’da eskici pazarından aldığım tel maymuncuğa bir dakika bile direnemedi, buyur etti beni içeri.</p>

  <p>Girişteki büyükçe holü saymazsan, iki odadan oluşan bir evdi. Küf kokuyordu. Mutfaktan başladım. Uzunca bir süre uğranmamış bir öğrenci evinin mutfağı ne halde olur derseniz o haldeydi. Canlı olan tek şey hâlâ mırıltılarla çalışan buzdolabıydı.</p>

  <p>Sağdaki oda daha büyüktü. Boğaz’a bakan pencerenin perdesi yoktu. Aşağı doğru meyilli giden araziden dolayı dışardan evin içini görmek imkânsızdı zaten. Buna güvenerek pencereyi açtım.</p>

  <p>Pencerenin yanında, duvara yaslanmış yatağa oturarak odaya baktım. Duvardaki fotoğrafların dışında beş para etmezdi. Duvarda daha stiline karar verememiş bir fotoğrafçının çerçevelenmiş siyah beyaz fotoğrafları asılıydı. Yirmiden fazlaydı belki de. Manzaraları, güneşin doğuşunu, vapurları, hamalları geçtim. Yakın plan bir genç kadının göğsünü, bacaklarını, sırtını ve kalçalarım konu alan, yandan ışıklandırılmış sekiz fotoğrafa ise belki de gereğinden çok baktım.</p>

  <p>Yatağın yanındaki masada birtakım İngilizce ders kitapları, dosyalar duruyordu. Elimle karıştırdım. İlgimi çeken bir şey bulamadım.</p>

  <p>Portatif, fermuarlı elbise dolabı neredeyse boştu. Asılı iki grileşmiş beyaz gömlek, yerde buruşuk duran bir kumaş pantolon dışında.</p>

  <p>Yatağı kaldırdım. İki yıl öncesinin Penthouse’unu zaten orada bulmasam şaşırırdım.</p>

  <p>Karyolanın altına eğildim. Üstü toz ağlarıyla kaplı küçük bir bavul vardı. Çıkardım. Yere diz çöküp karıştırmaya başladım.</p>

  <p>Çoğunlukla çamaşırdı. Beyaz donlar, renkli donlar, atletler, çoraplar, havlular. Ortalamayı bozan, en dipte, bavulun yırtık kumaşının içine acemice saklanmış ince bir zarftı.</p>

  <p>Zarfta dört fotoğraf vardı. Bence 21 yaşın altındakilerin bakması sakıncalı dört fotoğraf. Başrollerde Sinem Kocamercan, tanımadığım bir kız ve ereksiyon halinde bir erkeklik organı. Polaroid fotoğraflardı bunlar ve açıdan anladığım kadarıyla çeken, erkeklik organının sahibiydi. Fotoğrafların birbirini izleyen kurgusunda, arada eksiklikler hissettiren atlamalar vardı. Final ıslaktı.</p>

  <p>Kızların yüzlerinin en iyi göründüğü fotoğrafı bir süre inceledim. Deminki ince dudaklar, gereğinden çok açılmıştı. İnsanların yüzünün belirli heyecan anlarında nasıl bu kadar değişebildiğini düşündüm. Fotoğrafları zarfa geri koyup zarfı da gömleğimin cebine koydum. Bavulu kapayıp yerine ittim. Büyük ikramiye bulmuş birinin amortilere bakmama güdüsünü yenip, odayı ve yandaki daha sefil ikinci odayı dip bucak aradım. Amorti yoktu.</p>

  <p>Pencereyi kapayıp evden sessizce çıktım. Ana kapıdan çıkarken kimse üst pencereden bağırmadı. Otomobilimin içine oturup bir sigara yaktım.</p>

  <p>İşim bitmişti. İşim bitmiş miydi? Yusuf Sarı‘yı aramalıydım. Yusuf Sarı‘yı aramalı mıydım? Önce İbo’yu karşıma alıp şöyle güzel bir iki soru sormalıydım. Niye soracaktım? İbo’nun arkadaşlarıyla ilişkilerinden bana neydi? Yusuf Sarı beni İbo’yu bulmam için mi, yoksa İstanbul’daki arkadaşlarıyla arasını bulmam için mi tutmuştu. Yusuf Sarı‘yı aradım.</p>

  <p>“Yusuf Bey’i bağlayamıyorum, yemekte fem”e, döndüğünde beni aramasını, iyi haberlerim olduğunu söyledim. Eve yöneldim. Markete uğradım, çırağının sabah getirmediği gazeteyi aldım, bir daha olursa aboneliği bırakmakla tehdit ettim. Nasıl olsa bir işe yaramayacaktı tehdit.</p>

  <p>Gazeteyi okuyarak kahvemi içerken telefon çaldı. Yusuf Sarı:</p>

  <p>“Hayırdır, gardaş” dedi sesimi duyar duymaz.</p>

  <p>“Hayırdır” dedim. “Seninkinin yeri belli.”</p>

  <p>“Konuştun mu? İyi mi?”</p>

  <p>“Daha konuşmadım” dedim. “Bulunduğu yerin adresi bende. Birazdan çıkıp bakacağım. Önce haber vereyim dedim.”</p>

  <p>“Allanma gurban, gardaş” dedi. “Telefonu yok mu oranın?”</p>

  <p>“Varsa da bende yok daha” dedim. “Merak etme arattıracağım seni.”</p>

  <p>“Gözünü seveyim” dedi Yusuf Sarı. “Paketi Orhan’a verdin mi?”</p>

  <p>“Hayır” dedim. “Sabah aradım, kimse yoktu.”</p>

  <p>“Aman Remzi Gardaş” dedi. “İstersen önce paketi ver, gelmiştir o Orhan pezevengi.”</p>

  <p>“İbo?” dedim.</p>

  <p>“Önce paketi ver, İbo’nun nasıl olsa yeri belli.”</p>

  <p>“Peki” dedim. “Sonra ararım.”</p>

  <p>“Gözünü seveyim, paketi vermeyi ihmal etme” dedi telefonu kapamadan önce.</p>

  <p>Paketi gece geldiğimde bıraktığım kütüphane rafından alıp masanın üstüne koydum. Demek ki önemliydi. İbo’dan daha önemliydi Orhan Yılmaz’a ulaşması.</p>

  <p>Peki, dedim. Patron sensin.</p>

  <p>Yusuf Sarı‘nın verdiği karttan Yılmaz Productions’ı aradım. Çaldı, bekledim. Çaldı, bekledim. Çaldı, bekledim. Sonra açıldı.</p>

  <p>Ama ses gelmedi karşıdan.</p>

  <p>“Aloo…” dedim.</p>

  <p>Yanıt gelmedi.</p>

  <p>“Aloo…” dedim bir daha. “Ben Remzi Ünal. Orhan Yılmazla görüşmek istiyorum.”</p>

  <p>Ses yoktu.</p>

  <p>“Orhan Yılmaz yok mu orda?” dedim. “Onunla görüşmek istiyorum. Adım Remzi Ünal. “</p>

  <p>Belki akşam Yusuf Sarı arayıp hakkımda referans vermiştir, diye düşünüyordum.</p>

  <p>Yine ses gelmedi. Sonra kapandı telefon.</p>

  <p>Belki telefonda, ne bileyim hatlarda falan bir arıza vardı. Yeniden aradım. Bu kez açılmadı. En az on kere çaldırdım. Açılmadı.</p>

  <p>Kapadım, yeniden aradım. Açılmadı.</p>

  <p>Paketi uçuş günlerimden kalma çantamın içine atıp fırladım evden.</p>

  <p>Otomobilimi AKM’nin yanındaki açık otoparka bıraktım. Çantamı alıp Sıraselviler’e yürüdüm. Caddenin köşesindeki büfelerdeki dönerler artık acıktığımı hatırlattı bana. Öğle yemeği vakti çoktan geçmişti ama duramazdım. Aşağı doğru yürüdüm. Eski suratlı bir apartmandan bozma hanın kapısında “Yılmaz Productions Kat 5” yazıyordu. Kapısı sürgülü asansörde öyle her gelenin binmemesi için kilit vardı. Merdivenlere saldırdım. Elimde çantam, şüpheli bir alacağı tahsilata gelmiş bir kurye gibi çıktım yukarı.</p>

  <p>İki terzi, bir avukat, tabelasız bir kapı ve kuaförden sonra Yılmaz Productions Ses Stüdyosu ve Kaset Yapımı kapısının önündeydim. Bu kez Lizbon maymuncuğuna gerek yoktu. Kapı aralıktı.</p>

  <p>İçeri girerken kilide baktım. Kapının çerçevesindeki kilit yuvası kırık değildi. Sanki aceleyle çıkılmış da kapı tam çekilmemiş gibi.</p>

  <p>Ama ben içeri girdiğimde kapadım kapıyı. Bir tatsızlık olduğunu sezmiştim. Basılmak istemezdim.</p>

  <p>Işıkları yanmasa karanlık olacak koridorda ilerledim. Bütün kapılar kapalı, tam karşımda duran, üstünde “Kayıt. Girilmez” yazan yalıtılmış kapı açıktı tek. Doğrudan oraya ilerledim.</p>

  <p>Tatsızlık, karnından akan kanlar yerdeki halıda göl olmuş 35 yaşlarında çıplak bir adamın cesedi olarak yerde yatıyordu.</p>
</body>
</html>
