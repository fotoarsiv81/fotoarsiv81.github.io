<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body class="calibre">
<h2 class="calibre1"><b class="calibre2"><a id="bookmark0"></a><span class="font4">Temmuzda Bir Gece</span></b></h2>
<p class="calibre3"><span class="font">Yaz gecelerini ilk kez, okulda geçirdiğim son yılın yaz tatili sırasında tanıdım. Bütün gün, açık duran pencerelerden giren sıcak yaz günlerinin meltemlerine ve alevlerine açık olan evimizde artık yeni bir konuk vardı; kız kadeşimin küçük oğluydu bu, suratını buruşturan, sızlanan minicik bir yaratık. Evimizin ilkel koşullara geri dönmesine neden oldu, bizi anaerkil toplumların göçebe ve haremsi yaşam biçimine indirgedi; yataklar, çocuk bezleri ve çarşaflar durmaksızın yıkanıp kurutuluyor, kadınların süslenme merakı belirgin bir biçimde ikinci planda kalıyor, ayrıca sözümona masumca bir tavırla sık sık soyunmaya teşne olunuyor, ortalığı bebeklerin ekşi kokusu ve sütle şişen göğüsler dolduruyordu.</span></p>
<p class="calibre3"><span class="font">Oldukça güç geçen loğusalık döneminden sonra ablam, kendine gelebilmek için bir kaplıcaya gitti, eniştem yalnızca yemek saatlerinde ortaya çıkar oldu, annemle babam da gece geç saatlere kadar dükkânda kalmaya başladılar. Evin yönetimi bebek bakıcısının eline kaldı; sütannelik yapmak bu kadının coşkulu dişiliğini daha da coşturmuştu. Onun heybetli havası, iri ve kilolu bedeninin de katkısıyla bütün eve dişiliğin damgasını vuruyordu. Doygun ve olgunluğa erişmiş bir cismaniliğin doğal avantajlarına dayandırılmış bir cinsellikti bu; bu cismaniliği, yaptıkları iş dişiliklerini bir yelpaze gibi açmalarına fırsat veren iki hizmetçi kızla akıllıca paylaşıyordu. Hışırdayan yapraklarla, gümüş bir kıvılcım gibi parlayıp sönen ışık oyunlarıyla ve karanlık düşüncelerle dolu olan bahçenin yeşerip olgunlaşmasını, evin içindeki beyaz çarşafların ve tomurcuklanan etin üstünde süzülen dişilik ve annelik aroması dengeliyordu. Öğle vaktinin o kızgın saatinde, ardına kadar açılmış pencerelerdeki bütün perdeler korkuyla havalanır, iplerde kurumakta olan bütün çocuk bezleri peş peşe uçuşurlardı; çamaşırların ve tülbentlerin oluşturduğu bu beyaz bulvarın ortasından tüylü tohumlar, polenler ve kayıp çiçek yaprakları evin içine akardı; bahçedeki ışık ve gölge gelgitleri, birbirini izleyen hışırtılar ve sükûnet yavaşça odalara süzülürdü, sanki Pan bu saatte bütün duvarları ve engelleri kaldırmış ve her şeyi içine alan bir birlik bütün dünyaya hükmediyormuş gibi.</span></p>
<p class="calibre3"><span class="font">O yaz akşamlarını ben kasabanın tek sinemasında geçirir, en son seans bitene kadar orada kalırdım.</span></p>
<p class="calibre3"><span class="font">Uçuşan ışıkların ve gölgelerin böldüğü sinema salonunun karanlığından çıkıp fırtınalı bir gecede bir hana sığınır gibi, sessiz, aydınlık bir lobiye girerdik...</span></p>
<p class="calibre3"><span class="font">Filmdeki fantastik serüvenlerin ardından o aydınlık, dışar-daki fırtınalı geceyi duvarların arkasında bırakmış bekleme salonunda yüreğimiz dinginleşebilirdi; zamanın durduğu o güvenlikli sığınakta ampuller, boşuna bir çabayla, kasiyerin oturduğu kabini hafifçe titreten motorun sesiyle uyum içinde, dalga dalga donuk bir ışık yayarlardı. Son trenin kalkışından sonra bir tren istasyonundaki gibi geç saatlerin can sıkıntısına dalan lobi, zaman zaman yaşamın son dakikalarının artalanıymış gibi görünürdü; her şey olup bittikten, hayatın karmaşası sona erdikten sonra geride kalacak olan bir şeye benzerdi. Kocaman, renkli bir afişte, Asta Nielsen, alnında ölümün kara damgasıyla sonsuza kadar iki yana sallanırdı, son bir çığlık atmak üzere ağzı açılır, olağanüstü güzellikteki gözleri insanüstü bir çabayla irileşirdi.</span></p>
<p class="calibre3"><span class="font">Kasiyer çoktan evine gitmiş olurdu. O sırada büyük bir olasılıkla örtüleri açılmış bir yatağın yanı başında telaş içinde olurdu, küçük odasındaki o yatak, kendisini uykunun karanlık lagunalarına, düşlerin karmaşık dünyasına taşıyacak bir kayık gibi beklerdi. Gişede oturan kişiyse yalnızca onun hayaleti olurdu, yorgun, aşırı makyajlı gözleriyle ışığın boşluğuna bakan yanıltıcı bir hayalet olurdu, elektrik ampullerinden dökülen uykunun altın tozunu silkelemek için kirpiklerini kırpıştı-rırdı. Ara sıra itfaiyecilerin şefine solgunca gülümserdi; kendi gerçekliğinden çoktan sıyrılmış olan şef, duvara dayanmış durur, parlak miğferi içinde, apoletlerinin, gümüş kordonlarının ve nişanlarının cılız görkemi içinde sonsuza kadar hareketsiz kalırdı. Temmuz gecesinin geç saatlerine açılan kapının camları motorun sesine eşlik ederek titrerdi, ama elektrik lambasının camdaki yansısı geceyi çürütür, o her yeri kaplayan karanlığın erişemediği sığınak yanılsamasına katkıda bulunurdu. Sonunda lobinin büyüsü bozulurdu: camlı kapı açılır, her şeye hükmeden gece, kırmızı perdeyi soluğuyla şişirirdi.</span></p>
<p class="calibre3"><span class="font">Güvenlikli bir sığınağın camlı kapısını açıp tek başına o geniş temmuz gecesine adım atan incecik, cılız lise öğrencisinin nasıl bir serüven duygusu içinde olduğunu bir hayal edin! Bitimsiz gecenin kapkara bataklıkları ve çamurları içinde sonsuza kadar bata çıka yürüyecek mi, yoksa bir sabah emin bir limana varabilecek mi? Bu yalnız yolculuğu kaç yıl sürecek?</span></p>
<p class="calibre3"><span class="font">Bugüne kadar hiç kimse bir temmuz gecesinin topografi-sini çizmedi. İnsanın içindeki kozmosun coğrafyasında kaydedilmemiş olarak durur o.</span></p>
<p class="calibre3"><span class="font">Temmuz'da bir gece! Ona benzeyen bir şey olabilir mi? Nasıl tanımlanabilir o? Yüzlerce kadife çiçek yaprağının düşleriyle üstümüzü örten kocaman bir kara gülün göbeğiyle mi kıyasla-malıyım onu? Gece rüzgârları onun tüylü bedenini açıyor, kokulu derinliklerinde bize bakan yıldızları görebiliyoruz. Onu, gözkapaklarımızın altındaki, beneklerle, beyaz gelincik tohumlarıyla, yıldızlarla, havai fişeklerle ve göktaşlarıyla dolu kara gökyüzüyle mi kıyaslamalıyım? Ya da dünya kadar uzun, sonu gelmeyen bir karanlık tünelden geçen bir gece treniyle mi? Temmuz'da bir gecenin içinden geçmek, uyuyan yolcuların arasından, dar ve esintili koridorlardan, tıka basa dolu kompartımanlardan geçerek bir vagondan ötekine zorlukla gitmek gibi bir şey.</span></p>
<p class="calibre3"><span class="font">Temmuz'da bir gece! Alacakaranlığın gizli sıvısı, karanlığın canlı, dikkatli ve hareketli özü, durmaksızın karmaşanın içinden bir şeyler biçimlendiriyor ve her biçimi de ânında yadsıyor. Uykulu bir yolcunun yolu boyunca içinden kovuklar, kemerler, köşeler ve girintiler oluşturulan bir kara kütük. Israrcı bir konuşmacı gibi, gece, yalnız göçmene eşlik eder, onu görüngülerinin halkasına alır, buluşlarının ve fantezilerinin sonu gelmez; o göçmen için yıldızsı uzaklıklar yaratır, beyaz samanyol-lan, birbirini izleyen koloseumlardan ve tapınaklardan oluşan dolambaçlar. Gece havası; oynarcasına kadifemsi çalılıklar, yasemin kokulu akıntılar, ozondan çağlayanlar, birer kara balon gibi sonsuzluğa uzanan beklenmedik hava boşlukları oluşturan, karanlığı içleri koyu renkli özle dolu kocaman üzüm salkımlarına benzeten o kara Proteus. Kemerlerin ve alçak kubbelerin altından geçebilmek için başımı eğiyorum; ve ansızın tavan yıldızsı bir iççekişle yarılıp açılıyor, geniş bir kubbe bir an için yana kayıyor ve dar duvarların ve geçitlerin arasından götürülüyorum. Bu havasız koylarda, karanlığın bu köşelerinde, gece gezen yolcuların bıraktığı kırık dökük konuşmalar havada asılı duruyor, posterlerdeki yazıların yansı kopmuş, kahkahaların kayıp mezürleri, gece esintisinin henüz dağıtmadığı karışık fısıltılar duyuluyor. Kimi zaman gece, kapısı olmayan küçük bir oda gibi beni kuşatıyor. Uyku bastırıyor, bacaklarımın hâlâ beni taşıyıp taşımadığını ya da gecenin o küçük odasında dinlenmeye çekilip çekilmediğimi anlayamıyorum. Ama sonra yine, kokulu dudaklar tarafından bırakılan ve uzamda süzülen sıcacık, kadife bir öpücük hissediyorum; kepenkler açılıyor, bir pencerenin pervazından aşarak uzun bir adım atıyorum, kayan yıldızların parabolleri altında yürümeyi sürdürüyorum.</span></p>
<p class="calibre3"><span class="font">Gecenin dolambacından iki gezgin çıkıyor. Birlikte bir şeyler örüyorlar, karanlığın içinden uzun, umarsız bir konuşma örgüsü çekip çıkarıyorlar. Bir tanesinin şemsiyesi tekdüze bir sesle kaldırıma çarpıyor (bu tür şemsiyeler yıldız ya da göktaşı yağmuruna karşı taşınırlar), kürelere benzeyen silindir şapkaların altındaki kocaman kafalar ortalıkta yuvarlanmaya başlıyorlar. Bazen şaşı bakan kara bir gözün işbirlikçi bakışları beni durduruyor, bir bastonun sapma yapışmış, eklemleri fırlamış kemikli iri bir el, bir erkek geyiğin boynuzundan yapılma sapını sımsıkı tutarak (böyle sopaların içinde bazen uzun, ince kılıçlar gizlidir) gecenin içinde aksayarak ilerliyor</span></p>
<p class="calibre3"><span class="font">Sonunda, kentin sınırında, gece, oyunlarından vazgeçiyor, peçesini kaldırıyor, ciddi ve ölümsüz yüzünü gösteriyor.</span></p>
<p class="calibre3"><span class="font">Çevremizde hayalî sanrı ve karabasan dolambaçları örmekten vazgeçiyor, yıldızlı sonsuzluğunu önümüze seriyor. Gökyüzü sonsuzluğa uzuyor, takımyıldızlar değişmez konumlarının ortasında ışıl ışıl parlıyorlar, ürkütücü sessizlikleri içinde bir şey duyurmak, kesin bir kararı bildirmek istercesine gökte büyülü şekiller çiziyorlar. Bu uzak dünyaların parıltısı kurbağaların ötüşü gibi gümüşsü, yıldızsı bir sohbet. Temmuz göklerinden, kozmosun sessizce emdiği inanılmaz bir göktaşı tozu serpiliyor.</span></p>
<p class="calibre3"><span class="font">Gecenin bir saatinde -takımyıldızlar hâlâ sonsuz düşlerini görürlerken- kendimi yeniden eski sokağımda buldum. Sokağın sonunda bir yıldız parıldıyor, yabancısı olduğum bir koku salıyordu. Evin kapısını açtığımda karanlık bir tüneldekine benzeyen bir esinti hissedildi. Yemek odasının ışığı hâlâ açıktı, bakır bir şamdanda dört mum yanıyordu. Eniştem henüz gelmemişti. Ablam gittiğinden beri o da çoğu kez akşam yemeğine geç kalıyor, bazen gece yarılarına kadar eve dönmüyordu. Uyanıp onu yüzünde durgun ve dalgın bir ifadeyle soyunurken görüyordum. Sonra mumu söndürür, tümüyle soyunur, çıplak olarak uzunca bir süre serin çarşafların üzerinde uyumadan yatardı. İri bedeni uykuya ağır ağır yenik düşerdi. Huzursuzca bir şeyler homurdanır, derin derin soluk alır, içini çeker, göğsünün üzerindeki hayalî bir ağırlıkla mücadele ederdi. Kimi zaman da yavaşça, kuru kuru hıçkırırdı. Korkuya kapılır, karanlıkta ona: "İyi misin Karol?" diye sorardım. Ama o arada o, düşlerinin dik yollarında yol almaya başlamış olur, horultu yokuşlarında zahmetle tırmanırdı.</span></p>
<p class="calibre3"><span class="font">Açık pencereden gece ağır ağır soluk alırdı. Gecenin kocaman, biçimsiz kütlesine serin, kokulu bir sıvı akıtılır, karanlık eklemler gevşer, aralarından incecik koku derecikleri sızardı. Karanlığın cansız özü, inleyerek akan bu yasemin kokusunda kurtuluşunu arar, ama gecenin derinliklerindeki kütleler hâlâ cansız ve tutuklu kalırlardı.</span></p>
<p class="calibre3"><span class="font">Yandaki odaya açılan kapının altındaki ışık çizgisi altın bir keman teli gibi parlardı, tıpkı beşiğinde sızlanan bebeğin uykusu gibi ahenkli ve narin olurdu. O odadan kulağa okşayıcı konuşmaların sesi gelirdi, sütanneyle bebek arasındaki bir idildi bu, ilk aşkın idili, içerde ışıldayan sıcacık hayat kıvılcımıyla büyülenip karanlıkta pencerenin arkasında toplanmış olan gece şeytanlarının halkasının ortasında.</span></p>
<p class="calibre3"><span class="font">Öteki tarafta boş bir oda vardı, onun yanında da annemle babamın odası. İyice kulak verirsem uykunun eşiğindeyken babamın uykunun göksel yollarında, kendini tümüyle bu uçuşa vererek ve kendinden geçerek kaydığını duyabilirdim. Ezgili ve keskin horultusu, uykunun bilinmedik çıkmaz sokaklarında yaptığı gezintinin öyküsünü anlatırdı.</span></p>
<p class="calibre3"><span class="font">Böylece ruhlar yavaşça günötesine girerlerdi, hiçbir canlının görmediği, hayatın güneşsiz tarafına. Ölümün pençesindeki insanlar gibi, korkunç bir biçimde titreyerek ve hıçkırarak dururlardı, kara güneş tutulması onların ruhlarının üstüne kurşun gibi çökerdi. Sonunda en aşağıdaki kara noktayı, ruhun en derin yerindeki ölüler âlemini aştıktan, ölüm terleri dökerek onun tuhaf dönemeçlerinde güçlükle yol aldıktan sonra ciğerlerinin körükleri farklı bir ezgiyle şişmeye başlar, şafak sökene kadar bu heyecanlı horultuların sonu gelmezdi.</span></p>
<p class="calibre3"><span class="font">Farklı bir koku, farklı bir renk günün yavaş yavaş doğmakta olduğunu haber verdiğinde, yoğun bir karanlık hâlâ dünyanın üzerinden çekilmemiş olurdu. İşte o an, en ayık, en uykusuz baş bile bir süre uykunun alacakaranlığında kalır. Hastalar, keder çekenler ve ruhları paramparça olanlar o anda biraz huzur bulurlar. Gece, derinliklerinde olup bitenin üstüne perde çektiğinde bunun ne kadar sürdüğünü kim bilebilir? Ama o kısacık ara, manzarayı değiştirmeye, gecenin büyük girişimini ve bütün o karanlık, alışılmadık debdebesini çözüp dağıtmaya yeter. Uyuyup kalmış olmak korkusuyla, dehşet içinde uyanırsınız, ufukta şafağın parlak çizgisini ve dünyanın kara, somutlaşan kütlesini görürsünüz.</span></p>
</body>
</html>