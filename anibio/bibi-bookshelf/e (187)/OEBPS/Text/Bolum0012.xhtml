<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body class="calibre">
<h2 class="calibre1"><b class="calibre2"><a id="bookmark0"></a><span class="font4">Hamamböcekleri</span></b></h2>
<p class="calibre3"><span class="font">Her şey, babamın o renk ve heyecan dolu masalsı dönemini izleyen sıkıcı günler sırasında oldu. Yoksullaşmış bir çevrede evin içine kapanarak pazarı ya da tatil günü olmayan, can sıkıntısıyla dolu, uzun, yorucu haftalar geçiriyorduk. Babam artık yanımızda değildi. <sup class="calibre4">Ü</sup>st kattaki odalar düzene sokulup santral memuresi olarak çalışan bir hanıma kiraya verilmişti. Babamın kuşlarından geriye yalnız bir tek temsilci kalmıştı: Şimdi oturma odasındaki bir rafta duran doldurulmuş akbaba. Canlıyken olduğu gibi yine tek ayağının üstünde durup bir Budist filozof gibi poz veren bu akbabanın, dervişlerinkine benzeyen acı dolu, kurumuş yüzü, kapalı perdelerin yarattığı serin alacakaranlık içinde aşırı bir kayıtsızlık ve yadsıma ifadesiyle taşlaşmış gibi duruyor. Gözleri yerlerinden düşmüş; gözyaşı izleri taşıyan, bitkin gözyuvalarından bıçkı tozları dökülmüş. O bunak surata papazımsı, ciddi bir görünüm veren tek şey, güçlü gagasındaki, tüysüz ensesindeki açık mavi, nasırlı yumrular.</span></p>
<p class="calibre3"><span class="font">Akbabanın tüylerini pek çok yerden güve yemişti; yumuşak, gri tüyleri dökülüyor, Adela da bunları haftada bir kez odadaki tozlarla birlikte süpürüp atıyordu. Yama yama tüyleri dökülmüş yerlerin altından görünen kalın çuval bezinin içinden tutam tutam kenevirler fışkırıyordu.</span></p>
<p class="calibre3"><span class="font">Babamın ölümünden sonra annemin kendisini kolayca toparlaması, içimi ona karşı gizli bir kızgınlıkla doldurmuştu. Annemin babamı hiç sevmemiş olduğunu düşündüm; babam hiçbir kadının yüreğine yerleşemediği için hiçbir gerçeğin içi-ııc girememişti, bu nedenle de sonsuza dek yaşamın kenarında kalmaya, yarı gerçek bölgelerde, var olmanın kıyılarında dolaşmaya mahkûm olmuştu. Dürüst bir vatandaş gibi ölmeye bile hakkı olmamıştı; onu çevreleyen her şey tuhaf ve belirsizdi. Uygun bir an bulunca, annemi benimle açıkça konuşması için zorlamaya karar verdim. O gün (sıkıcı bir kış günüydü, sabah erken saatlerden beri oldukça karanlık, dağınık bir günışığı yayılmıştı çevreye) annemin migreni tutmuştu; salondaki kanepede yatıyordu.</span></p>
<p class="calibre3"><span class="font">Pek az girilen o bayramlık salonda babamın ölümünden bu yana örnek bir düzenlilik vardı; balmumu ve cilanın yardımıyla bu düzeni sağlayan da Adela'ydı. Bütün iskemlelerin üs-l üne kılıf geçirilmişti; bütün eşyalar Adela'nın uyguladığı katı disipline boyun eğmişlerdi. Bu yöntemsel düzene karşı çıkan tek şey, konsolun üzerinde duran vazodaki bir demet tavusku-şu tüyüydü. Bu tüyler, tehlikeli, uçarı bir öğe, gizli bir başkaldırıydılar, tıpkı görünüşte sessiz ve aklı başında olan, ama kimse bakmadığı zaman adamakıllı azan bir sınıf dolusu haylaz kız öğrenci gibiydiler. O tüylerin gözleri hiç durmadan bakar, bakışlarıyla duvarları delik deşik ederdi; tüyler gözlerini kırpar, kirpiklerini kırpıştırır, birbirlerine gülümser, kıkırdar, neşeyle dolup taşarlardı. Fısıldaşmaları, gevezelikleri odayı doldururdu; kollu lâmbaların çevresinde kelebekler gibi yayılırlardı; böylesine bir telâşa ve şenliğe alışkın olmayan donuk, eski yüzlü aynalara doğru renkli bir kalabalık halinde sürüklenirlerdi; anahtar deliklerinden gözetlerlerdi. Başında bir sargıyla kanepede yatan annemin varlığı bile onları engelleyemezdi; karşılıklı işaretleşir, birbirleriyle konuşurlarken gizli anlamlarla dolu bir sağır-dilsiz dili kullanırlardı. Arkamda insanı alaya alan böyle gizli dolaplar çevrilmesi beni sinirlendirirdi. Dizlerimi annemin yattığı kanepeye dayayıp iki parmağımla dalgın dalgın onun sabahlığının narin kumaşına dokunurken yavaşça sordum:</span></p>
<p class="calibre3"><span class="font">"Uzun süredir sana sormak istiyordum: Bu o, öyle değil mi?"</span></p>
<p class="calibre3"><span class="font">Gözlerimle bile işaret etmemiştim akbabayı. Yine de annem durumu hemen anladı; şaşırdı; gözlerini yere eğdi. Onun içine düştüğü şaşkınlığın tadını çıkarabilmek için aramızdaki sessizliği uzun bir süre bozmadım; sonra da oldukça dingin bir sesle, yükselen öfkemi denetim altında tutarak ona şunu sordum:</span></p>
<p class="calibre3"><span class="font">"<sup class="calibre4">Ö</sup>yleyse babamla ilgili olarak ortalığa yaydığın bütün o öykülerin, yalanların anlamı ne?"</span></p>
<p class="calibre3"><span class="font">Ama annemin kapıldığı panik yüzünden ilk başta kasılmış olan yüz çizgileri yeniden gevşemişlerdi.</span></p>
<p class="calibre3"><span class="font">"Hangi yalanlar?" diye sordu, gözlerini kırpıştırarak; gözleri bomboştu, akları hiç görünmüyordu, koyu gök mavisi olmuşlardı.</span></p>
<p class="calibre3"><span class="font">"Adela'dan duydum", dedim, "ama onların senden çıktığını biliyorum; gerçeği öğrenmek istiyorum".</span></p>
<p class="calibre3"><span class="font">Annemin dudakları hafifçe titriyordu; gözlerime bakmaktan kaçınıyor, benden gözlerini kaçırıyordu.</span></p>
<p class="calibre3"><span class="font">"Yalan söylemiyordum", dedi. Dudakları şişti, ama aynı zamanda da küçüldüler. Tıpkı tanımadığı bir adama cilve yapan bir kadın gibi davrandığını seziyordum. "Hamamböcekleri konusunda söylediklerimin hepsi doğru, sen kendin de anımsa-malısın..."</span></p>
<p class="calibre3"><span class="font">Canım sıkılmıştı. Hamamböceklerinin evimizi ele geçirdiklerini elbette anımsıyordum; o kapkara hayvan sürüsü örümcekler gibi koşarak gecenin karanlığını doldurmuştu. Döşemedeki her çatlak kıpırdayan hışırtılarla dolmuştu; her aralıktan ansızın bir hamamböceği fırlıyor, her yarıktan simsiyah, çılgın bir şimşek çakıyordu. Ah, yerdeki, parlak siyah çizginin yol açtığı o çılgın, delice panik! Ah, elindeki mızrakla bir iskemleden ötekine sıçrayan babamın dehşet içinde attığı çığlıklar!</span></p>
<p class="calibre3"><span class="font">Ne bir şey yemek ne de içmek istiyordu, büsbütün aklını kaçırmış gibiydi babam. Yanakları alev alev olmuş, ağzının çevresine bir tiksinme ifadesi yerleşmişti. Böylesine yoğun bir nefreti taşımaya hiçbir insanın uzun süre dayanamayacağı apaçık ortadaydı. Duyduğu korkunç tiksintiyle yüzü taş kesilmiş, acıklı bir maskeye dönüşmüştü, bu maskenin gözbebekleri alt gözkapaklarının arkasına gizlenerek pusuya yatmış, yay gibi gerilmişlerdi; sürekli kuşku duymaktan çıldırmış gibiydiler. Bu durumdayken babam, ansızın deli gibi haykırarak oturduğu yerden fırlar, körlemesine odanın bir köşesine koşar, elindeki mızrağı yere doğru savururdu; onu yeniden kaldırdığında, birbirine girmiş bacaklarını umutsuzca sallayan kocaman bir ha-mamböceğini de kazığa geçirmiş olurdu. Sonra Adela yardıma gelir, duyduğu dehşetle sapsarı kesilmiş olan babamın elinden mızrakla ucundaki ganimeti alır, böceği bir kovanın içine atardı. Ama daha o zaman bile, bu sahnelerin zihnime Adela'nın anlattıklarıyla mı yerleştiğini, yoksa onları kendi gözlerimle mi görmüş olduğumu kestiremezdim. O günlerde babam, artık sağlıklı insanları nefretin büyüsünden koruyan direnç gücünden yoksun kalmıştı. O büyünün dayanılmaz çekiciliğine karşı savaşmak yerine deliliğin pençesine düşen babam, büsbütün boyun eğdi ona. Elbette ki kaçınılmaz sonuçlar gelmekte gecikmedi. Çok geçmeden, yüreklerimizi korkuyla, kederle dolduran ilk kuşkulu belirtiler ortaya çıktı. Babamın davranışları değişti. Deliliği hafifledi, heyecanındaki canlılık azaldı. Hareketlerinden, sözlerinden vicdan azabı çektiği anlaşılıyordu. Bizden kaçmaya başladı. Günlerce köşelere, elbise dolaplarının içlerine, kuştüyü yorganların altına saklandı. Ara sıra dalgın dalgın ellerine baktığını görürdüm; bir hamamböceğinin kabuğuna benzer siyah lekelerle kaplanmaya başlayan cildiyle tırnaklarının dayanıklılığını ölçer gibiydi.</span></p>
<p class="calibre3"><span class="font">Gündüzleri hâlâ tükenmemiş olan son gücüyle çabalayıp lutkusuna karşı koyabiliyordu; ama geceleri bütünüyle bu tutkunun tutsağıydı. Bir keresinde babamı gece geç bir saatte dö-şcmenin üzerine yerleştirdiği bir mumun ışığında gördüm. Bedenini siyah totem boyasıyla boyamış, çırılçıplak döşemeye uzanmıştı; kaburgaları olduğu gibi ortadaydı, anatomisinin o olağanüstü çatısı derisinin altından belli oluyordu; saplantıya dönüşen nefret duygusunun pençesine düşmüş, kendisini nefretin içinden çıkılması güç yollarının uçurumuna bırakarak orada yüzükoyun yatmıştı. Babam, yabancısı olduğum bir ayinin karmaşık hareketleriyle kollarını bacaklarını oynatarak kımıldanırken, ben onun yerde sürünen hamamböceklerine öykündüğünü dehşetle ayrımsamıştım.</span></p>
<p class="calibre3"><span class="font">Bu duruma alıştık. Haftalarca hamamböceği gibi yaşadığı için onu giderek daha az görür olmuştuk. Onu artık tanıyamı-yorduk; o siyah, gizemli toplulukla iyice kaynaşmıştı. Babamın yaşamını döşemedeki bir yarığın içinde sürdürüp sürdürmediğini, hamamböceklerini ilgilendiren sorunlarla uğraşarak geceleri odalarda dolaşıp dolaşmadığını, ya da Adela'nın her sabah, sırtüstü düşüp bacaklarını tavana dikmiş olarak bulduğu, daha sonra tiksintiyle yakmak üzere süpürerek bir faraşa aldığı böcek ölülerinden biri olup olmadığını kim söyleyebilirdi ki?</span></p>
<p class="calibre3"><span class="font">"Yine de", dedim canım sıkılarak, "bu akbabanın babam olduğuna eminim".</span></p>
<p class="calibre3"><span class="font">Annem kirpiklerinin altından bana baktı.</span></p>
<p class="calibre3"><span class="font">"Bana işkence etme canım; sana daha önce de söyledim, baban gitti, bütün ülkeyi dolaşıyor. Satış temsilcisi olarak çalışıyor artık. Ara sıra geceleri eve geldiğini, gün doğmadan da gittiğini biliyorsun."</span></p>
</body>
</html>