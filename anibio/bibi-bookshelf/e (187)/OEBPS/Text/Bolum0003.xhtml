<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body class="calibre">
<h2 class="calibre1"><b class="calibre2"><a id="bookmark0"></a><span class="font4">Ziyaret</span></b></h2>
<p class="calibre3"><a id="bookmark1"></a><span class="font">1</span></p>
<p class="calibre3"><span class="font">Kasabamız bir süredir alacakaranlığın sürekli bozluğuna gömülmekteydi zaten, gölgelerin, yumuşak küf ve donuk demir rengindeki yosunun saldırısından kıyıları etkilenmeye başlamıştı.</span></p>
<p class="calibre3"><span class="font">O kahverengi dumandan ve sabah sisinden henüz tam kur-tulamadan, gün, kehribar rengi karanlık bir öğleden sonraya dönüşür, kısa bir an için saydamlaşır, biranın altın rengine bürünür, sonra da uçsuz bucaksız, renk dolu gecelerin olağanüstü, sayısız kubbesinin altında yükselirdi.</span></p>
<p class="calibre3"><span class="font">Biz Çarşı Alanında, boş, kör karanlık görünümlü evlerden birinde oturuyorduk, bu evlerden birini ötekinden ayırt etmek çok güçtü.</span></p>
<p class="calibre3"><span class="font">Evlerin bu durumu, sonsuz yanlışlık olanağı yaratırdı. Çünkü yanlış girişten girip yanlış merdivene ayak bastıktan sonra kendinizi, tanımadığınız evlerden, balkonlardan oluşan gerçek bir dolambaçta bulmanız olasıydı, hiç ummadığınız kapılar tuhaf, boş avlulara açılır, bu keşif gezisinin başlangıçtaki amacını unutuverirdiniz; ancak günler sonra, sayısız tuhaf, karmaşık serüvenin ardından şafağın gri aydınlığında yeniden ailenizin evine dönebildiğinizde, bu amaç aklınıza gelirdi.</span></p>
<p class="calibre3"><span class="font">Büyük dolaplarla, geniş kanepelerle, donuklaşmış aynalarla, ucuz, yapay palmiyelerle dolu olan evimiz, gününün büyük bölümünü dükkanda geçiren annemin tembelliği, kendisini denetleyecek kimsenin olmamasından yararlanarak gününü aynanın karşısında geçiren, durmadan süslenen, tararken dökülen saç tutamlarını, fırçalarını, tuhaf terliklerini ve kullanılmayan korselerini önüne gelen yere bırakan sıska bacaklı Ade-la'nın özensizliği yüzünden giderek daha bakımsız duruma düşüyordu.</span></p>
<p class="calibre3"><span class="font">Oturduğumuz evin kaç odası olduğunu hiç kimse hiçbir zaman tam olarak bilmezdi, çünkü bu odalardan kaçının yabancılara kiralandığını hiç kimse anımsayamazdı. Birimizin bu unutulmuş odalardan birisinin kapısını rastlantıyla açıp orasını boş bulduğu çok olurdu; kiracının uzun bir süre önce orayı boşaltmış olduğunu anlardık. Aylarca el değmeyen çekmecelerde hiç umulmadık şeyler keşfederdik.</span></p>
<p class="calibre3"><span class="font">Alt kattaki odalarda dükkânda çalışan tezgâhtarlar kalırlardı, geceleri kimi zaman onların gördükleri karabasanlar yüzünden uyanırdık. Kışın, babam bu soğuk ve karanlık odalara indiğinde daha gecenin karanlığı sürüyor olurdu, elindeki mumun ışığı çevreyi gölgelere boğar, bu gölgeler döşemede iki yana kayar, duvarlara tırmanırlardı; babamın görevi uyuyan adamları derin uykularından uyandırmaktı.</span></p>
<p class="calibre3"><span class="font">Babamın yanlarına bıraktığı mumun ışığında adamlar, kirli yatak örtülerinin arasından uyuşukça sıyrılır, sonra yataklarının kenarına oturarak çıplak, çirkin ayaklarını uzatır, ellerinde çoraplarıyla kendilerini bir an için esnemenin verdiği zevke bırakırlardı - duyusal zevkin sınırlarını aşan, insanın damağına acılı bir krampın girmesine, hattâ neredeyse mide bulantısına yol açan bir esneme.</span></p>
<p class="calibre3"><span class="font">Köşelerde kocaman hamamböcekleri hiç kıpırdamadan otururlardı, mum ışığı yüzünden yere düşen gölgeleriyle iğrenç bir biçimde boyutları büyüyen bu hamamböcekleri, tuhaf, örümceği andıran adımlarla ansızın kaçmaya başlayınca bu gölgeler onların yassı, başsız bedenlerinden ayrılmazdı.</span></p>
<p class="calibre3"><span class="font">O sıralarda babamın sağlığı bozulmaya başladı. Kış başının bu ilk haftalarında bile çevresi ilaç şişeleri, hap kutuları, dükkândan getirttiği hesap defterleriyle sarılmış olarak günlerce yatakta yattı. Hastalığın acı kokusu bir halı gibi odayı kaplamıştı, duvar kâğıtlarındaki süslemeler daha da koyulaşıp irileştiler.</span></p>
<p class="calibre3"><span class="font">Akşamları annem dükkandan döndüğünde babam çoğunlukla heyecanlı ve tartışmaya hazır olurdu. Hesaplardaki hatalar yüzünden babam annemi azarlarken yanakları kızarır, hırstan neredeyse deliye dönerdi; birkaç kez geceyarısı uyandığımı, üstünde geceliği olan babamı, şaşkın şaşkın bakan anneme öfkesini göstermek için deri kanepenin üzerinde çıplak ayakla bir aşağı bir yukarı dolaşırken gördüğümü anımsıyorum.</span></p>
<p class="calibre3"><span class="font">Öteki günlerdeyse dingin, kendi halinde olurdu babam, muhasebe defterlerinin içine gömülür, karışık hesapların dolambacında yitip giderdi.</span></p>
<p class="calibre3"><span class="font">Onu hala, tüten lambanın ışığında, yatağın geniş oymalı başucunun altında, yastıkların arasında büzülmüş, sessiz düşünceler içinde öne arkaya sallanırken, başının kocaman gölgesi duvara vurmuş olarak gözümde canlandırabiliyorum.</span></p>
<p class="calibre3"><span class="font">Ara sıra hava almak ister gibi başını defterlerden kaldırır, dudaklarını açar, dili kurumuş ve acılaşmış gibi ağzını hoşnutsuzlukla şaplatır, bir şey arar gibi umarsızca çevresine bakınırdı. Bunun üzerine, yataktan sessizce çıkıp, odanın duvarında karmaşık bir aygıtın asılı bulunduğu köşesine gittiği olurdu. Bu, üstünde ons ölçü işaretleri olan, içi koyu renkli bir sıvıyla dolu kum saati biçiminde bir tür su kavanozuydu. Babam boğumlu, acılı bir göbek kordonuna benzeyen uzun bir lastik hortumla o aygıta bağlanırdı; o aşağılık aygıta böylece bağlandıktan sonra da dikkatini bir noktaya toplamak için harcadığı çaba yüzünden gerginleşirdi, gözleri koyulaşır, solgun yüzünü bir ıstırap ya da belki yasak bir zevkin ifadesi kaplardı.</span></p>
<p class="calibre3"><span class="font">Sonra yeniden, tekbaşına yapılan monologların böldüğü dingin, yoğun iş günleri başlardı. Babam kocaman yastıklarının arasında, lambanın ışığında otururken, lambanın siperliğinin üstündeki gölgeler pencerenin gerisinde uzanan kentin koyu gecesine karışıp odanın boyutlarını büyütürlerken, duvar kağıdının fısıltılarla, hışırtılarla, tıslamalarla dolu olan dallı budaklı, vahşi ormanıyla çevresinin sarıldığını duyumsardı. Bile isteye göz kırpan gizli gözlerin, duvardaki çiçeklerin arasında açılan uyanık kulakların ve gülümseyen karanlık ağızların giriştikleri işbirliğini hiç görmeden sezerdi. O zaman işine daha da dalmış gibi yapar, toplamalar, hesaplar yaparken içinden yükselen öfkeyi belli etmemeye çalışır, ansızın bir nara atıp o kıvrımlı süslemeleri ya da gecenin içinden sürüsüyle çıkıp büyüyen, çoğalan, hep yeşil kalan hayaletimsi filizler ve dallarla karanlığın rahminden sürgün veren o deste deste gözleri ve kulakları avuçlamak arzusuyla körlemesine öne atılmak için duyduğu dürtüyü bastırırdı. Gece çekilip sabah olunca, duvar kağıdı canlılığını yitirir, yapraklarını, çiçeklerini döker, sonbahara uygun olarak inceleşir, uzaktan görünen ilk günışığının içeri sızmasına izin verirdi; o zaman, işte ancak o zaman, yatışırdı babam.</span></p>
<p class="calibre3"><span class="font">Sonra da, kışın sarı gündoğumunda, duvar kağıdındaki kuşların cıvıltıları arasında birkaç saat sürecek ağır, karanlık bir uykuya dalardı.</span></p>
<p class="calibre3"><span class="font">Karmaşık cari hesaplarla uğraşıyor göründüğü günler, hatta haftalar boyunca kendi iç uzuvlarının derinliklerini kafasında gizlice ölçüp tartıyor olurdu. Soluğunu tutup kulak verirdi. Gözleri o dolambaçtan solgun, kaygılı bir bakışla geri dönünce de bir gülümsemeyle yatıştırırdı onları. Kendisinin canını sıkan o sanılara, uyarılara inanmak istemez, saçma bularak yad-sırdı onları.</span></p>
<p class="calibre3"><span class="font">Gündüzleri bunlar daha çok savlara, kanılara benzerdi; yarı yüksek sesle, araya kızdırıcı, alay edici nükteli sözler sokarak yürütülen tekdüze usa vurmalardı. Ama gece olunca bu sesler daha büyük bir tutkuyla yükselirdi. İsteklerini daha açık seçik, daha yüksek sesle bildirirdi; Tanrıyla konuştuğunu duyardık onun, bir şey dilenir, ya da ısrarlı istemlerde bulunan, buyruklar veren birine karşı savaşır gibiydi.</span></p>
<p class="calibre3"><span class="font">Bir gece o ses tehdit edercesine, karşı konulamaz bir biçimde yükseldi, babamın kendisine ağzıyla, barsaklarıyla tanıklık etmesini istiyordu. Babam upuzun boyuyla, peygamberlere özgü öfkesi içinde daha da büyüyerek ve makineli tüfekten çıkar gibi sıraladığı sözlerin sağanağından tıkanarak yataktan çıktığında, ruhun onun içine girdiğini duyduk. Savaş gürültülerini, babamın inlemelerini duyduk, kalçası kırık olsa da hala gazaba gelebilen bir dev adamın inlemeleriydi bunlar.</span></p>
<p class="calibre3"><span class="font">Daha önce hiçbir peygamber görmemiştim, ama Tanrının ateşiyle kavrulan, kocaman porselen bir oturağa beceriksizce oturup kollarını değirmen kanatları gibi çeviren, umutsuzca kıvranmalarının üzerinden yabancılaşmış, sertleşmiş sesini yükselten bu adamın görüntüsü tam bir Kutsal Kitap peygamberi gibiydi. Azizlerin kapıldığı tanrısal öfkeyi şimdi anlıyordum.</span></p>
<p class="calibre3"><span class="font">Gökgürültüsünün dili kadar korkunç bir diyalogdu baba-mınkisi. Kollarım savurup gökyüzünü parçalara bölüyor, açılan çatlaklardan Yehova'mn öfkeden şişmiş, lânetler yağdıran yüzü görünüyordu. Hiç o yöne bakmadan gördüm onu, Sina'ya yaslanır gibi karanlığa yaslanıp güçlü avuçlarım perdelerin saçaklarına dayayarak kocaman suratını pencerenin üst karelerine bastıran ve iri etli burnu orada fena halde yassılan o korkunç Demiurgos'u gördüm.</span></p>
<p class="calibre3"><span class="font">Bu peygamberimsi tiradların aralarında babamın sesini duyuyordum. Demiurgos'un şişmiş dudaklarından çıkan güçlü homurtular pencereleri sarsıyor, babamın yalvarmaları, feryatları, tehditleri de bu gürültünün arasında patlıyordu.</span></p>
<p class="calibre3"><span class="font">Sesler ara sıra yatışıyor ve tıpkı rüzgârın gece vakti bir bacada uğuldaması gibi yavaşça homurdanıyorlardı, sonra yeniden büyük bir patırtıyla, lânet ve hıçkırık fırtınası biçiminde patlıyorlardı. Pencere ansızın derin ve dipsiz bir karanlığa açıldı, odanın içine bir karanlık tabakası süzülerek girdi.</span></p>
<p class="calibre3"><span class="font">Bir şimşeğin ışığında babamı gördüm, geceliğinin düğmeleri açılmıştı, korkunç bir biçimde küfrederek ustaca bir el hareketiyle oturağın içindekileri aşağıdaki karanlığa boşaltıyordu.</span></p>
<p class="calibre3"><span class="font">2</span></p>
<p class="calibre3"><span class="font">Babam gözlerimizin önünde yavaş yavaş soluyor, canlılığını yitiriyordu. Darmadağınık kır saçları dik dikti, kocaman yastıklarının arasında kamburunu çıkartıp oturuyor, kendine ilişkin karışık bir soruna dalıp alçak sesle kendi kendine konuşuyordu. Sanki kişiliği birbirine karşıt ve birbiriyle kavgalı kimliklere bölünmüş gibiydi; kendi kendisiyle yüksek sesle tartışıyor, kendisini zorla, heyecanla inandırıyor, kendisine yalvarıyor, yakarıyordu; sonra yeniden pek çok ilgili tarafın yer aldığı bir toplantıya başkanlık edermiş, onların görüşlerini coşkuyla, inandırıcılıkla uzlaştırmaya çalışıyormuş gibi davranıyordu. Ama soğukkanlılığın yitirilip aşırı hiddetin başgösterdiği bu toplantılar, her defasında küfürler, lanetler, beddualar ve hakaretlerle sona eriyordu.</span></p>
<p class="calibre3"><span class="font">Bunu izleyen dönem, bir yatışma ve iç huzuru dönemi, ruhun kutsanmış bir huzurla dolmasıydı. Kocaman hesap defterleri yeniden yatağın üzerine, masaya, döşemeye yayılır, lambanın ışığında, beyaz yatak örtülerinde, babamın öne eğik kır saçlı başının üstünde neredeyse manastırsı bir dinginlik hüküm sürerdi.</span></p>
<p class="calibre3"><span class="font">Ama annem gece geç vakit dükkandan geri döndüğünde babam canlanır, onu çağırır, bin bir emekle ona hesap defterinin sayfalarını süsleyen o harika, renkli çıkartmaları gururla gösterirdi.</span></p>
<p class="calibre3"><span class="font">Babamın günden güne, tıpkı kabuğunun içinde kuruyan bir fındık gibi ufaldığını o sıralarda ayrımsadık.</span></p>
<p class="calibre3"><span class="font">Böylesine küçülürken güçten düşmüyordu babam. Tam tersine, genel sağlık durumunda, keyfinde ve canlılığında bir düzelme var gibiydi.</span></p>
<p class="calibre3"><span class="font">Artık sık sık yüksek sesle, sevinçle gülüyordu; zaman zaman kahkahadan kırıldığı oluyordu; kimi zaman, yatağının yan tarafını saatlerce parmaklarıyla tıklatıp değişik ses tonlarıyla "Girin" diyordu. Ara sıra yataktan iniyor, elbise dolabının üzerine tırmanıyor, tavanın altında iki büklüm çömelerek, eski, tozlu ıvır zıvırı ayıklıyordu.</span></p>
<p class="calibre3"><span class="font">Kimi zaman iki iskemleyi sırt sırta yanaştırıyor, onlara tutunarak bacaklarını öne arkaya sallıyor, yüzlerimizde bir hayranlık ve yüreklendirme ifadesi yakalamak için ışıl ışıl parlayan gözlerini bize dikiyordu. Sanki Tanrıyla bütünüyle uzlaşmış gibiydi. Geceleri ara sıra sakallı Demiurgos'un yüzü yatak odasının camında belirir, bu yüz, işaret ateşlerinin göz kamaştıran koyu mor rengine bulanmış olurdu; Demiurgos, uyuyan ve müzikli horlaması uyku dünyasının bilinmeyen bölgelerinin ta içlerine kadar uzanırmış gibi olan babama, yalnızca kısa bir an iyiliksever gözlerle bakardı.</span></p>
<p class="calibre3"><span class="font">O kışın uzun, alacakaranlıklı öğleden sonralarında babam, telâşla, heyecanla bir şeyler ararmış gibi, eski püskü eşyalarla dolu köşe bucağı saatlerce karıştırırdı.</span></p>
<p class="calibre3"><span class="font">Ara sıra, akşam yemeği saati geldiğinde, hepimiz masadaki yerimizi alınca, babamın ortada olmadığını görürdük. Bu gibi durumlarda, babam tozla, örümcek ağlarıyla kaplanmış durumda, bomboş bakan gözlerle, aklı fikri yalnız kendisinin bildiği karmaşık bir konuya takılı olarak gardırobun içinden çıkana kadar annem, üst üste "Jakob!" diye seslenmek ve kaşığını masaya vurmak zorunda kalırdı.</span></p>
<p class="calibre3"><span class="font">Babam zaman zaman bir perdenin kornişine tırmanır, orada hiç kıpırdamadan kalırdı: Karşı duvarda asılı duran doldurulmuş, kocaman akbabanın bir sureti gibi. Öylece çö-melmiş olarak, buğulu gözlerle, dudaklarında kurnaz bir gülümsemeyle hiç kıpırdamadan uzun süre durur, yalnızca odaya birisi girdiği zaman kollarını kanat gibi çırpar, horoz gibi öterdi.</span></p>
<p class="calibre3"><span class="font">Babamın kendini günden güne daha da çok kaptırdığı bu tuhaflıklarla ilgilenmekten vazgeçtik. Neredeyse hiçbir bedensel gereksinme duymuyor, haftalarca hiçbir şey yemiyordu, bizim kavrama gücümüzü aşan karmaşık ve karışık sorunlara her gün biraz daha gömülüyordu. Onu kandırmak için söylediğimiz bütün sözleri, bütün yalvarmalarımızı, dışarıdan hiçbir şeyin engelleyemeyeceği iç konuşmalarından aldığı cümlelerle yanıtlıyordu. Sürekli dalgındı; hastalık derecesinde heyecanlıydı; kuru yanakları kıpkırmızıydı; artık bizi ne görüyor, hattâ ne de duyuyordu.</span></p>
<p class="calibre3"><span class="font">Babamın zararsız varlığına, bizim kendi zamanımızın kıyısından gelir gibi yükselen alçak sesli gevezeliklerine, çocuksu, kendine dönük cıvıltılarına alıştık. O dönemde evin uzak bir köşesine gidip günlerce ortadan yok olurdu; biz de yerini zorlukla bulurduk.</span></p>
<p class="calibre3"><span class="font">Bu yok olmalar, gittikçe bizi etkilememeye başladı, bu duruma alıştık; birkaç gün sonra babam birkaç santim kısalmış ve zayıflamış olarak ortaya çıkınca da durup düşünmedik bunun üstünde. Artık onu bizden biri saymıyorduk; insanca ve gerçek olan her şeyden fazlasıyla uzaklaşmıştı. Kendini bizden adım adım ayırdı; kendisini insan toplumuyla birleştiren bağları birer birer çözdü.</span></p>
<p class="calibre3"><span class="font">Ondan geriye kalan, bedeninin ufacık kılıfı ve bir avuç saç-masapan tuhaflıktı - en sonunda günün birinde bütünüyle yok olacaktı, tıpkı bir köşeye süpürülüp Adela'nın çöp kutusuna götürmesini bekleyen gri çöp yığını gibi dikkati çekmeden.</span></p>
</body>
</html>