<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body class="calibre">
<h2 class="calibre1"><b class="calibre2"><a id="bookmark0"></a><span class="font4">Ağustos</span></b></h2>
<p class="calibre3"><a id="bookmark1"></a><span class="font">1</span></p>
<p class="calibre3"><span class="font">Temmuzda babam kaplıcaya gitti; beni de annem ve ağabeyimle birlikte yaz günlerinin göz kamaştırıcı akkor sıcağının pençesinde bıraktı. Sayfalarından güneş ışığı fışkıran, altın rengi armutların yumuşak, tatlı etinin kokusunu taşıyan tatil denen o dev kitaba ışıktan başımız dönerek daldık.</span></p>
<p class="calibre3"><span class="font">O ışık dolu sabahlarda Adela, çarşıdan dönerdi. Gündüzün alevlerinin arasından ortaya çıkan Pomona gibi, sepetinden güneşin rengârenk güzelliği taşardı - saydam derilerinin altı öz-suyuyla dolu parlak pembe kirazlar, kokuları tatlarından çok daha güzel olan gizemli, koyu renkli vişneler; altınımsı etlerinin ortasında uzun öğleden sonralarının çekirdeğini taşıyan kayısılar. Bir şiiri andıran bu meyvelerin yanına kaburga bölümleri enerji ve güçle şişmiş döş etlerini, ölü ahtapotlara, mürekkep balıklarına benzeyen deniz yosunu denen sebzeleri çıkartıp koyardı - bunlar, henüz tanımlanmamış bir tadı olan yemeklerin malzemesi, yabanıl ve kırsal bir koku yayan ve akşam yemeğinin içine katılacak olan bitki ve kara kökenli maddelerdi.</span></p>
<p class="calibre3"><span class="font">Çarşı Alanındaki binanın ikinci katında bulunan karanlık daire, her gün çıplak yaz sıcağıyla ağzına kadar dolardı: Yol yol titreşen havanın sessizliği; döşemede en yoğun düşlerine dalan ışık kareleri; bir laternanın günün en koyu altın renkli damarından çıkıp yükselen sesi; uzaklardaki bir piyanoda üst üste çalınan, beyaz kaldırımdaki güneşte eriyen, öğle vaktinin ateşinde yitip giden iki üç ölçülük bir koro müziği.</span></p>
<p class="calibre3"><span class="font">Adela, ortalığı topladıktan sonra keten güneşlikleri çekerek odaları yarı karanlığa gömerdi. Ansızın bütün renkler bir oktav alçalır, oda, denizin dibine batmışçasına gölgelerle dolar, ışık yeşil suların aynalarında yansırdı - hayâllere dalan güneşlikler hafifçe kıpırdarken, gündüzün sıcağı soluğunu onların üstüne üflemeye başlardı.</span></p>
<p class="calibre3"><span class="font">Cumartesi günleri öğleden sonra annemle gezintiye çıkardım. Koridorun loşluğundan ansızın günün parlaklığına adım atıverirdik. Eriyen altına bulanmış insanlar, gözleri yarı kapalı olarak bakabilirlerdi o göz kamaştırıcı ışığa; sanki balla sıvanmış gibiydiler. <sup class="calibre4">Ü</sup>st dudaklar geriye çekilir, dişler görünürdü. Bu altın günde sıcağın etkisiyle herkes yüzünü aynı biçimde bu-ruştururdu - sanki güneş kendisine tapınanları aynı altın maskeyi takmaya zorlamış gibi. Genci-yaşlısı, kadını-çocuğu yüzlerinde bu maskeyle selâmlardı birbirlerini, yüzlerine sürülmüş koyu, yaldız boyadan oluşan maskelerle; birbirlerinin pagan yüzlerine gülümserlerdi - Baküs'ün barbar gülümseyişiyle.</span></p>
<p class="calibre3"><span class="font">Çarşı Alanı bomboş ve akkor sıcaklığında olurdu, Kutsal Kitaptaki çöl rüzgârları eserdi orada. Bu boşlukta yetişen dikenli akasyalar, parlak yapraklarıyla eski duvar kaplamalarındaki ağaçlara benzerdi. Hiçbir esinti olmamasına karşın, tiyat-rovari bir hareketle yapraklarını hışırdatırlardı - bu yapraklar, sanki bir soylunun paltosunun tilki kürkünden yapılma gümüş rengi astarının güzelliğini sergilemek ister gibiydiler. Sayısız günlerin rüzgârından aşınıp düzleşen eski evler, atmosferin yansımalarıyla, yankılarla, bulutsuz gökyüzünün derinliklerine saçılmış renklerin anılarıyla oyun oynarlardı. Sanki kuşaklar boyu süren yaz günleri, eski evlerin ön yüzlerindeki küflü sıvayı temizleyen duvarcılar gibi insanı yanıltan o cilayı kaldırıp evlerin gerçek yüzünü, yazgının armağanı olan, yaşamın da içeriden biçimlendirdiği çizgileri gittikçe daha açık olarak ortaya çıkarıyorlardı. O zaman, boş alanın parlaklığıyla gözleri kamaşan pencereler uykuya dalarlardı; balkonlar göklere boş olduklarını duyururlardı; açık duran kapı girişlerinde serinlik ve şarap kokusu olurdu.</span></p>
<p class="calibre3"><span class="font">Sıcağın alev saçan süpürgesinden korunmak için alanın bir köşesine sığınan paçavralar içindeki çocuklar, bir duvar parçasının çevresine toplanmışlar; hiç durmadan duvara düğme ve madeni para fırlatıyorlar; sanki o metal yuvarlakların duvarda oluşturduğu çatlak ve çiziklerin hiyeroglifinde yıldız falına bakarak saklı olan gerçek gizi okumak istiyorlardı. Çocukların dışında avluda kimse yoktu. İnsan her an Samariyeli'nin yularından çektiği eşeğinin, şarap tüccarının kemerli kapı girişinin önünde durmasını, hasta bir adamı sıcak kırmızı eyerden iki uşağın özenle indirip serin basamaklardan yavaşça yukarıya, çoktan tatil gününün güzel kokularına bürünmüş olan üst kata taşımalarını bekliyordu.</span></p>
<p class="calibre3"><span class="font">Annemle ben, Çarşı Alanının güneşli iki yanı boyunca tembel tembel yürür, kırık gölgelerimizi evler boyunca bir piyanonun tuşları üzerinde gezdirir gibi taşırdık. Kaldırım taşları yumuşak adımlarımızın altından yavaşça kare kare geçip giderdi - kimileri insan teni gibi soluk pembe, kimileri altın rengi, kimileri mavimsi gri, ama hepsi güneşin altında yamyassı, sıcak ve kadifemsi; kutsal bir hiçlikte son bulan ayaklar altında çiğnenmiş güneş saatleri gibi.</span></p>
<p class="calibre3"><span class="font">En sonunda Stryjska Sokağı'nın köşesine gelince eczanenin gölgesine sokulurduk. Geniş vitrinde duran kocaman bir ahududu suyu kavanozu, her tür ağrıyı geçiren merhemlerin serinleticiliğini simgelerdi. Birkaç yapıyı daha geçtikten sonra, küçük köyüne geri dönen ve evine yaklaştıkça bayramlık giysilerini tek tek çıkartıp yeniden bir köylüye dönüşen adam gibi, sokak da kibar görünümünden sıyrılırdı. &nbsp;&nbsp;&nbsp;'</span></p>
<p class="calibre3"><span class="font">Kentin dış mahallelerindeki evler, pencereleriyle falan, küçük bahçelerindeki coşkulu çiçek karmaşasının içine gömülürlerdi. Günışığının gözünden kaçan yabanotları, her tür yabanıl çiçek, sonu gelmez bir günün sınırlarındaki zaman aralığının ötesinde, düşleri için kendilerine vakit kalmasının mutluluğuyla sessizce keyif çatarlardı. Sağlam bir sapın ucunda duran, büyüme hastalığına tutulmuş, yaşamının son acılı günlerinin sarı yasına bürünmüş kocaman bir ayçiçeği, dev cüssesinin ağırlığıyla yere eğilirdi. Ama dış mahallenin basit çançiçekleri ve gösterişsiz, yalın çiçekler, ayçiçeğinin acıklı öyküsüne hiç aldırmadan, kendi kolalı pembe, beyaz giysileri içinde umarsızca dururlardı.</span></p>
<p class="calibre3"><span class="font">Otlar, yabanotları ve devedikenlerinden oluşan karmakarışık bir çalılık, öğleden sonranın yangınında çıtırdıyordu. Uykuya dalan bahçede sineklerin sesi yankılanıyordu. Altın renkli biçilmiş ekin tarlası, güneşin altında kahverengi bir çekirge bulutu gibi yaygara koparıyordu; o koyu ateş yağmurunda cırcırbö-cekleri çığlık atıyorlardı; bitkilerin tohum torbacıkları çekirgeler gibi yavaşça patlıyorlardı.</span></p>
<p class="calibre3"><span class="font">İleride, çitin yanında, koyun derisine benzeyen çayır yükselip kamburlaşmıştı; bahçe sanki uykusunda yan dönmüş gibiydi, toprağın sessizliği içinde soluk alıp verirken geniş köylü sırtı yükselip alçalıyordu. Orada ağustosun derbeder, kadınsı olgunluğu genişlemiş, tabaka tabaka ayrılmış saca benzeyen gür yapraklarını, etli yeşillikten oluşan bereketli dillerini uzatan kocaman, sık dulavratotu kümelerine dönüşmüştü. Orada bu kabarık kozalak kümeleri, iki yana savrulan eteklerine yarı dolanıp dinlenen köylü kadınları gibi yayılmışlardı. Orada bahçe, yabanzambağının en değersiz meyvelerini, nanenin keskin alkolünü ve ağustosun her çeşit çöpünü bedava olarak sunuyordu. Çitin öteki yanında, içinde saçmasapan yabanotla-rının özgürce hüküm sürdüğü o yaz cengelinin gerisinde, üzerinde gür devedikenleri biten bir çöp yığını vardı. Ağustos ayının, çok tanrılı sefahat âlemlerini o yıl orada, o süprüntü dolu çöplükte yapmaya karar verdiğini kimse bilmiyordu. Orada, çite dayanmış ve mürver ağaçlarıyla gizlenmiş olarak, Touya diye çağırdığımız yarı deli kızın yatağı dururdu. Eski tavalar, atılmış pabuç tekleri ve sıva topaklarından oluşan hurda yığınının üzerinde, eksik olan bacağının yerine iki tuğla yerleştirilmiş olan, yeşile boyalı bir yatak vardı.</span></p>
<p class="calibre3"><span class="font">O mezbelenin üstündeki hava sıcaktan çıldırıyor, parlak at-sineklerinin şimşekleriyle ortadan bölünüyor, güneşin etkisiyle deliye dönüyordu; bu hava, görünmeyen takırtılarla doluymuş gibi çatırdıyor, insanı kudurtuyordu.</span></p>
<p class="calibre3"><span class="font">Touya, sarı yatak örtüleri ve tuhaf paçavraların arasında omuzlarını kısmış oturuyor; iri kafasını kaplayan siyah saçları taranmamış. Yüzü bir akordeonun körüğü gibi kıpırdıyor. Ara-</span></p>
<p class="calibre3"><span class="font">da bir, Touya yüzünü acıyla buruşturunca, bu yüzde binlerce dikey kıvrım oluşuyor, ama çok geçmeden şaşkınlık bu yüzü yeniden düzeltiyor, kıvrımlarını açıyor, yarı aralık duran küçük gözlerini ve bir hayvana benzeyen göz alıcı dudaklarının altındaki sarı dişlerle dolu nemli dişetlerini ortaya çıkarıyor.</span></p>
<p class="calibre3"><span class="font">Sıcakla, can sıkıntısıyla dolu saatler geçiyor; Touya tekdüze bir sesle konuşuyor, uyukluyor, yavaşça mırıldanıyor ve öksürüyor. Hareketsiz bedenini kalın bir sinek örtüsü kaplamış. Ama o pis paçavra yığını, yeni doğmuş fare yavrularının tırmalamasıyla canlanıvermiş gibi kıpırdamaya başlıyor. Sinekler dehşet içinde uyanıyor, güneşten yansıyan renkli ışıklarla dolu, öfkeyle vızıldayan, kocaman bir bulut gibi yükseliyorlar. Paçavralar yere kayıp korkuya kapılan fareler gibi çöp yığınının üstüne yayılırken, bir biçim, ortaya çıkıp kendini belli ediyor: Yarı çıplak, esmer, ahmak kız yavaşça ayağa kalkıyor ve kısa, çocuksu bacaklarının üstünde çoktanrılı inanışın bir putu gibi duruyor; boynu öfkeyle kabarıyor, ilkel bir resimdeki gibi açıkça görülen, kıvrımlı, şişmiş damarlarla dolu olan yüzü öfkeyle kızarıyor, o yarı hayvan, yarı tanrı göğsünde gömülü olan ciğerlerinin derinliklerinden gelen kaba, hayvansı bir çığlık duyuluyor. Güneşte kurumuş devedikenleri haykırıyor, muzlar arsız etlerini şişiriyor, yabanotları parlak zehirlerini salgılıyor ve bağırmaktan sesi kısılan, deliliği içinde kasılıp kalan yarım akıllı kız, bir şehvet krizine tutularak tombul karnını bir mürver ağacının gövdesine bastırıyor; bütün bu korkunç koro yüzünden iğrenç ve yapay bir doğurganlığa sürüklenen ağaç da o şehvetli tutkunun ısrarlı baskısı altında yavaşça inliyor.</span></p>
<p class="calibre3"><span class="font">Touya'nın annesi Maria, evlerde para karşılığı yer silerdi. Ufak tefek, safran sarısı bir kadındı; döşemeleri, iskambil masalarını, sıraları ve korkulukları, daha önce de yoksulların evlerinde yaptığı gibi safranla temizlerdi.</span></p>
<p class="calibre3"><span class="font">Bir keresinde Adela, beni yaşlı kadının evine götürmüştü. Toprak zeminli, mavi duvarlı, küçük odaya girdiğimizde sabahın erken saatleriydi; içeri parlak sarı bir güneş ışığı vuruyor; odadaki sabah sessizliğini yalnızca duvarda asılı duran ufak bir saatin insanı korkutacak kadar yüksek sesli tik takları bozuyordu. Budala Maria, saman dolu bir sandığın içinde yatıyordu; yufka gibi beyaz, içi boş bir eldiven gibi kıpırtısızdı. Onun uykuda olmasından yararlanırmışçasına, sessizlik dile geldi; o sarı, parlak, kötü sessizlik, monoloğunu okudu, tartıştı ve kendi kendine yüksek sesle kabaca, çılgınca konuştu. Maria'nın zamanı -ruhunda tutsak edilmiş olan zaman- onu terk etti ve -son derece gerçek- saatin gürültülü makinesinden çıkan kötü bir toz bulutu, pudramsı bir toz bulutu, delilerin budala tozları gibi yükselerek, sabahın o parlak sessizliği içinde yaygara kopararak, dehşet saçarak doldurdu odayı.</span></p>
<p class="calibre3"><span class="font">3</span></p>
<p class="calibre3"><span class="font">Bronz rengi parmaklıkla çevrili olan, bahçenin bereketli yeşiline gömülmüş duran o kulübelerden birinde Agatha Teyze yaşardı. Onu ziyarete gittiğimizde bahçenin içinde, ince direklerin üstünde takılı duran sayısız, renkli cam topun önünden geçerdik. Tıpkı benzersiz kusursuzluktaki sabun köpüklerinin içinde oluşan eşsiz mutluluk tabloları gibi, bu pembe, yeşil ve mor topların içinde de ışıl ışıl parlayan dünyalar olurdu.</span></p>
<p class="calibre3"><span class="font">Küflenip çürümüş ve eskilikten ne oldukları anlaşılmayan taşbasması resimlerin asılı olduğu koridorun loşluğunda çok iyi tanıdığımız bir kokuya yeniden rastladık. O eski, tamdık kokuda, o insanların yaşamı, ırklarının özü, kanlarının niteliği ve yazgılarının gizi, hayran olunacak bir yalınlıkla birleşmişlerdi ve bütün bunlar her gün kendi kişisel, özel zamanlarının geçişiyle birlikte hiç farkına varılmadan birbirleriyle kaynaşıyorlardı. Annenin, kızların, oğlanların giriş ve çıkışlarının sessiz tanığı olan ve o insanların geliş ve gidişlerine gizlice iç çekerek eşlik eden o yaşlı, bilge kapı, şimdi önümüzde bir dolap kapısı gibi açılıyor, biz de o insanların yaşamlarına adım atıyorduk. Kendi alınyazılarının gölgesinde otururmuş gibi oturuyorlardı, bu alınyazısına hiç karşı çıkmıyorlardı. Yaptıkları ilk beceriksiz hareketle gizlerini bize açmış oldular. Hem ne de olsa onlarla aramızda kan ve yazgı bağı yok muydu?</span></p>
<p class="calibre3"><span class="font">Sarı yaldız desenli koyu mavi duvar kâğıdının etkisiyle oda karanlık ve kadifemsiydi, ama bahçedeki sık yeşilliğin süzgecinden geçip gelse de, alev alev yanan günün yansıması burada bile, tabloların çerçevelerinde, kapı tokmaklarında ve yaldızlı süslerde arsızca parıldıyordu. Agatha Teyze, duvara dayalı duran koltuğundan kalkarak bizi karşıladı, uzun boylu ve cüsseliydi, yuvarlak, beyaz tenli bedeni pas lekesini andıran çillerle benek benek olmuştu. Kendilerini bize böylesine savunmasız olarak teslim etmelerine oldukça şaşırmıştık, yaşamlarının eşiğindeymişiz gibi yanlarına oturduk, gül şerbetiyle su içtik, içinde o sıcak cumartesi gününün en derin özünü tattığım harika bir içkiydi bu.</span></p>
<p class="calibre3"><span class="font">Teyzem sızlanıyordu. Konuşmasının insanı en rahatsız eden yanı, o beyaz ve doğurgan bedenden çıkan sesti; o beden, onun benliğinin sınırlarının dışındaymış gibi havada asılı duruyordu; bireysel biçimin zincirleri onu ancak gevşekçe bağlı tutabiliyordu; bu zincirler olsa da çoğalmaya, dağılmaya, dallanıp budaklanmaya ve bir aileye bölünmeye hazırdı. Teyzemin-kisi, neredeyse kendi kendine üreyen bir doğurganlık, dizgine vurulamayan, hastalıklı bir biçimde yayılıp genişleyen bir dişilikti.</span></p>
<p class="calibre3"><span class="font">En ufak bir erkeklik esintisi, tütün kokusu ya da bir bekâr şakası, bu ateşli dişiliği kışkırtacak, onda şehvet uyandırıp bakireyken çocuk doğurtmaya yetecek gibiydi. Gerçekten de kocasına ya da hizmetçilere yönelik tüm sızlanmaları, çocuklara ilişkin tüm kaygıları, onun yeterli derecede doyurulmamış doğurganlığının neden olduğu huysuzluklardan, kocasına amaçsızca eziyet ederek başvurduğu kaba, öfkeli ve gözyaşı dolu bir cilvenin akla yakın bir uzantısından başka bir şey değildi. Ufak tefek, kambur sırtlı olan, yüzünde nadasa bırakılmış bir cinsellik ifadesi taşıyan Mark Enişte, o kül rengi tükenmişliği içinde, alınyazısıyla barışık, kendisini rahatlatıp gevşettiği belli olan sınırsız bir küçümsemenin gölgesinde, öylece otururdu. Bahçenin pencereyi kaplayan o belirsiz parlaklığı gözlerinde yansırdı. Bazen güçsüz bir el hareketiyle karşı koymaya, direnmeye çalıştığı da olurdu, ama özgüven dolu o dişilik dalgası o önemsiz el hareketini bir yana iter, yanından utkuyla geçip gider, erkek üstünlüğünün o güçsüz kıpırtılarını kendi derin sularında boğardı.</span></p>
<p class="calibre3"><span class="font">O aşırı doğurganlığın acıklı bir yanı vardı: Hiçliğin ve ölümün sınırlarında savaşan bir yaratığın çektiği acıları, doğanın kusuruyla erkeğin yetersizliğini doğurganlığıyla alt eden kadınlığın kahramanlığıydı bu doğurganlık. Ama bu çiftin çocukları, talihsiz gebeliklerle sonuçlanan, ne kanları ne de yüzleri olan hayaletlerden oluşan dayanıksız bir kuşakta tükenip giden çocuk doğurma tutkusunda ve anneliğe ilişkin korkularında haklı olduklarını kanıtlıyorlardı.</span></p>
<p class="calibre3"><span class="font">En büyüğün bir küçüğü olan Lucy, o anda salona girdi, bir çocuğunkini andıran tombul bedenine oranla başı fazla gelişmişti, teni beyaz ve narindi. Bebeklerinkine benzeyen, bir goncayı andıran, küçücük elini bana uzatırken şakayık gibi kıpkırmızı kesildi. Adet günlerinin gizlerini utanmadan ortaya koyan bu yüz kızarması çok canını sıkıyordu, gözlerini kapadı, ama en önemsiz soruda bile daha da kızardı yüzü, çünkü her sorunun altında çok duyarlı kızlığına yönelik gizli bir dokundurma olduğunu sanıyordu.</span></p>
<p class="calibre3"><span class="font">Kuzenlerimin en büyüğü olan Emil'in kumral bıyıklı suratı, yaşam sanki bütün ifadesini silip götürmüş gibi duruyordu; ellerini bol pantolonunun ceplerine sokmuş, odada bir aşağı bir yukarı dolaşıyordu.</span></p>
<p class="calibre3"><span class="font">Şık ve pahalı giysileri, gezip gördüğü yabancı ülkelerin izlerini taşıyordu. Solgun, yumuşak yüzü günden güne ana-hatlarını yitirip üstü soluk bir damar yağıyla kaplı, boş, beyaz bir duvara dönüşüyor gibiydi; bu damarlar, fırtınalı ve boşa geçirilmiş bir yaşamın solan anılarıyla zaman zaman canlandırılan eski bir haritadaki çizgilere benziyorlardı. Emil, iskambil kâğıdıyla yapılan numaralarda ustaydı; uzun, soylu pipolar içer, uzak ülkelerinin kokusunu tuhaf bir biçimde üzerinde taşırdı. Bakışlarını eski anıların üstünde gezdirerek garip öyküler anlatırdı, bu öyküler ansızın bir noktada kesilir, dağılır ve uçup giderlerdi.</span></p>
<p class="calibre3"><span class="font">Gözlerim onu özlemle izledi, beni fark etmesini, can sıkıntısından kurtarmasını istiyordum. Gerçekten de yandaki odaya geçmeden önce bana bir işaret verir gibi oldu, ardından gittim. Ufak, alçak bir kanepeye oturmuştu; üst üste attığı bacakları, bilardo topu gibi çıplak olan başıyla aynı düzeydeydi neredeyse. Gördüğüm sanki yalnızca buruşuk ve boş olarak bir iskemlenin üstüne atılmış giysileriydi. Yüzü, sanki yalnızca soluğuydu bir yüzün - kim olduğu bilinmeyen bir yolcunun havada bıraktığı bir is lekesi. Beyaz, mavi mineli ellerinde bir cüzdan tutuyor, içindeki bir şeye bakıyordu.</span></p>
<p class="calibre3"><span class="font">Solgun gözünün şişkin beyazı, yüzünün sisleri arasından güçlükle sıyrıldı, bir işaretle beni ayarttı. Elimde olmadan, ona çok yakın olduğumu duyumsadım. Beni dizlerinin arasına aldı, elindeki fotoğrafları bir deste iskambil kağıdı gibi gözlerimin önünde karıştırdıktan sonra bana, tuhaf konumlardaki çıplak kadın ve erkekleri gösterdi. Ona dayanıp durdum, bu narin insan bedenlerine, uzak, görmeyen gözlerle baktım; ansızın, havayı doldurmuşa benzeyen, anlaşılması güç bir heyecanın salgısı bana erişti, beni delip geçerken huzursuzluk dolu bir titremeye kapıldım, ansızın her şeyi anladım. Ama bu arada Emil'in o çok güzel, yumuşak bıyığının altında gördüğüm belli belirsiz gülümseme, şakağında atan damarda kendini gösteren o arzu tohumu, yüzünün çizgilerini bir an boyu hareketsiz tutan o gerginlik geçiverdi, yüzüne yeniden kayıtsız bir ifade geldi, sanki oradan uzaklaştı, sonunda tümüyle silinip gitti.</span></p>
</body>
</html>