<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body class="calibre">
<h2 class="calibre1"><b class="calibre2"><a id="bookmark0"></a><span class="font4">Edzio</span></b></h2>
<p class="calibre3"><a id="bookmark1"></a><span class="font">1</span></p>
<p class="calibre3"><span class="font">Bizimle aynı katta, evin avluya bakan uzun ve dar bir kanadında Edzio, ailesiyle birlikte yaşar.</span></p>
<p class="calibre3"><span class="font">Edzio çoktandır küçük bir çocuk değil, büyük bir adam, sesi de tam bir erkek sesi, zaman zaman operalardan aryalar söyler.</span></p>
<p class="calibre3"><span class="font">Edzio'nun iri yarı biri olacağı belli, ama sünger gibi, bıngıl bıngıl değil de, atletik ve kaslı bir biçim alacak bedeni. Omuzları ayı gibi geniş ve güçlü, ama bu neye yarar? Bacaklarını kullanamıyor, bacakları cansız ve biçimsiz. Bacaklarına bakıldığında, onların o tuhaf sakatlığının nerede yattığını anlamak güç. Sanki bacaklarında, dizleriyle ayak bilekleri arasında gereğinden fazla eklem var gibi; bacaklarının, bu çok sayıdaki eklem yerlerinden bükülmesine şaşmamak gerek, hem yalnızca yanlara doğru değil, öne doğru da, hattâ dört bir yana doğru bükülüyorlar.</span></p>
<p class="calibre3"><span class="font">Bu yüzden Edzio ancak koltuk değneklerinin yardımıyla yürüyebiliyor, bu değnekler olağanüstü sağlam ve cilalanıp abanoz görünümü verilmiş. Bu değneklere dayanarak her gün aşağı inip gazete satın alıyor; bu onun tek gezintisi ve tek eğlencesi. Merdivenlerden aşağı inişini seyretmek insana acı veriyor. Bacakları düzensiz bir biçimde bir yana çarpılıyor, sonra geri geliyor, hiç beklenmedik yerlerde bükülüyor; at nalı gibi küçük ama kalın olan bacakları tahta döşemelere sopa gibi çarpıyor. Ama Edzio, sokak düzeyine varır varmaz birden değişiyor. Doğruluyor, göğsünü şişiriyor, bedeni geriliyor. Paralel atlama çubuğundaymış gibi ağırlığını koltuk değneklerine vererek bacaklarım olabildiğince öne atıyor. Bacakları düzensiz aralıklarla yere vurunca Edzio değnekleri ilerletiyor ve yeni bir itkiyle bedenini bir kez daha öne atıyor. Bu öne atılışlarla mekânı fethediyor. Çoğu kez, koltuk değnekleriyle avluda manevra yaparken, uzun dinlenme saatlerinde topladığı aşırı güçle ve gerçekten büyük bir tutkuyla, bu kahramanca ilerleme yöntemini, birinci ve ikinci katlardaki hizmetçilerin hayret dolu bakışları altında sergileyebiliyor. Ensesi şişiyor, çenesinin altındaki etleri kat kat oluyor ve harcadığı çabadan dişlerini sıkarken çektiği acı, yamuk tuttuğu yüzünde görünüyor. Edzio çalışmıyor; sanki ona sakatlığı yükleyen kader, bunun karşılığında Ademoğlunun üzerindeki bu lanetten onu kurtarmış gibi. Bu yetersizliğin gölgesindeki Edzio, tembellik konusundaki bu olağandışı hakkını sonuna kadar istismar ediyor; kaderle özel ve bireysel pazarlık ettiği bu özel işlemden, yüreğinin derinliklerinde hoşnutluk da duyuyor.</span></p>
<p class="calibre3"><span class="font">Yine de, yirmili yaşlarındaki bir genç adamın zamanım neyle doldurduğunu merak etmişizdir. Gazeteyi okumak oldukça uzun zamanını alır, çünkü Edzio dikkatli bir okuyucudur. Küçük harflerle yazılmış da olsa hiçbir ilan ya da duyuru onun gözünden kaçmaz. Gazetenin son sayfasına geldiğinde günün geri kalan kısmında can sıkıntısına mahkûm olacağım sanmayın; hiç de değil. <sup class="calibre4">İ</sup>şte o zaman Edzio keyifle beklediği işle uğraşmaya başlar. <sup class="calibre4">Ö</sup>ğleden sonraları, başkaları kısa bir uyku çekerken, Edzio kocaman, kalın defterlerini çıkartır, onları pencerenin önündeki masanın üzerine yayar, zamkını hazırlar, bir fırçayla bir makas alır ve çok hoşlandığı ve keyif aldığı bir işe başlar: en ilgi çekici yazıları kesip belli bir sistem içinde yapıştırır onları. Koltuk değnekleri yanında, ne olur ne olmaz diye pencerenin pervazına dayalı olarak hazır durmaktadır, ama Edzio'nun onlara ihtiyacı olmaz, çünkü her şey elinin altındadır. Böylece adamakıllı meşgul bir durumda, çay zamanına kadar olan saatlerini doldurur.</span></p>
<p class="calibre3"><span class="font">Edzio üç günde bir tıraş olur. Bu işi de, bu işle ilgili araç gereci de sever: sıcak suyu, tıraş sabununu ve pürüzsüz, kaygan usturayı. Sabunu suda köpürtüp usturayı meşin bir bantta bilerken bir şarkı tutturur. Sesi terbiye görmemiştir, pek ahenkli de çıkmaz, ancak yüksek sesle ve abartısız söyler, Adela da onun sesinin güzel olduğunu iddia eder.</span></p>
<p class="calibre3"><span class="font">Bununla birlikte Edzio'nun evdeki yaşamı pek yolunda gitmez. Ne yazık ki Edzio'yla ailesi arasında çok ciddi bir anlaşmazlık var gibidir, biz bunun ne nedenini biliyoruz, ne de nereden kaynaklandığını. Dedikoduları ya da söylentileri yineleyecek değiliz; kendi gördüklerimizden fazlasını söyleyemeyiz.</span></p>
<p class="calibre3"><span class="font">Genellikle sıcak aylarda, akşam saatlerine doğru, Ed-zio'nun penceresi açıkken bu kavgaların sesleri bize kadar gelir; daha doğrusu diyaloğun yalnızca yarısını duyarız, yani Edzio'nun söylediklerini, çünkü evlerinin uzak köşelerine gizlenen karşıtlarının yanıtları kulaklarımıza ulaşmaz.</span></p>
<p class="calibre3"><span class="font">Bu yüzden Edzio'nun neyle suçlandığını anlamak güçtür, ama sesinin tonundan onun bam teline basıldığını, deliye döndürüldüğünü anlamak mümkün olur. Sözcükleri şiddetli ve düşüncesizce çıkar ağzından, belli ki içine düştüğü büyük öfkeyle söylenmişlerdir, ama ses tonu küskün çıksa da yine de ürkekçe ve acınasıdır.</span></p>
<p class="calibre3"><span class="font">"Evet efendim", der, ağlamaklı bir sesle, "ne olmuş yani... dün saat kaçta.... Doğru değil bu... Doğru olsa bile... Yalan söylüyorsun baba..."</span></p>
<p class="calibre3"><span class="font">Böylece tartışma uzayıp gider, tartışmayı renklendiren yalnızca Edzio'nun acıyla ve öfkeyle haykırışları ve kafasını yumruklayıp umarsızca bir hırsla saçlarını yolmaya kalkışmasıdır.</span></p>
<p class="calibre3"><span class="font">Ama bazen -ve bu, o sahnelerin doruk noktasıdır, onlara özellik katar- soluklarımızı tutup beklediğimiz şey olur. Evin arkalarında bir yerde bir gümbürtü kopar, bir kapı çarparak açılır, mobilyalar yerlere savrulur ve arkadan Edzio yürek parçalayıcı bir çığlık atar.</span></p>
<p class="calibre3"><span class="font">Sarsılmış ve utanmış bir durumda kulak versek de, bacakları ne kadar sakat olsa da atletik yapılı, kanlı canlı bir gencin üzerinde uygulanan acımasız ve inanılmaz şiddeti düşününce hastalıklı bir heyecan da duyarız.</span></p>
<p class="calibre3"><span class="font">Hava karardığında, erken yenen akşam yemeğinin ardından bulaşık yıkandıktan sonra Adela genellikle avluya bakan balkonlardan, Edzio'nun odasına pek de uzak olmayan birinde oturur. Köşeli bir at nalı biçimindeki iki uzun balkon avluya bakar, bir tanesi birinci katta, bir tanesi de ikinci katta. Tahta döşemelerin çatlaklarında otlar biter, hattâ bir çatlağın arasından uzanan küçük bir akasya ağacı avluya tepeden bakar.</span></p>
<p class="calibre3"><span class="font">Adela'nın dışında komşulardan bir-ikisi de kapılarının önünde bu balkonlarda koltuklarına yayılıp ya da taburelere tüneyip otururlar, alacakaranlıkta silinip giderler; günlük uğraşlarının ardından orada, ağzı bağlı birer sessiz çuval gibi oturup dinlenirler, gecenin gelip onları yavaşça çözmesini beklerler.</span></p>
<p class="calibre3"><span class="font">Aşağıda avluya hızla karanlık dolar, ama avlunun üstündeki hava henüz ışığından vazgeçmemiş olur, aşağıdaki her şey yavaş yavaş kopkoyu bir karanlığa bürünürken yukarıdaki havanın rengi gitgide açılır gibi olur; ansızın uçmaya başlayan yarasaların kanatları havayı ışıldatır, titretir.</span></p>
<p class="calibre3"><span class="font">Aşağıda, alacakaranlığın hızlı ve sessiz sakinliği başlamıştır bile. Açgözlü karıncalar her yere üşüşürler, nesnelerin özünü atomlarına bölerler, bu hüzünlü savaş alanında yalnızca beyaz kemikler, iskeletler ve donuk bir fosforlu parıltıyla ışıldayan kaburgalar kalıncaya kadar kemirirler her şeyi. Çöp yığınlarının üstündeki yırtık kâğıt parçaları en sona kalır, kurt delikli karanlıkta özümsenmemiş ışık çizgileri gibidirler ve tümüyle yok olup gitmezler. Kimi zaman karanlık onları yutar gibi olur, sonra yeniden ortaya çıkarlar, ama sonra her şey birbirine karışır, titreşen gözler ve karıncalar her şeyi yok eder, sonunda bütün bunların gördüğümüz şeyler mi yoksa her geceki saçmalıklarına başlayan hayaller mi olduğunu söylemek olanaksızlaşır; sonunda insanlar, sivrisineklerle kuşatılmış gibi, zonklayan beyinleri, yanılsamalarının aldatıcı parlaklığı ve kaynaşan yıldızların çevrelediği kendi auraları içinde oturur olurlar.</span></p>
<p class="calibre3"><span class="font">Sonra avlunun zemininden akşam rüzgârının incecik damarları kat kat yükselir; kuşkuyla, duraksayarak yükselen bu</span></p>
<p class="calibre3"><span class="font">yol yol taze hava, yaz gecelerinin kıvrımlarını ipekten bir astar gibi sarar. Gökyüzünde ilk yıldızlar üflenmişçesine tutuşurken, göz kırparak parlarken, akşam karanlığının bunaltıcı, burgaçlardan ve gün yalımından dokunmuş peçesi yavaşça kalkar ve yaz gecesinin yıldız tozlarıyla ve uzak kurbağa sesleriyle dolu derinliği, iç çekerek açılır.</span></p>
<p class="calibre3"><span class="font">Adela ışığı yakmadan yatağına gider, bir gece öncesinin yorgun çarşaflarına uzanır; gözlerini kapar kapamaz bütün katlarda ve binadaki bütün dairelerde bir yarıştır başlar.</span></p>
<p class="calibre3"><span class="font">Yaz geceleri, yalnızca onu yakından tanımayanlar için dinlenme ve unutma zamanıdır. Gündelik işler bitip de yorgun zihinler dinlenmeyi özleyince Temmuz gecelerinin karmaşık koşuşturmaları, dur durak bilmeyen gürültü patırtısı başlar. Binadaki bütün daireler, bütün odalar ve cumbalar gürültüyle, gezintilerle, girip çıkmalarla dolar. Bütün pencerelerde süt beyazı şapkalı lambalar yanar, koridorlar bile aydınlatılır, kapılar durmaksızın açılıp kapanır. İnsan kovanının bütün bölmelerinde, sürekli bir yanlış anlama içinde büyük, düzensiz, yarı-alaycı konuşmalar dolaşmaktadır. <sup class="calibre4">İ</sup>kinci kattaki insanlar, birinci kattakile-rin söylediklerini yanlış anlarlar ve acele talimatla haberciler yollarlar. Bütün evlerde haberciler koşuşur, bir aşağı bir yukarı, yoldayken talimatı unutup durmadan geri çağrılırlar. Ve her zaman eklenecek bir şey olur, hiçbir şey tam olarak açıklanmaz; kahkahalar ve şakalar arasındaki bütün bu telaşın bir yararı da olmaz.</span></p>
<p class="calibre3"><span class="font">Gecenin bu büyük hargürüne katılmayan arka odalar, kendi farklı zamanlarına sahiptirler, bu zamanı ölçen de saatlerin tiktakları, sessiz monologlar, uykudakilerin derin soluklarıdır. Göğüsleri sütle şişmiş kocaman sütanneler, yanakları heyecandan alev alev yanarak, kıskançlıkla gecenin kucağına gömülmüş olarak uyurlar orada. Küçük bebekler gözleri kapalı olarak, dadılarının uykusunun kıyısında dolaşırlar, onların memelerinin beyaz ovalarındaki mavi damarların çizdiği haritanın üzerinde çevreyi koklayan hayvanlar gibi yavaş yavaş sürünür, kör yüzleriyle o sıcak genişliği, uykunun derinliklerine açılan giriş kapısını ararlar, sonunda o yumuşacık dudaklarıyla ve mutlu bir unutkanlık içinde uykunun kaynağına, o tanıdık meme başına ulaşırlar.</span></p>
<p class="calibre3"><span class="font">Yataklarında çoktan uykuyu yakalamış olanlarsa onu bırakmazlar; kaçmak isteyen bir melekle savaşır gibi savaşırlar uykuyla, sonunda onu yakalayıp yastığa bastırırlar. Sonra da sanki savaşırcasına, içlerindeki kinin geçmişini kendilerine öfkeyle hatırlatırcasına horlama yarışına girerler. Bu sızlanmalar ve yakınmalar yatışıp dinince, uykuyla mücadele sona erince, bütün odalar sessizliğe ve yokluğa bürününce, tezgâhtar Leon çevresini görmeden, ağır ağır merdivenleri çıkar, ayakkabıları elinde, karanlıkta kapıdaki anahtar deliğini bulmaya çalışır. Her gece bu durumda genelevden döner o, gözleri kan çanağı gibi, hıçkırık tutmuş olarak ve aralık dudaklarının arasından ip gibi uzayan bir tükürükle.</span></p>
<p class="calibre3"><span class="font">Bay Jakob'un odasında masanın üzerinde bir lamba yanar, kendisi bu masaya oturup öne eğilir, Christian Seipel ve Oğulları <sup class="calibre4">İ</sup>plik ve Dokuma Şirketi'ne uzun bir mektup yazar. Yerde, elyazısıyla dolu bir öbek kâğıt durur, ama mektubun sonu henüz görünürde yoktur. Arada sırada masadan kalkıp odada dolaşır, elleri dağınık saçlarının arasındadır; böylece dönüp dururken bazen bir duvara tırmanır, kocaman bir yarasa gibi duvar kâğıdı boyunca uçar, süslü desenlere körlemesine çarpar, heyecanlı dönüşlerine devam etmek üzere yeniden döşemeye konar.</span></p>
<p class="calibre3"><span class="font">Adela derin bir uykudadır, ağzı aralık, yüzü gevşemiş ve dalgın; ama kapalı gözkapakları saydamdır, onların incecik parşömeninin üzerine gece, şeytanla yaptığı anlaşmayı yazmaktadır, yarı metin yarı resim, silintilerle, düzeltmelerle ve karalamalarla dolu bir anlaşma.</span></p>
<p class="calibre3"><span class="font">Edzio giyinmeden odasında durur, halter kaldırır. Omuzlarının çok güçlü olması gerekmektedir, normalin iki katı, çünkü omuzları, işe yaramayan bacaklarının yerine geçmektedir, bu yüzden de her gece çalışır, gayretle ve gizlice.</span></p>
<p class="calibre3"><span class="font">Adela kendinden geçip baygın düşer, ne bağırabilir ne de seslenebilir, ne de Edzio'nun pencereden çıkmaya çalışmasını engelleyebilir.</span></p>
<p class="calibre3"><span class="font">Edzio koltuk değneklerini almadan, sürünerek pencereden balkona çıkar, kesik bacaklarının üzerinde durabilecek mi, diye merak eder insan. Ama Edzio yürümeye çalışmamaktadır. <sup class="calibre4">İ</sup>ri bir beyaz köpek gibi dört ayak üzerinde ve balkonun yankılı tahtalarında bacaklarını sürüye sürüye uzun sıçrayışlarla Adela'nın penceresine varana kadar ilerler. Her gece, yüzünü acıyla buruşturarak beyaz, tombul suratını ayışığında parlayan pencere camına yapıştırır; sızlanarak, ağlayarak, heyecan içinde Adela'ya, gece olunca koltuk değneklerini bir dolaba kilitlediklerini ve şimdi bir köpek gibi dört ayağı üstünde dolaşmak zorunda kaldığını anlatır.</span></p>
<p class="calibre3"><span class="font">Ne var ki Adela hiç kıpırdamaz, uykunun derin ritmine kendini teslim etmiştir. <sup class="calibre4">Ö</sup>rtüyü çıplak bacaklarına örtecek, bedeninin üzerinde dolaşan tahtakurularını bir kenara itecek gücü bile yoktur. Bu hafif, ince, yapraksı böcekler Adela'nın üzerinde öyle nazikçe yürürler ki, Adela onların dokunuşunu hissetmez bile. Bunlar yassı kan kaplandır, ne yüzü ne de gözleri olan kırmızı kan torbalarıdır, öbek öbek yürürler, cinslere ve türlere göre bölünmüş bir kavimler göçü. Adela'nın ayaklarından yukarı çizgiler çizerek giderler, sonu gelmeyen bir yürüyüştür bu; daha da büyürler, pervane kadar olurlar, kâğıt gibi hafif, örümcek ağından daha narin bacakları üstünde, kafaları olmayan yassı kırmızı vampirler.</span></p>
<p class="calibre3"><span class="font">Son böcekler de gelip geçtikten sonra -en arkadan koskocaman bir tane daha geliyor, sonuncusu bu-, ortalığa sessizlik çöker. Boş koridorları ve evleri derin bir uyku doldurur, odalar şafaktan önceki saatlerin griliğini yavaş yavaş emmeye başlarlar. Bütün yataklarda insanlar dizlerini karınlarına çekmiş yatıyorlardır, yüzlerini sertçe bir yana atmış, derlenip toplanıp uykuya dalmışlar, ona tümüyle teslim olmuşlardır.</span></p>
<p class="calibre3"><span class="font">Uykuyu mücadele sonucu elde eden herkes, şimdi yüzünde kıskançlığını ve dalgınlığını gösteren bir ifadeyle, kasılarak sımsıkı tutmaktadır onu; önden giden ve uykuyu karşılayan soluğu ise tek başına ve yalnız olarak uzak yerlerde yolunu yitirmektedir.</span></p>
<p class="calibre3"><span class="font">Bu uyku işi upuzun bir öyküdür, uyuyanlar arasında birçok bölüme, parçaya, parçacıklara ayrılmıştır. Biri susup kalırsa öteki hemen onun kaldığı yerden devam eder ki, öykü geniş, ayrıntılı zikzaklar çizerek sürsün, evin değişik odalarında uyuyanlar kocaman, kurutulmuş bir gelinciğin yaprakları arasındaki tohumlar gibi hareketsiz ve kıpırtısız yatsınlar ve soluk alıp verirken gündoğumunu karşılamak üzere büyüsünler.</span></p>
</body>
</html>