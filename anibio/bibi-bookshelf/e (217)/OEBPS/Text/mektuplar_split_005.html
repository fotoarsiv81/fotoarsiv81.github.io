<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mektuplar2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal5" id="calibre_toc_3">Bu Kitabın Hikayesi</h2>

  <p class="normal">&nbsp;</p>

  <p class="normal">“Mektuplar” adını taşıyan böyle bir kitapta okuyucunun daha çok sayıda mektup görme beklentisi içinde olacağı muhakkaktır. Çünkü; Zarifoğlu’nun çok sayıda kişiyle mektuplaştığı biliniyor. Ne var ki, biz bütün çabamıza rağmen ancak bu kadarını toplayıp bir araya getirebildik. Meselenin neden böyle olduğunu açıklamayı da doğrusu bir gereklilik olarak gördük.</p>

  <p class="normal">Önce, bu teşebbüsün başlangıcına dönelim. Rahmetli Zarifoğlu’nu bilindiği üzere 1987’de ötelere uğurladık. Son dönem Türk şiirinin bu müstesna isminin yazdığı her şiir ve yazı şüphesiz ki çok önemliydi. İşte bu noktada Beyan yayınları çok önemli bir girişime imza atarak Zarifoğlu’nun bütün eserlerini yayımlamaya başladı.</p>

  <p class="normal">Yayımlanan bu eserlerden bir bölümü rahmetlinin sağlığında basılmış eserlerinin yeni baskılarıydı. Bir bölümü ise önceden kitaplaşmamış çalışmalarıydı. Sonuç olarak ortaya bir “külliyat” çıkmaya başladı. Bu külliyat, sürekli olarak yeni eserlerle zenginleşti.</p>

  <p class="normal">Cahit Zarifoğlu külliyatının son eseri Selçuk Azmanoğlu ve rahmetlinin oğlu Ahmet Zarifoğlu’nun birlikte hazırladıkları Okuyucularla kitabı oldu. Bu kitap, Zarifoğlu’nun Mavera dergisinde okurlarına yazdığı “açık” mektuplarından oluşmaktaydı. Bu çalışma haklı olarak büyük bir ilgi gördü. Bu, son derece doğaldı. Zarifoğlu’nun okurlarıyla ve müstakbel yazar/şair adaylarıyla kurduğu sıcak iletişimin ürünleriydi yazdıkları.. Her cümlesi, hem onun sanat, kültür, medeniyet anlayışına ilişkin zengin ipuçlarını barındırıyor hem de yazar-okur ilişkilerine edebiyat dünyamızda örneği pek de sık görülmeyen bir boyut getiriyordu.</p>

  <p class="normal">İşte tam da bu kitabın çıktığı günlerde kitabı temin için Beyan yayınlarına uğradığımda A. Kemal Temizer Bey’le konuşurken Zarifoğlu’nun “özel mektupları”nın da yayınlanmasının iyi olacağını konuştuk. Bunu kim yapmalı sorusu etrafında kafa yorarken A. Kemal Temizer Bey, Zarifoğlu’nun mektuplarına muhatap olan biri olarak bu işi benim yapmamın uygun olacağı fikrini öne sürdü. Haksız sayılmazdı. Şiir hayatına Mavera dergisinde başlamıştım. Zarifoğlu, bana da mektuplar yazmış, yol göstermiş, destek olmuştu. Üstelik, onun çevresini tanıyordum. Kimlerle mektuplaşmış olabileceği konusunda bir fikir sahibiydim. Böylesine onur verici bu görevden kaçamazdım.</p>

  <p class="normal">Fakat; ortada ciddi bir zorluk vardı. Cahit Zarifoğlu, aramızdan ayrılalı neredeyse çeyrek asır olmuştu. Kendilerine mektup yazılan kişiler bu mektupları muhafaza etmişler miydi? Daha da önemlisi bu mektupları paylaşırlar mıydı? Ortaya ortalama bir kitap hacmini oluşturacak kadar mektup çıkar mıydı? Ve bu isimlerin hepsine ulaşma imkânı bulabilir miydik?</p>

  <p class="normal">İşte bu noktada A. Kemal Bey’in “nisyandan ne kadarını kurtarabilirsek kârdır” sözü beni rahatlattı ve cesaretlendirdi ve hemen bir plân yaparak çalışmaya başladım.</p>

  <p class="normal">İlk iş olarak Zarifoğlu’nun kendileriyle mektuplaşmış olabileceğini düşündüğüm yüz civarında isim tespit ettim. Rasim Özdenören’den Mustafa İslamoğlu’na; Atasoy Müftüoğlu’ndan Ebubekir Eroğlu’na; Nazif Gürdoğan’dan M. Ruhi Şirin’e; Nurettin Durman’dan Hasan Aycın’a…. kadar uzayan bu listedeki isimler, Cahit Zarifoğlu ile yakınlığı bulunan ve Mavera dergisiyle irtibatı olan isimlerdi. Zaman içinde bu isimlerin adres ve telefonlarına ulaşarak kendilerini konu ile ilgili olarak bilgilendirip ellerinde bulunan mektupları paylaşmalarını rica ettim.</p>

  <p class="normal">Zarifoğlu’nun, bugün edebiyat dünyamızda ismi bilinmeyen pek çok kişiyle de mektuplaşmış olması kuvvetle muhtemeldi. Onlara ulaşabilmek için de girişimimizi bir haber metni haline getirerek muhtelif gazetelere, edebiyat dergilerine ve haber sitelerine gönderdim. Gazetelerin, dergilerin ve haber sitelerinin kültür sanat editörleri konuya ilgi göstererek bu duyurumuzu yayımladılar.</p>

  <p class="normal">Artık konuyla ilgili kişilerle tekrar tekrar görüşüp onları harekete geçirmekten ve gelmesini umut ettiğimiz mektupları beklemekten başka çaremiz yoktu. Öyle de yaptık. Bir şey daha yapmamız gerekiyordu. Zarifoğlu’nun bazı mektupları o güne kadar çeşitli dergilerde yayınlanmıştı. Bunları derlemeye başladık.</p>

  <p class="normal">Bu çalışmaya başlayalı yaklaşık bir yıl oldu. Bu süreçte başta da “zorluk” olarak belirttiğimiz husus, ne yazık ki etkili oldu ve tahmin ettiğimiz sayıda mektuba ulaşamadık. İrtibat kurduğumuz kişilerin bir kısmı, Zarifoğlu ile böyle bir münasebetlerinin olmadığını dolayısıyla ellerinde mektup bulunmadığını söylediler. Bir kısmı, arşivlerinin karışık olduğunu ve bu mektupları bulamayacaklarını belirttiler. Bir kısmı da “kayboldu, yandı...” gibi gerekçeler ortaya koydular. Bir bölümü de ne yazık ki söz verdikleri halde bu mektupları ısrarlı çabalarımıza rağmen bize ulaştırmadılar, bizimle paylaşmadılar. Bir kısmı daha önce dergilerde yayımlanan mektupları kitaba alabileceğimizi, bunların dışındakileri paylaşamayacaklarını söylediler. Bir kısmı ise talebimize olumlu ya da olumsuz bir cevap verme gereği bile duymadılar.</p>

  <p class="normal">Dergilerdeki mektup taramasını bitirmiştim. Gelen mektupları da düzenlemiştim. Daha fazla beklemenin bir anlamı olmayacaktı. Artık, elimizde bulunan mektupları sayısı ne olursa olsun kitaplaştırmanın dolayısıyla Cahit Zarifoğlu külliyatına bir eser daha kazandırmanın vakti gelmişti. Öyle de yaptık ve ortaya işte bu kitap çıktı. Umudum odur ki kitap yayımlandıktan sonra ortaya yeni mektuplar çıkar ya da bu baskı için mektuplarını vermeyenlerde bir fikir değişikliği olur ve yeni baskılarda yeni mektuplarla bu kitap daha da zenginleşir.</p>

  <p class="normal">Bu kitabın ortaya çıkmasında emeği geçen herkese teşekkür ediyorum. Umarım bu vesile ile Cahit Zarifoğlu’nun bir de bu yönünü daha yakından görür ve onun hakkında yeniden düşüme imkânı buluruz.</p>

  <p class="sagnormal">Mustafa ÖZÇELİK<br class="chapter" />
  Ekim 2010<br class="chapter" />
  Gayrettepe/İstanbul</p>

  <p class="ortayazi">&nbsp;</p>
</body>
</html>
