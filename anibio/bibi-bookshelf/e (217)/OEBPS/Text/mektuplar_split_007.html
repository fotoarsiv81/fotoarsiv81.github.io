<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mektuplar2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal5" id="calibre_toc_5">Zarifoğlu’nun Mektupları</h2>

  <p class="normal">&nbsp;</p>

  <p class="normal">&nbsp;</p>

  <p class="normal">Yakın dönem edebiyatımızda mektup türünün ilginç örneklerini veren şairlerimizden bir de Cahit Zarifoğlu’dur. Onun bilhassa gençlik yıllarında pek çok kişiye mektup yazdığı hatta bunların yüzlerle, binlerle ifade edilebileceği bilinmektedir. Ne yazık ki onun bu dönemine ait mektuplarına ulaşamadık.</p>

  <p class="normal">Cahit Zarifoğlu’nun bu kitapta yer alan mektupları daha çok Mavera dergisinin çıktığı yıllara aittir. Ve hemen hepsi bu dergiyle münasebeti olan kişilere yazılmıştır. Bunlardan bir bölümü onun beraber yola çıktıkları yazar-şair dostlarına, bir bölümü de dergiye ürün gönderen yazar-şair adaylarına yazılmıştır. İçlerinde çok azı da ailesine yazdıklarıdır.</p>

  <p class="normal">Mavera’nın çıkmaya başladığı yıllarda iletişim daha çok mektupla sağlandığı için yurt içi ve dışından dergiye yüzlerce mektup gelmektedir. Bunlara bir şekilde cevap verilmesi gerekmektedir. Böyle bir zorunlulukla önce dergide “Okuyucularla” başlıklı bir bölüm açılır ve gönderilen mektuplara açık mektup şeklinde cevap verilir. Böylece Nisan 1978’den 1981 yılına kadar 43 sayı boyunca okuyucular tarafından çokça ilgi gören bu açık mektuplar yayımlanır.</p>

  <p class="normal">Bu mektuplarda öne çıkan husus şudur. Zarifoğlu, kendine has sıcak üslubuyla dergiye gönderilen şiir, öykü, deneme türündeki ürünleri incelemekte ve onlar hakkında değerlendirmelerde bulunmaktadır. Bunu yaparken samimi sıcak üslubunun yanında son derece nesnel değerlendirmelerde bulunmaktadır. Bu açık mektuplar, pek çok kişi için önemli ölçüde yetiştiricilik görevi görmüştür.</p>

  <p class="normal">Cahit Zarifoğlu bir yandan dergide bu açık mektupları yayımlarken bir yandan da belki de kendine daha yakın bulduğu ve kendilerinde daha bir yetenek gördüğü gençlere de aynı tarihlerde özel mektuplar yazmaktadır. Bu mektupların muhtevaları da aynıdır. Gönderilen eserler değerlendirilmekte ve gençlere yol gösterilmektedir.</p>

  <p class="normal">Bu iki mektup türünde de önemli sayılması gereken bir husus da şudur: Mektup sahiplerine Mavera konusunda abone ve okur bulmaları konusunda gayret istenmektedir. Böylece Mavera okurları bu tavırla bu dergi ailesinin birer üyesi haline gelmişler, dergiyle münasebetlerini ürün göndermenin yanı sıra bu tür gayretlerle de pekiştirerek Mavera’nın Anadolu’da ve edebiyat dünyasında oldukça ilgi gören bir dergi haline gelmesini sağlamışlardır.</p>

  <p class="normal">Zarifoğlu’nun mektuplarında onun sanat edebiyat anlayışını da çok özel bir dille anlatılmış görürüz. Sanat ve edebiyata nasıl bakıyor, nasıl bakmamız gerektiğini söylüyor? Bu mektuplardan bütün bu soruların cevabını bulabiliyoruz. Bu bakımdan bu metinler tıpkı açık mektupları gibi onun poetik anlayışını da yansıtırlar ki asıl önemleri de belki burada aranmalıdır. Yine onun yazdıklarında kişiliğine ve dünya görüşüne dair ipuçları da yer alır. Bütün bunları birlikte düşündüğümüzde bu mektuplar onun şahsiyet ve sanat tutumunu anlaşılması konusunda bize önemli imkânlar sunmaktadır.</p>

  <p class="normal">O, her şeyden önce Müslüman bir sanatçı duyarlığına sahiptir. Bu duyarlılığı mektup yazdığı gençlere de aşılama gayretindedir. Bu yüzden onlara yerli bir sanat anlayışı nasıl olmalıdır ve bu anlayışa göre nasıl eserler vermelidir gibi temel sorulara ilişkin düşüncelerini yazmaktadır. Sadece bununla da yetinmemekte Müslüman bir kişiliğe sahip olmadan Müslümanca bir duyarlılığa da sahip olunamayacağının bilincinde olarak çeşitli ahlaki öğütler de vermektedir. Zarifoğlu, bu tavrıyla bir yandan gençlere “edebiyat öğretmenliği” yaparken bir yandan da gerçek bir “ağabeylik” ve “yol göstericilik” yapmaktadır.</p>

  <p class="normal">Muhteva olarak bakıldığında, kitaba aldığımız mektupların genel özellikleri bu şekildedir. Ancak biz bu kitaba iki farklı mektubu daha aldık. Bunlardan biri, şahsi bir meselesinin halli için bir dostuna, Nevzat Çeliker’e; diğeri de Mavera’ya abone bulması konusunda Şeref Akbaba’ya yazdığı mektuptur. Bu iki mektubu da onun dostlarıyla sanat, edebiyat, düşünce bağlamı dışındaki münasebetlerine ışık tutuyor olması açısından önem taşımaktadır.</p>

  <p class="normal">Burada Zarifoğlu mektuplarının muhataplarının dışında genel okuyucunun da bunlardan haberdar oluş şekline de değinmek isterim. Zarifoğlu ile ilgili ilk mektup yayımlama girişimi Yedi İklim dergisinden geldi. Derginin Temmuz-Ağustos 1987 tarihli 5-6. sayılarında Cahit Zarifoğlu’nın mektuplarından bir kısmı yer aldı. Yine Yedi İklim dergisi Haziran 1992’deki 3. sayısında ondan iki mektup daha yayımladı. Bu sayıda ayrıca Âlim Kahraman’ın “Zarifoğlu’yla Mektuplaşmamızın Şahsi Olanı Aşan Boyutu” başlıklı bir yazısı da yer almaktadır.</p>

  <p class="normal">Mektuplarla ilgili çalışmaların bir diğeri ise İlim Sanat dergisinde gerçekleşti. Derginin Haziran 1991 tarihli 29. sayısında Abdülhak ve Meral Maruf kardeşlere yazılan iki mektubu yayımlandı. Derginin bu sayısında yine Seyfettin Ünlü’nün “Vefatının 4. Yılında Mektuplarda Cahit Zarifoğlu” başlıklı bir yazısı yer aldı.</p>

  <p class="normal">Zarifoğlu’nun mektupları konusunda sözü edeceğimiz bir diğer dergi Endülüs dergisidir. Endülüs’ün Mayıs 1997 tarihli ilk sayısının arka kapağında Cahit Zarifoğlu’nun Ahmet Yalçınkaya’ya gönderdiği bir mektubu yayımlandı.</p>

  <p class="normal">Cahit Zarifoğlu’nun mektuplarına rastladığımız bir başka dergi ise Düşçınarı’dır. Mart-Nisan 1998 tarihli 9. sayısını “Mektup özel sayısı” olarak çıkaran derginin bu nüshasında Zarifoğlu’nun eşi Berat Hanım’a yazdığı ve “Şairi Garipcan” imzasını taşıyan manzum bir mektubu yayımlandı.</p>

  <p class="normal">Bu girişimlere 2003 yılında bir yenisi eklendi ve Kitap Haber dergisi Şubat-Mart 2003 tarihli 15. sayısını Cahit Zarifoğlu’na ayırdı ve biri Ali Ural’a diğeri de Berat Zarifoğlu’na yazılmış iki mektubu yer aldı.</p>

  <p class="normal">2007 yılında ise Hece dergisi yayımladığı “Yedi Güzel Adamdan Biri: Cahit Zarifoğlu” özel sayısında Zarifoğlu’nun daha önce herhangi bir yerde yayımlanmayan mektuplarından bir bölümüne yer verdi.</p>

  <p class="normal">2008 yılına geldiğimizde ise Edebiyat Ortamı dergisi, Zarifoğlu’na ait, o yıllarda Almanya’da yüksek öğrenim gören ve şu anda Çankırı Karatekin Ünivesitesi rektörü olan Prof. Dr. Ali İbrahim Savaş’a yazılmış mektupları yayımladı. Derginin çabası bununla sınırlı değildi. Cahit Zarifoğlu’nun mektuplarını “kitaplaştırma” niyeti taşımaktaydı ve bu konuda ilgililere açık bir çağrı yayımladı. Şöyle deniliyordu bu çağrıda:</p>

  <p class="normal">“Cahit Zarifoğlu’nun çok sayıda kişiye mektup yazdığını biliyoruz. Yüzlerce, binlerce mektup. Bir kısmı daktiloyla bir kısmı el yazısı ile. Yazık ki çoğundan haberimiz yok. Belki de hiçbir zaman olmayacak. Bir kısmı kaybolmuştur. Bir kısmı yırtılmıştır. Enikonu bir mektup işte. Okunduktan sonra işinin bittiği düşünülmüştür. Olabilir yani. Olmuştur. Ya da bir kargaşa anında, bir taşınma gününde, bir kitaplık/dosya temizleme girişiminin sabırsızlığında kaybolup gitmişlerdir. Talihi yaver gidenler ise bir gün şu an bizim yaptığımız gibi bir derginin sayfaları arasında ya da bir kitap bütünlüğü içerisinde okurun önüne çıkacağı günü bekliyordur. Yıllar sonra ‘yeni bulunmuş mektuplar’ olarak edebiyat okurlarının merakına karşılık gelmek ve edebi dimağlarına bir tat vermek üzere. Ama biz, Edebiyat Ortamı dergisi olarak şöyle bir teklifte bulunuyoruz: Bu mektuplar kıyıda-köşede keşfedileceği günleri beklemesin; bize gönderilsin, biz de bir kitap bütünlüğüne kavuşturalım, Edebiyat Ortamı Yayınlarının ilk kitabı olarak yayınlayalım. Açık bir teklif bu.”</p>

  <p class="normal">Edebiyat Ortamı Dergisi yayın yönetmeni Mustafa Aydoğan’ın bu çabası da ne yazık ki sonuçsuz kaldı. Daha sonra bizim girişimiz başladı. Kitaplaştırma konusunda ilk adımı kendisi attığı için Mustafa Aydoğan’la da görüşerek bu çabayı bizim sürdürmek istediğimizi belirttik. Sağ olsun, bu konuda bize anlayış gösterdi. Başarılar diledi ve kendisine yazılmış bir mektubu da bu kitapta yayımlanması için bize gönderdi. Bu arada Mustafa Aydoğan, bu işin zorluklarından bahsetti. İşin bu noktasında şunu söyleyebilirim. Aydoğan’ın belirttiği zorlukları çok az aşabildik. Ama sevincimiz şudur. En azından, dergilerde yayımlanan mektuplar, bizim temin ettiğimiz yeni mektuplarla birlikte bir kitap bütünlüğünde bir araya getirilmiş oldu. Sonuç itibariyle bu kitapta yer alan 66 mektup işte böyle bir sürecin ve çabanın ürünü olarak sizlere sunuluyor.</p>
</body>
</html>
