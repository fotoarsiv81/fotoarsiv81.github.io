<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mektuplar2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="sagnormal">(Tarihsiz)</p>

    <p class="normal">Sevgili Kardeşim,</p>

    <p class="normal">Mektubuna sevindim. Sağol. Umarım sıhhat ve afiyettesin.</p>

    <p class="normal">Bizler iyiyiz, dostların da sana selamları var. Abone çalışmalarıyla doluyuz. İyi gidiyor denebilir. Genel bir para sıkıntısı var. Gelen mektuplardan bu anlaşılıyor. Özellikle Almanyadaki arkadaşlarımızın işe sarılmış olmaları çok sevindirici. Oradaki faaliyet sürüp giderse nefis sonuçlar alabileceğimizi sanıyorum.</p>

    <p class="normal">Daha önceleri yolladığın denemelerin yayımlanmamış olanları sanırım istenen düzeyde bulunmamıştır. Kesin bilmiyorum. Maalesef yazan arkadaşlarımızla bu konudaki irtibatımız, haberleşmemiz çok aksıyor. Arkadaşlarım çok dolu. Ben hepsinden fazla doluyum, ama bu konuda yine de biraz vakit ayırabilen benim. Alim Kahraman, Ali Haydar, Erzurum’dan Mustafa Çelik hemen her yolladıklarının arkasından çok kısa da olsa kanaatimi bildiren iki satır bir mektup alıyorlar. Nitekim dün gelen Alim’in yazısını hemen küçük bir eleştiri ile yanıtladım.</p>

    <p class="normal">Bundan böyle senin yazdıklarınla ilgili olarak sana da yazmaya çalışacağım. Oysa hatırlayacağını sanırım bu tür temasın Rasim’le olmasında yarar görmüş ve sana da yazmıştım. Yanılıyor olabilirim ama yeni katılan arkadaşlara kendilerinin artık şiirlerini, çalışmalarını yollayan herhangi bir okuyucu olmadığını, yazar ailemize katıldıklarını, gelişmelerini dergide eserlerini yayımlayarak tamamlayacaklarını, bu aşamada gösterilebilecek yolların, yapılacak eleştirilerin benim tarafımdan değil, mesela Rasim abimiz tarafından yapılması gerektiğini yazmışımdır. Ne yazık ki o yazdıklarım gibi olmuyor. Oysa sen de dahil, diğer arkadaşlarımızın eserleri hakkında kendilerine yönlendirici eleştiriler yollanması gerekli. Böyle bir eğitime ihtiyacımız var. Hepimizin. Bizler burada toplu bulunmak bakımından bu imkana kendi tabii oluşu içinde sahibiz. Ama taşrada olanlar, özellikle küçük yerleşme merkezlerinde bulunanlar için söylediklerim önemli. Onların yabancılıklarının giderilmesi; büyük merkezlerdeki sanat havasını hissedebilmeleri bakımından falan. Yolladığın şiirlerden hangileri buradaydı bilmiyorum. Yalnız biz seni epeydir bize çalışmalarını yollamıyor biliyorduk. Buna eminim. Zira geçenlerde yeni sayı için yazıları seçerken Erdem’in üzüntü ve hayret’le “Yahu Mustafa’nın buradan şiirleri çıktı” diye seslendiğini duydum. Sanırım onlardan birini Aralık sayısına koydu. Yani bahsettiğin şiirler olacak bir yerlerden çıktı. Biri dediğim gibi, öteki muhtemel bir Necip Fazıl sayısı için saklanıyormuş.</p>

    <p class="normal">Şunu da belirteyim.O şiirler yayımlanacak seviyede bulunmadığı için bekletiliyor da olabilirdi. İşte bundan dolayı yazar arkadaşlarımıza yolladıkları çalışmalar hakkında iki satır yazmak yararlı ve gerekli. İkincisi yazar arkadaş çalışmasının bilerek yayımlanmadığını, yani seviyeli bulunmadığını düşünerek, onların yayımlanmasını beklemeden yeni çalışmalar yollamalı. Eğer, yeni yolladığın bir şiir eskiden yayınlananların seviyesinde değilse hiç olmazsa, yeni bir aşama mevcut değilse yayınlanmasını doğru bulmayabiliriz.</p>

    <p class="normal">Yolladığın şiirlerden, hangileri eski bilmiyorum. Şafak başlığı olan hariç beğendim.</p>

    <p class="normal">Mısraları, duyguları abartmayışın, mübalağaya iltifat etmeyişin hoşuma gidiyor.</p>

    <p class="normal">Şafak üzerinde yeniden çalışmanı isterim. Ve yine yollamanı. Olmaz mı?</p>

    <p class="normal">Söyleyeceklerim bu kadar. Yorgunluk ve kaçma ihtiyacıyla olacak biraz da uzatarak yazdım galiba. Umarım sıkılmamışsındır.</p>

    <p class="normal">Mektubun geneliyle, teşviklerinle sevindirici.</p>

    <p class="normal">Bu yıl denemeden çok, eleştiri ve inceleme yazıları yollamanı beklerim. Buradan bazı konuları işleyebilir miyiz diye zaman zaman yazarım. Şu anda aklıma bir şey gelmiyor. Kaliteli, canlı, dinamik kitap eleştirileri hep eksik kalıyor. Eleştiri alanı bakir bir alan olarak bomboş duruyor ve hiç kimse bu sahada söz sahibi olmak için kolları sıvamıyor. Yüklü bir çalışma programı yapman ne kadar iyi olur. Ve sonra dergiler hiç ele alınmıyor. Yani dopdolu bir edebiyat ortamı havası meydana getiremiyoruz. Ankara’da yazarlığın, şairliğin, hikayeciliğin dışında her şeyle boğazımıza kadar doluyuz. Şirketi, dergiyi, bütün maddi ve pratikteki işleri yüklenecek insanlar doğmuyor. Tepeden tırnağa her şeyi ile biz uğraşıyoruz. Günlük yazılar da bunun cabası. Devlet memurluklarımız ayrı birer kambur. Günde dolu dolu on saat mesaimiz var. Yıllık izinlerimizi, benim şimdi olduğu gibi, Mavera’da geçiriyoruz. Evlerimizi o kadar ihmal ediyoruz ki onlar adına bize bile isyan duyguları geliyor.</p>

    <p class="normal">Velhasıl böyle bir koşu.</p>

    <p class="normal">Mektuplarını bekleyeceğim. Gözlerinden öperim.</p>

    <p class="sagnormal">Cahit Zarifoğlu</p>
  </div>
</body>
</html>
