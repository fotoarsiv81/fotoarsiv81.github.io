<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mektuplar2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal5" id="calibre_toc_23">Mustafa Aydoğan’a</h2>

  <p class="normal">&nbsp;</p>

  <p class="sagnormal">14.5.1981 Ank.</p>

  <p class="normal">Sevgili Kardeşim,</p>

  <p class="normal">Mektubunu aldım. Seni Okuyucular’dan iç sayfalara almak mümkün olabilir. Ama bakalım bazı şeyleri kavramış mısın?</p>

  <p class="normal">Aktörün kötüsü herhalde kendi hayatında da rol yapandır. Sorayım sana mektubunu neden mısralarla yazdın?</p>

  <p class="normal">Seni tanıyamadım, mahlasını da. Kendini tanıtmıyor, söylenmesi gerekenleri yazmıyor, bir tür eksantriklik yapıyorsun. Benim metodum böyle, açıkça söylemek, çünkü çocukların yavaş yavaş bir şeyleri kavraması için geçen zamana tahammülümüz var mı?</p>

  <p class="normal">O halde ilk mektubunu almamış olayım. Bir iş mektubu yazar gibi sade, anlaşılır, net, ne yapmak istediğin, ne anlatmak istediğin belli, ilk mektubunu bekliyorum. Önce seni tanıyayım.</p>

  <p class="normal">Yeteneğini görmeseydim bu mektubu sana yazmaya ne vaktim ne de sabrım olurdu.</p>

  <p class="normal">Bir edebiyat ortamının oluşması için gayret sarfediyoruz. Eleştirmen arkadaşları hazır bir cemaate yazmanın rahatlığından kurtarmak, peşin kabuller ve peşin redlerden uzaklaştırmak, hakkında yazılan kişinin “ideolojisine” duyulan sempatiyi eleştirinin alt yapısı olmaktan sakındırmak, tarafsız bir bakış kazanmalarını sağlamak bunların arasında.</p>

  <p class="normal">Aynı şeyleri şairlerimize, hikâyecilerimize, denemecilerimize de söylemek gerek. Şiirine bir “mücahit” kelimesi koyunca kendini belli bir cemaatin kabul eden kolları arasında kızağa çekiyorsun. Daha ilk mısradan itibaren şair tembelleşiyor ve ölüyor. Ama aslında ölen mücahit kelimesi ve onun taşıdığı bütün anlamlardır. Kötü şiir, kötü şair, aceleci ve atılımsız şair, mücahit kelimesini, cihat, mücadele, daha nice kelimelerimizi öldürdü, kendisi ise kötü bir hayat sürüyor. Çünkü dünyaya baktığı açı çok küçük.</p>

  <p class="normal">İlk dikkatini çekeceğim noktalar bunlar. Yazarken yani, o hazır cemaatle değil, zor beğenir bütün çevrelerle rabıta halinde ol. Ve şiirin akan selini bir takım kelimelerle, o anlamını öldürdüğümüz kelimelerle çabuk çabuk çevirerek şiiri yozlaştırma..</p>

  <p class="normal">Bazı mısraları içerden başlamanı, a b c diye bölümler açmanı beğenmedim. Bunlar bir tür iç zorunlulukla ortaya çıkabilir. Hilesiz hurdasız süssüz ve şiirden başka yardımcı, destek aramadığın şiirlerini bekleyeceğim. Diyeceksin ki “sende de bunlardan çok”. Peki ama kendimi beğeniyor muyum ki..</p>

  <p class="normal">Ve son bir şey: Yine sözünü ettiğim o edebiyat ortamının oluşması, dergiler arasında özlediğimiz dialogun kurulması için yazarın, şairin dergilerden birini kendine mekan tutması şart. Oyunculardan biri maç esnasında karşı tarafta da oynamaya kalkarsa ne olur? Anladın mı?</p>

  <p class="normal">Onun için sıkı sıkı Mavera’nın sayfalarına sarılacaksan ve gelişmeyi, büyümeyi, fakat kendi adına değil, orada tamamlamayı kuvvetle istiyorsan bize yazmaya devam edebilirsin. Ama titiz olduğumuzu unutma. Çok zor beğendiğimizi unutma. Şimdilik sadece yeteneğini gördüğümü ve başkaca bir şeye söz vermediğimi unutma. Bakalım sabırlı, inatçı ve fakat artistik kaprislerden uzak olabilecek misin?</p>

  <p class="normal">Selam ve sevgilerimle gözlerinden öperim.</p>

  <p class="sagnormal">Cahit Zarifoğlu<sup class="calibre4"><a href="../Text/mektuplar_split_095.html#footnote-342850-14" id="footnote-342850-14-backlink">[14]</a></sup></p>
</body>
</html>
