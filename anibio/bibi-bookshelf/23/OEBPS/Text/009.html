<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>Dinlenmeye Zamanımız Yok!</title>
</head>

<body>
  <h1 class="h11">Dinlenmeye Zamanımız Yok!</h1>

  <p><span class="t16">Turan:</span> Gençlere, üniversitede okuyanlara, bilim çalışanlara neler söylemek istersiniz?</p>

  <p><span class="t16">Sezgin:</span> Bundan 20-25 sene evvel Kuveyt Üniversitesi&rsquo;nde bir konferans vermiştim. O zaman kitabımın 6. cildi çıkmıştı. Bir genç kalktı bana dedi ki: &ldquo;Siz bu zor kitabı yazıyorsunuz, bize neler tavsiye ediyorsunuz?&rdquo; Ben de ona Arapça dedim ki: &ldquo;Gerçek bir züht. Yani dünyanın nimetlerinden feragat edebilmek! Ben belki daha iyi şartlarda yaşayabilirdim, ama otuz yıldan beri evden çıkarken çantama sadece küçük bir ekmek parçası koyarak gidiyorum enstitüme. Enstitüye geldiğimde dolabımdan ufak bir peynir parçası veya bir yağsız reçel çıkarır, onunla öğle yemeğini hallederim. Yani 10 dakikayı geçmiyor benim öğle yemeğim. İkincisi ise &lsquo;sabrun cemil...&rsquo;Tatlı sabır...&rdquo; Bunu hatırlarım daima. Ondan birkaç sene sonra Riyad&rsquo;a gittim. Televizyoncular geldi, benimle konuşurken &ldquo;Bize ne tavsiye edersiniz&rdquo; diye sordular. Onlara Arapça dedim ki: &ldquo;Allah korkusu&rdquo;nu, &ldquo;Allah&rsquo;ın bütün hareketlerimizi kontrol altında tuttuğunu bilme şuurunu tavsiye ederim&rdquo; dedim. Bir de, &ldquo;masa başında oturmanızı ve okumanızı tavsiye ediyorum. Ancak masa başında otururken de aklınız Oxford Caddesi&rsquo;nde, Champs-Elysees veyahut da Kahire&rsquo;nin Süleyman Paşa Caddesi&rsquo;nde dolaşmakta olmasın! Aklınızla, bedeninizle masanın başında oturup okumanızı tavsiye ediyorum&rdquo; dedim.</p>

  <p>Müslümanlar bugün hayatlarını uçaklarda, trenlerde, otomobillerde gezmekle geçiriyorlar. Oysa onların, düşünmeleri ve düşünüp fikirlerini geliştirmeleri gerekir. Biraz feragat etmesini bilmek lâzım, buna ek olarak bir şey daha söyleyeyim: Ben bu kitapları yazarken bazen yorulduğum oluyor masa başında. Ara sıra biraz dinlenmek istiyorum. Sonra hemen aklıma şu geliyor: Vakit geçiyor vakit! Zaman geçiyor! &ldquo;Kendine nasıl zaman tanıyabilirsin!&rdquo; diye kendime kızarım. Sonra hemen dinlenmeyi bırakır, kendimi yazmaya zorlarım. Yani okuyan, yazan, düşünen bir millet olmalıyız. Bu işler de asla dilsiz olmaz. Bizim Türklerde dile karşı bir korku var, bu korkuyu yıkmak lâzım. O da tabii dilbilgisi bilmemekten kaynaklanıyor. Çünkü bugün milyonlarca insan yazıyor, okuyor; onların ulaştıkları neticeleri ancak dilbilgisiyle kavrayabiliriz. Ben dilleri, yazılanları okumak için öğreniyorum. Bir dili, o dille yazılan kitabı okuyabilecek seviyeye getirdiğim zaman onu öğrenmeyi bırakıyorum. Yani ben linguist değilim. Ben, dilleri sadece bir vasıta olarak kabul ediyorum. Türklere sesleniyorum: Dil korkusundan kendilerini kurtarsınlar ve hemen gramere sarılsınlar!</p>

  <p><span class="t16">Turan:</span> Kitabınızın 13. cildi çıktı, 14. cildi de çıkacak. Bundan sonrası için kitapla İlgili projeniz nedir hocam?</p>

  <p><span class="t16">Sezgin:</span> Daha yazılmış olarak 2 edebiyat cildi var. Bunları 22 yıl evvel yazdım, fakat coğrafyaya başlayınca onları bırakmıştım. Şimdi 14. cilt basılırsa ben o bitiremediklerimi bitirmeye çalışacağım. Ondan sonra, ömrüm bu işe devam etmeye kâfi gelir mi bilmiyorum ama ilk hedefim o edebiyat ciltlerini bitirmek.</p>

  <h1 class="h11" id="sigil_toc_id_34"><a id="ncx317"></a><a id="a44"></a>Bilim ve Teknoloji Tarihi Müzesi</h1>

  <p><span class="t16">Turan:</span> Geçtiğimiz günlerde İstanbul çok önemli tarihi bir olaya tanıklık etti. Uzun bir çalışmanın ardından &ldquo;İslam Bilim ve Teknoloji Tarihi Müzesi&rdquo; İstanbul&rsquo;da Gülhane Parkı içinde Has Ahırlar Binası&rsquo;nda açıldı. Açılışını Türkiye Cumhuriyeti Başbakanı Recep Tayyip Erdoğan, bakanlar ve çok sayıda davetli birlikte yaptı. Bu müzenin açılması bilim tarihi açısından son derece önemli! Çünkü özellikle Müslüman bilim adamlarının bilim tarihine katkısını çok somut bir şekilde ortaya koyan bir müze. Kuşkusuz bu müzenin kurulmasında en büyük emeği geçen kişi ise hepimizin çok yakinen tanıdığı Prof. Dr. Fuat Sezgin hocamız. Öncelikle, &ldquo;Müze hayırlı olsun&rdquo; diyoruz. Müzenin hazırlık sürecinde Frankfurt-İstanbul arasında sürekli gidip geldiniz... Gerçekten çok büyük emekler sarf ettiniz. Sonunda Müze açıldı, neler hissediyorsunuz şu anda, duygu ve düşüncelerinizi alsak?</p>

  <p><span class="t16">Sezgin:</span> Evvela, Allah&rsquo;a hamdediyorum. Bu açılış safhası gerçekleşti ve milletimiz başta olmak üzere insanlık, İstanbul gibi enternasyonal bir şehirde böyle bir müzeye kavuştu. Bu müzenin İstanbul&rsquo;da açılmasıyla, evvela Türklerin kendi medeniyetlerine karşı yanlış görüşlerinin ve bilgisizliklerinin değişeceğine inanıyorum. Bu benim ilk hedefim. Onun ötesinde İstanbul milyonlarca turistin gezdiği, ziyaret ettiği bir şehir. İslam medeniyetinin ne kadar yüksek bir medeniyet olduğunu, bilimler tarihinde ne büyük bir yer işgal ettiğini milyonlarca turist İstanbul&rsquo;da kurulan bu müze sayesinde görecek. Biliyorsunuz bu müzedeki eserler, Frankfurt Üniversitesi&rsquo;nde benim 26 yıl evvel hazırlamaya başladığım müzede yer alan eserlerin kopyası olarak geliyor. Burada gösterdiğimiz aletlerin birkaçı şurada burada kalmış aletlerin modelleridir. Ama % 95&rsquo;i bugüne kadar gelememiş, kaybolmuş sadece tarifleri kitaplarda bulunmuş aletlerden ibaret. Bu aletleri ortaya çıkarmaya 25 sene evvel başladığım zaman ben de bilmiyordum. Başladığım zaman ancak beş-on aleti ortaya çıkarabileceğimi zannediyordum. Zamanla iş gelişti, ortaya çıkardığımız aletlerin sayısı 800&rsquo;e kadar çıktı, hatta geçti. Bu benim için ulaşılmaz bir rüyaydı. Son senelerde ise bu aletlerin birer eşini Türkiye&rsquo;ye nakletme arzusu ortaya çıktı. Ama bu arzuyu nasıl gerçekleştirebilirdim ki? Büyük bir şükranla, tekraren zikretmek istiyorum ki bir dostumla birlikte Gülhane Parkı&rsquo;nda tesadüfen gördüğüm bu bina, rüyamın gerçekleşebileceğine beni inandırdı. İstanbul Büyükşehir Belediye Başkanı Kadir Topbaş Bey geldi, ziyaret etti ve bu binayı bize vereceğini söyledi. Ondan sonra biz bu işin gereklerini yerine getirmeye başladık. Şu kadarını söyleyeyim ki başta Sayın Başbakan olmak üzere Türk hükümeti bize buranın müze olması için büyük kolaylıklar gösterdi. Aletlerin büyük bir kısmını bizim enstitümüz hediye etti. %20&rsquo;sini de devletin finansmanıyla sağladık. Bir de tabii binanın onarımı hususunda masraflar oldu. Bütün bunları devlet cömertçe karşıladı. Hamdolsun açılış 24 Mayıs&rsquo;ta yapıldı ve büyük ilgi görmekte. Görüyorum ki Türklerin ve yabancı turistlerin hücum ettiği bir yer olmaya başlamış. Bunun için çok mesudum ve Allah&rsquo;a hamdediyorum. Tabii ki bazı eksikler var, olacaktır da. Fakat yapılmaması gereken bazı önemli hatalar da var. Bu hata, zorbalıkla yapılan bir hata. Mesela, objelerin anlatımı 5 dilde hazırlanmıştı, ben İstanbul&rsquo;dan ayrıldığımda bunlar tek dile çevriliyor. Neden bu değişiklik, anlayamadım, bunu soracağım. Yani belki siz aynı heyecanı duyamazsınız ama ben, bu işin hazırlayıcısı, bu işe 25 yılını vermiş bir insan olarak onlara ayrı bir değer veriyorum. Bu müze sadece aletler müzesi değil. Bu müze İslam Bilim ve Teknoloji Tarihi Müzesi. Burada sıralanmış aletler var. Yanlış olanları düzeltilebilir. Bilim değeri olan nice unsurlar var. Onun için 200 civarı, 5 dilde büyük levhalar hazırladık. Mesela Bîrûnî bilimler tarihinde ne ifade ediyor? İbn Sina ne ifade ediyor? Şu aletin bilimler tarihindeki yeri nedir? Müslümanlardan evvel var mıydı? Müslümanlar ne zaman icat ettiler? Yani bütün bunları anlatan levhalar var. Bu müzeyi Türkler için ve diğer insanlar için bir nevi canlı tarih haline getirmek istiyorum.</p>

  <p><span class="t16">Turan:</span> Hocam, müzede kaç obje var şu anda ve ilerde kaç tane olması bekleniyor?</p>

  <p><span class="t16">Sezgin:</span> Bundan 1 sene evvel 141 alet gelmişti. Bu, Kuala Lumpur&rsquo;a sergi için gönderdiğimiz aletlerin sayısıydı. Biz bunu 500&rsquo;e kadar çıkarttık. Bu sayı artacaktır. Tabii 500 tane alet de az bir sayı değil.</p>

  <p><span class="t16">Turan:</span> &ldquo;Zamanla bunların arttırılması planı var&rdquo; diyorsunuz. Hocam, &ldquo;müzedeki objelerin sayısı 800 kadar olacak&rdquo; diye bir rakam vermiştiniz hatırladığım kadarıyla...</p>

  <p><span class="t16">Sezgin:</span> Kitapları, yazmaları okuyup yeni aletleri keşfedince, onları modellere çevirirken eskiden kendi Enstitüme has bir alet yapıyordum. Şimdi artık iki nüsha yapacağım. Ve bu ikinci nüshayı İstanbul&rsquo;a göndereceğim. Şu anda enstitümüzde 7-8 tane alet yapılıyor. Son bir sene içerisinde keşfettiğim aletler bunlar. Bir nüshası Enstitüye, bir nüshası da İstanbul&rsquo;a...</p>

  <h1 class="h11" id="sigil_toc_id_35"><a id="ncx324"></a><a id="a45"></a>Objelerin Hikâyesi</h1>

  <p><span class="t16">Turan:</span> Aletlerin yapım süreci nasıl işliyor? Müzede gördüğümüz bir usturlap, küçük bir alet gibi duruyor karşımızda. Bir usturlabın yapım süreci nasıl işliyor? Taklitleri de oluyor mu?</p>

  <p><span class="t16">Sezgin:</span> Bazı aletler çeşitli müzelerde kalmış. Mesela Oxford&rsquo;da var, British Museum&rsquo;da var, bir de Paris&rsquo;te var. Dünyada 3 bin kadar usturlabın varlığı bize ulaşmış vaziyette. Bunların bir kısmı çok değerlidir, bir kısmı da o kadar değerli değil. Biz kataloglara dayanarak, bu müzeleri ziyaret ederek, bunların en değerlilerini, aşağı yukarı 30 tanesini enstitümüzde topladık, yaptık. Bu bakımdan bizim enstitümüzün koleksiyonu ki şimdi bunun bir nüshası da İstanbul&rsquo;da, dünyada en kıymetli koleksiyon. Mesela Oxford&rsquo;da birkaç tane, British Museum&rsquo;da bir kaç tane var. Ama şimdi İstanbul&rsquo;da bunların hepsi var. Bu bakımdan çok değerli. Şimdi bir usturlabın nasıl yapıldığını anlatayım... Konunun daha iyi anlaşılması için biraz geriye doğru gideyim, ilk usturlabı taklit etmeye çalışan Wiedermann adlı bir Alman bilginiydi. Berlin&rsquo;de bulunan bir usturlabı taklit etmeye çalıştı. Hâlbuki usturlap dediğimiz zaman onları yüzde yüz taklit edeceksiniz. Üzerindeki çizgileri maden üzerine aktaracaksınız.</p>

  <p>Bu aleti açtığınız zaman içinde 8-9 tane levha vardır. Mesela bu levhalardan bir tanesi İstanbul için geçerlidir, diğer levha Bağdat için. Eğer siz İstanbul&rsquo;da çalışıyorsanız onu üst tarafa geçireceksiniz. Gökteki bütün astronomik fenomenler, yıldızların doğuşları, batışları sabit yıldızların yerleri onlara nakledilmiştir. Eğer bunun taklidini yapacaksanız, işte bu bütün unsurları yüzde yüz taklit etmek durumundasınız. Ancak bu o kadar da mümkün değildir.</p>

  <p>Müslümanlar bunu elle yapıyorlardı ve çok da başarılıydılar. Yazıyı da Arapça yazıyorlardı. Alfred Wiedermann bunu yaptırmak istediği zaman münakaşa çıkıyor. Çünkü Wiedermann, Arapça kelimelerin modele nakledilmesini istiyor. Usta: &ldquo;Bunu nakletmek çok zor ve masraflı olur&rdquo; diyor. Yapılan modeli gördüm, büyük bir hürmet duydum adama. Sonuçta o adam bizim selefimizdi. Üstelik İslami Bilimler Tarihinin tanıtılmasında çok katkısı oldu. Ancak her şeye rağmen o zamanın tekniğiyle onu yapmaya muvaffak olamadılar. Çünkü o zamanlar çizgileri kimyevi madde yardımıyla maden üzerine nakletme tekniği bilinmiyordu. Biz bu teknikle yapıyorduk. Ama güzel olmuyordu. Ben 25 senelik çalışmadan sonra Kahire&rsquo;de adeta bir ekol kurmuş oldum. Bu adamlar o kadar güzel yapıyorlar ki 1000 sene önce Müslümanlar nasıl yapmışlarsa bu aletleri, Mısırlılar o güzellikte yapıyorlar. Bizim enstitümüzdeki aletleri kimyevi sistemle yapmıştık. Oradaki aletler buraya getirdiklerimiz kadar güzel değil. Onları da değiştireceğim. Ama İstanbul için bütün bunları elle yaptırdım.</p>

  <p><span class="t16">Turan:</span> Yani biz müzeye gittiğimiz zaman normalde bir obje görüyoruz, ama bunun arkasında müthiş bir çalışma var. Yani objelerin hiçbiri basit değil. Çok büyük bir bilgi birikiminin yanı sıra büyük bir emeğin, çabanın ürünü... Hocam her şeye rağmen bana çok güzel tepkiler ulaşıyor. Mesela öğrencileri orada görmek, okulların müzeye ziyaret planları yaptığını duymak, bütün bunlar çok güzel şeyler. Elbette sizin kadar heyecan duymamız mümkün değil ama biz de aynı şekilde heyecanlanıyoruz.</p>

  <p><span class="t16">Sezgin:</span> Evet. Dün müzedeydim ve biri geldi, &ldquo;ben Ankara&rsquo;dan geldim bunları görmeye&rdquo; dedi. Bu bana çok büyük bir sevinç verdi. Gülhane Parkı&rsquo;ndan çıkarken insanların birbirlerine, &ldquo;Fuat Hocayı gördük&rdquo; dediklerini duymuş bir dostum. Tabii ben fani bir insanım. Bunlar için çok çabaladım, çok yordum kendimi. Ama bütün bunları görünce bunlar bana çok büyük sevinç veriyor.</p>

  <p><span class="t16">Turan:</span> Müzenin açılışında çok önemli bir konuşma yaptınız. Konuşmanızda diyorsunuz ki: &ldquo;7. yüzyılın ilk yarısında Yunanlıların elinde çok yüksek düzeye ulaşmış bilimlerin Doğu Akdeniz havzalarında ve Sasaniler İran&rsquo;ında ağır adımlarla çok küçük mesafeler geriye bırakmakta olduğu bir sırada, İslam bu kültür merkezlerini içine alan bir kudret olarak tarih sahnesine çıktı.&rdquo; Yani Müslümanların bilim tarihinde bir tarih sahnesine çıkışları var. Bu tarih sahnesine çıkış nasıl oldu hocam?</p>

  <p><span class="t16">Sezgin:</span> 20 dakikalık bir konuşmaydı. Bir konferans metninden daha az olması lâzımdı. Orada güneşin altında oturan dinleyicileri de göz önüne almam lâzımdı. Konuşacak tek insan ben değildim, onun için kısa tutmak lâzımdı. Öbür taraftan da çok şey söylemek lâzımdı, böylesi bir zorluk içerisindeydim. Ben milletime bir şeyler vermeye çalıştım.</p>

  <p>Şunu söyleyeyim; Ben bunu 30 sene evvel yazamazdım. Bu 50-55 senenin birikimimin bana bıraktığı bilgilerin bir kısmı. Ben 55 yıldan beri İslami Bilimler tarihiyle uğraşıyorum. Ve sürekli bir şeyler öğreniyorum ve insan hayatında sürekli öğrenmek çok mühimdir. Mesela bir işe başladıktan bir hafta sonra, insanın kendi kendisine sorması lâzım &ldquo;Bu hafta ben bir şey öğrendim mi?&rdquo; diye. Bazen seyahatlerde olduğum zaman o hafta hiçbir şey öğrenemedim gibi gelir bana! Evet... Aşağı yukarı her gün bu soruyu kendime soruyorum. Her gün alıştığım için, her gün soruyorum. Zaten çalışmadığım zaman, sormama lüzum yok. Bazen müspet bir cevap gelmiyor. Çünkü yeni bir şey öğrenmek de kolay değil. Ama buna rağmen zaman birikimi de mühim. Çünkü bir ay sonra bakıyorsunuz ve önceye göre bir fark var. Bu mühim bir şey. Şimdi düşününüz; siz bir dinin mensubusunuz ve o dinin peygamberi ne diyor: &ldquo;İki günü birbirine eşit olan insan zarardadır.&rdquo; Bunu Müslümanlar kâfi derecede göz önüne almadılar. İnsanların dikkatini buna çekmediler. Demek ki İslam dini sizden her gün yeni bir şey istiyor. Yani bu soruyu her Müslüman&rsquo;ın kendisine sorması lâzım. Nasıl ki bir tüccar, &ldquo;Bugün kazancım ne oldu?&rdquo; diye her gün kendisine sorarsa bizim gibi bilimle uğraşanlar, hayır yapmak isteyen insanlar da kendine her zaman &ldquo;Bugün ne öğrendin bugün yeni bir hayır işledin mi?&rdquo; diye sormalıdır.</p>

  <h1 class="h11" id="sigil_toc_id_36"><a id="ncx334"></a><a id="a46"></a>Müslüman Bilim Adamlarını<a id="a47"></a>n Tarih Sahnesine Çıkışı</h1>

  <p>Müslümanlık Araplarla başladı. İlk Müslümanlar Araplar idi. Bunlar matematikte ne yapıyorlardı? Matematik parmak hesabıyla yapılıyordu. Zihinlerinde iki iki daha dört eder diyerek zorla hesaplıyorlardı. Hicretin 2. yüzyılında Hintlilerden sıfırı aldılar ve 2. yüzyılın sonuna doğru cebiri müstakil bir bilim dalı olarak kurdular. Böylece ilerlediler. Tabii Müslümanların hepsi Arap değildi. Sonra ne oldu? Şam&rsquo;ı zapt ettiler, arkasından da Şam&rsquo;daki Hıristiyanlar Müslüman oldu. Müslüman olmayanlar da İslam cemiyetinin bir parçası oluyor, toplumda iyi muamele, hürmet görüyorlardı. Halifeler onlara değer veriyordu. Bunlar kendi bilgilerini Arapçaya taşıdılar. Mesela bir prens olan Halid İbn Yezid, Mariyanus adlı bir Yunanlıdan İskenderiye şehrinde kimyayı öğreniyor. İlk öğrenilen şeyler basit ancak bu adam Hicri 80 yıllarında kimyaya dair eserleri tercüme ediyor. Sonra Hicri 180 yıllarına doğru Müslümanlar tecrübî (deneysel) kimyayı kuruyorlar. İşte buradaki tekâmül müthiş!</p>

  <p>Öbür sahalarda da öyle... Arapların güzel bir dilleri vardı. Güzel şiirler yazıyorlardı, ama gramerleri yoktu. 2. yüzyılın ortalarında ise bakıyorsunuz, grameri bırakın, gramerin felsefesini yazıyorlar. Müthiş bir gelişme. Konuşmalarımda daima bir oryantalistin talebesi olduğumu iftiharla, şükranla söylüyorum. Hâlbuki büyük oryantalistler bile bu büyük medeniyeti, bu büyük bilimler tarihini her bakımdan tam manasıyla değerlendiremediler. Kimyada, matematikte birçok şeyi buldular ama mesela &ldquo;Müslümanların tarih bilimindeki yeri nedir?&rdquo; sorusunu kimse sormadı. Mesela &ldquo;gramer sahasında Müslümanların yeri nedir?&rdquo; Bütün bunlar cevapsız. Müslümanların gramer sahasında tarihteki yerini bulmak istediğimiz zaman ki gramer daha zordur matematik ve astronomiye nispetle, gramerin tarihini bilmiyoruz. Çünkü dünyada gramer tarihi diye bir şey yoktur. Bu sualler sorulmamış ve cevaplandırılmamıştır. .. Hâlbuki İslam bilim tarihinde muazzam bir gelişme olmuştur. Büyük oryantalistler bile bu muazzam gelişmenin bir kısmını tam anlayamadılar. Şunu söylemeliyim size: Biz çok büyük bir medeniyetin karşısındayız, çok büyük bir bilimler tarihinin karşısındayız. Bunu yavaş yavaş ve kazıyarak anlamaya çalışacağız. Bu da birkaç yüzyıl sürecek. Avrupalılar buna çalışıyorlar. Ama Müslümanların da buna katkı yapmaları lâzım. Maalesef bugünkü halleriyle Müslümanlar bunu yerine getirecek vaziyette henüz değiller.</p>

  <h1 class="h11" id="sigil_toc_id_37"><a id="ncx337"></a><a id="a48"></a>İslam Bilimlerinin Prensipleri</h1>

  <p><span class="t16">Turan:</span> Müze açılışındaki konuşmanızın bir bölümünde diyorsunuz ki: &ldquo;Ben şahsen yıllar boyunca İslam bilimler safhasının kendine has prensipleri olarak şunlara ulaşabildiğimi sanıyorum&rdquo;. Ve bu prensiplerden 7 tanesini zikrediyorsunuz. Tabii bunların her birinde ne demek istediğinizi biraz açıklamanız gerekiyor diye düşünüyorum. Mesela birincisi diyorsunuz; &ldquo;Adil tenkit prensibi...&rdquo; Ne demek hocam bu?</p>

  <p><span class="t16">Sezgin:</span> Diyorum ki: &ldquo;Büyük medeniyetlerin kültür dünyalarının kendine has karakterleri bugüne kadar ortaya çıkarılmış değildir.&rdquo; Benim çalışmalarımdan edindiğim intibalara göre, &ldquo;İslam bilimlerinin, İslam medeniyetinin kendine has karakterleridir bunlar.&rdquo; Evet, &ldquo;adil tenkit prensibi...&rdquo; Bu konu bugüne kadar ele alınmış değildir. Bunu ilk defa ben ileri sürüyorum. Belki de yanlıştır ama bu benim fikrim. Latin dünyasına baktığınızda, kaynağa işaret etmek, kim kimden almış bu türden bir mefhum orada da yok. Başkalarının malını bir başkasına mal etmek Latinlerde normal çalışma tarzı bir şey. Ama Müslüman dünyasında öyle değildi. Müslüman dünyasında başka bir alma verme vardı. Müslümanlarda bir &ldquo;adil tenkit&rdquo; var.</p>

  <p>Latin dünyasında böyle bir şey yok. Avrupa&rsquo;da 16. yüzyılda literatürde müthiş bir küfürbazlık başlıyor: &ldquo;O sersem adam&rdquo;, &ldquo;O hiçbir şey bilmez adam&rdquo; gibi tenkitler var. Bu tenkit değildir, küfürbazlıktır. Bunu İslam dünyasında bulamazsınız. İslam dünyasında hakikaten &ldquo;tenkit ahlakı&rdquo; vardı. Bunun kaynağı nedir diye baktığım zaman Allah korkusunun tesiri olduğunu görüyorum. &ldquo;İnsaf mefhumu&rdquo;, &ldquo;adil olma mefhumu&rdquo; var. Yani Müslümanlar öyle gelişi güzel &ldquo;bu hırsızdır, benden aşırdı&rdquo; diyemiyorlar. Bunu yıllarca, binlerce kitaba bakarak takip ettim ve hep aynı şeyi gördüm: Müslümanlar çok ihtiyatlı tenkit ediyorlar. Birkaç tane örnek vereyim. Ebû Nasr İbn Irak isimli, miladi 10. yüzyılda yaşamış çok büyük bir astronomi ve matematik âlimi var. Bu adam, kendinden 20-30 sene evvel yaşamış Ebû Cafer&rsquo;i tenkit ediyor ve &ldquo;O, Apollonius&rsquo;u şiddetli dille tenkit ediyor ona haksızlık ediyor&rdquo; diyor. Aslında tenkidi hiç de şiddetli değil. Siz Avrupa literatüründe böyle bir şey bulamazsınız.</p>

  <p>Mesela 12. yüzyılda yaşamış İbn as-Salâh adındaki biri, Müslüman matematikçilerin kitaplarını tenkit ediyor. Müslüman matematikçilerin Yunanlıları tenkitlerinde ne dereceye kadar insaflı davrandıklarını ele alıyor ve Yunanlıları insaflı bir şekilde müdafaa ediyor. &ldquo;Burada ileri gittiler&rdquo; diyebiliyor. Siz böyle bir şeyi 21. yüzyılda dahi Avrupa&rsquo;da bulamazsınız. Ben hakikaten böyle bir medeniyete mensup olmanın gururunu taşıyorum. Ben bunları aradım, gördüm ve bende bu gurur hâsıl oldu: Tenkitin ahlak prensibi. İşte ben bunu gördüm Müslümanlarda.</p>

  <p><span class="t16">Turan:</span> Yine hocam, bu prensibin hemen ardından başkaca prensipler zikrediyorsunuz; &ldquo;Vazıh bir tekâmül kanunu düşüncesi...&rdquo;, &ldquo;Kaynak zikretmede diğer kültür dünyalarında olduğundan daha fazla gösterilen gayret&rdquo;. Hocam ikisi de çok önemli.</p>

  <p><span class="t16">Sezgin:</span> Bu &ldquo;Tekâmül kanunu&rdquo; çok mühim. Bakın size bir hadisten bahsettim: &ldquo;İki günü birbirine denk olan zarardadır&rdquo; şeklinde. &ldquo;Tekâmül kanunu&rdquo; işte bu! Böyle bir anlayışı öngören dinle başlayan bir medeniyet, tabii ki bu hususta takip edilmesi gereken yolu da döşüyor. İslam âlimlerinin &ldquo;tekâmül kanunu&rdquo;nu veciz şekilde gösteren sözleri vardır. Mesela, İbn Rüşd diyor ki: &ldquo;Biz bugün birçok şeyi bilemiyoruz. Ama bu demek değildir ki böyle kalacak. Gelecekte yeni imkânlar ortaya çıkacak ve bizim çözemediğimiz problemler çözüme kavuşacaktır.&rdquo; Başka misaller de vardır. Müzeye bu sözlerden bazılarını asacağım. İnşallah benim çağdaşlarım ve benden sonraki nesiller binlerce misal bulup &ldquo;İslam&rsquo;da tekâmül kanunu&rdquo; diye bir kitap neşrederler. Ben bu hususta çok az şey biliyorum ama varlığına inancım çok kuvvetli.</p>

  <h1 class="h11" id="sigil_toc_id_38"><a id="ncx344"></a><a id="a49"></a>İbn Sina&rsquo;nın Kitabı Aristo&rsquo;nun Adıyla Yayınlandı!</h1>

  <p><span class="t16">Turan:</span> Yani &ldquo;İslam dünyasında kaynak zikretme hususunda diğer kültür dünyalarında olduğundan daha fazla özen söz konusu&rdquo; diyorsunuz.</p>

  <p><span class="t16">Sezgin:</span> Bu benim hususi fikrim. Bu hususta bir şey yazılmış değil. Yazılmışsa da tamamen tersi görüşler vardır. Umumiyetle derler ki: &ldquo;Müslümanlar kaynak vermezler.&rdquo; Bu tamamıyla yanlış. Kaynak veren tek kültür dünyası İslam kültür dünyasıdır. Avrupalılarda kaynak verme mefhumu yoktu. Yunanlılarda çok azdı ama Avrupalılarda tamamıyla silindi. Hatta tam aksi de var. Mesela, 11. yüzyılın sonuna doğru İtalya&rsquo;da 25 tane çok mühim Arapça tıp kitabını tercüme ediyorlar ve bunların 25&rsquo;ini de ya kendilerine ya da Yunanlılara nispet ediyorlar! İbn Sina&rsquo;nın taşlara dair kitabını Aristo&rsquo;ya mal etmeleri gibi. Yine Huneyn bin İshak&rsquo;ın kitabını Galen&rsquo;e nispet ediyorlar. Bu tip çokça misal var. Müslümanlar ise kaynak veriyorlar. Bir de şunu anlamadılar... Mesela, Taberi Tefsiri&rsquo;ni aldığınız zaman orada kaynak şu şekilde gösterilir: &ldquo;Filan filana, o da filana, o da bana söyledi ki&rdquo; şeklinde olur. Modern insanlar ise Taberi&rsquo;nin bu şekilde zikredişini, sözlü rivayetler zannediyorlar, yanılıyorlar. Hâlbuki bunlar kaynakların dipnotlarıdır. Maalesef büyük oryantalistler bile bunu anlayamadılar. Bugün Müslümanların vazifesi, mübalağa katmayarak, metotlu bir şekilde çalışarak bu realiteleri göstermektir. Yani bir taraftan matematikte, astronomide, tabii bilimlerde Müslümanların ne kadar ileri gittiklerini gösterirken diğer taraftan da akli ilimlerdeki, rivayet ilimlerindeki yerlerini göstermeleri lâzım. Mesela hakikaten &ldquo;İslam tarihçiliğinin dünya tarih bilimindeki yeri nedir?&rdquo; suali sorulmuş değildir bugüne kadar. Ve bugünün şartları içinde cevabı da verilemez.</p>

  <p><span class="t16">Turan:</span> İslam dünyasında, başka yerden nakledilen bilginin kaynağını zikretme geleneği varken, Batı dünyası bilginin kaynağını neden göstermiyor? Üstelik Müslümanlara ait eserleri Batılı isimleri yazarak yayınlıyorlar diyorsunuz. Bunu neye bağlıyorsunuz?</p>

  <p><span class="t16">Sezgin:</span> Muhtelif sebepler var. İslam bilim ve kültür dünyasında bilim tabii bir şekilde başladı. Kör dövüşü şeklinde başlamadı. Müslümanlar ecnebi hocalardan öğrendiler, onlarla birlikte çalıştılar, komplekse kapılmadılar, aşağılık duygusu hissetmediler. Bu çok mühim... Yani Müslümanlarda aşağılık duygusu yoktu! Bilgiyi Aristo&rsquo;dan alınca Aristo&rsquo;yu düşman görmediler. Ondan &ldquo;Büyük üstat&rdquo; diye bahsettiler. Bu tavır bilimin yolunu açtı. Avrupalılarda bu yol açık değildi. Avrupalılar Yunanlıların kitaplarının bazılarını daha M.S. 6. yüzyılda çevirdiler. Ama onların muhitleri, Yunanlıların kitaplarının yeni bir devir açmasına imkân vermedi. Ancak ilimler onlara İslam dünyasından geldikten sonra, yani 500 senelik bir devirden sonra yeni bir merhale başlayabildi. Ben bunu mübalağa ederek değil, inandığım için söylüyorum. Ama daha bu husustaki hükümlerin kabul edilmesi, katiyet kazanması için belki birkaç yüzyıl beklemek gerekiyor.</p>

  <p><span class="t16">Turan:</span> Peki hocam, bir sonraki tespit ettiğiniz prensip ise şu: Bilim tarihi yazarlığının 10. yüzyıldan itibaren ortaya çıkışı ve gelişmesi. Bunun anlamı nedir hocam?</p>

  <p><span class="t16">Sezgin:</span> Bu fikir ilk defa bu fakir tarafından ileri sürüldü. Daha önce ele alınmış bir konu değil. Soru şu: &ldquo;Bilimler tarihi ne zaman başladı?&rdquo; Bilimler tarihiyle daha nice uğraşanlar vardı. Mesela Yuhannes Filoponus adında bir Yunanlı 6. yüzyılda tıp tarihi hakkında bir şeyler yazdı. Ama çok fakirce şeyler. Tabii bu çabayı yine de takdirle karşılamak lâzım. Müslümanlarda ise 9. yüzyılda bazı gayretler oldu. Tam bir bilimler tarihi denen ilk kitap İbnü&rsquo;n-Nedîm&rsquo;in <span class="t14">el-Fihrist&rsquo;idir.</span> Bu kitap tam manasıyla bir bilimler tarihi kitabıdır. Bu adamcağız kitabında sadece Müslümanlardan değil Araplardan, Yunanlılardan, Babillilerden, Hintlilerden hatta Çinlilerden bile bahsediyor. Ve bütün bunları bir objektivite ile anlatıyor. Yani Bilimler tarihinin kurucusu İbnü&rsquo;n-Nedîm&rsquo;dir. Şu kadarını söyleyeyim: Bir Alman hanım bilimler tarihçisi vardı. Artelt soyadını taşıyan bu tıp profesörü 13. yüzyılda yaşamış Müslüman bir tıp tarihçisine işaret ederek, &ldquo;böyle bir tıp tarihini Avrupa ancak 19. asırda tanıyabildi&rdquo; diyor. İbn Ebi Useybi diyor ki: &ldquo;Karşınıza çeşitli iddialar çıkabilir, tıp şurada burada icat edildi diye. Buna sakın inanmayın. Her milletin kendine mahsus bir tıbbı vardır, kimse kimseye tıp burada icat edildi diyemez. Tıp bütün insanlığın ortak malıdır.&rdquo; Bunu 13. yüzyılda İbn Ebi Useybi söylüyor ve bir Alman tarihçisi naklediyor. Bu çok mühim. Avrupalılar bu gerçeği görünce tıp tarihinin İslam dünyasında çıktığını da görecekler.</p>

  <p><span class="t16">Turan:</span> Bir de hocam &ldquo;tecrübe ile teori arasında denge kurma prensibi&rdquo;nden bahsediyorsunuz...</p>

  <p><span class="t16">Sezgin:</span> Bu sadece benim fikrim değil. Bu hususta birçok Avrupalı âlim de yazılar yazdı. Ancak bu hususta en veciz neticelere varan âlim Wiedemann&rsquo;dır. Ondan sonra benim arkadaşım Matthias Schramm, İbnul-Heysem&rsquo;in, tecrübenin en veciz tarifini yaptığını ortaya koydu. Birçok âlime göre Müslümanlarda bir tecrübe, bir de teori var. Müslümanlara göre ne tecrübe ne de teori tek başına kâfidir. Tecrübe, eğer kendisinden evvel bir teori tarafından desteklenmiyorsa ilmi hiçbir neticeye ulaştıramaz. Bu sadece bir bocalama ve uğraşmadan ibaret kalır, ilmin konusu olamaz. Müslümanların böyle söylediğini Wiedemann ortaya koydu, Schramm aynı şeyi söyledi. Yani sadece benim fikrim değil. Ancak bütün Avrupalılar Müslümanların bu prensibi ortaya koyduğunu kabul etmezler. Avrupa&rsquo;da ilimler tarihi okursanız, &ldquo;bu prensibi 13. yüzyılda Paris&rsquo;te yaşamış İngiliz âlimi Roger Bacon ortaya koydu&rdquo; veya &ldquo;16. yüzyıl İngiliz âlimlerinden Roger Bacon&rsquo;ın metodudur bu&rdquo; derler. Bu bir safsatadır. Çünkü Cabir İbn Hayyam ve İbnü&rsquo;l-Heysem gibi Müslüman bilginlerde tecrübe, çalışılırken sistematik olarak daima faydalanılan bir vasıtadır. Yani tecrübeyi tesadüfen değil de sistematik olarak kullanacaksınız ve bir teori tarafından da desteklenmiş olacaktır. Bir de şunu söyleyeyim... Heinrich Schipperges adında bir Alman bilgini de İslam dünyasında uygulanan şu kuralı ortaya çıkardı: Farabi&rsquo;de tahayyül mefhumu var. Buna göre teoriden evvel hayal etmek çok mühimdir. Önce hayalinizde geliştireceksiniz, ondan sonra teori ortaya çıkacak, sonra da tecrübeyle desteklenecek. Bir de tecrübeyle teori arasında balans var ki Müslümanlar buna mizan diyorlar. Bunu bir kitapta şöyle tanımlarlar: &ldquo;Tecrübeyle teori, bir atın üzerindeki heybe gibidir. Birbirine denk olması lâzım. Biri diğerinden ağır basarsa atın sırtından düşebilir.&rdquo; Böyle ifade ediyorlar.</p>

  <h1 class="h11" id="sigil_toc_id_39"><a id="ncx353"></a><a id="a50"></a>Rasathane Yunanlılarda Yoktu!</h1>

  <p><span class="t16">Turan:</span> Türkçede de yayınlanmış olan <span class="t14">İ</span><span class="t14">slam Bilim ve Teknoloji Tarihi</span> adlı 5 ciltlik eserinizin birinci cildinde, Müslümanların kurduğu rasathanelerden bahsediyorsunuz. Özellikle Halife Me&rsquo;mun döneminde kurulan rasathaneleri anlatırken bir başka prensibe işaret ediyorsunuz: &ldquo;Uzun süreli gözetleme prensibi&rdquo;</p>

  <p><span class="t16">Sezgin:</span> Evet bu uzun süreli gözlem Yunanlılarda yoktu. Çünkü Yunanlılarda rasathane yoktu. Yunanlılarda rasathane olmadığı, astronomi tarihçileri tarafından kabul edilen bir gerçek. İlk rasathane Halife Me&rsquo;mun tarafından Bağdat&rsquo;ta kuruldu, ardından 830 senelerinde Şam&rsquo;da kuruldu. Bunlar uzun süreli rasathanelerdi. Çünkü uzun süreli rasat yapılmazsa gök fenomenlerini, değişmeleri tespit edemezsiniz. Mesela, güneşle yerkürenin arasında bir kısa bir de uzun mesafe var. Kısa mesafesinin en uzun noktasının yıllık yerinin değiştiğini Müslümanlar tespit ettiler ve bunu ölçtüler. Bu sözlerim gazetelere yanlış aktarılıyor. İnsanların yanlış bilgilendirilmesi doğru değil. Onun için bunu tashih edelim. &ldquo;Müslümanlar gök küresiyle Güneş arasındaki mesafeyi bugünkü neticelere yakın bir neticeyle ölçtü&rdquo; sözünü ben söyleyemem. Çünkü o devirde öyle bir şey yapamazlardı, o devir buna müsait değildi.</p>

  <p>Müslümanların yaptıkları şuydu... Uzun süreli gözetleme sonunda böyle bir noktanın var olduğunu tespit etmişlerdi. Bunu Yunanlılar da biliyordu. Ve buna, <span class="t14">apogeum</span> (Yunanca), <span class="t14">eve</span> (Arapça) noktası deniyor. Müslümanlar işte bu <span class="t14">eve</span> noktasının değiştiğini tespit ettiler. <span class="t14">Eve</span> noktasının her yıl çok küçük bir çapta biraz ilerlediğini Yunanlılar bilmiyorlardı. İşte bu uzun süreli rasatların neticesinde Müslümanlar daha 9. yüzyılda, uzun zamanlı rasatlar ve rasathaneler içinde çalışan dakik aletlere dayanarak bu noktanın değiştiğini görebildiler.</p>

  <p>Nasıl gördüler bu değişimi? Bir daireyi 360 derece kabul edecek olursak Yunanlılar ölçümlerini yaparken ancak bir daireyi 360&rsquo;a bölebiliyorlardı. Müslümanlar ise bir de dakikayı 60&rsquo;a bölüyorlardı. Böyle bir ölçümü tabii küçük bir dairede yapamazsınız. Onun için büyük bir daire gerekiyor. Büyük bir daire yapıp üzerinde matematiksel işlemler yapabilmek için ise geniş bir yer olması yani bir rasathane olması gerekiyordu.</p>

  <h1 class="h11" id="sigil_toc_id_40"><a id="ncx358"></a><a id="a51"></a>Zamanı Dakikayla Ölçen İlk Saat</h1>

  <p>Evet... Müslümanlar rasatlarında dakikayı da 60&rsquo;a böldüler. Bu astronomi tarihinde çok önemlidir, işte buna dayanarak bir dairenin çevresindeki en yüksek noktanın, senede 12,9 saniye hareket ettiğini tespit edebildiler. Bu çok müthiş bir şey. Bugünkü modern astronomiye göre bu, 11,6&rsquo;dır. Yani ölçümlerinde bir saniye hata vardı. Ben bunu söyledim ve gazetelerin düzeltmesi gereken nokta da bu.</p>

  <h1 class="h11" id="sigil_toc_id_41"><a id="ncx360"></a><a id="a52"></a>İslam Dünyasında Bilim</h1>

  <p><span class="t16">Turan:</span> Hocam çok emek verdiğiniz &ldquo;İstanbul İslam Bilim ve Teknoloji Tarihi Müzesi&rdquo; açıldı ve ziyaretçileri kabul ediyor. Müzenin açılışının üzerinden yaklaşık iki ay kadar süre geçti. Ne tür tepkiler aldınız? Sokaktaki insanın, bilim dünyasının, Avrupa&rsquo;nın tepkisi...</p>

  <p><span class="t16">Sezgin:</span> Bir Alman hanımla İngilizce konuştum. Ona, müzeyi nasıl bulduğunu, neler gördüğünü sordum. Bana, &ldquo;gözlerine inanamadığını&rdquo; söyleyerek, &ldquo;Biz, Müslümanların bu kadar ileri olduklarım bilmiyorduk&rdquo; dedi. Sonra da o hanım bana şunu sordu: Peki Müslümanlar medeniyet tarihinde bu kadar ilerledilerse neden şimdi bu kadar gerideler?&rdquo; Bu çok zor bir soruydu. Cevabı yok, demiyorum ama çok zor bir soru. Orada kadıncağıza bir şeyler söyledim. Bana inandığını söyledi. Müsaade ederseniz beni en fazla duygulandıran şeyi söyleyeyim. Bir gün Müzeye eşimle gittim. Eşim Alman bir şarkiyatçıdır. İslam ilimleriyle uğraşan Müslüman bir Alman. Benim bütün başarılarımda büyük payı olan birisidir. Çok üzüntülü günlerimde daima bana cesaret veren, yardım eden, bu müzenin kurulması için beni mütemadiyen teşvik eden insan odur. Türk halkı karşısında, ona olan şükran borcumu ifade etmeyi bir vazife addediyorum.</p>

  <h1 class="h11" id="sigil_toc_id_42"><a id="ncx363"></a><a id="a53"></a>En Büyük Destekçim Eşim</h1>

  <p><span class="t16">Turan:</span> Bir sıkıntınız olduğu zaman eşiniz sizi nasıl teşvik ediyor?</p>

  <p><span class="t16">Sezgin:</span> Sıkıntımın şartlarına bağlı... Son zamanlarda hanım benden şikâyet eder oldu. O benim milletime ne verdiğimi biliyor, bunu en iyi bilen insan odur. Bana diyor ki: &ldquo;Senin milletinin bazı şahısları seni üzüyorlar, senin kitap yazmana, çalışmana mani oluyorlar.&rdquo; Ben de eşime, &ldquo;Bu benim milletimin reaksiyonu değil, bazı şahısların yanlış hareketleri&rdquo; diyorum. Burada anlaşıyoruz. Size başka bir şey anlatayım. Müzedeydik. İleri doğru yürüyordum. Eşim arkamdan bağırmaya başladı. &ldquo;Fuat! Fuat! Gel seninle konuşmak istiyorlar!&rdquo; &ldquo;Benimle konuşmak isteyenin benim yanıma gelmesi lâzım&rdquo; dedim. Alman eşimin benden bunu istemesini yadırgadım. 50 metre gitmem lâzımdı. &ldquo;Bu küçük çocuklar senin elini öpmek istiyorlar&rdquo; dedi. Orada 20 tane küçük çocuk vardı. Kızlar biraz geride kalmışlardı, çekingendiler biraz. Neyse erkek çocukları elimi öpmeye başladılar. Kızlara &ldquo;elimi öpmüyor musunuz?&rdquo; dedim, onlar da geldiler öptüler. Orada birlikte fotoğraf çektirdik. O an, hayatımda unutamadığım anlardan olacak. O, 15-20 kadar çocuğun o müzeyi gördükten sonraki saadetlerinin ifadesini, elimi öpmekle yerine getirmiş olmaları, Allah&rsquo;ın bana büyük bir lütfu olarak, mükâfatı olarak telakki edeceğim. Bazı üzüldüğüm şeyler olsa da bunlar, o üzüntülü olayları, reaksiyonları daima örtecektir.</p>

  <p><span class="t16">Turan:</span> Siz, İstanbul&rsquo;da açtığınız o müzede Müslüman bilim adamlarının bilim tarihine, bilime katkılarını çok somut bir şekilde ortaya koyuyorsunuz, insanlar gelip onu görüyorlar. Müzeyi ziyaret edeceklere tavsiyeleriniz var mı?</p>

  <p><span class="t16">Sezgin:</span> Bugün baktım Kuveyt&rsquo;ten, Katar&rsquo;dan 3-4 kişilik gruplar halinde insanlar gelmişler Frankfurt&rsquo;a. Bu kadar gelmiyorlardı. Frankfurt&rsquo;ta 800 alet var, biz buraya 510 kadarını getirdik. Buna rağmen İstanbul&rsquo;u duymuşlar, buraya geliyorlar. Avusturya&rsquo;da profesörlük yapan Kanadalı birisiyle görüştüm: &ldquo;Bunları nasıl yaptınız?&rdquo; diyerek dehşete düştüğünü söyledi. Amerika&rsquo;dan Frankfurt&rsquo;a gelmek isteyen çok insan var. Onlara randevu vermekten kaçınıyorum, &ldquo;İstanbul&rsquo;a gelin&rdquo; diyorum. Sonra şunu söyleyeyim... Avrupa&rsquo;dan, Almanya&rsquo;dan birçok talebe duyup buraya geliyor. Bu onlarda büyük bir benlik duygusu uyandırıyor. Bu çok sevindirici bir şey tabii...</p>

  <p><span class="t16">Turan:</span> Batılıların, Müslümanlara ait bazı kitapların üzerine sonradan Batılı bilim adamlarının isimlerini yazarak yayınladıklarını söylemiştiniz. Yanlış anlayanlar olmuş... Bu konuyu biraz açar mısınız? Yani Batılılar Müslüman aydınlardan alıntılar yaparken nasıl davranıyorlardı?</p>

  <p><span class="t16">Sezgin:</span> Avrupalılar Yunan ilimlerini sadece Müslümanlar vasıtasıyla tanımadılar. Yunan bilimini, felsefesini, tıbbını; Aristo&rsquo;nun, Galen&rsquo;in adını zaten biliyorlardı. Çünkü bazı kitaplarını tercüme etmişlerdi. Bu tercümeler İslam&rsquo;dan evvel 5., 6. yüzyılda Avrupa&rsquo;da yapılmıştı ancak onların kültür dünyasında fazla tesir uyandırmıyordu. Diğer taraftan Müslümanlar Yunan bilgilerini miladın 7. yüzyılında öğrenince bu bilgileri, büyük bir cesaretle, büyük bir susamayla ve büyük bir maziye, bilgiye hürmet aşkıyla tercümeye başladılar. Müslümanlar bu tutumlarıyla Hicri ikinci yüzyılda bilimlerin bazılarında yapıcılık merhalesine ulaştılar. Yani Müslümanların bilimler tarihine girişi çok mühimdi. Müslümanlar bu işe, hocalarından öğrenerek başladılar. Bu yüzden bilim, İslam dünyasında bir kör dövüşle değil, şuurla başladı. Miladi 10. yüzyılda İspanya&rsquo;da yaşayan Müslümanlar, Avrupa&rsquo;yı tesir altına aldı. Bu tesir Avrupalılar için düşmanlarının bilimini almak manasına geliyordu. Müslümanların ise katiyen böyle bir tutumu yoktu. Müslümanlara göre bilim, her ne olursa ve hangi kaynaktan olursa olsun, alınması gereken bir şeydi. Beşer hayatı için zaruri olan bir unsurdu. Müslümanlar böyle düşünüyorlardı. Bunu İslam kültür dünyasını övmek için değil, samimiyetle söylüyorum. 60 senelik bilim hayatımda bende bu intiba uyandı. Müslümanlar bilgiyi alırken bir komplekse kapılmadılar. Avrupalılar Müslümanlardan alırken &ldquo;düşmanlarından&rdquo; alma olarak görüyorlarken, Müslümanlar Yunanlılardan bilgiyi alırken onların ateist olduklarını hiç mesele etmediler. Müslümanlar kaynak gösterme hususuna çok dikkat ettiler. Kimden almışlarsa mesela Galen&rsquo;den, Hipokrat&rsquo;tan, isimlerini zikrettiler. Gerek duyduklarında tenkit ettiler. Bunu yaparken de asla sıkılma duygusu taşımamışlardır. Fakat tenkitlerde insaflı kalmaya çalıştılar. Tenkit ve ilim böylelikle tabii bir yola girdi. Avrupa&rsquo;ya gelince, Avrupa&rsquo;da bilim, &ldquo;düşmanlardan alınan bir bilim&rdquo;di. Bilimi ilk alanlar da din adamlarıydı. Kilisenin, bugünkü Avrupa medeniyetinin doğmasındaki rolü çok büyüktür. Din adamları, manastırlarda İslam bilim kitaplarını tercüme ettiler. Hatta Yahudi aracılara tercüme ettirip Latinceye çevirdiler. Buna başlarken çok zaman &ldquo;düşmandan mal kaçırmak&rdquo; anlayışıyla yaptılar. Onları Müslümanlara yönelik silah amaçlı kullanıyorlardı. Olaya böyle bakınca, kaynak gösterip göstermemek problem arz etmiyordu. Mesela daha 10. yüzyılda İspanya&rsquo;da yayınlanan kitapların müelliflerini tanımıyoruz. Fakat Müslümanlardan çevrilen kitapların muhtevası, Avrupa&rsquo;nın çeşitli bölgelerine ve Doğu Avrupa&rsquo;ya doğru yavaş yavaş yayılıyordu. Mesela İtalya&rsquo;ya büyük çapta İslam bilimlerinin kitaplarını sokan Constantinus Africanus denen bir Arap&rsquo;tı. Avrupalı kaynaklara göre Tunus&rsquo;tan Sicilya&rsquo;ya, oradan Napoli&rsquo;ye gidiyor. Kendisinin Bağdat&rsquo;ta tıp tahsili de var. O zaman Avrupa&rsquo;da bilimsel tıp yoktu. Yalnız o adam bir Hıristiyan Arap mıydı, yoksa sonradan mı Hıristiyan olmuştu onu bilmiyoruz. Orada Hıristiyan dünyasına sempati duyuyor. Geri dönüyor ve dönüşünde gemiyle birçok kitap getiriyor, ancak bir kısmı denizde batıyor. Kitapların bir kısmı kayboluyor, bir kısmını kurtarıyor. Geriye kalan 80 kadar kitabı getiriyor ve kitaplarla bir manastıra kapanıyor. Latinceyi bilen diğer din adamlarıyla birlikte tercüme ediyorlar. Constantinus Africanus 25 önemli tıp kitabını Arapçadan Latinceye tercüme ediyor. Bu çevrilen 25 kitabın hiçbirisinin üzerinde Müslüman müelliflerinin isimleri yok. Ya adam kendi adını yazıyor ya da başkalarının. Mesela Galen&rsquo;in adıyla yayınlanan ve 20. yüzyılda bize kadar ulaşan çok önemli bir tıp kitabı var. Aslında aslı bize kadar ulaşan bu kitap Huneyn bin İshak&rsquo;ın kitabıdır. Bunu Hirschberg adında dünyada göz tıbbim en iyi bilen insanlardan biri ortaya çıkardı. Adamcağız bakıyor ki sekiz yüzyıl boyunca Avrupa&rsquo;da Galen&rsquo;in göz kitabı diye tedavülde kalan kitap Huneyn bin İshak&rsquo;ın kitabının tercümesi! Öbür taraftan Aristo&rsquo;ya isnat edilen kıymetli taşlara dair bir kitap var. 1928 senesinde Holmyard denilen bir İngiliz bilgini bakıyor ki bu kitap İbn Sina&rsquo;nın <span class="t14">Kitab-</span><span class="t14">ı</span> <span class="t14">Ş</span><span class="t14">ifa&rsquo;</span>sının taşlara ayrılan kısmı. Yani bu kitap, 1924-1928 yılına kadar Avrupa&rsquo;da Aristo&rsquo;nun adı altında dolaşıyor.</p>

  <p><span class="t16">Turan:</span> Hocam burası hakikaten çok önemli, enteresan bir nokta! Yapılan şey kasıtlı mı sizce? Çünkü bir değil iki değil... Temel saik nedir? Hani düşmandan bilgi almak...</p>

  <p><span class="t16">Sezgin:</span> Hayır. Hayır. Maksatlı olduğunu düşünmüyorum. Belki Constantinus Africanus kasıtlı olabilir. Avrupalılar bu konuyu münakaşa ederlerken diyorlar ki: &ldquo;Eğer kitaba Müslümanların adı konsaydı, kitaba daha az rağbet gösterilirdi. Onun için kendi adını koydu.&rdquo; Ben bunu kabul etmiyorum. Tabirimi mazur görün ama adam Avrupalıları çocuk yerine koyuyor, onlara her şeyi yutturabileceğini zannediyordu. Ne verirsem kabul ederler diyordu. Bu kitapları piyasaya sürüyor, büyük şöhret kazanıyordu. Manastırdaki din adamlarının tercüme ettiklerini bildikleri halde, o adamın adını koyuyorlardı. Yani onun kölesi haline gelmişlerdi. Adamın orada onlara bir üstünlüğü vardı. Çünkü &ldquo;O bir Arap! İslam dünyasından geldi. Onun her söylediği kanundur&rdquo; şeklinde bir algılayış var. 15. yüzyılın sonuna kadar, bilimlere ulaşmak bir kör dövüş, yağmacılık şeklindeydi. İslam dünyasında ise bilimsel bir şuur vardı. Avrupalılar bilgiye ulaşmayı onur meselesi olarak görüyorlar ve bunu da bir mücadele ruhuyla yapıyorlardı. Ben buna hürmet duyarım. Zaten bugün Avrupa medeniyeti böyle bir gayrete dayanıyor.</p>

  <h1 class="h11" id="sigil_toc_id_43"><a id="ncx372"></a><a id="a54"></a>Aşağılık Kompleksinden Kurtulmalıyız!</h1>

  <p><span class="t16">Turan:</span> Sürekli vurguladığınız bir husus var: &ldquo;Batılılar karşısındaki kompleksten kurtulalım&rdquo; diyorsunuz. Bu çok önemli bir konu. Bunu biraz açabilir misiniz?</p>

  <p><span class="t16">Sezgin:</span> Evet böylesi bir kompleks var. Bu hususta uzun uzun düşündüm, okudum. Kendimi inandırır bir neticeye ulaştığımı sanıyorum. O da şu: Avrupalılar 10. yüzyıldan 16. yüzyıla kadar 500 yıl boyunca Müslümanlardan bilim aldılar. Sonra Müslümanlarda duraklama, yavaşlama, sonra da gerileme dönemi başladı. İslam dünyası böyle gerilerken, İslam dünyasından gelen kitaplarla donanan Avrupa&rsquo;da yeni bir dönem başladı. Bundan sonra Avrupalılar kendilerini İslam dünyasından üstün görmeye başladılar. Müslümanlar da 16. yüzyılın sonunda, 17. yüzyılın başında Avrupalıların teknikteki bu üstünlüklerini gördüler. Ama Müslümanlar kendilerinin, Avrupa&rsquo;yı bu üstünlük seviyesine getiren kaynak olduklarını bilmiyorlardı. Avrupalılar da bu duruma nasıl geldiklerini bilmiyorlardı. Böylece 17. yüzyılın başlarında Avrupalılarda bir üstünlük duygusu, Müslümanlarda ise yavaş yavaş bir aşağılık duygusu uyanmaya başladı. İslam dünyasında, Müslümanlar da bu gerilemenin nedenini sormaya başladılar. Şimdi bu aşağılık duygusunun sebepleri araştırılırken bazı şeyler karıştırılıyor. Sadece Türkler ve Müslümanlar değil, Avrupalı bilim tarihçileri de karıştırıyorlar. Türkiye&rsquo;yi ele alalım. 19. yüzyılda Avrupa&rsquo;yla yeniden temas başladı. Müslümanlar arasında bunu en çok hisseden Türkler olmuştur. 1. Dünya Harbi&rsquo;nden sonra memleketin büyük bir bölümü istila edilmişti. Türk münevveri düşünmeye başladı ve geri kalmışlığın sebebini İslam dünyasında aramaya çalıştı. Başka yolu da yoktu. Atatürk geri kalmışlığımızı en iyi gören insandı. O gün bu durumu izah edecek bilimler tarihçisi de yoktu, ya da çok azdı. Atatürk&rsquo;e bunu izah edemediler. Atatürk sadece hadiseyi gördü, ancak sebeplerini öğrenemedi. Öğrenseydi, aradan geçen 85 sene zarfında çok büyük merhale kat etmiş olurduk. Atatürk çok akıllı bir insandı ama bilimler tarihçisi değildi. Burada realiteyi konuşmak istiyorum. Bakınız, bugün bile bizim cemiyetimiz hâlâ bir yol bulmaya çalışıyor. Bu merhalede Türkler bazen yanlış yollara giriyorlar. Onun için Türklerin medeniyetler tarihindeki yerini göstermek ve onları 17. yüzyılın başından beri düştükleri kompleksten kurtarmak lâzım. Size şunu söyleyeyim bu konuda esasında bana ilk sualinizi sorduğunuz zaman söyleyecektim. Benimle temas eden, enstitüme gelen, bana e-mailler gönderen Türkler mütemadiyen, &ldquo;Hocam siz bizi aşağılık duygusundan kurtarıyorsunuz&rdquo; diyorlar. Bu bana hayatımın en büyük muvaffakiyeti gibi görünüyor. Yalnız şunu söyleyeyim: Aşağılık duygusundan kurtulmak çok mühim. Fakat yanlış biçimde üstünlük duygusuna da kapılmamak gerekir. Sadece &ldquo;biz bu kadar üstünmüşüz&rdquo; deyip sonra da bir kenara oturmaları, benim hedefim değil. Bütün mesele müthiş bir şekilde gelişen ve 800 yıl insan akıl tarihinde büyük bir rol oynayan bir medeniyetin mensubu olan insanların, bütün bunların nasıl olduğunu düşünmesi, bu medeniyeti geliştiren insan tiplerini tanıması. Bir Bîrûnî&rsquo;yi, bir İbn Sina&rsquo;yı tanımalarını, nasıl çalıştıklarını bilmelerini istiyorum. Mesela Bîrûnî, o çok yönlü bir insan, haritalara baktığında boylam derecelerinin tutmadığını görüyor. Ne yapıyor? Adamcağız Gazne&rsquo;den çıkıyor Bağdat&rsquo;a kadar gidiyor. Giderken bir şehirden öbür şehre geçiyor. Gittiği mesafeyi arşın arşın ölçüyor ve tam iki sene boyunca bu iş için çalışıyor. Gidiş 2.000 km., dönüş de 2.000 km. Ama o giderken zikzak çiziyor.</p>

  <p>Yani 7.000-8.000 km. mesafe kat ediyor. O günkü şartlarda ölçtüğü boylam derecelerini, bugün ölçülen boylam dereceleriyle mukayese ettiğimizde aradaki fark 6 dakika ile 45 dakika arasında çok küçük bir değer. Avrupalılar böyle bir neticeye, ancak 18. yüzyılda ulaşabildi. İslam bilim dünyasında başka önemli bilim adamları da var: İbnü&rsquo;l-Heysem, İbn Sina, Cabir İbn Hayyan. Biz bunların çalışma tarzlarını çok az biliyoruz. Müslümanlar bunları araştırdığında, bir insanın tek başına neler yapabileceğini, insanın yaratıcılığını görüyorlar. Avrupalılar &ldquo;İslam dünyasında böyle bir anlayış yok&rdquo; diyorlar. Bu tamamıyla yanlış! Bugün Avrupa Medeniyeti İslam medeniyetinin çok ilerisinde. Avrupa Medeniyeti bize yabancı değil, bizim medeniyetimizle akraba. Mümkün mertebe onların metotlarını, aletlerini, fabrikayı, mümkün olan en kısa sürede onlardan almamız gerekir. Japonların, Korelilerin böyle bir zengin mazisi yoktu. Ama bir inançla kısa zamanda çok uzun bir mesafe kat ettiler. Onun için Türkleri uyandırmak lâzım. Türkiye hâlâ bugün İslam medeniyetinin en güçlü ülkesidir. İslam dünyası da Türkiye&rsquo;ye böyle bakıyor. Biz bu yaratıcılık konumumuzu tekrar yakalamalıyız.</p>

  <h1 class="h11" id="sigil_toc_id_44"><a id="ncx376"></a><a id="a55"></a>"Yaratıcılık&rdquo; Özelliğimizi Kaybettik!</h1>

  <p><span class="t16">Turan:</span> Hocam, özellikle bireydeki o yaratıcı kudreti ortaya çıkarma tespitiniz çok önemli. Şimdi şunu sorayım... İslam bilimleri tarihini, Müslümanların bilimler tarihindeki yerini öğrenmiş olmamız, toplumsal olarak nasıl bir karşılık bulur? Düşünce dünyamızda, kültür dünyamızda nasıl bir sonuç doğurur?</p>

  <p><span class="t16">Sezgin:</span> Biz mütemadiyen bir yol bulmaya çalışıyoruz. Aslında yol bulmaya çalışmak fena bir şey değil. Fakat hareket noktası yanlış olunca insan yanlış yerlere gidiyor. Biz evvela insan düşüncesindeki, insan medeniyetindeki yerimizi bilmiyoruz. Bazen hayranlık duyuyoruz, bazen üzüntüye düşüyoruz, aşağılık duygusuna kapılıyoruz, başkalarını taklit ediyoruz. Ve böyle yol alıyoruz. En büyük noksanımız, &ldquo;yaratıcılık&rdquo; özelliğimizi kaybetmiş olmamızdır.</p>

  <p>Yaratıcılığımızı kaybediyoruz ve sonra bu yeteneğimizi geliştirmek yerine, mütemadiyen başkalarından körü körüne bir şeyler almakla yetiniyoruz. Ben başkalarından, yabancılardan alınmasının düşmanı değilim. Bilakis alınmasının zaruretine inanıyorum. Fakat aşağılık duygusuna kapılmadan ve şuurlu bir şekilde, bu almanın mahiyetini bilerek almalıyız. Tabii bunu her fert bilemez. Ama bir cemiyetin fikir adamları, yol tayin ederler. Başkaları da bu yolda giderler. Bizde bu tip yol gösterici insanlar çıkmıyor. Dolayısıyla bu yol da çizilmedi.</p>

  <p>Çizilmediği için biz mütemadiyen öylesine yol alıyoruz. Tam da bu noktada aktüel bir olaydan bahsedeceğim size... Bugünlerde siz Türkleri -Türkiye&rsquo;de olduğunuz için siz Türkleri diyorum- en çok meşgul eden mesele nedir? Ergenekon meselesi. Ben de Almanya&rsquo;dan kısmen takip ediyorum. Her gün kız kardeşimle telefonla konuşuyorum, &ldquo;Türkiye&rsquo;de gündem nedir? Anlat bana&rdquo; diyorum. Bana Ergenekon&rsquo;u anlatıyor. &ldquo;Bırak şimdi onu, bana başka şeyler anlat&rdquo; diyorum. Dönüp dolaşıyor konu yine Ergenekon&rsquo;a geliyor. Türkleri bu kadar meşgul eden bu hadiseye, bu fenomene bilimler tarihçisi olarak bakmaya, bunu izah etmeye çalışıyorum ve şöyle izah ediyorum: Müslümanlarda 400 yıldan beri başlayan yol arama hastalığı gelişigüzel yapıldığı için herkes muhtelif istikametlere gidiyor. Bir dairenin ortasını merkez kabul ediniz. O merkezden insanlar farklı yönlere dağılıyorlar. Tuhafınıza gidecektir, yadırgayacaksınızdır belki ama ben o adamların hepsine acıyorum. O adamcağız bir üniversite rektörü olmuş bir yol arıyor, bugün hapishanede, iki orgeneral, bu memlekette ne kadar işler yapabilirlerdi, şimdi hapishanedeler. Falanca gazeteci hapishanede... Belki bazı insanlar buna sevinebilirler ama ben gerçekten çok üzülüyorum. Bu hale düşmelerinin sebebinin, yanlış yol tercih etmekten kaynaklandığını düşünüyorum.</p>

  <p><span class="t16">Turan:</span> Peki, yol arayışında yanlış yola düşmemizin nedeni ne? Yanlış metotlarla hareket ediyor olmak mı? Yoksa doğruları gösterebilecek kültürel bir alt yapı yoksunluğu mu? Siz nasıl görüyorsunuz?</p>

  <p><span class="t16">Sezgin:</span> İnsanlar bilmemenin kurbanı oluyorlar. İslam dünyasını büyük bir topluluk olarak telakki edelim. Ve ne olursa olsun Türkiye İslam dünyasının, medeniyetinin bir parçasıdır. Türkiye&rsquo;yi İslam dünyasından tecrit edemezsiniz, koparamazsınız. Bazıları bunu yadırgasalar da bu böyledir. Herkes mütemadiyen bir yerlere tutunmaya çalışıyor. Ama bunun altında büyük bir bilgisizlik var. Yol ararken mensubu olduğumuz medeniyetin çok zararlı olduğunu, sanki orada hiçbir şey olmadığını düşünerek arıyoruz. 12. yüzyılda yaşamış meşhur bir İslam mutasavvıfı Feridun Attar, Simurg diye bir kuştan bahseder. Simurg hakikati aramaya çıkar ve bir iki sene dolaşır, tekrar yerine döner. Ama yolculuğu sırasında başına bir sürü hadise gelir. Başka kuşlarla boğuşur. Velhasıl perişan bir halde geri döner. Bizim halimiz de buna benziyor. Biz Simurg kuşu gibi yola çıkıyoruz. Ben bu müzeye çok umut bağlıyorum. Bu müzeyi gören insanlar çok süratli bir şekilde bilgilerini değiştirecekler. Haziran ayının 13. günüydü galiba... Cumhuriyet Gazetesi&rsquo;nin eki 5-6 sayfasını müzeye, benim hayatıma, başarılarıma tahsis etmişti. Şunu diyorlar: &ldquo;Prof. Dr. Fuat Sezgin bu müzeyi yaparken bize, &lsquo;Din geriliğimizin sebebi değildir&rsquo; mesajını veriyor.&rdquo; Bunu Cumhuriyet&rsquo;ten duyuyorsunuz.</p>

  <p>Tamamıyla bunun tersi istikamette mücadele veren bir gazeteden. Biz bu müzeyle insanlara çok tesir edeceğiz. Varsın İslamiyet&rsquo;i kabul etmesinler, ben insanlara din daveti yapmıyorum. Ben her şeyden evvel insanları, kendi milletimin fertlerini bu aşağılık duygusundan kurtarmak istiyorum. Bizim münevverlerimiz bir şeyler yapmak istiyorlar fakat yaratıcı değiller, içinde yaşadığım Alman cemiyetinin insanlarıyla mukayese ettiğim zaman onları daha yaratıcı bulmuyorum. Türklerin Almanlardan daha az akıllı olduğunu iddia etmiyorum. Fakat yaratıcılık başka bir şey. Bizim Türkler olarak yolda ilerlememizi engelleyen birçok taş var. Bunları bertaraf etmemiz lâzım. Bu engeller/taşlar aşağılık duygusundan kaynaklanıyor. O da bilgisizlikten geliyor.</p>

  <h1 class="h11" id="sigil_toc_id_45"><a id="ncx384"></a><a id="a56"></a>Müslümanlar ve Zaman Ahlakı!</h1>

  <p><span class="t16">Turan:</span> Müslümanların özellikle zaman ahlakıyla ilgili bir sorunları var mı? Yani zamanı nasıl değerlendirmeliyiz? Ben sizin hayatınızda zamanı kullanımınızla ilgili çarpıcı örnekleri gördüğüm için özellikle bunu sormak istiyorum...</p>

  <p><span class="t16">Sezgin:</span> insanlar zamanlarının çok kısa olduğunu unutuyorlar. Allah&rsquo;ın kendilerine bir lütuf olarak verdiği bu zamanı faydalı olarak doldurma vecibesinin şuurunda değiller. İki aydır Türkiye&rsquo;ye sık sık gelip gidiyorum. Tesadüfen hafta sonları geliyorum. Arkadaşlarım, dostlarım var. Bana diyorlar ki: &ldquo;Efendim bu hafta sonu gelmeyin, benim düğünüm var!&rdquo; Evlensinler... Tamam. Ama bu düğünler Türklerin hayatını yiyor. Bazen Türkiye&rsquo;ye geldiğimde dostlarımı göremiyorum. Çünkü &ldquo;düğünümüz vardı&rdquo; diyorlar. Benim televizyon konuşmalarıma değer veren bir dostum var. O dostum bir gün bana aynen şöyle dedi: &ldquo;Bugün sizi dinleyemeyeceğim! Çünkü düğüne gideceğim&rdquo; Bana çok değer veren bir insan bu. Bunu siz bir Avrupalıdan, bir Almandan duyamazsınız. Ben evlendiğim zaman nikâh dairesine gittik, iki şahit geldi. Birisi kayınpederim, biri de bilimler tarihçisi bir âlim arkadaşım vardı. Yemeğimizi yedik, sonra arkadaşım bizi Frankfurt&rsquo;taki evimize götürdü. Ben bu kadar insanın bir sürü zamanını alamam! Boş şeylerle uğraşıyoruz. Zamanın Allah&rsquo;ın bize verdiği büyük bir nimet olduğunu unutuyoruz. Benim çalışma yılım 365 gündür. Haftam 7 gündür. Ben cumartesi, pazar günü bile sabah saat 07.30&rsquo;da enstitüdeyim. Bilim adamlarından buna yakın çalışma isterim. Eğer böyle yapamazsak modern cumhuriyetimizi, modern ülkemizi kalkındıramayız. Zamana değer vermek çok önemlidir. Zamana hâkim olmak lâzım. Bizim Türkler çok geziyorlar, özellikle politikacılarımız &ldquo;içe kapansınlar&rdquo; demiyorum. Dünyayla temas etsinler, ama biraz masa başında oturarak okumaları lâzım. Dışarıda gezmeleriyle edindiklerini masa başında yoğurmaları lâzım.</p>

  <p><span class="t16">Turan:</span> Okuma düzeyimizi nasıl görüyorsunuz?</p>

  <p><span class="t16">Sezgin:</span> Okuma da yok. Türkler okumuyorlar maalesef. Almanya&rsquo;dan Lufthansa ile gelirken bakıyorum herkes okuyor ama Türkler varsa okumuyor. Uçakta kimin Alman, kimin Türk olduğu kolayca anlaşılıyor; Elinde kitap olan Alman, olmayan Türk. Türk Hava Yolları&rsquo;yla Almanya&rsquo;ya gittiğimde bakıyorum kitap okuyan hemen hemen yalnızca benim. Böyle şey olur mu hiç? Türkler okumuyorlar maalesef!</p>

  <p><span class="t16">Turan:</span> Peki okumak için ne yapmak gerekir hocam yani nasıl bir yöntemle okumak gerekir?</p>

  <p><span class="t16">Sezgin:</span> Önce ilkokuldaki hocalara öğretmeliyiz. Onları eğitecek sosyologlarımız, pedagoglarımız olmalı. Okumanın şart olduğunu öğretecekler onlara. Bana kalırsa camide vaaz eden din adamlarımızın müfredatına namaz, oruç kadar insan hayatına, cemiyet hayatına etki eden unsurları da dâhil etmek gerekir. Din adamı televizyonlarda, camilerde mütemadiyen bu tip problemlerin, ahlak ve zaman problemlerinin üzerinde durmalı.</p>

  <h1 class="h11" id="sigil_toc_id_46"><a id="ncx391"></a><a id="a57"></a>Türkiye&rsquo;deki Üniversiteler</h1>

  <p><span class="t16">Turan:</span> Bu bağlamda hocam, Türkiye&rsquo;de üniversitelerin bugünkü geldiği durumu nasıl görüyorsunuz. Eğer bugün sizin elinizde bir yetki olsa, neleri değiştirirdiniz?</p>

  <p><span class="t16">Sezgin:</span> Çok zor bir sual sordunuz. Üniversitelerin seviyesini birdenbire değiştiremezsiniz. Üniversitelerin seviyesi benim zamanıma nispetle düştü. Yani 1945-50 yıllarında biraz daha iyiydi. Üniversitelerimiz gelişmedi. Bunu ayrıca, daha sonra özel bir gündemle konuşabiliriz belki. Kısa sürede basmakalıp, klişe fikirler söylemek istemem. Size umumiyetle müspet şeyler söyledim, fakat şimdi menfi bir şey söyleyeceğim. Şöyle ki ben aşağı yukarı memleketimden ayrılalı 50 yıl oldu. O zaman da cemiyetimizin şartları iyi değildi. Ama şimdi memleketimde bir ahlaki gerilik görüyorum. Kusura bakmayın bunu söylemek zorundayım! İnsanlar şimdi daha çok yalan söylüyor, iftira ediyor. Hâlbuki İslam dini iftira etmeyi büyük günah olarak ilan ediyor. Müslüman iftira ederken, yalan söylerken İslam&rsquo;ın bu asli prensibini unutuyor.</p>

  <p>İnsanlar vefasız. İnsanlar takdir etmiyor, insanlar kendilerinden değil de hep başkalarından bekliyorlar ve materyalist oluyorlar. Bugün Türkler, genelde de Müslümanlar maddeye çok yönelmişler. Maddeyi tamamen inkâr etsinler demiyorum ama öncelik veriyorlar. Maddenin peşinde koşuyorlar, ona ulaşmak için birçok ahlaki prensipleri feda ediyorlar. Bir şey daha söyleyeyim; Türkler-de ara haber yok. Mesela birisinden bir şey istiyorsunuz, o size hakikaten hüsnü niyetle o işi yapacağını söylüyor ve bekletiyor. İhtiyaç sahibini düşünmüyor. Öbür bekleyen kişi ise, işi olsun olmasın bir haber bekliyor ama diğeri bunun farkında değil. Bunun tam anlaşılması için kendi hayatımdan bir misal vermek istiyorum: Ben bundan 30-35 sene evvel Fas&rsquo;a gitmiştim. Orada birtakım işlerim vardı. Trenle Rabat&rsquo;a dönerken oradaki Arap kondüktör yanıma geldi. Konuştuk. Frankfurt&rsquo;ta olduğumu, Almanya&rsquo;da yaşadığımı öğrendi. Bana, &ldquo;Benim oğluma iş bulamaz mısın?&rdquo; dedi. Ben de Almanya&rsquo;da iş bulmanın zor olduğunu anlattım. Ama adresini verdi bana. Sonra mektup yazdı ve oğluna iş bulmamızı tekrar istedi. Durumu eşime söyledim. Bana, &ldquo;bu adama iş bulalım Fuat&rdquo; dedi. Biz küçük bir şehirde kalıyoruz. Yakınımızda Alman Maliye Bakanının şoförü de kalıyordu. O şoföre söyledik, şoför Bakana söyledi. Bakanın da büyük bir köşkü varmış. &ldquo;Bir bahçıvana ihtiyacımız var&rdquo; demiş. Eşim o Arap adamı görmüş bile değil, buna rağmen bana iki sene zarfında, inanır mısınız aşağı yukarı 20 mektup yazdırdı. 20 ay sonra işi oldu, adam Almanya&rsquo;ya geldi ve işine girdi, işte budur ara haber vermek. Bunu bizim Türklere kabul ettirebilirsek çok büyük bir mesafe kaydetmiş oluruz.</p>

  <h1 class="h11" id="sigil_toc_id_47"><a id="ncx395"></a><a id="a58"></a>İslam Dünyası Nasıl İlerledi?</h1>

  <p><span class="t16">Turan:</span> Öteden beri çok tartışılan bir konu var: İslam dünyası neden geriledi? Bugün bu soruya biraz da tersten bir soruyla cevap vermek gerekiyor: &ldquo;İslam dünyası daha önce ne yaptı da ilerledi?&rdquo; Çünkü tarihin belli bir döneminde yaklaşık 800 yıl, bilim ve teknoloji alanında dünyaya ışık tutan bir ilerleme kaydetti. Peki, o zaman İslam âlimleri, ne yaparsa aynı şekilde kalkınabiliriz, ilerleyebiliriz. Daha doğrusu önümüzde yeniden kalkınabilme fırsatı var mı? Yine Müslümanlar açısından, çok önemli bir başka konu: Zaman ahlakı. Hocam geçtiğimiz günlerde Frankfurt ziyareti sırasında Cumhurbaşkanı Abdullah Gül sizi ziyarete geldi. Sayın Cumhurbaşkanı&rsquo;nın ziyareti ani mi oldu yoksa önceden bir randevunuz var mıydı?</p>

  <p><span class="t16">Sezgin:</span> Hayır randevu yoktu. Bir gün başkonsolosluktan telefonla aradılar ve Cumhurbaşkanlığı protokol dairesinden gelecekler dediler. Ben de Cumhurbaşkanı&rsquo;nın, enstitümüzü ziyaret edeceklerini onlardan öğrendim. Cumhurbaşkanımız geldi, enstitümüzü gezdi. 50-60 dakika zaman ayırabilmişti. Baktım ki polisler bütün yolları kapatmışlar. Komşular onu alkışlıyorlardı. Cumhurbaşkanımız da çok sempatik davrandı. Alkışlayanların hepsi Alman&rsquo;dı. O da onlara çok popüler reaksiyon gösterdi, çok hoştu gerçekten. Bizim için de çok iyi oldu. Cumhurbaşkanımızın enstitümüzü ziyaret etmesinden dolayı çok memnun oldum.</p>

  <p><span class="t16">Turan:</span> Yaklaşık 50 yıldır üzerinde çalıştığınız bir kitabınız var: <span class="t14">İ</span><span class="t14">slam Bilim Tarihi.</span> Bugün 14. cildi hazırladınız, matbaaya verdiniz mi hocam?</p>

  <p><span class="t16">Sezgin:</span> Hayır, 14. cildi henüz matbaaya vermedim. 14. cildi beşeri coğrafya üzerine hazırlıyorum.</p>

  <p><span class="t16">Turan:</span> Peki hocam şuradan başlayalım... Bu çalışmayı yaparken bulduğunuz yeni şeyleri biraz konuşalım istiyorum. Doğrusu ben de çok merak ediyorum. Sizin önceki çalışmalarınızda bilim dünyasını hayrete düşüren sonuçlarınız vardı... Bu son 5 ciltlik çalışmanızda nelerle karşılaştınız hocam?</p>

  <h1 class="h11" id="sigil_toc_id_48"><a id="ncx401"></a><a id="a59"></a>Oryantalistler ve Biz</h1>

  <p><span class="t16">Sezgin:</span> Bu kitaptaki her şey yenidir... Bunu bir şaka olarak kabul ediniz lütfen! Bu kitabın en önemli ciltleri, son ciltleri olan bu 10., 11., 12. ve 14. ciltleridir. Önemli neler bulduğumuzdan bahsedeyim size. Evvela şunu söyleyeyim... Bizim oryantalist seleflerimiz var. Biz İslam dünyasında oryantalistleri yanlış tanırız. Oryantalist denildi mi İslamiyet&rsquo;i tenkit eden, kötüleyenler olarak tanırız. Bu yanlış bir tanımlamadır. Tabii ben de onları körü körüne müdafaa ediyor değilim. Demek istediğim; oryantalistleri yeterince tanımıyoruz. Bazı Mısırlı âlimler vasıtasıyla teoloji alanında yapılan oryantalizm eleştirileri Türkiye&rsquo;ye de geldi. Oryantalistler Hıristiyan veya Musevi oldukları için araştırmalarında, Müslümanların hoşuna gitmeyen bazı neticelere varmışlardır. Bunları inkâr etmiyorum. Fakat teoloji, din, kültür ve ilim sahasında çalışan birçok oryantalistler vardı. Evet, hepsi de iyi değiller. Ama içlerinde geceli gündüzlü İslam&rsquo;ın, bilimler tarihindeki yerini ortaya koymaya çalışan oryantalistler var. Bu gerçekliği milletime duyurmayı, söylemeyi, insani ve dini bir borç olarak telakki ediyorum. Mesela bir Fransız oryantalist var. Adı, Joseph Toussaint Reinaud. İslam coğrafyası üzerine çalışıyor. O zaman çok az sayıda basılmış Arapça coğrafya kitabı bulunuyordu. İslam coğrafyacılarının dünya coğrafya tarihindeki izlerini göstermek adına o kadar çırpınmış ki... Elbette böyle bir adamın kitabını okuduğum zaman, bu adamla aramda manevi bir bağ oluşuyor... Ben onları seviyorum, onlara karşı büyük bir hürmet duyuyorum. Adamların heyecanını bugün bile canlı buluyorum. Böyle çalışan insanlar çok büyük işler yaptılar. Biz enstitümüzde onların çalışmalarını, etütlerini, yayınladıkları Arapça metinleri, vs. bunların hepsini yayınladık. Düşünün coğrafya alanındakileri tam 300 ciltte topladık. Bu muazzam bir olay. İşte böylesi oryantalistler İslam coğrafyasının önemini ve neleri getirdiğini göstermeye çalışmışlardır. Coğrafya çok mühim! Yine bu oryantalistlerin en heyecanlılarından biri, 1951 yılında ölen Ignatij Krackovskij adında bir Rus oryantalisti idi. Bu adam 30 sene İslam beşeri coğrafyası üzerinde çalıştı. Kitabını okuduğum zaman, araştırdığı konunun en ufak bir parçasını dahi kaybetmeksizin değerlendirmeye çalışan birisi olduğunu, heyecanla çalışan bir insan olduğunu gördüm. Ve kendime şunu sordum: &ldquo;Acaba sen mi bu kültürü daha çok seviyorsun yoksa bu Rus mu?&rdquo; Zaten Arapça bir makalesinde tahminen şöyle diyor: &ldquo;Ben İslam kültür dünyasına çok kuvvetli bağlarla bağlıyım&rdquo;. Kitabı sürekli masamın üstünde durur. Daima bu adamla konuşuyorum. Benim onlarla ayrı bir ilişkim var. Enstitüme geldiğimde daima onlardan bir şeyler öğreniyorum. İslam dünyasına karşı gösterdikleri bu sempatiyi ruhumda, tüm canlılığıyla hissediyorum. Bu adamlar bizlere çok şey verdiler. Ben de onlara dayanarak bu 5. coğrafya cildini yazdım. İlk dört cildi matematik coğrafyaydı. Oryantalistlerin matematik coğrafya alanında yaptıkları çalışmalar hakikaten çok mühim ama en önemli başarıları beşeri coğrafya sahasında kaydettiler.</p>

  <h1 class="h11" id="sigil_toc_id_49"><a id="ncx403"></a><a id="a60"></a>Matematiksel Coğ<a id="a61"></a>rafya Tarihini Yazmak Bana Nasip Oldu!</h1>

  <p><span class="t16">Turan:</span> Hocam kaç yıl çalıştınız bu 5. cildin üzerinde?</p>

  <p><span class="t16">Sezgin:</span> Çok sürdü. Öbür kitapların çıkacak ciltlerini de hesaba katınca yaklaşık 25-26 senedir çalışıyorum bu ciltler üzerinde. Matematik coğrafya nedir? Evvela matematiksel coğrafyanın amacı şu: Yeryüzünü, enlem ve boylam dereceleriyle harita olarak kâğıda nakletmek. Bu, tabii çok zor bir şey. Dünyayı ölçeceksiniz, enlem ve boylam derecelerini bulacaksınız! Bu başlı başına bir mesele. Benim oryantalist seleflerim bu hususta birçok yazı yazdılar fakat bunu bir kitap haline getiremediler. Bu işin bir neticesine ulaşamadılar. Şu bakımdan: Matematik coğrafyayı müstakil bir ilim haline sokan insan Bîrûnî denen o büyük âlimdir. Yunanlılarda, Hintlilerde, matematik coğrafyanın ilk adımları atılmıştı. Bîrûnî bunlara dayanarak matematiksel coğrafya diye muhteşem bir kitap yazdı. Bu kitap kaybolmuştu, bilinmiyordu. 1935 senesinde oryantalistler tarafından keşfedildi. Daha sonra Dünya Harbi çıkınca bu konunun üzerine fazla düşülmedi maalesef. Ancak bu kitap 1965 senesinde yayınlandı, İngilizceye tercüme edildi, şerh yapıldı. Fakat kitabın matematiksel coğrafya tarihindeki yerini geniş çapta ele alan bir etüt çıkmamıştı. Ben bunu üzerime aldım ve matematiksel coğrafyayı yavaş yavaş öğrendim ve şu realite karşıma çıktı: Bütün dünyada matematiksel coğrafya tarihi diye bir kitap yazılmamıştır. Yani İslam dünyasında değil tüm dünyada yazılmamıştır. Peki, neden yazılmamıştır biliyor musunuz? Şundan dolayı: Matematiksel coğrafyanın % 80&rsquo;i Müslümanların işi, %20&rsquo;si ise Yunanlılar, Hintliler ve 18. yüzyıl modern Avrupa&rsquo;sının işidir. Bu bilinmediği için matematiksel coğrafya tarihi yazılmamıştır. Allah&rsquo;a şükrediyorum bana bunları yazmayı nasip ettiği için. Cenab-ı Allah bana, Matematiksel Coğrafya Tarihi&rsquo;ni yazan dünyadaki ilk insan olma nimetini verdi.</p>

  <h1 class="h11" id="sigil_toc_id_50"><a id="ncx406"></a><a id="a62"></a>Bugünkü Haritaları Müslümanlar Yaptı!</h1>

  <p>Bir de şunu söyleyeyim size: Müslümanların kartoğrafya tarihindeki yerlerini hiç kimse maalesef ciddi manada ele alamadı. Çünkü haritalar kaybolmuştu. Yarım yamalak bazı yanlış haritalar kalmıştı. Onun için kartoğrafya tarihi, aşağı yukarı Yunanlıların ve 15. yüzyıldan itibaren de Avrupalıların bir eseri sayılıyordu. Ben de uzun zaman böyle düşünüyordum. Ancak kendi kendime de soruyordum: &ldquo;Müslümanlar astronomide, matematikte, beşeri coğrafyada bu kadar ilerledikleri halde neden Avrupalılar gibi enlem ve boylam derecelerine dayanarak haritalar yapamadılar?&rdquo; Bunu ben de bilmiyordum. Çalışmalarımın 11. yılında öğrenmeye başladım. Bu soruyu cevaplamam için 16. yüzyılda yaşayan Mercator&rsquo;un kitaplarına baktım. Ama şunu soruyordum: &ldquo;Acaba bu bilgiler Avrupalılara nereden geldi?&rdquo; Bir yerlerden aldıklarını düşünüyordum. Çünkü Avrupalılar o zamanlar enlem ve boylama dayanarak harita yapamıyorlardı. O zamanlarda sadece Müslümanlar bunu biliyorlardı.</p>

  <p>Kitaplara baktım, araştırdım, bu konu hakkında hiçbir şey yok. Şu neticeye vardım ve artık buna yüzde yüz inanıyorum: Tanıdığımız haritalar, İslam dünyasından gelen haritaların yarım yamalak tercümelerinden ibaret, parçaların birleştirilmesinden oluşan haritalardır. Evet... Bugünkü kullanmış olduğumuz haritaları aslen Müslümanlar yapmıştı. Avrupalılar tarafından sonradan bazı tashihler, bazı ilaveler yapılmıştı. Ben bunu ispat ettiğime inanıyorum. Biz bu ciltleri İngilizceye de tercüme ettik, hiç kimse buna itiraz edemedi, insanların bunu bu kadar kolay kabul etmesi, hatta ve hatta Müslümanların bile kabul etmesi kolay olmayacaktır. Oldukça uzun bir zaman geçmesi gerekecek bunun için. Bilimler tarihinde çalışmamın galiba en sağlam tarafı budur. Mesela elimizde bir Piri Reis haritası vardır. Bu konu hakkında şöyle bir iddiada bulunuluyor: &ldquo;Piri Reis&rsquo;in dayısı Kemal Reis bir İspanyol gemisini ele geçirmiş. Gemide bulunan esirlerden bir tanesinin elinde bu haritayı bulmuş. Bu harita da Kristof Kolomb&rsquo;un haritasıymış. Bunu bir oryantalist söylüyor. Çalışmalarım da takdirle yâd ediyorum ama böyle bir şey yok.&rdquo;</p>

  <p><span class="t16">Turan:</span> O halde nedir hocam Piri Reis haritasının aslı?</p>

  <p><span class="t16">Sezgin:</span> Müslümanlar 1400 senelerinden önce batıya doğru, Okyanusu aşarak Asya&rsquo;ya ulaşmak için birçok sefer yaptılar. Ama keşiflerinin farkında olmadılar. Çünkü tekrar geriye dönmediler. Bu ayrı bir mevzu, bunu daha sonra konuşuruz. Amerikalılar benim bu konudaki fikirlerimi bir Amerikan mecmuasında yayınlayacaklarını söylediler. Piri Reis&rsquo;in haritası nedir? 15. yüzyılın başlarında Arap alfabesiyle yazılmış coğrafi bir harita ulaştı İtalya&rsquo;ya. Bu haritada Amerika&rsquo;nın doğu tarafı gösterilmiş vaziyette idi. İtalyanlar bu haritanın bir İtalyanca kopyasını Portekizlilere gönderdiler. Portekizliler bu haritaya birkaç ilave yapmışlar ve bu harita da Piri Reis&rsquo;in eline geçmiş.</p>

  <h1 class="h11" id="sigil_toc_id_51"><a id="ncx411"></a><a id="a63"></a>Coğrafya Tarihi Neden Yanlamadı?</h1>

  <p><span class="t16">Sezgin:</span> Beşeri coğrafyada müellifler kısmı var. Müellifler kısmını bundan 15 yıl önce bitirmiştim. Onu bıraktım, matematik coğrafyaya geçtim. Sonra bu müellifler kısmını ele alıp, değiştirdim. Şu anda matbaaya verilecek halde ama buna bir önsöz yazmam lâzım.</p>

  <p>Kitaplarım arasında beni en çok yoran &ldquo;giriş&rdquo; bu. Oryantalistler beşeri coğrafyayı çok iyi etüt etmişler. 10. yüzyılda Müslümanların beşeri coğrafya alanında ulaşmış oldukları seviyeye, Avrupalıların ancak 19. yüzyılda ulaşabildiklerini söylüyor bazı oryantalistler. İki hafta önce, modern coğrafya tarihçisi iki zatın makalelerini okudum. Biri 1982 yılında, diğeri de daha elli yıl önce yazılmış. İkisi de şunu söylüyor: Almanya&rsquo;da coğrafya tarihi yazmak için komisyonlar kuruluyor, paralar harcanıyor ama bir türlü coğrafya tarihi yazılamıyor. Bu iki zat aşağı yukarı şu fikri dile getiriyor: &ldquo;Coğrafya tarihi nasıl yazılabilir, ortada coğrafya yok daha.&rdquo; Çünkü İslam&rsquo;da ulaşılan seviyeyi bilmiyorlar. Oryantalistlerin etütlerini bilmiyorlar.</p>

  <p>Avrupa&rsquo;daki coğrafyaya bakıyorlar, bu &ldquo;coğrafya değil&rdquo; diyorlar ve &ldquo;biz coğrafya tarihini yazamayız&rdquo; sonucuna varıyorlar. Bu çok mühim bir nokta. Burada bir coğrafya tarihi vardı: Müslümanlar daha o zamanlar, fiziki sahada, beşeri sahada, seyahat coğrafyasında, şehirler coğrafyasında 19. yüzyılın seviyesine ulaşmışlardı. Bunu benim kati olarak söylemem lâzım. Bu benim vazifem. 20 gün evvel korkum daha yüksekti, şimdi biraz daha hafifledi. Bunu en kısa zamanda yapacağım inşallah. Belki iki üç ay sürecek ama bu girişi yazarsam İslam kültür dünyasına en büyük hizmetim olacaktır.</p>

  <h1 class="h11" id="sigil_toc_id_52"><a id="ncx415"></a><a id="a64"></a>Müslümanlar Nasıl İlerledi?</h1>

  <p><span class="t16">Turan:</span> Türkçede de yayınlanan ve Katalog olarak da bilinen <span class="t14">İ</span><span class="t14">slam&rsquo;da Bilim ve Teknik</span> adlı kitabınızın 1. cildinin 179. sayfasında İslam dünyasının 800 yıl boyunca neden ilerlediğini anlatıyorsunuz ve bunu 12 başlıkta topluyorsunuz. Diyorsunuz ki: &ldquo;İslam&rsquo;ın erken döneminde Araplar manevi uyanış havasına sahiptiler ve zaferlerden doğan güvenlerine paralel olarak güçlü bir bilgi susamışlığıyla doluydular.&rdquo; Müslümanlar ne yaptılar da ilerlediler?</p>

  <p><span class="t16">Sezgin:</span> &ldquo;Müslümanların 800 yıllık ilimler tarihindeki yaratıcılık merhalesi&rdquo; ifadesini duymak beni çok mesut ediyor, bunu belirtmek istiyorum. Hakikaten de bakıyorsunuz Araplarda İslam&rsquo;dan evvel okuma yazma çok az. Ancak muayyen şahıslar okuyup yazabiliyorlardı.</p>

  <p>Şiirleri, divanları vardı ama İslam&rsquo;ın gelmesinden sonra bilime müthiş bir şekilde susama başlıyor. Herkes okumaya, yazmaya çalışıyor, hocaların peşinde koşuyorlar. 30-40 sene evvel bir kitapta okumuştum. İslam&rsquo;ın yetmişinci senelerinde bir hoca talebelerine okuma, yazma ve başka dersler öğretirken, öğrencilerin olduğu salon o kadar büyükmüş ki, katır ve eşeğin sırtında dolaşarak onlarla ilgilenebiliyormuş. Hicri 1. yüzyılın sonlarına doğru İslam dünyasında okuma yazma bilenlerin sayısı bütün dünyadaki okuma yazma bilenlerin sayısından daha çoktu. Bunu bilim adamları umumiyetle gözden kaçırdılar. Müslümanların bilime susamışlıkları vardı. Eski ilim merkezleriyle temasa geçiyorlar ve bu ilim merkezleri İslam imparatorluğunun bir parçası oluyordu. Burada kendilerinden daha bilgili ecnebi hocalarla karşılaşıyorlar. Müslümanlar bunları hoca olarak kabul ediyorlar. Bu çok büyük bir şey. Ve bu insanlara hürmet ediyorlar, tam hürriyet veriyorlar ve onlar da yadırgamadan, kıskançlık duymadan Araplara, Müslümanlara bilgilerini veriyorlardı. Bu durum İslam dünyasında canlı bir şekilde devam etti. Hicri 2. yüzyılda, camilerde kürsüler ortaya çıktı. Bakıyorsunuz bir hoca &ldquo;burası benim kürsümdür&rdquo; diyor, çıkıyor oraya ders veriyor. Talebeler geliyorlar, bilim adamları katılıyor, camiler büyük bilim merkezlerine dönüşüyor. Böylece 2. yüzyılda İslam dünyasında bir üniversite tipi ortaya çıktı. Yani camiler birer ilim merkezi haline hatta bir üniversite statüsüne büründü. Devlet üniversiteleri ise 5. yüzyılda yani Miladi 11. yüzyılda ortaya çıktı. Avrupalılar 1950 senelerinde kendi aralarında şunu münakaşa etmeye başladılar. Bakıyorlar 13. yüzyılda birdenbire üniversiteler ortaya çıkıyor. Bunu Yunanlılara bağlayamıyorlar, çünkü Yunanlılarda üniversite yok. Manasız çıkarsamalar yapmaya çalışıyorlar. Fakat bir Alman tıp tarihçisi ki, bundan 3-4 sene evvel vefat etti, şu tezi çok büyük delillerle ispat etti: &ldquo;Üniversiteler tarihi hakkında neden yanlış izahlar yapılıyor, neden İslam dünyası akla getirilmiyor? Üniversiteler, İslam dünyasının bir mahsulüdür.&rdquo; Ben de buna inanıyorum. İstanbul Gülhane&rsquo;deki müzemizde de 1215 senelerinde Bağdat&rsquo;ta yapılmış Muntansıriyye Üniversitesi&rsquo;nin ki, hâlâ Bağdat&rsquo;ta mevcuttur, modelini yaptık. Ama bu ilk devlet üniversitesi değil. Tıp fakültesinin de olduğu altı fakülteli bir üniversite. İlk devlet üniversitesi ise Nizamiye olup Bağdat&rsquo;ta yapılmıştır. Ezher Üniversitesi önceden vardı ama o devlet üniversitesi değildi, vakıf üniversitesiydi. Demek istediğim şey şu: Bilim camiden çıkıyor! Üniversiteler camilerden ortaya çıktı. Bu müthiş bir şey. Bu kaynakları dikkatle okuyanlar, düşman gözüyle değil, canı gönülden okuyanlar o kadar güzel şeyler buluyorlar ki! Bilginin zevkine varıp okumak o kadar güzel ki. Başlayınca sürüklüyor insanı! Heinrich Schipperges benden daha evvel söyledi bunları.</p>

  <h1 class="h11" id="sigil_toc_id_53"><a id="ncx419"></a><a id="a65"></a>Arapça Yazının Avantajları</h1>

  <p><span class="t16">Turan:</span> Müslümanların ilerlemesinin nedenlerini 12 başlıkta topluyorsunuz. Maddelerden birinde; &ldquo;Arap yazısının karakteri, Arapçanın kolay ve hızlı yazılmasına imkân tanıyordu ve böylelikle kitaplar çok geniş bir yayılma alanı bulabildi&rdquo; diyorsunuz...</p>

  <p><span class="t16">Sezgin:</span> Evet... Bunu merhum hocamdan, Hellmut Ritter&rsquo;den nakledeceğim size. Bana açıklayan ilk insan hocamdı. O Arap yazısını seven ve ona âşık olan bir insandı. Bir gün... Sene galiba 1944&rsquo;tü. Hocam bana dedi ki: &ldquo;Arap yazısında 3 vites vardır. Bunu herkes bilmez... Yazıyorsunuz, ama noktasız yazıyorsunuz. Bu çok hızlı yazmanıza vesile oluyor. Ama okumada da tam tersi. Bu âlimler vitesidir diyor. Kütüphanelerdeki kitapların bir kısmı böyle. Onları ancak âlimler okuyabilir. 2. viteste ise; noktalı ama harekesiz yazarsınız. Okuma da yazma da 2. vitestir. Bu umumiyetle halk için geçerli bir vitestir. 3.sünde ise; noktalı ve harekeli yazarsınız. Okurken hata varsa çok kolay fark edersiniz. Fakat yazmak da zaman alır. Bu da 3. vitestir. Hocam Hellmut Ritter, bunu söyledikten sonra bir kâğıt aldı ve kâğıda kendi ismini, Latin harfleriyle &ldquo;Ritter&rdquo; yazdı. &ldquo;Bu eşek süratiyle gidiyor&rdquo; dedi ve ekledi: &ldquo;Bu da eşek vitesidir.&rdquo; Arapçadaki viteslerle kitaplar müthiş bir süratle yazılıyordu. Sonra Müslümanlar evvela Bizanslılardan papirüsleri aldılar, sonra kâğıt fabrikalarını kurdular. Çinlilerden bazı şeyler aldılar ve büyük kâğıt fabrikaları kurdular. Semerkant&rsquo;ta, Bağdat&rsquo;ta, Mısır&rsquo;da kâğıt fabrikaları ortaya çıktı, insanlar mütemadiyen yazıyorlar, belki lüzumundan fazla yazıyorlardı. Herkes yazıyordu.</p>

  <p><span class="t16">Turan:</span> Hocam şunu mu anlayacağız şimdi izah ettiğiniz bu üç vitesli durumdan. Yani Arapça toplumun her kesiminin kolaylıkla okuyup yazabileceği bir dildir.</p>

  <p><span class="t16">Sezgin:</span> Arapça güzel bir dil esasında. Arapça bilim dili olmaya başladıktan sonra çeşitli terminolojiler ortaya çıktı. Tekâmül etti. Her bakımdan desteklenen bir dil haline geldi. Grameri yapıldı. Mesela şu anki Türkçemizde gramer yok. Onun için herkes doğru yanlış yazıyor, yazdıklarının doğru olup olmadığı hususunda birçok insan bir hükme varamıyor, çünkü gramer bilmiyorlar. Ama daha Miladi 8. yüzyılda Sibeveyh denen âlim <span class="t14">el-Kitab</span> adlı gramer kitabını yazdı. Üstelik sıradan bir gramer kitabı da değil bu. Gramerin felsefesi gibi bir kitap ortaya koydu. Bu kitabın mukayesesini sadece bir kişi yapabildi. Şunu sordu: &ldquo;Acaba Avrupalılarda böyle bir kitap var mıydı?&rdquo; Sonra &ldquo;Avrupa&rsquo;da böyle bir gramer bulunamazdı&rdquo; diyor ve şunu soruyor: &ldquo;Acaba Çinlilerde var mı?&rdquo; Çinlilerde de benzeri yok. Ben Çinceyi bilmiyorum ama Çinceyi bilen şahıslarla konuştum, böyle bir gramerin onlarda olma ihtimali üzerine. Onlarda da yok. Hocam Hellmut Ritter de böyle inanıyordu. Yunanlılarda ve Avrupalılarda yoktu, Çinlilerde de yok. Yani bu müthiş gramer kitabı İslam dünyasında ortaya çıktı.</p>

  <p>&nbsp;</p>
</body>
</html>
