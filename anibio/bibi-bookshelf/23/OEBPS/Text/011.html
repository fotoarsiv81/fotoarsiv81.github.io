<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>İslam Bilimlerin Duraklamasının Başlangıcı ve Yaratıcılığın Son Bulmasının Nedenleri *</title>
</head>

<body>
  <h2 class="h21">İslam Bilimlerin Duraklamasının Başlangıcı ve Yaratıcılığın Son Bulmasının Nedenleri <a id="a67"></a><a href="../Text/notes.html#a132">{*}</a></h2>

  <p>İslam kültür dünyası, 7. yüzyılın başlarında dünya tarihi sahnesine çıkmıştır; geçmiş veya komşu kültürlerin bilim mirasları, kararlı ve yoğun bir biçimde, devlet tarafından desteklenen ve din tarafından rahatsız edilmeden, aksine teşvik edilmiş bir tarzda, çok hızlı bir şekilde kendi yaratıcılık eşiğine ulaşmıştır. Diğer kültürlerden miras alınan bilgiler, tecrübeler, teoriler ve aletler yeni kültür dairesinde sadece kullanılmaya veya geliştirilmeye devam edilmedi; ayrıca buluşlar ve yeni bilgi alanlarının yaratılmasıyla çok büyük bir şekilde genişletildi, olağanüstü seviyeye yükseltildi. Ancak şu tarihi gerçek de dikkate alınmalıdır: 16. yüzyılın ortasında yaratıcılık gevşemeye başladı ve 16. yüzyıldan 17. yüzyıla geçiş döneminde -az sayıdaki istisnalar bir yana- duraklamaya dönüşme kendini gösterdi. Bilimler alanında bir gelişim kanunu ile ilgili net bir anlayış, kaynakları gizlememek bir yana, âdeta aşırı hassasiyetle tam olarak alıntılama alışkanlığı, adil bir eleştiri etiği, deneyin bilimsel çalışmalarda sistematik olarak kullanılan bir yardımcı araç olarak kullanılması, bilimsel terminolojiler yaratma ve olanı genişletme çabası, teori ile pratik arasında denge prensibine riayet ve İslam döneminde doğan rasathaneler yardımıyla uzun yıllar süren astronomik gözlem- bütün bunlar, Arap-İslam kültür dünyasındaki bilginliğin karakteristik özellikleriydi. Üniversitelerin kurulmasıyla bu karakteristik özellikler ve prensipler kendileri için besleyici en asil yerleri buldu.</p>

  <p>Arap-İslam bilimlerinin çalışmaları, Yunanca kitapların Arapça tercüme ve aydınlatılmalarının İspanya dışı Avrupa&rsquo;daki resepsiyon ve özümsenme akımı bizim bildiğimiz kadarıyla 10. yüzyılın ikinci yarısında başladı ve yaklaşık 500 yıl sürdü. Avrupa&rsquo;nın yaratıcı evresinin başlangıcı 16. yüzyılın başlarında görünüyor ve burada bilimler tarihindeki önderlik rolü de yaklaşık bir yüzyıl sonra kendini gösteriyor. Okuma yoluyla veya Arap-İslam kültür çevresinin başarılı işlerine dair kulaktan dolma bilgilerle bu atılım sürecinin gelişimini öğrenmiş birisinin, bir Arabist&rsquo;e veya bilim tarihçisine, bu kültürün duraklama sebepleri hakkında soru sormasına sık sık rastlanır. Soru çeşitli şekillerde ifadesini bulur ve şu şekilde de dile getirilebilir: Eğer Müslümanlar bilim tarihinde o denli ileri gitmiş idilerse, niçin bugün bu derece geri kalmış bulunuyorlar?</p>

  <p>Bu soruyu yanıtlamak için 1956 yılında Bordeaux&rsquo;da<a id="a68"></a><a href="../Text/notes.html#a133"><span class="t19">{1}</span></a> bir sempozyum ve yine aynı yıl Frankfurt&rsquo;ta<a id="a69"></a><a href="../Text/notes.html#a136"><span class="t19">{2}</span></a> konuya ilişkin, yine ağırlıklı olarak bu konuyu merkeze alan bir seminer düzenlendi. Bizi burada ilgilendiren fenomen, her iki toplantıda da çok sayıda Arabist ve bir bilim tarihçisi tarafından &ldquo;declin culturel&rdquo;, &ldquo;decadence&rdquo;, &ldquo;ankylose&rdquo;, &ldquo;Kulturverfall&rdquo; ve &ldquo;Kulturzerfall&rdquo; [kültürel çöküş, çözülüş] kavramları altında işlendi. Kendi çalışma alanlarında &ldquo;dekadans&rdquo;ın [gerilemenin] veya &ldquo;çöküş&rdquo;ün sebebini bulmaya çalışan, çok dikkatli ve temkinli bir tutumla bunları açıklamayı amaçlayan farklı disiplin temsilcilerinin orijinal fikirlerle dolu katkılarıyla burada karşılaşıyoruz. Ancak bu kadar çok ve birbirinden bu kadar farklı açıklamaların yapılmış olması, bir okuyucuyu, özellikle konunun yabancısı olan bir okuyucuyu çok derin bir şaşkınlığa düşürebilir. Yaklaşık 50 yıl önce bu konunun tartışılma koşullarının bugüne göre çok daha az elverişli olduğunu düşünmeliyiz. Arap-İslam bilimlerinin öneminin ve tesirinin ayrıntılı çalışmalarla yaklaşık olarak yeterli seviyede açıklanamamış olması bir yana, yukarıdaki toplantılara katılan bilginler, bugün bizim sahip olduğumuz bazı geniş çaplı araştırmalar ve el kitaplarından mahrumdular. Konunun bu ele alınışının dar çerçevesinde, yukarıda bahsi geçen katkılarda dile getirilen açıklamalar ve açıklama denemeleri tartışılmayacak, sadece, katılımcılar arasındaki tek bilim tarihçisi olan Willy Hartner<a id="a70"></a><a href="../Text/notes.html#a137"><span class="t19">{3}</span></a> tarafından yapılan bir mülahaza ele alınacaktır, &ldquo;ilerleme ve gerilemenin önemli aşamalarını&rdquo; ana hatlarıyla tasvir ettikten sonra Hartner şöyle demektedir: &ldquo;George Sarton sık sık &lsquo;Arap kültürü mucizesi&rsquo;nden bahsetmiş ve bu ifadeyle, bu kültürün ilerleme sebeplerini göstermedeki zorluğa veya hatta imkânsızlığa işaret etmiştir. Gerçekten ben de bu soruya aydınlatıcı hiçbir yanıt verememekteyim&rdquo;.</p>

  <p>Hartner&rsquo;in bu anlaşılabilir ihtiyatına karşın ben, Arap-İslam bilimlerinin tarihiyle uğraşım esnasında öğrendiğim faktörleri burada sıralamak cüretkârlığını göstermekten kaçınmıyorum:</p>

  <p>1) İslam&rsquo;ın erken döneminde Araplar manevî uyanış havasına ve zaferlerden doğan güvenlerine paralel olarak güçlü bir bilgi susamışlığıyla doluydular; böylelikle öğrenmeye tutkun ve yabancı unsurları almaya hazır haldeydiler.</p>

  <p>2) Bu şuuru yansıtan yeni din, bilimleri engellemediği gibi üstelik teşvik etti.</p>

  <p>3) Emevî, Abbasi hanedanları ve diğer devlet adamları bilimleri birçok yönden desteklediler.</p>

  <p>4) Diğer dinlerin kültür taşıyıcılarına karşı, memleketlerinin fethedilmesi sonrasında Müslümanlar tarafından iyi davranıldı, onlara değer verildi ve yeni topluma katılmaları sağlandı.</p>

  <p>5) Daha birinci yüzyıldan itibaren İslam toplumunda, Avrupa&rsquo;nın Ortaçağ&rsquo;da ve sonrasında malumu olmayan, eşi görülmedik, verimli bir öğretmen-öğrenci ilişkisi gelişti. Öğrenciler sadece kitaplardan değil, bunun yanı sıra doğrudan doğruya hocalar tarafından verilen dersler yoluyla bilgiler edindiler. Bu, öğrenme eylemini kolaylaştırıyor, böylece güvenilir bir bilginin garantisi oluyordu.</p>

  <p>6) Doğa bilimleri, felsefe, filoloji ve edebiyat başlangıçtan beri, teolojik değil, dünyevi bir anlayışla yapıldı ve sürdürüldü. Bilimlerle uğraşmak, sadece din adamları sınıfının imtiyazı değildi, bütün meslek gruplarına açıktı. Bu yüzdendir ki biyografik ve bibliyografik eserlerde Arap-İslam kültür dairesinin çoğu bilim adamının baş adları meslek nitelemeleridir; terzi, ekmekçi, marangoz, demirci, deve sürücüsü ve saatçi gibi.</p>

  <p>7) Daha 1.H./7. M. yüzyılda camilerde umuma açık ders faaliyeti başladı. 2./8. yüzyılda önemli filologlar, edebiyatçılar ve tarihçiler büyük camilerde kendi eğitim kürsülerine (üstüvane) [sütun] sahiptiler. Bu eğitim-öğretimde derslerin ve tartışmaların nasıl olduğuna ilişkin bize ulaşan haberler yüksek bir akademik stile tanıklık etmektedirler. Bu büyük camiler, 5./11. yüzyılda devlet üniversiteleri kurulana kadar kendiliklerinden ilk üniversitelere dönüşmüşlerdi.</p>

  <p>8) Arap yazısının karakteri, Arapçanın kolay ve hızlı yazılmasına imkân tanıyordu ve böylelikle kitaplar çok geniş bir yayılma alanı bulabiliyordu.</p>

  <p>9) Hızlı ve köklü bir şekilde gelişen filoloji, bilginlere eserlerinin redaksiyonu ve yabancı dillerle olan ilişkileri için sağlam bir temel sağladı.</p>

  <p>10) Yabancı terminolojilerin alınması ve benimsenmesi, tam tanımlama ve bilimsel kesinlik için bakış açısını keskinleştirdi, kendine özgü Arapça terminolojinin ve bilimsel dillerin oluşturulmasına götürdü.</p>

  <p>11) Yazılı aktarım, önce, Hicret&rsquo;in ilk yüzyılından beri ilerletilen geleneksel papirüs endüstrisi ile, daha sonra ise Çin&rsquo;den alınan ve İslam dünyasında yazı malzemesi olarak geniş bir yaygınlık kazanan kâğıdın üretimi için imalâthaneler kurulmasıyla da ciddi biçimde desteklendi<a id="a71"></a><a href="../Text/notes.html#a139"><span class="t19">{4}</span></a>.</p>

  <p>12) 4./10. yüzyılda daha iyi ve daha uzun süre kalıcı mürekkebin, bir tür karışım olan isten mamul demir palamudu mürekkebinin (karışımda bulunan öğeler: demir sülfatı, meşe palamudu ekstresi, gummi arabicum/Arap zamkı ve su) geliştirilmesi siyah koyu bir yazıyı mümkün kıldı, böylece yazıların zaman içerisinde solmadan veya kahverengileşmeden daha uzun süreli kalıcılığı sağlandı<a id="a72"></a><a href="../Text/notes.html#a142"><span class="t19">{5}</span></a>.</p>

  <p>Tam hakkıyla iddia edebiliriz ki Arap-İslam kültüründe bilimlerin hızlı, geniş ve köklü gelişimi üzerinde bütün bu faktörler hep birlikte rol oynamıştır ve bu faktörler sadece kısa bir zaman dilimi için değil, aksine yüzlerce yıl etkili olarak kalmışlardır. Sık sık, genelde dinin, özelde ise ortodoksinin, teolojinin veya tasavvufun bilime zarar verici etkisinden bahsetmek haksız bir davranıştır. Bu tür düşüncelerde, Arap-İslam bilimlerinin bilinen gelişiminin yüzlerce yıl boyunca sürekli ilerlediği ve yaratıcılığın 16. yüzyıla kadar gevşemediği göz ardı edilmektedir. Bunun tam aksine, Aristoteles yüzlerce yıl &ldquo;ilk üstad&rdquo; (<span class="t14">el-muallim el-evvel)</span> olarak isimlendirilirken ve Arşimed, Galen, Apollonios gibi büyük Yunan bilginlerin isimleri saygı ifade eden sıfatlarla donatıldığında <span class="t14">(el-fâd</span><span class="t14">ı</span><span class="t14">l</span> gibi) teoloji yönünden hiçbir reaksiyon gösterilmediğinin hatırlatılması gerekir. Elbette bu durum, bu saygının herhangi bir kimseyi, Yunan üstatlarını eleştirmekten alıkoyduğu anlamında alınmamalıdır. Eleştiri her hâlükârda olmuştur, fakat belirli bir eleştiri etiği içinde. Eleştiri adaletsiz, ölçüsüz veya keyfi olamazdı.</p>

  <p>Tam da bu noktada şu üç örnek, durumu daha belirginleştirir: İlk örnek üç Musa kardeşle (Benû Musa, 3./9. yüzyılın ilk yarısı) ilgilidir. Bunlar Pergeli Apollonios&rsquo;un konik kesitlere ilişkin kitabının bazı bölümlerini tashih etmişler ve kanıtlar, önermeler ve teoremlerle donatmışlardır. Yaklaşık 150 yıl sonra büyük matematikçi ve astronom Ebû Nasr b. Irâk, Benû Musa&rsquo;nın bazı durumlarda hata yaptıklarına işaret ederek Apollonios&rsquo;u savunmuştur<a id="a73"></a><a href="../Text/notes.html#a144"><span class="t19">{6}</span></a>. İkinci örnek İbnü&rsquo;l-Heysem&rsquo;in Ptoleme kritiğidir. Bu eleştirisinde İbnü&rsquo;l-Heysem, Ptoleme&rsquo;yi, yanlışlığı belli olan gezegenler sistemi modelini kurtarmak için bile bile hata yapmayı göze almakla suçlamaktadır: &ldquo;İleri sürdüğümüz bu yerler, bizim Almagesf&rsquo;te rastladığımız, onun açıktan açığa çelişkiye düştüğü noktalardır. Bunların bir kısmı mazur görülebilir, ama bir kısmı da var ki özür kabul edemez cinstendir. Bir kısmı her beşerin başına gelebilecek yanılmalardandır, mazur görülebilirler, ama bundan başka öyle yerler vardır ki, oralarda Ptoleme bile bile hata yapıyor, mesela beş gezegen için sunduğu modellerde olduğu gibi bunlar mazur görülemezler&rdquo;<a id="a74"></a><a href="../Text/notes.html#a146"><span class="t19">{7}</span></a>. Üçüncü örnek olarak, matematikçi İbn Salâh&rsquo;ın tutumu dile getirilmelidir. O, Arap öncellerinin Yunan bilginlere yönelttikleri eleştirileri sistematik bir şekilde izlemiş, haklı olup olmadıklarını tekrar kontrol etmiş ve çoğu kez Yunan bilginleri, kendi öncellerinin eleştirileri karşısında savunmuştur.</p>

  <p>Elbette, Arap yazınını iyi bilen bir okuyucunun Ebû Hâmid el-Gazzâlî (ö. 505/1111)&rsquo;nin Yunan ve el-Fârâbî, İbn Sînâ da dâhil olmak üzere Arap filozofların bazı görüşlerini çürütmeye yönelik <span class="t14">Tehâfütü&rsquo;l-Felâsife</span> isimli eserini hatırlaması düşünülebilir. Bu çürütmelerde, köklü bir felsefe eğitimi sonrasında ortodoks bir teologda doğan şüphe, ifadesini bulmaktadır. Her ne kadar el-Gazzâlî bu konuda çok aşırı bir tepki göstermişse de kendini sövgülerden uzak tutmuştur, ayrıca bu her şeyden önce bireysel bir reaksiyondu, kurumsal değil. Paris Üniversitesi&rsquo;nin yaptığına benzer İbn Rüşd&rsquo;e karşı resmi bir savaş açma ve mahkûm etme veya<a id="a75"></a><a href="../Text/notes.html#a148"><span class="t19">{8}</span></a> Papa III. Innozenz&rsquo;in 1209 yılındaki Aristoteles&rsquo;i yasaklaması<a id="a76"></a><a href="../Text/notes.html#a149"><span class="t19">{9}</span></a> gibi tutumlar İslam dünyasında düşünülemezdi.</p>

  <p>Hıristiyan ve Yahudi bilginlerin, Emeviler ve erken Abbasiler döneminde mazhar oldukları özgürlüğün, kadirşinaslığın ve bilimsel gelişime katkılarının, sonraki yüzyıllarda da bozulmadan devam etmiş olduğuna işaret etmemiz belki de faydasız değildir. Buna ilaveten onlar, Cordoba&rsquo;da hüküm süren Muvahhidiler döneminde kısa bir süre devam eden hoşgörüsüzlük bir kenara bırakılacak olursa, devlet kademelerinde önemli görevler üstlenmişler, İran&rsquo;dan Endülüs&rsquo;e rahat hareket edebilmişler ve mesleklerini istedikleri yerde icra edebilmişlerdir. (Avrupalıların Saladin dedikleri) Sultan el-Melik en-Nâsır Selâhaddin&rsquo;in ve oğlu el-Melik el-Efdal&rsquo;in özel doktoru, meşhur Yahudi hekim ve filozof İbn Meymûn (Maimonides, ö. 601/1204) idi<a id="a77"></a><a href="../Text/notes.html#a151"><span class="t19">{10}</span></a>. 12. yüzyılın ortalarından aktarılan bir rivayete göre<a id="a78"></a><a href="../Text/notes.html#a153"><span class="t19">{11}</span></a>, o dönemde Bağdat&rsquo;ta Hibetullâh adında üç büyük hekim bulunmaktaydı: Hıristiyan Hibetullâh b. Said İbn et-Tilmiz, Yahudi Ebu&rsquo;l-Berekât Hibetullâh b. Malkâ ve Müslüman Hibetullâh b. el-Hüseyin el-İsfehânî. Bunlar arasında, el-Adudî hastanesinin direktörü ve Hıristiyan cemaatin başkanı olan Hıristiyan Hibetullâh, Halife el-Mustadî (dönemi: 566-575/1170-1180) tarafından baştabipliğe getirilmiş ve Bağdat civarındaki hekimlerin mesleki yeterlilik sınavlarını yapmakla görevlendirilmişti<a id="a79"></a><a href="../Text/notes.html#a155"><span class="t19">{12}</span></a>. Arap-İslam kültürü için, Müslüman bir tıp tarihçisi olan İbn Ebî Useybi&rsquo;e gibi, Hıristiyan bir tarihçi olan İbnü&rsquo;l-İbrî&rsquo;nin de, 7./13. yüzyılda farklı dinlere mensup bu üç hekim hakkında ayrım yapmaksızın büyük bir kabul ve hürmetle yazmış olmaları, alışılmadık bir durum değildir. İslam dünyasında hâkim olan tolerans atmosferinin kültür tarihi bakımından önemi, 1241 yılında Avrupa&rsquo;da bir Hıristiyanın Yahudi bir hekim tarafından tedavi edildiğinde, aforoz edilebilmiş olması göz önünde bulundurulursa daha belirgin bir şekilde ortaya çıkar<a id="a80"></a><a href="../Text/notes.html#a157"><span class="t19">{13}</span></a>.</p>

  <p>Yukarıdaki açıklamalar ve örnekler, İslam&rsquo;ın, gerilemenin veya Arap-İslam kültüründe yaratıcı bilimsel faaliyetlerin duraksamasının ve sona ermesinin ana sebebi olamayacağı yönündeki kanaatimi destekleme gayesini güdüyor. Kanaatimce, gelişme süreci bir kere kendi dinamiğini geliştirmiş ve uygun koşullar altında yolunu bulmuş ise din, bir kültür dairesinde bilimlerin ilerlemesini ciddi anlamda çok zor tehdit edebilir. Her şeyden önce, Arap-İslam bilimleri, tercümeler sayesinde ve 10. yüzyılın ikinci yarısından itibaren bilimsel, teknik aletler ve araçlar yoluyla Arap İspanya üzerinden Avrupa&rsquo;ya ulaşmaya başlamıştır. Yaklaşık bir yüzyıl sonra Avrupa&rsquo;ya, Sicilya ve Güney İtalya üzerinden geçen ikinci bir yol açılmıştır. Avrupalıların 11. yüzyılın sonundan kısa bir süre önce İslam dünyası ile savaşmaya karar vermeleri çok büyük bir önem taşır. Haçlı Seferleri adı altında bilinen sekiz savaş, 1095 yılından 1291 yılına kadar sürmüştür. Bazen zafer bazen de yenilgi ile sonuçlanan bu savaşlarda Avrupalılar gerçek anlamda hep kazanan ve kârlı çıkan gruptu. Savaşlar İslam dünyasını sadece ekonomik açıdan zayıflatmakla kalmıyor, aynı zamanda bilimsel ilerlemenin akışını da zedeliyordu ve Filistin&rsquo;de bazı bölgelerin işgaliyle ki bu, İslam dünyasının merkezine kama saplamak gibi bir şeydi, ulaşılan yeni başarıların ve kitapların yayılma işini zorlaştırıyordu. Bugünkü bilgi seviyemize dayanarak diyebiliriz ki, o dönemde Müslümanlar hem teknikte hem de bilimlerde işgalcilerden çok çok ileri bir seviyede bulunuyorlardı. İşgalciler burada karşılaştıkları seviyede, eşdeğer herhangi yeni bir şey verebilecek durumda değillerdi. Müslümanlar özellikle, savunma amaçlı olarak, silah geliştirmede önemli başarılar sağlamış görünüyorlar; meselâ çarklı büyük tatar oku, dengeli mancınık, ateşli el silahları, el bombaları ve ayrıca çelik yay kullanılması vb. Yalnız uzun vadeli bir bakış açısıyla yaklaştığımızda, silah tekniğindeki bu gelişmeler, mucitlerinden çok Haçlıların memleketlerinde onların daha çok işine yarıyor ve onlardan faydalanılıyordu. Savaş tekniğindeki bütün bu yenilikler yaklaşık 50 yıllık bir zaman diliminde Avrupa&rsquo;da yeniden ortaya çıkıyordu. Bu silahlara ve onların kullanım ve imal bilgilerine, Avrupa&rsquo;da ilk önce Haçlılar yoluyla ulaşıldığı hususunda hiçbir kuşkuya yer olmasa gerek.</p>

  <p>İslam dünyası, merkezinin bir bölgesinin savaş ve işgal altında acı çektiği sıralarda, 613/1216 yılında doğu bölgeleri Moğollar tarafından işgal edilmeye başlandı. İran&rsquo;a yaklaşık yedi yıl boyunca süren Moğol saldırıları sırasında -ki bu, 628/1231 yılında ülkenin çok büyük bir bölümünün istilasıyla son bulmuştu- yerel bir çok kültür ve bilim merkezi tahrip edilmişti. İslam dünyasının merkez bölgeleri 656/1258 yılında Bağdat&rsquo;ın Cengiz Han&rsquo;ın oğlu Hülagu tarafından alınmasında ve Suriye&rsquo;nin diğer bölgelerinin fethiyle başka tahripler yaşamıştı. Konstantinopel&rsquo;in fethiyle (857/1453) Osmanlılar İslam dünyasının büyük bir bölümünde önderliği ele geçirdiler. Bütün genişleme girişimlerinde Osmanlılar, devletleri içerisinde eğitim ve bilime özen göstermeyi ihmal etmediler ve burada 16. yüzyılın bitimine kadar bilimsel yaratıcılık eksik olmadı. Bununla beraber Osmanlılar, Portekizliler ve İspanyolların başarılarıyla ortaya çıkan yeni durum karşısında nihai bakımdan rahatsız edilecek ve kaybedecek tarafı teşkil ediyordu. Dünya politikasında ve bilimlerde Müslümanların öncülük rolü bakımından en yıkıcı sonuç, 11. yüzyılın ikinci yarısında Portekiz&rsquo;in ve Toledo dâhil İspanya&rsquo;nın çok önemli bir bölümünün kaybedilmesiydi. Müslümanların, İslam dünyasının batısındaki politik varlıkları, Granada&rsquo;nın 897/1492 yılında düşmesine kadar gittikçe azalıyordu. Bu en son kayıptan sonra, İber Yarımadası, Müslümanların yüzyıllar boyunca, içlerinde büyük başarılar gerçekleştirdiği bilim merkezleriyle birlikte artık İslam dünyasına değil, Batı dünyasına ait bulunacaktı.</p>

  <p>Bununla ilgili bir gerçeğe dikkat çekmek gerekir ki, Arap-İslam dünyasına uzun süren aidiyeti sonrasında İspanya ve Portekiz&rsquo;in hem politik hem de bilimsel bakımdan dünya sahnesinde ele aldıkları önderliği, Arap-İslam dünyasında da bir güç kaymasının gerçekleştiği aynı 17. yüzyılın başlangıcında batı ve orta Avrupa ülkelerine devretmek zorunda kalmış olmalarıdır. İspanyollar tarafından, yüzlerce yıl boyunca Müslümanlardan alınan denizcilik, astronomi ve teknik bilgileri sayesinde gerçekleştirilebilmiş olan Amerika&rsquo;nın keşfinin dünya çapındaki politik ve ekonomik sonuçları da düşünülmelidir. İspanyolların, 15. yüzyılın sonlarına doğru beşinci kıtayı keşfedebilme durumuna gelmelerini, Arap-İslam bilimlerinin Avrupa&rsquo;daki süreğenliği bağlamında anlamalıyız. Böylelikle bu süreğenlik oluşan yeni koşullar altında ilk meyvelerini vermeye başladı.</p>

  <p>Yeryüzünün yuvarlak formuna ve büyüklüğüne ilişkin açık bir tasavvurla Araplar daha 1050 yılından önce, Portekiz&rsquo;de egemenlik ellerinde iken, çok iyi bildikleri Asya&rsquo;ya, Avrupa&rsquo;nın batı kıyısından hareketle Büyük Okyanus üzerinden geçerek ulaşmak için cesurca seferlere kalkışmışlardı. Bu girişimler o kadar çok tekrarlanmış olmalıdır ki, Lizbon limanındaki bir cadde Darbü&rsquo;l-Mağrürîn (yanlış yola gidenler sokağı veya maceracılar sokağı) olarak isimlendirilmişti<a id="a81"></a><a href="../Text/notes.html#a160"><span class="t19">{14}</span></a>. Herhangi bir kimsenin, daha hiçbir ya da yeterli bir pusulanın henüz deniz seferlerinin hizmetine girmemiş bulunduğu bu erken dönemde hedefine ulaşıp ulaşmadığını bilmiyoruz. Arap öncellerinden politik olarak bağımsızlaşan İspanyollar ise kendilerini bunu yapabilecek durumda hissettiler. Gerçi el-Bîrûnî&rsquo;nin (ö. 440/1048), okyanusun meskûn yeryüzü kütlesini kuşattığına ve bu kütleyi çok uzakta bulunan bir kıta veya meskûn adadan ayırdığına yönelik düşüncesini bilmiyorlardı<a id="a82"></a><a href="../Text/notes.html#a162"><span class="t19">{15}</span></a>; fakat Kristof Kolomb, Arap nautik bilimcilerin Hint Okyanusu&rsquo;nda geliştirdikleri pusulalara sahip bulunuyordu<a id="a83"></a><a href="../Text/notes.html#a164"><span class="t19">{16}</span></a>.</p>

  <p>Bundan başka, Kristof Kolomb&rsquo;a güç veren ve Hindistan&rsquo;a Güney Afrika rotası üzerinden değil de batı üzerinden ulaşabilme kararını kolaylaştıran iki unsur daha bulunmaktadır. Birincisi, Arapların bir derece için, 56% millik yeryüzü ölçümü değerini bilmiş olmasıydı. Fakat buradaki hatası, Arap mili ile İtalyan milinin aynı ve her ikisinin de 1525 metreden ibaret olduğunu zannetmesidir. Sonucunda yeryüzünün çevresinin büyüklüğünü gerçekten bir çeyrek daha küçük tasavvur ediyordu<a id="a84"></a><a href="../Text/notes.html#a165"><span class="t19">{17}</span></a>, ikinci cesaretlendirici unsur, onun yeryüzünü armut şeklinde tasavvur etmesidir, bunun sonucu olarak da batıdan Hindistan&rsquo;a giden yol çok kısalıyordu. Bu yanlış tasavvura, 19. yüzyılın ilk yarısında meşhur doğa bilimleri araştırıcısı Alexander von Humboldt işaret etmiştir. Amerika&rsquo;nın keşfi, coğrafya ve denizcilik bilimi açısından çığır açıcı olan ve Joseph-Toussaint Reinaud&rsquo;nun<a id="a85"></a><a href="../Text/notes.html#a167"><span class="t19">{18}</span></a>150 yıl önce dile getirdiği gibi, Müslümanların İber Yarımadasındaki uzun süren varlıkları olmadan, onların geliştirdikleri denizcilik ve coğrafi bilgiler olmaksızın düşünülemeyecek bir başarıydı.</p>

  <p>1492 yılında Araplar Granada ile birlikte sadece İber Yarımadası&rsquo;ndaki 800 yıllık hâkimiyetlerinin son kalesini kaybetmemiş, bu kayıp aynı zamanda Arap-İslam dünya gücünün nihai anlamda sonunun başlangıcını duyuran bir çan sesi olmuştur. Gerçi Osmanlılar politik olarak egemenliklerini Akdeniz bölgesinin geniş alanlarına, Balkanlar&rsquo;a, Ukrayna ve Kafkasya ile birlikte Karadeniz bölgesine ve Arap Yarımadası&rsquo;na kadar Arap ülkelerine ve Kuzey Afrika&rsquo;ya genişletebilir durumda idiler. Safeviler de, 16. yüzyılda İran&rsquo;da saygıdeğer bir politik gücü temsil ediyorlardı. Ve 1526 yılında Hindistan&rsquo;da kurulan Moğol-İslam İmparatorluğu çok daha önemli bir politik ve ekonomik güce sahipti. Bu üç büyük İslam Devleti&rsquo;nde, bilimler hâlâ yüksek bir seviye göstermekteydiler.</p>

  <p>Fakat Amerika&rsquo;nın keşfi ve Portekizlilerin Hint Okyanusu&rsquo;nda belirmeleri yüzünden, İslam dünyasının, yeryüzünün eski meskûn bölgesindeki merkezî ve coğrafî konumunu yitirmesiyle, mevcut güç ilişkileri daha uzun süre devam edemezdi. Bu tarihi dönüşümün sebeplerini tam olarak anlayabilmek için, yine 15. yüzyılın sonlarına doğru gerçekleşen, Portekizlilerin Afrika&rsquo;yı dolanarak Hint Okyanusu&rsquo;na yaptıkları seferlerin önemini de göz önüne almalıyız. Bütün Avrupalılar arasında, özellikle ülkeleri hemen hemen 400 yıl Arap egemenliği altında bulunan Portekizlilerin tam da bu rota üzerinde öncü konumu ele geçirmeleri bu bağlamda çok önemlidir. Eğer bu takdire değer ve başarılı deniz seferleri girişimleri Hindistan&rsquo;a giden deniz yolunun ve Ümit Burnu&rsquo;nun <span class="t14">descobrimento</span> anlamında gerçek bir Portekiz &ldquo;keşfi&rdquo; olarak değerlendirilir ve nitelendirilirse bu, bilgi yetersizliğine ve tarihi gerçeğin görmemezlikten gelindiğine tanıklık eder. Herodot bile, Firavun Necho (yaklaşık 596-594 İ.O.)&rsquo;nun emriyle Finikelilerin Afrika&rsquo;yı gemi ile dolaştıklarını rivayet etmektedir<a id="a86"></a><a href="../Text/notes.html#a169"><span class="t19">{19}</span></a>. İslam döneminde sadece Afrika&rsquo;nın güneyden deniz yoluyla dolaşılması değil, aynı zamanda güney Fas ile Çin arasında bir ticaret yolunun var olduğu da çok iyi bilinen gerçekliktir<a id="a87"></a><a href="../Text/notes.html#a171"><span class="t19">{20}</span></a>. Portekizlileri, Afrika&rsquo;yı dolanabilmeye ve Hint Okyanusu&rsquo;nda hâkimâne bir şekilde seyrüsefer yapmaya muktedir kılan yeni bir denizcilik biliminin kurucusu olarak görmek, bilim tarihi bakımından gerçekliğe aykırıdır.</p>

  <p>Bugün bizler, İber Yarımadası&rsquo;nın batı kıyılarıyla Afrika&rsquo;nın kuzey batı kıyıları arasındaki Arap egemenliği esnasında, Muvahhidilerin egemenliğine kadar (1130-1269) devam etmiş düzenli, tam ve canlı bir denizciliğin bulunduğunu gerçekten çok iyi bilmekteyiz<a id="a88"></a><a href="../Text/notes.html#a173"><span class="t19">{21}</span></a>. Bu denizcilik bilimi geleneğinde, daha önce kullanılmış deniz rotalarının bilgisiyle ve Arapça haritalara dayanarak Portekizliler, Hindistan&rsquo;a deniz yoluyla ulaşmışlar ve orada ele geçen Arap deniz kılavuzları, genel bakış sağlayan ve mesafe bilgileri de içeren haritalar ve oralarda çok yüksek bir seviyeye ulaşmış denizcilik bilimi sayesinde yaklaşık bir yüzyıl için liderlik pozisyonunu üstlenmişlerdi. Gerçi Portekizliler, ilkin yaklaşık 100 yıl, bütün bilim dallarında Arap-İslam kültür dünyası karşısında daha geri bir seviyede bulunuyorlardı, fakat kesintisiz devam eden, siyasi, iktisadi ve dini sebeplerle başlamış, aynı zamanda askeri olarak iyi hazırlanmış seferleri onlara çeşitli zaferler kazandırmıştı. Onların yarım yüzyıl süren istilaları esnasında, her zaman zafer elde etmiş olmasalar da, zayıf Arap ve daha sonra onlara yardıma gelen Osmanlı donanmalarını bozguna uğratmışlar, Kızıl Deniz&rsquo;in, Güney Arabistan&rsquo;ın, Basra Körfezi&rsquo;nin, Hindistan&rsquo;ın ve Malezya Takım Adaları&rsquo;nın kıyı bölgelerini yakıp yıkmışlar veya ele geçirmişler ve de ulaşabildikleri doğal zenginlikleri Portekiz&rsquo;e getirmişlerdi. 16. yüzyılın ortalarından itibaren Portekizliler, yüzlerce yıl İslam dünyasının sanki bir iç denizi olan Hint Okyanusu&rsquo;nda egemen konuma gelmişlerdi. Hem Portekizlilerin hem de diğer Avrupalıların bu bölgedeki egemenliğiyle ve Amerika&rsquo;nın keşfiyle dünyanın politik, ekonomik ve stratejik manzarası Arap-İslam kültür çevresi aleyhine değişmiş, böylece ortaya çıkan yeni ekonomik ve askeri güç İspanya ve Portekiz&rsquo;le sınırlı kalmayarak, diğer Avrupa ülkelerine de yaramıştı ve zamanla ağırlık merkezleri Avrupa içerisinde konumlanmış oluyordu.</p>

  <p>İspanyollar ve Portekizliler yoluyla dünya sahnesinde etkili olan devrimler hakkındaki bu açıklamalarla, Arap-İslam kültür çevresindeki yaratıcılığın duraksama sebeplerine ilişkin düşüncemi bazı somut örneklerle göstermek istiyorum. Böylece kendimizi, uygarlık tarihinde sık sık tekerrür eden bir tarihi bulguyla karşı karşıya buluyoruz: Kendi döneminde bilimde önder olan bir kültür dünyası yerini, bizzat teşvik ettiği ve eline kendisini vuracak silahları verdiği ardılına bırakmak zorunda kalmıştır. Bu tarihi süreci biraz daha somutlaştıracak önemli ve öğretici bir örneği kâğıdın tarihinde görmekteyim: Müslümanlar, kâğıdı diğer kültür çevrelerinden almışlar ve devamlı surette geliştirmişler, Avrupalılara aktarmışlar ve daha sonra onlardan ithal etmek durumuna düşmüşlerdi. Şimdiye kadar yapılan araştırmalar<a id="a89"></a><a href="../Text/notes.html#a175"><span class="t19">{22}</span></a> bu gelişimi kapsamlı bir şekilde ortaya koyabilmiştir. İlk olarak, Alfred von Kremer&rsquo;in, 1877 tarihli<a id="a90"></a><a href="../Text/notes.html#a177"><span class="t19">{23}</span></a> <span class="t14">Kulturgeschichte des Orients unter den Chalifen</span> isimli çalışmasında, eski olmasına rağmen ustaca ifade edilmiş, ana hatlarında hâlâ aşılamamış tasvirini aynen almak istiyorum. İslam topluluğunun ilk evresinde, diyor, &ldquo;yazı; posteki, parşömen veya Güney Arabistan&rsquo;da yapılan, parlaklığı veya inceliği ile ünlü olan deriler üzerine yazılıyordu&rdquo;<a id="a91"></a><a href="../Text/notes.html#a179"><span class="t19">{24}</span></a>. &ldquo;Çok kısa bir süre sonra papirüs kullanılmaya başlandı. Zira Araplar, Mısır&rsquo;ın fethinde, orada daha eski çağdan kalma ve yazma malzemesi olarak kullanılacak papirüs bitkisinin işlenmesine özgü çok gelişmiş bir endüstri ile karşılaştılar. Bu endüstri Arap fethi ile yüksek bir kalkınmaya kavuştu, çünkü yukarıda da belirtildiği gibi, İslam devleti ve idaresi zanaat ve imalat vergisi tanımıyordu. Bu endüstrinin esas yeri, Dimyat bölgesinin sahilinde ve Nil deltasında bulunan Bura kasabasıydı<a id="a92"></a><a href="../Text/notes.html#a181"><span class="t19">{25}</span></a>. Burada, tahminen Menzale Gölü yakınında bol bol yetişen papirüs bitkisi işleniyor ve satışa çıkarılıyordu. Araplar bu bitkinin eski adını &lsquo;fâfîr&rsquo; şeklinde muhafaza ederek, ondan imal edilen ürünü yeni Yunancada (İslam&rsquo;dan önce) kullanılan &lsquo;carta&rsquo; anlamında &lsquo;kirtâs&rsquo; diye adlandırıyorlardı&rdquo;<a id="a93"></a><a href="../Text/notes.html#a184"><span class="t19">{26}</span></a>.</p>

  <p>&ldquo;Bizans bürokrasisinin fazla yazışma sevdasına düşürdüğü Doğu ve hatta Batı Roma İmparatorluğu [Mısır&rsquo;ın Müslümanlar tarafından alınmasından sonra] üzerine yazı yazılacak malzeme olarak tek kaynağa, Arapların Mısır&rsquo;daki fabrikalarına muhtaç bulunuyordu, böylece Mısır&rsquo;da yüksek bir papirüs ihracatı oluşmuştu ve satışın ödemesi peşin parayla gerçekleşiyordu<a id="a94"></a><a href="../Text/notes.html#a185"><span class="t19">{27}</span></a>. Bununla beraber öyle görünüyor ki, Mısır&rsquo;da oldukça erken, başka maddelerle yeni bir kâğıt hamuru çeşidi elde etme işi bulunmuştu. Böyle bir tahminde bulunmadan, bu hayli eski bir yazarın bize ilettiği, Abbasi halifesi Mu&rsquo;tasım&rsquo;ın yeni hükümet merkezi Semerra&rsquo;ya, devletin her tarafından zanaatçıları ve Mısır&rsquo;ın kâğıt fabrikasından da (usta) işçi getirdiği hususundaki haberi<a id="a95"></a><a href="../Text/notes.html#a187"><span class="t19">{28}</span></a> başka şekilde izah edilemez; zira orada papirüs bitkisi hiç yetişmiyordu. Kâğıt sadece başka maddelerden, pamuktan ve ketenden elde edilebiliyordu. Bununla birlikte ketenden kâğıt elde etmeyi Araplar daha geç öğrendiler. Bu sebepten dolayı şunu kabul etmekten başka çare kalmıyor: Araplar aracılığıyla yayılan pamuk ekimi ile, Mısır&rsquo;ın kâğıt fabrikalarında papirüsü pamukla karıştırmak âdeti ortaya çıktı, bununla zamanla sırf pamuktan kâğıt kazanma işi keşfolundu&rdquo;.</p>

  <p>&ldquo;Yalnız 3. yüzyılın başından 4. yüzyılın ortalarına kadar geçen zaman zarfında bu alanda büyük bir değişme kendisini gösterdi. Sadece çok pahalı olan Çin kâğıdı ithali ile yetinilmedi, bilakis Arap Yarımadası&rsquo;nın kuzeyinde (Tihâme&rsquo;de) bir yerli kâğıt imali işi başladı&rdquo;<a id="a96"></a><a href="../Text/notes.html#a189"><span class="t19">{29}</span></a>.</p>

  <p>&ldquo;Bir işgüzar Çinli evvela Abbasi Devleti&rsquo;nin en uzak kuzey doğu vilayetine ketenden kâğıt imali tekniğini sokmuştu. Daha hicretin 4. yüzyılının ikinci yarısındaki bir kitapta (İbnü&rsquo;n-Nedîm&rsquo;in <span class="t14">Fihrist&rsquo;i)</span> ketenden yapılan birçok kâğıt çeşidinin sayıldığını görüyoruz. Semerkand&rsquo;da bu yeni endüstri en yüksek ürünlerini verecek hale geldi ve bu şehir birden bire ticaret yolu ile bir zenginlik ve gelişim kazandı, bu arada kâğıt ihracatında çok üstün bir konuma ulaştı. Milli bir edebiyatın çok hızlı gelişmesi ile bilimsel araştırmaya karşı görülen ilgi, gittikçe yükselen bir kâğıt harcaması ile bu branşta ürün ve ticaret baş döndürücü bir gelişme kaydetti. Kâğıt fabrikaları her yerde ortaya çıktı; şuna da işaret edilmelidir ki, Doğu&rsquo;nun keten kâğıdı ile Batı&rsquo;nın pamuk kâğıdı arasında ortaya çıkan rekabette kazanan taraf sonuncusu oldu. Çünkü bunun maddesi çok ucuz elde edilebiliyordu, böylece öbürünün rekabeti imkânsız oluyordu&rdquo;. &ldquo;Araplar Mısır&rsquo;dan hareket ederek adım adım bütün Kuzey Afrika sahillerini, daha sonra İspanya&rsquo;yı ve en sonunda Sicilya&rsquo;yı fethettikten sonra papirüs ekimi bilgisi -ki bunu Sicilya&rsquo;ya soktular-, pamuk bitkisi -ki bunu hem İspanya&rsquo;ya hem de Sicilya&rsquo;ya ulaştırdılar- ile birlikte kâğıt fabrikacılığını beraberlerinde taşıdılar, bu hem Sicilya hem de İspanya&rsquo;da çok geniş bir yayılma imkânı buldu<a id="a97"></a><a href="../Text/notes.html#a191"><span class="t19">{30}</span></a>. Xativa [Şâtibe]&rsquo;nin fabrikaları 12. yüzyılda pamuktan yapılan kâğıt çeşitleri ile büyük bir şöhrete ulaşmıştı, bunlar batı Hıristiyan memleketlerine gönderiliyor, diğer taraftan doğu Avrupa kendi kâğıdını, kuşkusuz pamuk kâğıdı da, <span class="t14">Charta Damascena</span> adı altında tanınan doğudan, muhtemelen Şam&rsquo;dan sağlıyordu.&rdquo; &ldquo;11. ve 12. Yüzyıllarda bu Arap imalatı Avrupa&rsquo;da kullanılan eski parşömeni büyük ölçüde saf dışı etmişti, öyle ki İmparator II. Friedrich kendini 1224 yılında, pamuk kâğıdını daha kısa ömürlü oluşundan ötürü, bazı devlet vesikalarında kullanmayı yasaklamanın zarureti karşısında bulmuştu; ama fiyat konusu bu gibi yasağı etkisiz kılıyordu. İlk defa 13. yüzyılın ikinci yarısında Avrupa&rsquo;da keten kâğıdı kendini göstermişti, bu herhalde ucuz çeşitlerin maddesini yetiştirmek gayreti ile pamuğa keten maddesini karıştırmak sureti ile kazanılıyordu; belki bu da yine Arapların icadı idi, zira ketencilik onlarda çok yaygın bir şekilde uğraşılan bir işti.&rdquo;<a id="a98"></a><a href="../Text/notes.html#a194"><span class="t19">{31}</span></a></p>

  <p>&ldquo;... Parşömen veya papirüs üzerine yazılmış kitaplar her yerde o kadar çok pahalıydı ki, ancak çok küçük bir çerçeve içinde kalıyordu. Araplar, üzerine yazılacak bir ucuz madde imal edip böylece, sadece Doğu pazarı için değil, aynı zamanda Hıristiyan Batıyı da beslemeleriyle, bilim herkes için ulaşılabilir hale gelmişti... &rdquo;<a id="a99"></a><a href="../Text/notes.html#a195"><span class="t19">{32}</span></a>.</p>

  <p>Sicilya&rsquo;daki Arap egemenliğinde ortaya çıkan kâğıt üretimine ve 12. yüzyıldaki İspanyol kâğıt ithalatına bağlı olarak 13. yüzyılın başında Kuzey İtalya&rsquo;da ilk kez düşük kaliteli kâğıt üretme girişimleri oldu, ancak ilk başlarda başarı küçük çaplı kaldı. Fakat daha sonra Ancona civarındaki Fabriona&rsquo;da, Doğu Akdeniz bölgesinin Arap kâğıt sanatının özelliklerini yansıtan ve muhtemelen Haçlılar tarafından İtalya&rsquo;ya getirilen yeni bir teknik ortaya çıkınca durum değişti<a id="a100"></a><a href="../Text/notes.html#a198"><span class="t19">{33}</span></a>.13. yüzyılın ikinci yarısında Kuzey İtalya&rsquo;da gelişen kâğıt endüstrisi, bu yüzyılın sonuna doğru ihraç yapacak duruma gelmiş, 14. yüzyılda İspanyol rekabetinin üstesinden gelerek Arap pazarını ele geçirmişti. Bu süreçte Venediklilerin ve Cenevizlilerin ticarî becerileri, işbilirlikleri çok önemli bir rol oynamıştır<a id="a101"></a><a href="../Text/notes.html#a200"><span class="t19">{34}</span></a>. Uygun fiyatıyla pazara hâkim olan İtalyan kâğıdının bize kadar ulaşan eski Arapça yazmalardan tanıdığımız yüksek kaliteye ne zamandan itibaren ulaşmış olduğunu şu anda söyleyebilecek durumda değilim. Eğer bize bu ucuz kâğıtlar yoluyla ulaşmış ve artık kullanılamayacak durumdaki bildiğim birçok kitabı düşünecek olursam, İslam dünyasında bu kâğıt ithaliyle meydana gelen zararın ne boyutta olduğu anlaşılabilir. Sorunun özüne gelmek için, Arap-İslam bilimleri tarihiyle ve [bu bilimlerin] Avrupa&rsquo;daki resepsiyonu ve özümsenmesiyle uğraşım süresince yaptığım bir gözlemi eklemek istiyorum. Konu şudur: Avrupa&rsquo;da tekniğin pratik bölümünde, teorik bölümüne göre dikkat çekici ölçüde daha hızlı bir resepsiyon, yaygınlık kazandırma ve resepsiyonu yapılan nesneleri daha ileri seviyede geliştirme yeteneği izlenimi bende uyanmış bulunuyor.</p>

  <p>Bu izlenim, yukarıda anılan ve Latin dünyasında <span class="t14">quatorium</span> olarak bilinen astronomik araç örneğiyle açıklanabilir. Daha önce belirtildiği gibi, bu araç 4./10. yüzyılın ikinci yarısında astronom ve matematikçi Ebû Cafer el-Hâzin tarafından icat edilmişti. Endülüs&rsquo;te Arap astronomlar tarafından imal edilmiş olan örneklerden sonra bu araç, bildiğimiz kadarıyla İspanya dışında ilk defa 1276-1277 yılında Novarak Campanus tarafından tanıtılmıştır. Bu tarihten itibaren 16. yüzyılın ortasına kadar, birçok şekilleri tedavüle çıkmıştır. Gerçi bunlar her zaman kusursuz değillerdi, fakat Avrupa&rsquo;da bu alete yönelik ilgiyi açığa vurmaktadırlar. Diğer durumlarda olduğu gibi bu durumda da süslemeye, bezemeye ve gereksiz ilâvelere karşı genel olarak aşırı bir temayül dikkati çekmektedir, bu da bu araçları zor ve az kullanışlı yapmaktadır. Avrupalılar, bunların matematiksel temellerinde her zaman Arap öncellerinin seviyesine ulaşabilmiş değillerdi ve nadiren onları geçmişlerdi. Fakat konuyla ilgilenenlerin çevresi devamlı olarak genişlemiş ve bu ilgi özel yaratıcılığı teşvik etmiştir. Böylece Avrupalılar teknik alanda İslam dünyasını teorik alandan daha önce geçmişlerdir. Buna bağlı olarak Avrupalıların perspektif çizimden daha az ürktüğü ve bu konuda Müslümanlardan daha becerikli oldukları görünüyor. Böylelikle bu çizimler teknik içerikli el yazmaların çok geniş bir yayılma alanı bulmalarını sağlamıştır. Avrupalıların sahip oldukları avantaj, kitap basım tekniğinin 15. yüzyılda gelişimiyle daha da büyümüştür. Teknik çizimleri baskı mamulü olarak çoğaltılabilme imkânına sahip olmalarıyla, sonunda makine üretimi ve endüstriyel gelişim, uygun koşullara kavuşmuştur. Leonardo da Vinci, Georgius Agricola, Agostino Ramelli vb. kimselerin, Arap kaynaklarla bağlantıları besbelli olan fantezi dolu çizimlerini düşünecek olursak, bu çizimler kitap baskısı sayesinde çok geniş bir yayılma alanı bulabilirken, İslam dünyasında teknik kitapların el yazmalarındaki resimlerin yerleri çoğu kez uygun kişiler tarafından yerine getirilmesi amacıyla boş bırakılmıştır. Muhtemelen, kitap basım tekniği daha erken dönemde alınmış olsaydı, İslam dünyasında yaratıcılığın şiddetle azalmasının bir süre önüne geçilebilirdi. Her halükarda, bu fenomene büyük kültürlerin ve medeniyetlerin kaderleri açısından bakmalıyız. Bu medeniyetler, zamanı geldiğinde bulundukları konumlarını, yükselişlerini, kendilerinin hazırladığı ardılı olan medeniyete vermek zorundadır. Ayrıca, tarihçinin bu olguyu aydınlatma denemesinde, sebepleri ilintilerle karıştırma durumuna düşmüş olması pek nadir bir şey değildir. Bizim sebepleri aydınlatma denememizin sonucu açısından, savaşların ve yeni deniz yolları &ldquo;keşfi&rdquo;nin birlikte etkisinin yol açtığı İslam dünyasındaki ekonomik ve politik zayıflık, bilimlerde duraklamanın ana sebebi olarak görünüyor. Bilimlerin, yaklaşık 800 yıl boyunca kalkınma halinde olduğu İslam dünyasında gücünü kaybetmiş olmaları ve yaklaşık 500 yıl önce ulaşma yolu buldukları Avrupa&rsquo;da etkilerine devam edebilmeleri ve burada iklimsel ve ekonomik koşulların, yaratıcılığın süreğen şekilde devam ettirilebilmesinde daha elverişli olduğu görüşü gerçeğe çok da ters değildir. Yarıçapı sürekli genişleyen bu en yeni kültür dairesinde, öncellerden alınan bilimsel miras büyük bir hızla gelişmeye devam ediyor. Bu durum karşısında bilim tarihçisinin görevi özellikle zordur; bir yandan geçmişin öneminin hatırlanmasını ayakta tutmak, diğer yandan da gerçeğe karşı adil olamayan yaygın tarihî gelişim tablosunu revizyona tabi tutmak ve düzeltmek.</p>

  <p class="p9"><a id="a103"></a><a id="a102"></a><span class="t16">&nbsp;</span></p>
</body>
</html>
