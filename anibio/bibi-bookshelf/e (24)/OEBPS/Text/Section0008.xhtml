<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: justify;"><span style="font-weight:bold;">KALPTEKİ DİKEN</span></h2>

  <p style="text-align: center;"><img alt="" src="../Images/main-11.jpg" style="width:158pt;height:133pt;" /></p>

  <p style="text-align: justify;">O yaz annemler, babaannemler ve Floppy, sürekli kavga ettiler; her şey babamın bacağını kırması yüzündendi. Hareket edemediği için, babam aklını bacağıyla bozmuştu, annem de onunla, çünkü tatile gidemiyorduk; babaannemler de, babamın bacağına taktığı için, anneme kızıyorlardı. Ve ahmak Floppy de, herkes sesini yükseltince, sanki hepsine kızmış gibi havlamaya başlıyordu.</p>

  <p style="text-align: justify;">Kısacası, bazen evimiz tımarhaneyi andırıyordu! O zaman ben de, kurtulmak için kulaklarımı tıkıyor, odama gidip kendimle ilgili şeyler düşünüyor ya da resim yapıyordum.</p>

  <p style="text-align: justify;">Bir gün, dedemle birlikte nehirde yüzerken itfaiyecilerin geldiği andaki resmimizi yaparken, annem odama girdi. Resim çok güzel olmuştu. Gözleri görmeyen birisi bile, çizdiklerimin itfaiyecilerle ben ve dedem olduğunu anlardı. Ama annem sinirli olduğu için, beni soru yağmuruna tutmaya başladı: Bunlar kim? Bu yüzenler kim? Ne olmuş?..</p>

  <p style="text-align: justify;">Böyle olunca da, Ottaviano Dede'me o olaydan söz etmeyeceğime söz verdiğim halde, sırrımızı daha fazla saklayamadım, her şeyi anlattım.</p>

  <p style="text-align: justify;">Bir gün hava çok sıcaktı, dedem bana, "Nehre gidip, biraz serinlemeye ne dersin? " diye önerdi.</p>

  <p style="text-align: justify;">Bu fikir çok hoşuma gitti ve bostandaki işimiz biter bitmez, havlularımızı alıp yola çıktık. Dediğim gibi, nehir evin yanından geçiyordu ve bir nehirden çok kanalı andırıyordu; çünkü, ne çok büyük ne de fazla derindi. Uzatmayayım, soyunduk, dedemle birlikte don paça suya girdik. Dedem fok gibi üfleyerek, ordan oraya yüzerken, ben balık avlamaya başladım.</p>

  <p style="text-align: justify;">Nehrin ortasındayken, önümden kocaman bir balık geçti, ben de onu izlemeye koyuldum. Ama dedemin yardımına ihtiyacım vardı; bağırmaya başladım:</p>

  <p style="text-align: justify;">"Dede! Dede! "</p>

  <p style="text-align: justify;">"Ne var, Tonino? "</p>

  <p style="text-align: justify;">"Gel! "</p>

  <p style="text-align: justify;">Onu çağırmak için kolumu sallayıp duruyor, arada bir de dalıp, balığı kontrol ediyordum.</p>

  <p style="text-align: justify;">"Geliyorum, Tonino, kıpırdama! " diye cevap verdi dedem; bana en kısa zamanda ulaşabilmek için soluk soluğa kalmıştı.</p>

  <p style="text-align: center;"><img alt="" src="../Images/main-12.jpg" style="width:285pt;height:239pt;" /></p>

  <p style="text-align: justify;">Tam da o sırada -şanssızlık bu ya- Maria Hanım bisikletiyle oradan geçiyordu; bir süre durup bize baktı, sonra da torpil gibi fırlayıp gitti. Beş dakika sonra nehrin kıyısına, sirenlerini öttürerek itfaiye arabaları geldi.</p>

  <p style="text-align: justify;">"Sakin olun, size yardım edeceğiz! " diye bağırdı itfaiyecilerden biri.</p>

  <p style="text-align: justify;">O zaman dedem, öksürüp tükürerek başını sudan çıkardı. Yakaladığı balığı göstererek, "Gerekmez, teşekkürler, onu ben tuttum! " diye seslendi.</p>

  <p style="text-align: justify;">Annem bu hikâyeyi dinleyince, öyle hızlı gülmeye başladı ki, bir türlü kendini durduramadı.</p>

  <p style="text-align: justify;">"Gerçekten öyle mi dedi? " diye soruyordu gözlerini kurularken. "Bir tek benim babamın başına böyle bir şey gelebilir! "</p>

  <p style="text-align: justify;">Sonunda gülmeyi kesti ve bütün gün boyunca keyifli hali devam etti.</p>

  <p style="text-align: justify;">Ancak daha sonra, nehrin suyunun kirli olabileceğini, mikrop kapmış olabileceğimi düşünmeye başladı. Yarım saatte bir, karnımın ağrıyıp ağrımadığını sorup durdu; ben ağrımadığını söyleyince de, üzülüyordu sanki. Dedeme hiçbir zaman güvenilmeyeceğini söylüyordu sürekli.</p>

  <p style="text-align: justify;">Ama babaannem, "o yaşta" donla ortaya çıkmasını pek saygın bulmadığını söyleyince, annem hemen şöyle cevap verdi:</p>

  <p style="text-align: justify;">"Peki, 'o tür' bir köpeğin peşi sıra aptal gibi koşturmak sizce saygın bir davranış mı? "</p>

  <p style="text-align: justify;">En sonunda, annem benim hastalanmadığımı görünce, kamım için endişelenmeyi bırakıp, yeniden aklını babamın bacağıyla bozmaya başladı.</p>

  <p style="text-align: justify;">Yine de, yaz çok çabuk geçti ve sonbaharda ilkokula başladım. Dedemin tahmin ettiği gibi, okulu çok eğlenceli bulmadım; hatta, ilk aylar bana okula gitmek işkence gibi geldi. Öğrenecek ve yazacak o kadar çok şey vardı ki, bu da okulda en hoşuma gitmeyen şeydi; hem sonra, yazdıklarım herkesi güldürüyordu.</p>

  <p style="text-align: justify;"><span style="font-style:italic;">Dedem, Alfonsina'yla konuşuyor,</span> diye yazıyordum.</p>

  <p style="text-align: justify;">"O kim? " diye soruyordu öğretmen.</p>

  <p style="text-align: justify;">"Bir kaz. "</p>

  <p style="text-align: justify;">Ve herkes gülmeye başlıyordu.</p>

  <p style="text-align: justify;"><span style="font-style:italic;">Dedem, bir maymun gibi kiraz ağacına tırmanıyor.</span></p>

  <p style="text-align: justify;">"'Dedem çok çevik bir şekilde ağaca tırmanıyor' denir, " diye düzeltiyordu öğretmen.</p>

  <p style="text-align: justify;">Ve herkes gülmeye başlıyordu.</p>

  <p style="text-align: justify;"><span style="font-style:italic;">Felice'nin pembe renkli dallan var.</span></p>

  <p style="text-align: justify;">"Felice mi? Kim o? Bir kiraz ağacı mı? "</p>

  <p style="text-align: justify;">Ve herkes gülmeye başlıyordu.</p>

  <p style="text-align: justify;">Sonunda, ne yazacağımı artık bilemez olmuştum, başkalarının bana güleceğinden korkuyordum. Annem, "Başka şeylerden söz et, " diyordu, ama ben hoşuma gitmeyen şeyler anlatmak istemiyordum ve böylece artık okula gitmemeye karar verdim.</p>

  <p style="text-align: justify;">Bir sabah anneme, karnımın ağrıdığını söyledim, bana inanmadığı için de zorla kustum.</p>

  <p style="text-align: justify;">Annem, "Tanrı'ın, ne oldu acaba? " deyip, beni okula göndermedi.</p>

  <p style="text-align: justify;">İkinci gün de aynı şeyi yaptım, üçüncü gün annem beni doktora götürdü.</p>

  <p style="text-align: justify;">"Hiçbir şeyi yok, heyecandan. Çocuğun kaygılarının geçirilmesi gerek. "</p>

  <p style="text-align: justify;">O zaman, annem öğretmene gidip onunla bu konuda konuştu; öğretmen olanlar için üzüldüğünü söyledi ona. Benim hayal gücümün çok güçlü, bazen aşırı olduğunu da söyledi.</p>

  <p style="text-align: justify;">"Bakın, benim oğlum hiçbir şeyi uydurmaz, "</p>

  <p style="text-align: justify;">dedi annem.</p>

  <p style="text-align: justify;">"Gerçekten mi? " dedi öğretmen. "Dedesinin-"</p>

  <p style="text-align: justify;">"Evet, benim babam gerçekten öyledir! " diye haykırdı annem, başını gururla dikleştirerek. Ben de, bu söylediklerinden dolayı onu yine çok sevdim.</p>

  <p style="text-align: justify;">O günden sonra, her istediğimde dedem hakkında bir şeyler yazdım, arkadaşlarım da daha az gülmeye başladılar.</p>

  <p style="text-align: justify;">Bir gün -Noel'e birkaç gün kala, ağacın altına koyacağımız mektupları yazıyorduk- kapının dışında bir gürültü patırtı duyduk. Hademe, "İçeri girilemez! " dedi; diğer sesin sahibiyse, "Aptalca şeyler söylemeyin, burası hapishane mi? " diye cevap verdi.</p>

  <p style="text-align: justify;">Ayağa fırlayıp, "Benim dedem o! " diye bağırdım.</p>

  <p style="text-align: justify;">Tam o dakikada kapı açıldı.</p>

  <p style="text-align: justify;">"İzninizle, girebilir miyim? " diye sordu sesin sahibi ve öğretmen daha ağzını açamadan karşımızda Noel Baba'yı bulduk.</p>

  <p style="text-align: justify;">Ben sandalyemin üstüne yığıldım, ne düşüneceğimi bilemiyordum. O zamanlar Noel Baba ile ilgili düşüncelerim karmaşıktı ve evde de bu konuda bana net bilgi veren kimse yoktu. Babaannem, her yıl ona, hediye dolu çuvalıyla bir yerlerde rastladığına yalan yere yemin edip duruyordu; annemle babam bu konuya pek önem vermiyor gibiydiler, ama erken yatmamı, yoksa Noel Baba'nın bana hediye getirmeyeceğini söylüyorlardı. Anneannem Teodolinda da oflayıp poflayarak, eskiden Cadı Befana varken her şeyin daha güzel olduğunu söylemişti bir keresinde. Yalnızca Ottaviano Dede'm bu konuya hiç girmemiş, ona düşüncesini sorduğumda, bana bu konuda bilgi sahibi olmadığını söylemişti.</p>

  <p style="text-align: justify;">"Günaydın, " dedi Noel Baba. "Beni tanımak istediğinizi duydum ve buradan geçerken, 'Neden onları selamlamıyorum? ' diye sordum kendime. "</p>

  <p style="text-align: justify;">Sesi dedemin sesiyle aynıydı! Durumu kavramaya başlamıştım. Bu arada, Noel Baba sırtındaki büyük sepeti yere bıraktı; sepetin içinden homurtular duyuluyordu.</p>

  <p style="text-align: justify;">"Bir dakika, önce hediyeleri dağıtmalıyız, " dedi sepetin içine bakarak, sonra da sepetten bir sürü küçük paket çıkardı. Bunun üzerine, sınıfta büyük bir gürültü koptu ve bütün çocuklar ona doğru koşmaya başladılar.</p>

  <p style="text-align: justify;">Noel Baba herkese bir paket verdikten sonra bana, "Ya sen, neden gelmiyorsun? " diye sordu.</p>

  <p style="text-align: justify;">Gerçekten de, ben yerimde öylece duruyordum, çünkü nasıl davranmalıyım, bilemiyordum.</p>

  <p style="text-align: justify;">Ona yaklaştığımda, bir elini omuzuma koydu.</p>

  <p style="text-align: justify;">"Şimdi çocuklar, yerinize geçin, çünkü Tonino'ya çok özel bir hediye vermeliyim. "</p>

  <p style="text-align: justify;">Arkadaşlarım hızla yerlerine otururlarken, o elini sepete sokup, Alfonsina'yı dışarı çıkardı.</p>

  <p style="text-align: justify;">"Bu, Tonino için, " dedi, onu kucağıma verirken.</p>

  <p style="text-align: justify;">Alfonsina, parlak beyaz tüyleri ve boynunun çevresindeki kırmızı kurdelesiyle, o gün çok güzeldi. Arkadaşlarımın şaşkınlıktan sesi soluğu çıkmıyordu; öğretmense, zor da olsa kendini toparlayıp sordu:</p>

  <p style="text-align: justify;">"Siz kimsiniz? "</p>

  <p style="text-align: justify;">Ottaviano Dede'm şapkasını ve takma sakalını çıkararak, "Tonino'nun dedesiyim, " diye cevap verdi. "Yiyecek bir şeyler götürmek için kızıma gitmiştim. Tonino ve arkadaşlarına bir sürpriz yapayım, dedim! Ve işte buradayım; bana istediğiniz her şeyi sorabilirsiniz. "</p>

  <p style="text-align: justify;">O zaman öğretmen, oturması için dedemi masasına davet etti; hademeye de, gidebileceğini söyledi.</p>

  <p style="text-align: justify;">Dedem oturdu, Alfonsina'yı dizlerine oturttu ve bir sürü şey anlatmaya başladı; Felice'den, bostandan, Alfonsina ve yavrularından, anneannem</p>

  <p style="text-align: justify;">Teodolinda'dan söz etti. Ben de yanında duruyor ve arkadaşlarım nefeslerini tutmuş onu dinlerken, kendimi rüyamda, dedemle kiraz ağacına çıkmış, dedem beni uçuruyor gibi hissediyordum.</p>

  <p style="text-align: justify;">Zil çaldığında, hiç kimse eve dönmek istemedi, öğretmen de dedemin hepimize unutulmaz bir sabah yaşattığını söyledi.</p>

  <p style="text-align: justify;">O günden sonra, hiç kimse yazdıklarıma gülmedi bir daha, hatta bazı çocuklar bana kıskançlıkla bakıyordu artık.</p>

  <p style="text-align: justify;">Noel'de dedem bize öğle yemeğine geldi ve akşam, her ne pahasına olursa olsun eve dönmek istediği için, annem bana onunla gitmek ister miyim diye sordu.</p>

  <p style="text-align: justify;">"İki gün kalırsın, sonra gelip seni alırız. "</p>

  <p style="text-align: justify;">Dedemin yüzünde büyük bir mutluluk vardı ve anneme, bunun aldığı en güzel hediye olduğunu söyledi.</p>

  <p style="text-align: justify;">Alelacele eşyamı hazırladım ve yola çıktık; bu kez arkamızdan hiç kimse pencereye çıkıp bakmadı.</p>

  <p style="text-align: justify;">"İyiye işaret, " diye yorumladı dedem. "Bu, artık güven duymaya başladıkları anlamına gelir. Gelecek sefere, seni gelip almayı da unutacaklar! "</p>

  <p style="text-align: justify;">Dedem çok memnundu ve yol boyunca, anneannemin hoşuna giden şarkıları söyleyip, ikisinin dansa gittiği günleri anlatıp durdu.</p>

  <p style="text-align: justify;">"Anneannen o kadar kıskançtı ki, içeri güzel bir kız girse ve ben de yanlışlıkla ona bakacak olsam -rastlantıyla yani- büyük bir öfkeye kapılırdı. Bir keresinde, kızın birinin üstüne atladı, bıraksam onu yiyecekti! "</p>

  <p style="text-align: justify;">Anneannemi yamyam kılığında düşünemedim; bence, boks ya da benzeri serbest dövüşler için daha uygundu. Bu kararsızlığımı dedeme anlattım.</p>

  <p style="text-align: justify;">"Haklısın, Tonino, ama bu yalnızca bir deyim. Ama inan bana, o gün gerçekten üstüne yoktu. Ah, keşke görmüş olsaydın, Tonino -Ne tokattı ama! "</p>

  <p style="text-align: justify;">"Peki, sen ne yapıyordun o sırada? "</p>

  <p style="text-align: justify;">"Onları ayırmaya çalıştım, ama anneannen çığrından çıkınca nasıl olurdu, bilirsin... "</p>

  <p style="text-align: justify;">Dedem eğleniyormuş gibi gülüyor, sık sık da başını sallıyordu.</p>

  <p style="text-align: justify;">"Öldüğüne üzülmüyor musun? " diye sordum. Herkesin genelde -pek tanımasalar da- ölen birinden söz ederken, ciddi bir yüz ifadesi takındığını ve iç çektiğini görmüştüm. Oysa dedem bana anneannemden söz ederken asla üzgün olmazdı.</p>

  <p style="text-align: justify;">"Ama benim için o ölmedi ki, Tonino -Birileri seni sevdiği sürece ölünmez, bunu unutma. " Ve yeniden şarkı söylemeye başladı.</p>

  <p style="text-align: justify;">Yolculuğumuz böyle geçmiş, ben yazı ve birlikte yapacaklarımızı düşünmeye başlamıştım bile; ama o, dedemin evini son ziyaret edişim oldu.</p>

  <p style="text-align: justify;">Eve yaklaştığımızda, yoldan, beyaz kurdelelede ve ampullerle donatılmış Felice'yi gördüm. Ampuller kurdelelerin ortasındaydı ve yandıklarında Felice, ilkbahardaki gibi çiçeklerle kaplı gözüküyordu.</p>

  <p style="text-align: justify;">"Dede, harika! " diye bağırdım.</p>

  <p style="text-align: justify;">"Evet, ben de öyle olduğunu düşünüyorum, " dedi dedem. "Biliyor musun, bana çok pahalıya mal oldu ve herkes bana deli dedi. Ama ben kendi kendime şöyle dedim: 'Eğer Tonino gelirse, ona kolay kolay unutamayacağı bir sürpriz hazırlamalıyım. ' Alfonsina'ya da danıştım, o da bunun iyi bir fikir olduğunu söyledi. Böylece işe koyuldum ve... kısacası, iyi bir iş oldu bence. Felice de çok memnun, sanırım. "</p>

  <p style="text-align: justify;">Felice o dakikada yine aydınlandı ve ampullerle birlikte, en yüksek dalın üstünde ışıklı bir yazı belirdi: İYİ NOELLER.</p>

  <div style="text-align: center;"><img alt="" src="../Images/main-13.jpg" style="width:317pt;height:532pt;" /></div>

  <p style="text-align: justify;">Eve geldiğimizde, dedem şömineyi yaktı ve biraz televizyon seyretmek ister miyim diye sordu. Bana, anneannem gibi, bir masal anlatmasını tercih ettiğimi söyledim.</p>

  <p style="text-align: justify;">"Masal mı? " dedi; biraz şaşırmış gibiydi.</p>

  <p style="text-align: justify;">"Neden, bilmiyor musun? "</p>

  <p style="text-align: justify;">Dedem, o anda bir tane bile masal anımsamadığını söyledi. Üzgün olduğu, yüzünden o kadar belliydi ki, önemi olmadığını, benim ona anlatacağımı söyledim. Koltuklarımızı alıp ateşin önüne getirdik; anlatmaya başladıktan bir süre sonra dedemin hareketsizliği dikkatimi çekti.</p>

  <p style="text-align: justify;">"Uyuyor musun? " diye sordum.</p>

  <p style="text-align: justify;">Dedem cevap vermedi. Başı hafifçe önüne düşmüştü, gözleri kapalıydı ve nefes almıyor gibiydi. Anneannem gibi öldüğünü düşündüm ve büyük bir korkuya kapıldım.</p>

  <p style="text-align: justify;">Tam o anda, dedem derin bir nefes aldı, ağzını açıp, bir yanağını şişirdi ve horlamaya başladı: "Horrr!.. Püff!.. Horrr... "</p>

  <p style="text-align: justify;">O zaman, koltuğa iyice yerleştim ve ben de uyumaya başladım.</p>

  <p style="text-align: justify;">Ertesi sabah yatağımda uyandım ve dedemin mutfakta yumurtalı krema hazırladığını duydum.</p>

  <p style="text-align: justify;">Tatil bitince okula döndüm. Cumartesi günleri annemle birlikte köye gidiyorduk, bazen de dedem bize öğle yemeğine geliyordu. Kısacası, her şey çok normaldi, bir tek anneannem eksikti; annem günler geçtikçe onun yokluğunu daha fazla hissettiğini söylüyordu. Genelde bunu babaannem Antonietta'ya kızdığı zamanlar söylüyordu. Floppy ve Luigi Dede'mle de biraz atışsa, anneannemden dem vurmaya başlıyor; onun ne kadar farklı olduğunu anlatırken sık sık hüzünleniyordu.</p>

  <p style="text-align: justify;">Öyle zamanlarda annemin hali beni çok üzüyor, onu avutmaya çalışıyordum. Bir keresinde ona, bence anneannemin ölmediğini, yalnızca başka bir şeye dönüştüğünü söyledim.</p>

  <p style="text-align: justify;">"Dönüşmek mi? " diye sordu annem tuhaf bir ses tonuyla. "Peki ama, neye? "</p>

  <p style="text-align: justify;">"Alfonsina gibi bir kaza. "</p>

  <p style="text-align: justify;">"Sana böyle bir şeyi kim söyledi? "</p>

  <p style="text-align: justify;">"Hiç kimse, ama anneannem kazları o kadar seviyordu ki, neden olmasın? "</p>

  <p style="text-align: justify;">Annem mantıklı bir cevap bulamadı; bunun olanaksız olduğunu söyledi yalnızca.</p>

  <p style="text-align: justify;">"Ama neden? " diye ısrar ettim.</p>

  <p style="text-align: justify;">"Çünkü mümkün değil, " dedi annem tekrar. "Anneannen gökyüzünde. "</p>

  <p style="text-align: justify;">Bense, uzun uzun düşündükten sonra, dedemin dediği gibi, birileri seni sevdikçe ölünmeyeceğine ikna olmuştum. Ölen insanı göremeyeceğimize göre, başka bir şeye dönüşüyor demekti. Ve eğer bir dönüşüm söz konusuysa, eskiden çok hoşuna giden bir şeyi seçiyordu. Öyleyse, anneannem kesinlikle bir kaz olmuştu.</p>

  <p style="text-align: justify;">Dedeme gittiğimiz bir cumartesi günü, bundan ona söz etmiştim. Dedem, kiraz ağacının altına oturmuş, hava çok soğuk olmasına rağmen güneşleniyordu. Annem evi toplarken, dedemin yanma oturdum ve ona teorimi açıkladım. Dedem sesini çıkarmadan dikkatle dinledi ve başımı okşadı.</p>

  <p style="text-align: justify;">"Biliyor musun, ben de buna benzer bir şey düşündüm. Peki, ben neye dönüşebilirim? " diye sordu.</p>

  <p style="text-align: justify;">Hiç kuşkum yoktu.</p>

  <p style="text-align: justify;">"Bir kiraz ağacına, " diye cevap verdim.</p>

  <p style="text-align: justify;">"Ya sen? "</p>

  <p style="text-align: justify;">"Henüz düşünmedim, belki bir kuş olmak hoşuma gider. Böylece, gelip seninle arkadaşlık eder ve bütün kirazlarını yerdim. "</p>

  <p style="text-align: justify;">Dedem gülümsedi, ama yorgun bir hali vardı. "Kendini iyi hissetmiyor musun, dede? " diye sordum.</p>

  <p style="text-align: justify;">Dedem ayağa kalkıp, eve doğru yürüdü. "Çok iyiyim, ama buramda bir diken var, " diye cevap verdi; kalbini işaret ediyordu.</p>

  <p style="text-align: justify;"><a id="bookmark10"></a></p>
</body>
</html>
