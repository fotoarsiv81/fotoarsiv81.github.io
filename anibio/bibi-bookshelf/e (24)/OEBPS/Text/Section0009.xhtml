<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: justify;"><span style="font-weight:bold;">KARNAVAL</span></h2>

  <p style="text-align: center;"><img alt="" src="../Images/main-14.jpg" style="width:162pt;height:132pt;" /></p>

  <p style="text-align: justify;">Diken olayı beni oldukça etkilemişti; dönüşte yol boyunca bunu düşünmekten başka bir şey yapmadım. Her şeyden önce, dedemin içine bir dikenin nasıl girdiğini, kalbine kadar nasıl ulaştığını kendime sorup duruyordum. Değişik varsayımlarım vardı: Belki onu yanlışlıkla yutmuştu, belki de dikenli bir şey yemişti. Başka ne olabilirdi?</p>

  <p style="text-align: justify;">"Dikenli ne yiyecekler var? " diye sordum anneme.</p>

  <p style="text-align: justify;">"Aklından neler geçiyor? " diye sordu annem. "Denizkestanelerinin dikeni vardır ve yenir. " "Dedem onlardan yer mi? "</p>

  <p style="text-align: justify;">"Sanmıyorum, deniz ürünü hiç sevmez o. " Demek ki, denizkestanelerinin işi değildi. "Peki başka? "</p>

  <p style="text-align: justify;">"Başka ne? " Annem, bize doğru pis kokular püskürten kamyon şoförüyle atışmakta olduğundan, bana cevap yetiştiremiyordu.</p>

  <p style="text-align: justify;">"Başka dikenli yiyecekler var mı? " "Kaynanadili, kestane... "</p>

  <p style="text-align: justify;">İşte, bulmuştum! Dedem kestane yemiş olmalıydı, belki yanlışlıkla... Ama nasıl olmuştu bu? Kestane kasım ayında yenirdi, şubatta değil. Cesaretimi yitirmiş bir halde, tekrar denedim.</p>

  <p style="text-align: justify;">"Sence, diken kestanenin kabuğunun içine girebilir ve birisi de onu fark etmeden yiyebilir mi? "</p>

  <p style="text-align: justify;">Annem birden frene basınca, arkadan uzun uzun korna sesi duyuldu.</p>

  <p style="text-align: justify;">"Yola çıktığımızdan beri anlamsız şeylerden söz edip duruyorsun; ateşin falan yok, değil mi? " Elini alnıma koydu. "Soğuk. O zaman, dikeni yutan kestane, kestaneyi yutan biri hikâyesi de ne demek oluyor? "</p>

  <p style="text-align: justify;">Annemin sorusu karşısında kendimi aptal gibi hissettim; ama ortada bir sorun vardı, bu nedenle de teslim olmadım.</p>

  <p style="text-align: justify;">Bu kez beni ciddiye aldı annem ve dedemin bana söylediklerini ona anlatınca, sordu;</p>

  <p style="text-align: justify;">"Tam olarak öyle mi söyledi? "</p>

  <p style="text-align: justify;">Dedemin cümlesini özenle tekrarladım. O zaman içini çekti annem. "Bana hiçbir şey söylemiyor! " Sonra bana döndü. "Deden, onu tıpkı bir diken gibi iğneleyen bir sorununu, bir endişesini anlatmak istemiş. "</p>

  <p style="text-align: justify;">İşte, gizem çözülmüştü, ama dedem bunu daha iyi anlatamaz mıydı bana? Bu kadar endişelenmezdim!</p>

  <p style="text-align: justify;">Ancak şimdi o diken annemin koltuğundaydı. Yerinde duramıyor, sürekli kıpırdıyor, bir yandan da tekrar ediyordu:</p>

  <p style="text-align: justify;">"Bana asla hiçbir şey söylemiyor! Böyle bir adamla nasıl sakin olunabilir? "</p>

  <p style="text-align: justify;">Çok heyecanlı olduğu için, ona sakinken de kimsenin katlanamadığını söyleyemedim; sonunda eve geldik.</p>

  <p style="text-align: justify;">Bunu izleyen günlerde, annem dedeme her zamankinden daha sık telefon etti. Telefonlar hep.</p>

  <p style="text-align: justify;">"Baba, nasılsın? " cümlesiyle başlıyor; "Bir şeye ihtiyacın var mı? ", "Bir eksiğin var mı? " diye devam ediyordu. Dedem iyiydi ve hiçbir şeye ihtiyacı yoktu; ama o bunu tekrarladıkça, annem daha çok heyecanlanıyordu. Bir keresinde, babamın sabrı taştı ve ona şöyle dedi:</p>

  <p style="text-align: justify;">"İyi de, seni yatıştırmak için ne desin? Hasta olduğunu mu? "</p>

  <p style="text-align: justify;">Babamın dediği çok mantıklıydı, ama annem hiç önemsememiş gibiydi. Onun tek bildiği, dedemin davranışlarının normal olmadığıydı.</p>

  <p style="text-align: justify;">"Bütün bu telefonlarıma sinirlenmesi gerekirdi; bir keresinde sinirlenmişti de. Şimdi neden böyle sakin? "</p>

  <p style="text-align: justify;">Babam, annemin saçmaladığını, tedaviye ihtiyacı olduğunu söyledi; annemse, asıl onun tedaviye ihtiyacı olduğu, kendini Tanrı sandığı yanıtını verdi. Babam, kendisinin yalnızca mantığını kullandığını püskürdü; annem de, bu nedenle onun bazı şeyleri anlamadığını ve de asla anlamayacağını bildirdi. Babam sinirlendi, kapıyı çarparak çıkıp gitti; annem de, mutfaktaki duvar fayanslarını, aşındırmak istercesine temizlemeye başladı.</p>

  <p style="text-align: justify;">Ben bu tartışmadan hiçbir şey anlamamıştım; ama bana göre, annem abartıyordu, babamın söyledikleri ise doğruydu. Oysa, annem haklıymış.</p>

  <p style="text-align: justify;">O cumartesi öğleden sonra dedeme gittiğimizde, onu yine kiraz ağacının altında otururken bulduk. Her zamanki gibi, dizlerine Alfonsina'yı oturtmuştu. Öbür kazlar avluda dolaşıp dururlardı, ama Alfonsina dedemin gölgesi olmuştu adeta, onu hiç yalnız bırakmıyordu.</p>

  <p style="text-align: justify;">İyi anımsıyorum, çok soğuk bir gündü ve karnavaldı; o yüzden ben de <span style="font-style:italic;">Superman</span> giysimle gitmek istemiştim dedeme. Uçabildiği için, koyu bir <span style="font-style:italic;">Superman</span> hayranıydım o sıralar.</p>

  <p style="text-align: justify;">Dedemin üstünde yalnızca bir hırka vardı; sandalyenin arkalığına yaslanmıştı, gözleri kapalıydı ve elleri, başını kanatları arasına alıp büzülmüş Alfonsina'nın üstündeydi.</p>

  <p style="text-align: justify;">Annem, her zamanki gibi, arabayı evin önünde durdurdu; babasını öyle görünce, hafif bir çığlık attı ve eliyle ağzını kapattı.</p>

  <p style="text-align: justify;">Bana, "Sen burada kal! " deyip, dedeme doğru koştu. Ona dokunduğunu, sonra da kuvvetle sarstığını gördüm. Dedem gözlerini açtı ve annem onunla durmaksızın konuşmaya başladı. Dedem başını salladı, sonra annem onun kalkmasına yardım etti ve eve doğru yürümeye başladılar; annemin koluna giren dedem, yine de dimdik yürüyordu. Arkalarından da Alfonsina gidiyordu.</p>

  <p style="text-align: justify;">Anlamıyordum -İlk kez dedem eliyle bile beni selamlamamıştı, ben yokmuşum gibi davranıyordu. O an kendimi öyle yalnız ve mutsuz hissettim ki, <span style="font-style:italic;">Superman</span> gibi uçabilmek bile bunu gidermeye yetmezdi sanırım.</p>

  <p style="text-align: justify;">Birilerinin beni ve karnaval giysimi anımsayacağını umarak biraz bekledim, ama ortada hiç kimse yoktu. O zaman arabadan indim ve avluda dolanıp durmaya başladım. Eve girmek istemiyordum, çünkü onların gelip beni araması, bana daha doğru gibi görünüyordu. Ama hiç kimse beni aramıyordu; içimden ağlamak geldi. Başımı dizlerime yaslayıp, kiraz ağacının altına çömeldim ve hıçkırarak ağlamaya başladım. Aslında, bir süre sonra ağlama isteğim geçmişti; ancak, annem ya da dedem dışarı çıkarlarsa, beni böyle görüp, yaptıklarından utanmaları için, kendimi zorlayarak ağlamayı sürdürdüm.</p>

  <p style="text-align: justify;">Sonunda, annem dışarı çıktı, arabaya gidip kapıyı açtı, tekrar kapattı ve bana seslenmeye başladı. Dizlerimin arasından ona göz ucuyla baktım, kendimi çok mutlu hissettim.</p>

  <p style="text-align: justify;">Derken, annem beni gördü, yanıma geldi ve beni kendine doğru çekti.</p>

  <p style="text-align: justify;">"Ne yapmaya çalışıyorsun, öğrenebilir miyim? " diye sordu ve kafamdaki tüm saçları dökmek istercesine, hızla sarsmaya başladı beni. "Deden iyi değil! Sense, içeri girmek yerine, burada soğukta durup, zatürree olmak mı istiyorsun? " Beni sarsmaya devam ediyordu.</p>

  <p style="text-align: justify;">Annemin tepkisi beklediğimden o kadar farklıydı ki, bu kez cidden ağlamaya başladım. O da hemen tutumunu değiştirdi.</p>

  <p style="text-align: justify;">"Hayır, dedenin çok önemli bir şeyi yok, canım! " dedi bana sarılarak. "Yalnızca, bir sorunu yüzünden endişeleniyor; her şey düzelecek, göreceksin! "</p>

  <p style="text-align: justify;">Ona, dedem için değil, kendim için ağladığımı söylemek isterdim; ama biraz önce ben haklıyken, beni bu kadar hırpaladıysa, kim bilir şimdi ne tepki verirdi? Hiçbir şey söylememeyi tercih ettim; annem de, bir süre daha beni sıkıca tutup, okşamayı sürdürdü.</p>

  <p style="text-align: justify;">"Hadi, içeri girelim, " dedi sonunda, "yoksa cidden zatürree olacaksın. "</p>

  <p style="text-align: justify;">Mutfakta dedemi masada, dumanı tüten bir bardak sütün başında otururken buldum. Yanında, içinde bir sürü kâğıt olan sarı bir zarf vardı. Şömine yanıyordu, ama içerisi soğuktu; annem bana paltomu giydirdi.</p>

  <p style="text-align: justify;">"Giysin ne kadar güzel! " diye bağırdı, nihayet beni fark eden dedem. "Anneannen seni böyle görseydi keşke!.. Ne bu, cambaz kostümü mü? Çocukken, sirk cambazı olmayı çok isterdim! Oysa, babam gibi bahçıvan oldum... ve şimdi de toprağımı elimden almak istiyorlar! Benim malımı! " Bu son sözleri neredeyse bağırarak söyledikten sonra, zarfı alıp uzağa fırlattı.</p>

  <p style="text-align: justify;">Dedemi böyle görmekten çok etkilenmiş, biraz da korkmuştum; çünkü bu konuşan hem ona benziyordu, hem de başka biriydi sanki.</p>

  <p style="text-align: justify;">"Böyle yapma, baba, " dedi annem, etrafa saçılmış kâğıtları toplarken. "Sana söyledim, Belediye'ye gideceğiz, ben ve Piero... ve her şeyi düzelteceğiz. Eğer biz halledemezsek, bir avukata başvururuz. "</p>

  <p style="text-align: justify;">"Belediye'ye daha önce gittim, yapacak bir şey yok, " dedi dedem boğuk bir sesle. "Lanet olsun o yola da, onlara da! Toprağımı elimden almak istiyorlar, o lanet olasıcalar! "</p>

  <p style="text-align: justify;">"Sakin ol, baba, sakin olmalısın! " diye tekrar etti annem. "Tonino burada. "</p>

  <p style="text-align: justify;">Bunun üzerine dedem, bir rüyadan uyanmış gibi sarsıldı ve bana baktı. Ama bu kez gerçeklen baktı ve gülümsedi bana.</p>

  <p style="text-align: justify;">"Buraya gel, delikanlı! Sen de, dedenin aklını yitirdiğini düşüneceksin, değil mi? Bunu söyleyen çok zaten! Böyle giyinmiş ne yapıyorsun, sen onu söyle. "</p>

  <p style="text-align: justify;">"Bugün karnaval, dede. "</p>

  <p style="text-align: justify;">Kostümleriyle ortalıkta gezinip eğlenen arkadaşlarımı düşününce, içimden ağlamak gelmişti. İki saattir orada, dedemin bağrışlarını dinliyordum, hiç kimse de bana bir şey demiyordu.</p>

  <p style="text-align: justify;">"Bugün karnaval ve buraya bana gelmiş zaman kaybediyorsun, öyle mi? Felicitâ, Tonino'yu bugün bana getirmek de nerden aklına geldi? " "Peki, ne zaman getireyim? Yalnızca cumartesileri boşuz! Hem, sana gelip kostümünü göstermeyi o istedi! "</p>

  <p style="text-align: justify;">Yine her zamanki neşesine kavuşan dedem, "Gerçekten mi? O halde kutlama yapmalıyız! " dedi. "Annenin küçükken çok hoşuna giden tatlılardan kızartalım şimdi. Ve sonra... müzik! " "Baba! " diye haykırdı annem.</p>

  <p style="text-align: justify;">"Babası filan yok! " dedi dedem, sert bir sesle. "Sen hazırlamaya başla, ben hemen geliyorum! "</p>

  <p style="text-align: justify;">Annem içini çekerek bir önlük taktı ve hazırlığa girişti.</p>

  <p style="text-align: justify;">"Sana yardım edebilir miyim? " diye sordum anneme.</p>

  <p style="text-align: justify;">"Tamam! Neyse ki, karnaval yılda bir kere! "</p>

  <p style="text-align: justify;">Pek memnun gözükmüyordu; ama tatlı hamurunu hazırlarken keyfi yerine geldi, şarkı söylemeye başladı.</p>

  <p style="text-align: justify;">"Ben küçükken, anneannen karnavalda bana hep bu tatlılardan yapardı. Onları hazırlarken şarkı söylerdi. Ben de, şimdi tam senin durduğun yerde durup, ona yardım ederdim ve sonunda yüzüm ve ellerim de seninkiler gibi un içinde kalırdı. Bir sürü gelen olurdu; yenir, içilir, dans edilir, gülünürdü... Dedeni görecektin, ne deliydi! "</p>

  <p style="text-align: justify;">Annem konuşurken, mutfağın kapısının arkasından bir akordeon sesi duyulmaya başladı; annem konuşmayı kesip kulak kabarttı.</p>

  <p style="text-align: justify;">"İşte geldi, " dedi yavaşça, başını sallayıp gülümserken.</p>

  <p style="text-align: justify;">"Girebilir miyim? " diye sordu dedem.</p>

  <p style="text-align: justify;">"Gir, dede! " diye bağırdım. Onun akordeon çaldığını hiç bilmiyor, görmek için sabırsızlanıyordum.</p>

  <p style="text-align: justify;">Kapı birden ardına kadar açıldı, ama hiç kimse yoktu -Karanlıkta, uzaktan akordeon sesi geliyordu.</p>

  <p style="text-align: justify;">"Gir, dede! " diye bağırdım bir daha. Öyle heyecanlanmıştım ki, bacaklarımın titremesini engelleyemiyordum.</p>

  <p style="text-align: justify;">"Gerçekten içeri girebilir miyim? " diye tekrarladı dedem.</p>

  <p style="text-align: justify;">Annem bir kahkaha patlattı, ben de tüm gücümle bağırdım:</p>

  <p style="text-align: justify;">"Eveet! "</p>

  <p style="text-align: justify;">"Tamam, mademki bir çocuk bana bu kadar ısrar ediyor, ben de... " Akordeon bir an sustu, sonra hızla tekrar çalmaya başladı. "... giriyorum! " diye bağırdı dedem, uzun adımlarla mutfağa girerken.</p>

  <p style="text-align: justify;">Başında, silindir şeklinde kocaman yamuk bir şapka vardı; yüzüne, bir çift siyah gözlüğe yapışık takma bir burun yerleştirmişti. Kırmızı üstüne beyaz puanlı bir de papyon takmıştı.</p>

  <p style="text-align: justify;">Yürürken, şapkası başından düştü, eğilip almak isterken de, gözlüğüyle birlikte burnu düştü. Annemle gülmeye başladık.</p>

  <p style="text-align: justify;">"Anlaşılan yaşlandım, " diye içini çekti dedem. "Bundan önce bir kez bile böyle bir şey olmamıştı; istesem de bunu başaramazdım eskiden.</p>

  <p style="text-align: center;"><img alt="" src="../Images/main-15.jpg" style="width:194pt;height:273pt;" /></p>

  <p style="text-align: justify;">"Hayır, baba, olağanüstüsün, " dedi annem ve ona sıkı sıkı sarıldı. Dedemin gözlerinden yaşlar akmaya başladı, ' burnunu da tıpkı bir çocuk gibi çekti; ben de, onu daha önce hiç böyle görmediğim için, gülsem mi ağlasam mı bilemiyordum.</p>

  <p style="text-align: justify;">"Hadi, bize biraz daha müzik çal; biz de Tonino'yla birlikte tatlıları hazırlayalım! "</p>

  <p style="text-align: justify;">Dedem burnunu çekti, oturdu ve çalmaya koyuldu. Annem arada bir şarkıya katılıyor, tatlıları bırakıp dans ediyordu. Böyle uzun bir süre geçti; çok eğlenmiştim, çünkü annem istediğim her şeyi yapmama izin vermişti.</p>

  <p style="text-align: justify;">Tatlılar hazır olunca, annem onları kızartmaya başladı, ben de üstlerine şeker serptim ve yemek için masaya geçtik.</p>

  <p style="text-align: justify;">Dedem mahzene inip bir şişe tatlı şarap aklı ve ne pahasına olursa olsun, benim de bardağıma biraz koymak istedi.</p>

  <p style="text-align: justify;">"Ama baba, o daha çocuk! "</p>

  <p style="text-align: justify;">"Aptallık! Onun yaşında sen düzenli olarak içerdin! Bu senin çocuğun mu, değil mi? "</p>

  <p style="text-align: justify;">Böylece yedik, içtik, dedem akordeon çaldı; sonunda annem saate bakıp, "Baba, saat sekiz oldu. Gitmemiz gerekiyor, " dedi.</p>

  <p style="text-align: justify;">"Ya, öyle! " dedi dedem, ciddileşerek. Öbür odaya gitti ve geri geldiğinde, elinde akordeonu yoktu, burunlu gözlüğünü de çıkarmıştı.</p>

  <p style="text-align: justify;">"Gerçekten güzel bir öğlen sonrası geçirdik, " dedi. "Bir süreliğine eski güzel günlere geri döndüğümü sandım. Oysa... "</p>

  <p style="text-align: justify;">"Baba, sana daha önce de söyledim, burada tek başına kalmamalısın, sana iyi gelmiyor, inat ediyorsun... "</p>

  <p style="text-align: justify;">"Peki, nereye gitmeliyim? " diye sordu dedem. "Senin evine mi, yani? "</p>

  <p style="text-align: justify;">"Evet, bize gel! " diye yalvardım ona.</p>

  <p style="text-align: justify;">Ottaviano Dede'm gülümseyip başımı okşadı.</p>

  <p style="text-align: justify;">"Yaşlı ağaçları söküp başka bir yere taşırsan, ne olacağını biliyorsun, değil mi?.. Ölürler. Bunu annene söyle. "</p>

  <p style="text-align: justify;">"İnatçı! " diye azarladı annem onu ve oflayıp poflayarak uzaklaştı.</p>

  <p style="text-align: justify;">Yolda uyuyakalmışım ve ertesi sabah yatağımda uyandım. Babaannem Antonietta'nın dediğine göre, eve döndüğümde "canlıdan çok, ölü" gibiymişim; "üstü başı kir içinde, acınacak bir halde" yani.</p>

  <p style="text-align: justify;">"Kim bilir, Ottaviano Dede'nde neler yaptınız! " dedi.</p>

  <p style="text-align: justify;">Onu kızdırmak için, hiçbir şey anlatmadım; gidip, yatağımın başucunda duran <span style="font-style:italic;">Superman</span> giysime bir göz attım -Berbat haldeydi: Un içindeydi, hem de yağ ve şarap lekeleri vardı.</p>

  <p style="text-align: justify;">Annem onu yıkattı, ama şarap lekeleri çıkmadı; ben de onu bir daha giyemedim. Önceleri buna çok üzülmüştüm, ama şimdi o lekeli kostümü, tutkunu olduğum Ferrari ya da Toyota marka oyuncak arabalara bile değişmem; çünkü o, dedemden kalan son mutlu anı.</p>

  <p style="text-align: justify;">Karnavaldan hemen sonra hastalandım ve yirmi gün okula gidemeyip, mecburen evde kaldım. İlk günler ateşim yüksekti, boğazım çok kötüydü ve öksürdüğüm zaman -babamın dediğine göre-akortsuz bir trombonu andırıyordum. Doktor ağır bir bronşit geçirdiğimi söyledi, ateşimi düşürmek için de başımın üstüne buz koydurdu. Babannemle Luigi Dede'm beni her gün gelip görüyorlar ve her gün anneme aynı şeyleri söylüyorlardı: "Çocuk kesinlikle o 'soğuk' evde hastalandı! " Annem bu cümleyi dinlemekten öyle bıkmıştı ki, bir gün sabrı taştı ve babaannemlere kulaklarının gayet iyi duyduğunu, aynı şeyi tekrarlayarak yorulmamalarını söyledi. Babaannemle dedem çok gücenip gittiler, annem de derin bir nefes aldı ve, "Tanrı'ya şükür! " dedi. Sonra da Ottaviano Dede'me telefon etmeye gitti.</p>

  <p style="text-align: justify;">O günlerde annem, gerek benim hastalığım, gerekse dedem yüzünden hep sinirliydi. Dedem sürekli telefon ediyordu; annemin ona hep şu sözleri tekrarladığını duyuyordum:</p>

  <p style="text-align: justify;">"Endişelenme, baba, endişe etmemelisin! " Ben, dedemin benim için endişelendiğini düşünüyordum; bu kadar endişelendiğine göre de çok hasta olmalıydım. Bir keresinde ağlamaya başladım, çünkü anneannemin de hastalandıktan sonra öldüğünü anımsamıştım. Anneme, onun gibi ölmek istemediğimi söyledim.</p>

  <p style="text-align: justify;">"Neler diyorsun sen, deden senin için endişelenmiyor! Onun için hastalık diye bir şey yok! Hem, senin önemli bir şeyin yok ki, hasta olan o -Şu istimlak hikâyesiyle rahatı kaçtı, aynı insan değil sanki! "</p>

  <p style="text-align: justify;">"İstimlak ne demek? "</p>

  <p style="text-align: justify;">"Belediye onun bostanının bir kısmını almak istiyor, çünkü yolu genişletmeleri gerekiyormuş. Oraya çift yönlü otoyol yapmaları gerekiyormuş. " "İyi de, dedem buna neden engel olmuyor? " "Çünkü bu mümkün değil. Babanla birlikte, belediye başkanı ve danışmanıyla konuşmaya gittik, ama yapacak fazla bir şey yok. Avukata danışmak zorundayız, " diye içini çekti annem. "Kalbindeki diken bu mu? "</p>

  <p style="text-align: justify;">"Evet ve onu hemen çıkarmazsak, olacakları bilemiyorum. Orada tek başına, kafasına taktığı bu düşüncelerle... Hiç değilse, anneannen sağ olsaydı! "</p>

  <p style="text-align: justify;">O gece rüyamda anneannem Teodolinda'yı gördüm. Üstünde beyaz bir doktor önlüğü, kucağında da Alfonsina vardı. Anneannem çok neşeliydi ve gülümsüyordu; dedeme, kalbindeki dikeni çıkaracağını söylüyordu. Dedemse, bir yatağa uzanmıştı. Tıpkı nehirde yıkandığımız günkü gibi, üstünde yalnızca donuyla salam gibi bağlanmıştı. Dedem de gülümsüyor ve anneanneme, çabuk olmasını, çünkü bostana gitmesi gerektiğini söylüyordu. Bunun üzerine anneannem, Alfonsina' nın kanatlarından bir tüy çekip çıkardı ve dedemi gıdıklamaya başladı. Dedem bir yandan gülerken, bir yandan da, "Dur Linda, dur! " diyordu. Sonra hiçbir şey görmedim; daha sonra da, anneannem avluda hayalet giysileri içinde, elinde o tüyle kazları kovalıyordu. "Dedemin dikenini çıkardın mı? " diye sordum. Ama anneannem cevap vermedi.</p>

  <p style="text-align: justify;">Uyandığımda, ne düşüneceğimi bilmiyordum.</p>

  <p style="text-align: justify;"><a id="bookmark4"></a><br /></p>

  <p style="text-align: justify;"><a id="bookmark0"></a></p>
</body>
</html>
