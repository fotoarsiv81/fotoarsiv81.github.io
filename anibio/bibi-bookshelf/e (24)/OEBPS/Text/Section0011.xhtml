<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: justify;">FOTOĞRAFLAR</h2>

  <p style="text-align: center;"><img alt="" src="../Images/main-20.jpg" style="width:137pt;height:133pt;" /></p>

  <p style="text-align: justify;"><br /></p>

  <p style="text-align: justify;">Dedem 28 Eylül'de, okulların başlamasından bir hafta sonra, mahkeme memurunun elinde mektupla kapımıza gelmesinden de üç gün önce öldü.</p>

  <p style="text-align: justify;">Mektupta, dedemin mahkemeye çıkması gerektiği yazıyordu; çünkü yargıç, dedemin toprağını almak isteyen Belediye'nin mi, yoksa toprağını vermek istemeyen -ve artık ölmüş olan- dedemin mi haklı olduğunu kararlaştırmalıymış.</p>

  <p style="text-align: justify;">Annem, mektubu okuduktan sonra, makbu2u İmzalamasını bekleyen memurun neredeyse üstüne atlıyordu.</p>

  <p style="text-align: justify;">"Babamın toprağını almak için, benim cesedimi çiğnemeleri gerek. Anladınız mı? Bunu onlara söyleyin; ayrıca, savaş istiyorlarsa, buna da hazır olduğumu söyleyin. Ne de olsa, Ottaviano' nun kızıyım ben! "</p>

  <p style="text-align: justify;">Dedem, annemin o anda mı?ektubu memurun neredeyse burnuna soktuğunu, onun da kukla gibi başıyla durumu onayladığını görmüş olsaydı, gülmekten katılırdı herhalde.</p>

  <p style="text-align: justify;">"Ve yarın bu beyler beni dinleyecekler. Hah! Kulakları işitirse tabii. "</p>

  <p style="text-align: justify;">Memur, anneme tekrar, makbuzu imzalayabilir mi diye sordu; sonra da, kalemini bile almadan, kendisinin konuyla hiçbir ilgisi olmadığını söyleyerek gitti.</p>

  <p style="text-align: justify;">"Alçaklar! " dedi annem, adamın arkasından. "Zavallı bir ihtiyarla uğraşıyorlar! "</p>

  <p style="text-align: justify;">O kadar sinirlenmişti ki, dedemin öldüğünü unutmuştu!</p>

  <p style="text-align: justify;">Bir sürü kişiye telefon etmeye başladı hemen: Avukata, notere, arkadaşı Luisa'ya. Babamı aramadı. O dönemde babama hemen hemen hiç telefon etmiyor, hep babam onu arıyordu. Akşamlan bile eve gelmiyordu babam; yalnızca hafta sonları beni alıp şehirdeki eve götürüyordu. Kısacası, ayrı yaşıyorlardı.</p>

  <p style="text-align: justify;">Başlangıçta, yalnızca bir deneme yapmışlardı -Annemle ikimiz yazı dedemin evinde geçirmiştik. Durumu bana babam bildirmişti.</p>

  <p style="text-align: justify;">Ona, "Peki, sen de gelecek misin? " diye sormuştum.</p>

  <p style="text-align: justify;">"Ara sıra gelirim, eğer beni davet ederseniz... " diye cevap vermişti babam. Ama annem hiç sesini çıkarmamıştı. "Annen bir süre yalnız kalmak istiyor, böylece ikinizin birlikte köyde kalabileceğinizi düşündük. Sonra sonbaharda bakacağız duruma. "</p>

  <p style="text-align: justify;">Bütün gün annemle yalnız kalmak fikri pek hoşuma gitmiyor, hatta bir ceza gibi geliyordu. Dedem hastalandığından beri, her zamankinden daha sinirli olmuştu annem, sürekli her şeyi yanlış yaptığını, hiçbir işinin yolunda gitmediğini söylüyordu. Floppy'yi uzaktan bile görmeye dayanamıyordu. Neredeyse, babaannem ondan daha iyiydi şu sıralar. Ama dedemde Alfonsina ve Felice vardı; hem, annem sabahları yoktu, dükkâna gitmesi gerekiyordu ve babam bana bir dağ bisikleti alacağına söz vermişti. İşte tüm bu nedenler yüzünden, durumu çok çabuk kabullendim.</p>

  <p style="text-align: justify;">Haziran ayının başında annemle birlikte köye taşınmıştık. İki hafta içinde annem öylesine değişmişti ki, onu tanıyamıyordum. Öncelikle, saçlarını kısacık kestirmişti; oğlan çocuğunu andırıyordu. Sonra, çok işi olduğu için sabahları erken kalkmak zorunda olsa da, hemen hemen her zaman keyfi yerindeydi. Üstelik, dedemin yumurtalı kremasıyla, anneannemin simidini yapmayı bile deniyordu. Her ne kadar, annemin yaptığı simit delik deşik ve hafif yanmış oluyorsa da, onu üzmemek için, güzel diyordum. Her gün şehre gidiyor; beni, dedemin bostanına bakan Emilio'yla bırakıyordu.</p>

  <p style="text-align: justify;">"Aman, gözünüz üstünde olsun, e mi? " diyordu, evden çıkmadan önce.</p>

  <p style="text-align: justify;">"Endişelenmeyin, ben onunla ilgilenirim, " diye cevaplıyordu Emilio ve annem kapıdan çıkar çıkmaz da her istediğimi yapmama izin veriyordu.</p>

  <p style="text-align: justify;">İlk zamanlar, annem eve döndüğünde, bizi her gün sorguya çekiyordu; sonraları yalnızca, "Her şey yolunda mı?? " diye sormakla yetinmeye başladı; hatta bazen bunu bile sormuyordu. Ben de giderek kudurmaya başladım. Artık kiraz ağacının en tepesine tırmanmakta ustalaşmıştım; Emilio'nun yardımıyla, ağacın ilk dallarının üstünde bir kulübe ve Ottaviano Dede'min ağaca rahatça tırmanıp inebilmesi için bir ip merdiven bile yapmıştım. Dedemi sık sık düşünüyordum, ama hastalanan dedemi değil, eski dedemi. Hasta dedemi düşünmek hoşuma gitmiyordu, özellikle de fotoğraf olayından sonra.</p>

  <p style="text-align: justify;">Köydeki eve taşınmamızın üzerinden birkaç gün geçmişti. Bir gün annemin aklına komodinin çekmecelerini düzenlemek geldi ve çekmecelerden birinin arkasında, çamaşırların ve bir sürü ıvır zıvırın arasında, daha önce birçok kez birlikte baktığımız bir albüm ve oraya buraya saçılmış renkli kâğıt parçaları buldu; bunlar albümün bazı resimleriydi. Dedem onları makasla kesmişti; fotoğraftan çok, renkli, tuhaf konfetilere benziyorlardı şimdi. '</p>

  <p style="text-align: justify;">Annem ağlamaya başladı ve tüm öğleden sonra, o kâğıt parçalarını bir araya getirmek için uğraştı, ama başaramadı. Sonunda bir zarf alıp, hepsini içine koydu.</p>

  <p style="text-align: justify;">"Faydasız! Her şeyi, tüm anılarımı mahvetmiş! Annemin bir tane bile gençlik resmini bırakmamış! " diye içini çekti.</p>

  <p style="text-align: justify;">"Ama neden anneanneme bunu yaptı? Onu sevdiği doğru değil o zaman! "</p>

  <p style="text-align: justify;">Artık dedem hakkında ne düşüneceğimi bilemiyordum. Başkaları onun deli olduğunu söylüyordu; bense onun hep iyi biri olduğuna inanmıştım -tıpkı anneannem gibi. Anneme dedemin deliliğinin umurumda olmadığını, ama kötü biri olduğunu düşünmek de istemediğimi söyledim.</p>

  <p style="text-align: justify;">"Neler diyorsun öyle! Sen de bazıları gibi mi düşünmeye başlıyorsun? Deden ne deli, ne de kötü biri; yalnızca hasta. Sorun burasında. " Elini göğsüne götürdü; işte o anda aklıma şu ünlü diken geldi. "Anneannen öldükten sonra yalnızlıktan hastalandı, çünkü onu seviyordu. Yaşlılar çocuk gibidirler; yalnız kalamazlar, birbirlerine ihtiyaçları vardır. "</p>

  <p style="text-align: justify;">"O halde, sen babamsız nasıl yapacaksın? " diye sordum.</p>

  <p style="text-align: justify;">Annem, henüz yaşlanmadığını, bunu düşünmek için zamanı olduğunu söyledi.</p>

  <p style="text-align: justify;">Neyse ki, albümün son sayfasında, anneannemin, kucağında annemle, kiraz ağacının altında çekilmiş bir fotoğrafı kalmıştı.</p>

  <p style="text-align: justify;">"Gördün mü? " diye sordu annem sevinçle, bu fotoğrafı fark ettiği bir başka gün. Hemen fotoğrafı büyüttürdü. Ama o fotoğrafa bakmak benim hoşuma gitmiyordu, çünkü aklıma albümdeki resimler geliyor, bu da beni hüzünlendiriyordu.</p>

  <p style="text-align: justify;">Bir süre sonra annem, Emilio'yu, Alfonsina'ya bir koca bulmakla görevlendirdi. Bunu düşünen annem olmamıştı aslında, çünkü onun kazlar hakkında bilgisi yoktu; ama Emilio ona, bir kazın bu şartlarda yalnız bırakılmasının doğru olmayacağını söylemişti.</p>

  <p style="text-align: justify;">"Bir erkek ya da bir kadın, iyi kötü bir hal çaresi bulur; ama bir kaz kendisine nasıl koca bulabilir ki? "</p>

  <p style="text-align: justify;">Annem gülmeye başladı ve Emilio'dan pazara gidip, Alfonsina için bir erkek bulmasını istedi.</p>

  <p style="text-align: justify;">"Ama Emilio, Alfonsina'nın zevklerini bilmiyor ki, nasıl bir koca seçecek? " diye sordum.</p>

  <p style="text-align: justify;">Annem benim de onunla pazara gitmeme izin verdi.</p>

  <p style="text-align: justify;">Köyde her çarşamba pazar kurulurdu. Bir önceki yıl, birkaç kez dedemle birlikte sebze satmaya gitmiştik. Kaz ve tavuk satan köylüler de vardı. Tavuklarını koydukları sepetleri ve içine kazlarını kapattıkları kafesleriyle, yolun sonunda dururlardı.</p>

  <p style="text-align: justify;">Kazların hepsi Alfonsina'ya benziyordu ve erkeği ayırt etmek için, kazı baş aşağı çevirip, kuyruğunun altına üflemek gerekiyordu.</p>

  <p style="text-align: justify;">Emilio'ya, Alfonsina'dan farklı bir kaz istediğimi söyledim. Çünkü bana göre erkeğin dişiden ayırt edilmesi gerekiyordu; ama Emilio bana, kazlar için bunun hiçbir önemi olmadığını, ayırt edilmeyi umursamadıklarını, tüm bunların hikâye olduğunu söyledi.</p>

  <p style="text-align: justify;">Biz bunları tartışırken, bir köşede, sırtı gri, alt kısmı beyaz bir kaz gördüm. O kadar büyüktü ki, onu kafese koymamışlardı.</p>

  <p style="text-align: justify;">"İşte, o iyi! "</p>

  <p style="text-align: center;"><img alt="" src="../Images/main-21.jpg" style="width:216pt;height:236pt;" /></p>

  <p style="text-align: justify;">Onun, Alfonsina'nın hoşuna gideceğinden yüzde yüz emindim.</p>

  <p style="text-align: justify;">Emilio onun bir Toulouse kazı ve çok pahalı olduğunu söyledi; ama ben kararlıydım. "Ya o, ya hiçbiri, " dedim ve sonunda Emilio onu satın aldı.</p>

  <p style="text-align: justify;">Alfonsina, kocasını çok beğenmiş; annem çok pahalı olduğu için biraz daha az beğenmiş; babamsa hiç beğenmemişti.</p>

  <p style="text-align: justify;">"Yavruları doğduğunda onları nereye koyacaksın? " diye sordu anneme. "Yoksa, burada kalma süreni uzatmayı mı düşünüyorsun? "</p>

  <p style="text-align: justify;">Annem cevap vermedi; babam da o gün her zamankinden daha erken gitti.</p>

  <p style="text-align: justify;">Okullar açılmak üzereyken, annemle babam yeniden tartışmaya başladılar. Babam şehirdeki okula dönmemi istiyor, köydeki okulların ikinci kalite olduğunu söylüyordu; annemse, kendisinin de köyde ortaokula kadar okuduğu ve memnun kaldığı karşılığını veriyordu. Babam, "Bunun ne ilgisi var, açık açık dönmek istemediğini söylesene, " diyordu. Bir süre aynı şeyleri tekrarlayarak tartışmaya devam ettiler.</p>

  <p style="text-align: justify;">İkisi de bana ne yapmak istediğimi asla sormazdı.</p>

  <p style="text-align: justify;">Sonra bir gün babam sordu; ben de öldürse, aynı arkadaşların ve öğretmenin olduğu, geçen yılki okula gitmeyeceğimi söyledim.</p>

  <p style="text-align: justify;">"Trajedi haline getirme, " dedi babam. "Yine o dedenle ilgili hikâye yüzünden mi? "</p>

  <p style="text-align: justify;">"Neden 'hikâye' diyorsun? " diye araya girdi annem. "Çocukların babama deli demeleri, öğretmenin de buna seyirci kalması, üstelik Tonino'yu, dedesine hakaret eden çocuğa yumruk attığı için cezalandırması, sence doğru mu? "</p>

  <p style="text-align: justify;">"Ama senin baban, omuzunda bir kazla parktaki bir ağaca tırmanıyor, itfaiyeciler ve hemşireler geliyor, onun fotoğrafını çekiyorlar ve ertesi gün gazetede resimleri çıkıyor... Ona ne desinler istiyorsun? " diye sordu babam. "Sence bu normal bir insanın davranışları mı? "</p>

  <p style="text-align: justify;">Annem ona, hiçbir şey anlamadığını ve onunla eve dönmeyeceğini söyledi.</p>

  <p style="text-align: justify;">"O halde avukata gitmeliyiz, " dedi babam. "İstediğin bu mu? "</p>

  <p style="text-align: justify;">Kapıyı çarparak çıktı. Annem de ağlamaya başladı. Böylece, bir ay sonra gerçekten ayrıldılar, ben de köydeki okula başladım.</p>

  <p style="text-align: justify;">O sabah dedeme, Alfonsina ve kocası Oreste'nin çok güzel bir resmini göndermiştim. Klinikten, dedemin öldüğünü haber vermek için telefon ettiklerinde, annem eve henüz gelmişti ve bostanda akşam için salata topluyorduk birlikte.</p>

  <p style="text-align: justify;">Annem inanmak istemedi.</p>

  <p style="text-align: justify;">"Ama onu daha az önce gördüm! İyiydi! " diyordu.</p>

  <p style="text-align: justify;">Ben de inanmak istemiyordum; dedemin bize şakalarından birini yaptığını söyledim. Ama annem başını sallayıp duruyordu.</p>

  <p style="text-align: justify;">"Yemeğini yeni bitirmişti, onu her zamanki gibi pencerenin yanında otururken bıraktım. Onu selamladım, beni bu kez tanıdı üstelik... Ama nasıl olur!.. Nasıl olur!.. "</p>

  <p style="text-align: justify;">Annem umudunu kestiğinde, işte o zaman dedemin gerçekten öldüğüne ikna oldum, ama hiç acı hissetmedim.</p>

  <p style="text-align: justify;">Annem ağlarken, ben dedemi o bembeyaz hastane odasında, pencerenin yanında hayal etmeye başladım. Gözümün önünden yavaş yavaş uzaklaşıyor, sonunda da uçup gidiyordu. Tıpkı Alfonsina'nın avluda rüzgârla uçuşan tüyleri gibi. Anneme, bir tüy anneanneme kadar ulaşır mı diye sorduğumda, bana tuhaf bir şekilde baktı ve böylesine aptalca bir soruya cevap vermek istemediğini söyledi. O zaman, ona düşündüklerimi anlattım; ağlamayı kesip, gözyaşlarını sildi ve bana sarıldı.</p>

  <p style="text-align: justify;">"Haklısın, deden gerçekten uçmuş olmalı. Orası onun için uygun değildi, bir hapishane gibiydi. "</p>

  <p style="text-align: justify;">Sonra, dedemin artık bir tüyden bile hafif olduğunu ve kesinlikle anneannemin yanına gittiğini söyledi. Ayrıca, benim çok güzel bir şey söylediğimi, bunun ona çok yardımcı olduğunu da söyledi. Sonra sustu. Yüzünü yıkamaya gitti, ben de avluda birlikte yemek yiyen Alfonsina'yla Oreste'yi seyretmeye başladım. Dedemle anneannem gibi, onlar da birbirlerini seviyorlardı.</p>

  <p style="text-align: justify;">Daha sonra annem, dedem için elbise hazırladı -Hem kendisinin, hem annemin düğününde giydiği takım elbiseydi bu.</p>

  <p style="text-align: justify;">Anneannem Teodolinda da kendi cenazesi için, annemin düğününde giydiği çiçekli elbiseyi giymek istediğini söylemişti. Her zaman, "Unutmayın, ya o ya hiç! " derdi. Elbisesini dolabında, bir naylon torba içinde saklar, havalanması için de onu sık sık güneşe asardı. "Kötü kokmak istemem! " derdi. Ama bir keresinde, kuşun teki elbisesinin üstüne pislemiş, o zamandan sonra da bir daha onu dışarıda havalandırmamıştı anneannem; ama elbiseyi yatağa serip, üstüne parfüm sıkıyordu. Komodinin üstünde duran şişedeki menekşe kokusunu çok seviyordu. Ottaviano Dede'mse, haşlanmış lahanadan daha keskin koktuğunu söylüyor, anneannem buna çok kızıyordu.</p>

  <p style="text-align: justify;">Ama anneannem öldüğünde, annemden ona elbisesini giydirmesini ve sevdiği kokuyu sürmesini istemişti dedem.</p>

  <p style="text-align: justify;">Dedemin elbisesi hazır olduğunda, yere düşen en güzel yaprakları toplamak için, kiraz ağacının altına gittim; bir tane Alfonsina'dan, bir tane de Oreste'den tüy alıp, dedemin her cebine bir yaprak ve bir tüy koydum.</p>

  <p style="text-align: justify;">Annem, düşüncemin çok güzel olduğunu, dedemin bundan çok hoşlanacağını söyledi. Sonra, babam bizi almaya geldi, birlikte şehre gittik; Ben, babaannemle Luigi Dede'me, onlarsa Ottaviano Dede'me.</p>

  <p style="text-align: justify;">Cenazeye katılmak istemedim; Emilio'yla evde kalıp, Alfonsina ve Oreste için bir düğün sepeti hazırladım.</p>

  <p style="text-align: justify;">Kiraz ağacının yanından geçerken, dedem için yaptığım ip merdiveni gördüm ve içimden onu sökmek geldi. Ama yapmadım, hâlâ orada. Corinna biraz daha büyüyünce, o da kiraz ağacına çıkmak için bu merdiveni kullanacak.</p>

  <p style="text-align: justify;"><a id="bookmark2"></a></p>
</body>
</html>
