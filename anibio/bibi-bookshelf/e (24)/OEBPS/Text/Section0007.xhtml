<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: justify;"><span style="font-weight:bold;">BOSTAN</span></h2>

  <p style="text-align: center;"><img alt="" src="../Images/main-9.jpg" style="width:160pt;height:132pt;" /></p>

  <p style="text-align: justify;">Anneannemin ölümünden sonra, Ottaviano Dede'm her zamanki gibi, kendi evinde oturmaya ve bostanda çalışmaya devam etti. Tavuklarla da bir daha hiç ilgilenmedi; bir gün onları alıp sepetlere yerleştirdi ve kasabadaki kasabımıza götürdü. Alfonsina'yla, artık iyice büyümüş yavrularını bıraktı yalnızca. Köye gittiğimiz hemen hemen her hafta, dedem ister evde olsun, ister bostanda ya da avluda, Alfonsina ve yavruları hep onun pe şinden gidiyorlardı. Ona seslenince, Alfonsina bana doğru geliyor, ama dedem ondan uzaklaşır uzaklaşmaz, bana arkasını dönüp, kanatlarını çırparak onun arkasından koşuyor, yavruları da telaşla onu izliyordu.</p>

  <p style="text-align: justify;">Kısacası, eğer onlarla beraber olmak istiyorsam, benim de sıraya girmem gerekiyordu; sonra hep birlikte bostana gidiyorduk.</p>

  <p style="text-align: justify;">Dedemin bostanı çok büyüktü, çünkü onun mesleği, tıpkı babası Vincenzo ve dedesi Giovanni gibi bahçıvanlıktı. Bostan, evin arkasından, kümesin çitlerinden başlıyor, nehre kadar devam ediyordu. Nehir tarafına bir sıra elma ağacı dikmişti dedem; daha ilerideyse, küçük bir bağ vardı. Bahçenin geri kalanı, düzenli şekilde yol yol bölünmüştü; bunların arasından, sulamaya yarayan küçük kanallar geçiyordu.</p>

  <p style="text-align: justify;">Toprağın her bölümü mevsime göre farklı işlenirdi: Havuç, salata, lahana, patates, soğan... Kısacası, her tür sebze vardı. Dedem bir tarafta sebzeleri dikip suluyor, öbür tarafta ise olgunlaşanları topluyor; bu, bütün yıl böyle devam ediyordu. Hiçbir zaman boş kalmadığı için, bostanın ortasında yürümek mümkün olmazdı; ama özellikle ilkbaharda, elma ağaçları çiçek açtığında, sebze-1er olgunlaşmaya başladığında ve kiraz ağacı Felice bembeyaz olduğunda, çok güzeldi.</p>

  <p style="text-align: justify;">Kiraz ağacı, bahçenin sokakla avlu arasındaki bir köşesindeydi; o kadar büyüktü ki, onu her yandan görmek mümkündü. Yalnız kaldığından beri, dedem zamanının büyük kısmını kiraz ağacının altında geçiriyordu. Önceleri oraya beni de götürüyordu, ama şimdi ağacın altına anneannem Teodolinda'nın sandalyesini koymuştu ve bostanda bir işi olmadığında ya da dinlenmek istediğinde, yanında Alfonsina ve yavruları, o sandalyeye oturuyor, gözlerini kapatıp, hareketsiz öylece duruyordu.</p>

  <p style="text-align: justify;">Bir keresinde onu böyle uyurken yakaladığımda, "Dede, öldün mü? " diye sordum.</p>

  <p style="text-align: justify;">Bunun üzerine, tıpkı anneannemin tavukları gibi, bir gözünü hafifçe aralayarak, yanına yaklaşmamı işaret etti dedem.</p>

  <p style="text-align: justify;">"Buraya otur, " dedi, iskemlede yer açarak.</p>

  <p style="text-align: justify;">Oturdum, kolunu omuzuma attı ve eliyle gözlerimi kapattı.</p>

  <p style="text-align: justify;">"Şimdi bana ne gördüğünü söyle, " diye fısıldadı.</p>

  <p style="text-align: justify;">Yalnızca karanlık gördüğümü söyledim.</p>

  <p style="text-align: justify;">"Dinle, " dedi dedem.</p>

  <p style="text-align: justify;">Etrafı dinlemeye başladım ve yavaş yavaş, önce bir cıvıltı, daha sonra da yaprakların arasında bir gürültü duydum.</p>

  <p style="text-align: justify;">"Bu, baştankaraların yuvası; bak, anne kuş yavrularına yiyecek götürüyor. "</p>

  <p style="text-align: justify;">Hiçbir şey görmüyordum, ama önce bir kanat çırpışı, sonra da bir cikcik sesi duydum. Hayret, ne çok ses çıkarıyorlardı öyle!</p>

  <p style="text-align: justify;">"Ağızlarına yiyecek veriyor, " diye açıkladı dedem. "Şimdi tekrar dinle. "</p>

  <p style="text-align: justify;">Yoğun bir vızıltı duydum bu kez.</p>

  <p style="text-align: justify;">"Bunlar peteğe giden arılar. Çiçekleri emmişler, şimdi karınları şişmiş bir halde evlerine dönüyorlar. Onları görüyor musun? "</p>

  <p style="text-align: justify;">Bir kez daha dinledim ve bana onları gerçekten görüyormuşum gibi geldi; zavallıların öylesine kocaman karınları vardı ki, güçlükle uçuyorlardı.</p>

  <p style="text-align: justify;">O zaman dedem elini gözlerimden çekti ve, "Anladın mı? " diye sordu bana. "Eğer dikkatle dinleyip yoğunlaşırsan, sanki gözlerin açıkmış gibi, bir sürü şey görebilirsin. Şimdi de, kiraz ağacının soluklarını dinle. "</p>

  <p style="text-align: justify;">Yeniden gözlerimi kapattım, bu kez yüzüme doğru hafif bir rüzgâr eser gibi oldu; kiraz ağacının tüm yaprakları yavaş yavaş kımıldamaya başlamıştı.</p>

  <p style="text-align: justify;">"Doğru, dede, Felice nefes alıyor, " dedim.</p>

  <p style="text-align: justify;">Dedem başımı okşadı ve bir süre daha hareketsiz kaldı; ona baktığımda, gülümsediğini gördüm.</p>

  <p style="text-align: justify;">Ne zaman Ottaviano Dede'mi düşünsem, bana ağaçların nefes aldığını öğrettiği o günü anımsarım hep.</p>

  <p style="text-align: justify;">Mayıs ayında, altıncı yaş günümde, dedem Ottaviano bize geldi. Anneannemle bize geldikleri zamanlarda, herkes onun şehirden pek hoşlanmadığını anladığı için, annem telefonda ona, gelmesi gerekmediğini, çünkü bunun gerçek bir doğum günü partisi olmayacağını söylemişti.</p>

  <p style="text-align: justify;">"Yalnızca pasta olacak, hepsi bu. "</p>

  <p style="text-align: justify;">"Böylesi daha iyi, " dedi dedem, "Linda'sız bir eğlentiyi kaldıramam zaten. "</p>

  <p style="text-align: justify;">Tam öğle yemeği saatinde, babaannemler ve bizim için bir sürü şey yüklediği kamyonetiyle çıkageldi. Ottaviano Dede'min kullandığı iki araç vardı: Kamyoneti ve bisikleti. Kamyonetiyle kasabaya sebze ve tavuk taşır ya da şehre gelirdi; bisikletiyle ise, hemen hemen her yere giderdi.</p>

  <p style="text-align: justify;">Annemin tüm ısrarlarına ve kızmasına rağmen, hiçbir zaman araba almak istememişti.</p>

  <p style="text-align: justify;">Bir keresinde tartışırlarken, "Kayınvalidemlere rezil oluyorum! " demişti annem.</p>

  <p style="text-align: justify;">"Yaa, beyefendiyle hanımefendi burun kıvırıyorlar demek, " dediydi dedem de, alayla gülerek. "Ama taze sebze ve yumurta getirdiğim zaman, sorun çıkarmıyorlar! " Annem kıpkırmızı kesilmişti. "Her neyse, benim işime yaramayacak bir araba satın alacağım fikrini aklından çıkar! Beni ya böyle kabul edin ya da hiç etmeyin. "</p>

  <p style="text-align: justify;">O günden sonra annem araba konusunu bir daha açmadı; dedem de, en az onun yaşında -belki de daha yaşlı- kamyonetiyle ordan oraya koşuşturmaya devam etti.</p>

  <p style="text-align: justify;">Kısacası, dedem doğum günü partime iki sepetle geldi; biri sebze doluydu, diğerindeyse Alfonsina ve yavruları vardı.</p>

  <p style="text-align: justify;">"Yalnız kalmak istemiyorlardı, onları da getirmek zorunda kaldım, " diye açıkladı, ona şaşkınlıkla bakan babaanneme. Bana da göz kırptı.</p>

  <p style="text-align: justify;">Öğle yemeği iyi geçti. Alfonsina öyle terbiyeli davranmıştı ki, babaannem Antonietta kazların böylesine akıllı ve uygar olduklarını tahmin etmediğini söyledi.</p>

  <p style="text-align: center;"><img alt="" src="../Images/main-10.jpg" style="width:223pt;height:285pt;" /></p>

  <p style="text-align: justify;">"Uygar" sözcüğünü seçtiği için, dedem keyifle gülmeye başladı.</p>

  <p style="text-align: justify;">"Eh, keşke etrafta bunun gibi kazlar olsa! Aramızda yani demek istiyorum, beni anlıyorsunuz ya, Antonietta Hanım... "</p>

  <p style="text-align: justify;">"Baba! " diye haykırdı annem, babaanneme endişeyle bakarak.</p>

  <p style="text-align: justify;">"Canım, ne dedim ki ben? " dedi dedem. "Neyse, dinle, benim buraya gelmemin bir nedeni de size bir teklifte bulunmak. Bu yıl, Tonino için son özgürlük yılı; gelecek yıl okula gidecek, yani yüzünü zor göreceğiz. Diyorum ki, burada havalar ısınmaya başlıyor, senin kutsal işin var, kocandansa, hiç söz etmeyelim bile... Lütfen, sözümü kesme, doğru söylüyorum, hem de çok doğru. Annen başkaydı... O, eski zaman kadınıydı... Oysa, siz bütün gün çalışıyorsunuz, bu çocuk da o hapishanede kapalı kalıyor... "</p>

  <p style="text-align: justify;">"Ama baba, neler söylüyorsun! Tonino anaokuluna severek gidiyor! "</p>

  <p style="text-align: justify;">Anneme bakmamayı tercih ettim -Böyle bir yalanı ben söylemiş olsaydım, azarın her türlüsünü işitmiştim.</p>

  <p style="text-align: justify;">"Tamam, ama şimdi hava sıcak ve okul tatile girmek üzere. Yani... " (Ottaviano Dede'min utandığını ilk kez görüyordum ve bunun nedenini anlamıyordum. Ama hemen sonra anladım. ) "neden bir iki haftalığına onu bana göndermiyorsun? "</p>

  <p style="text-align: justify;">Dedem cümlesini çabucak tamamladıktan sonra, bir parça ekmek alıp tabağını temizlemeye başladı. Bir süre sessizlik oldu. Dedem, başını kaldırmadan, tabağına ekmek banmaya devam ediyordu.</p>

  <p style="text-align: justify;">Önerisi öyle olağanüstüydü ki, nefesim kesilmişti. Zorlukla bağırabildim:</p>

  <p style="text-align: justify;">"Dede! " Ve koşup ona sarıldım.</p>

  <p style="text-align: justify;">Annem en sonunda konuşabildi.</p>

  <p style="text-align: justify;">"Ama yalnızsın, bahçeyle ilgilenmen gerekiyor... ve annem olmadan... nasıl baş edeceksin küçük bir çocukla? "</p>

  <p style="text-align: justify;">Annemin beni dedeme göndermek istemediği açıkça anlaşılıyordu. Her şeyden önce babam iş için uzaklardaydı ve annem de geceleri yalnız uyumaktan çok korkuyordu. Hem, doğduğumdan beri beni tıpkı bir pul gibi kendine yapışık tutuyor, yanından hiç ayırmıyordu; bir de sanırım, dedeme fazla güvenmiyordu.</p>

  <p style="text-align: justify;">Dedemi herkes çılgın bulurdu; anneannem de ondan söz ederken, "Senin şu çılgın deden, " diye başlardı lafına. Bunu söylerken de gözlerinin içi gülerdi.</p>

  <p style="text-align: justify;">Annem sandalyesinde kıpırdanıp duruyordu; babaannemle Luigi Dede'm de birdenbire sağır, dilsiz, biraz da kör olmuşlardı -Bu tutum onların dilinde, "Bizim olan bitenle ilgimiz yok, " demekti.</p>

  <p style="text-align: justify;">Ottaviano Dede'm başını tabağından kaldırdığında, gözlerinin parladığını gördüm.</p>

  <p style="text-align: justify;">"Senden bugüne dek hiçbir şey istemedim, "</p>

  <p style="text-align: justify;">diye mırıldandı.</p>

  <p style="text-align: justify;">Aynı akşam onun evine doğru yola çıkmıştık.</p>

  <p style="text-align: justify;">Kamyonetine benim valizimi, Alfonsina ve yavrularının sepetini yerleştirdik; biz yola çıkarken, annem ve babaannemler, sanki Amerika'ya gidiyormuşuz gibi, pencereden el sallayıp durdular.</p>

  <p style="text-align: justify;">On beş gün, daha sonra bir ay oldu; çünkü babam yolculuktan bir bacağı kırık dönmüştü ve annemin de sürekli onunla ilgilenmesi gerekiyordu. Telefonda bana, babamın bacağını kırdığını söylediğinde, ağzımdan kaçan "Yaşasın! " karşısında annem çok şaşırmıştı.</p>

  <p style="text-align: justify;">Hemen sonra, "Deden orada mı?ı? " diye sordu. "Elbette buradayım, " diye cevap verdi dedem. "Oğlun emin ellerde, sakin ol! "</p>

  <p style="text-align: justify;">Annem onu uzun süre sorguladıktan sonra, en sonunda yatıştı ve bizi rahat bıraktı.</p>

  <p style="text-align: justify;">Ben de Ottaviano Dede'mle, yaşamımın en güzel günlerini geçirdim.</p>

  <p style="text-align: justify;">O günlerden anımsadığım ilk şey, yumurtalı krema dolu fincanımdı. Her sabah dedem, yumurta ve şekerle bana bu kremayı hazırlardı. Ben yatakta yarı uykulu oturur; bir yandan da, yumurtayla şeker çırpılırken çıkan sesi dinlerdim: <span style="font-style:italic;">Tuk-</span><span style="font-style: italic;">tuk-tuk-tuk... O</span> zaman yavaş yavaş ayılır ve dedemi beklerken, panjurlardan ve küçük aralıklardan içeri süzülen güneşin havada oluşturduğu altın yaldızlı çizgileri seyrederek eğlenirdim. Sonra, avluda yavrularıyla gezen Alfonsina ve kremayı çırpmaya devam eden dedemin sesleri gelirdi yine kulağıma. <span style="font-style: italic;">Tuk-tuk-tuk...</span></p>

  <p style="text-align: justify;">Kıvamının iyi olması için, yarım saat gerekiyordu. Söylerken, önemsiz bir ayrıntı gibi geliyor ama, sabahları yenebilecek en güzel şeydi yumurtalı krema. Dedem içine biraz da kırmızı şarap koyduğu için, tadı liköre benziyordu. Kısacası, babaannemin meyveli pastasından da, annemin kakaolu pudinglerinden de daha güzeldi.</p>

  <p style="text-align: justify;">Anneme, dedemin yumurtalı kremayı nasıl yaptığını açıkladığımda, annem tam üç kez, "Olamaz! " diye haykırdı. Ben dedemin yumurtalı kremasının, onun pudinglerinden daha güzel olamayacağını kastettiğini sandım ve onu avutmak için onun kakaolu pudinglerinin de, dedemin kreması kadar güzel olduğunu söyledim. Ama o yine tekrarladı:</p>

  <p style="text-align: justify;">"Olamaz! Altı yaşında bir çocuğa şarap vermek! "</p>

  <p style="text-align: justify;">İşte ancak o zaman, dedemin yumurtalı kremanın içine koyduğu kırmızı şaraba kızdığını anladım ve ona, "Ama dedem, sana da küçükken bu kremadan verdiğini söyledi, " dedim. "Doğduğunda bir mantar tıpa gibiymişsin, bu krema sayesinde büyümüşsün. "</p>

  <p style="text-align: justify;">Annem kızarak, "Mantar tıpa gibiymişim! " diye yineledi. Ama kremadan da, şaraptan da bir daha söz etmedi.</p>

  <p style="text-align: justify;">Yumurtalı kremayı hazırlamak için, her akşam dedemle birlikte, bize bir iki kilometre uzaklıkta oturan Emilio adlı bir çiftçiden yumurta almaya gidiyorduk. Bu Emilio'nun bir ahırı, ahırında da beş altı tane ineği vardı; onlara birer prensesmişler gibi bakardı, ama kümesi yoktu. Dolayısıyla tavuklar, hemen her yere yumurtluyorlardı: Samanlığa, çitlerin altına, hatta ahıra. Her seferinde dedem ona şöyle derdi:</p>

  <p style="text-align: justify;">"Neden güzel bir kümes yapmaya karar veremediğini anlamıyorum. Benim Linda'ın, seni bu şartlarda görseydi, sıkı laf işitirdin ondan! "</p>

  <p style="text-align: justify;">Emilio da her zaman, "Bu yüzden evlenmedim ya! " diye cevap verirdi.</p>

  <p style="text-align: justify;">Evlenmemiş olmasına ve bir kümesi bulunmamasına rağmen, Emilio yumurtaları bulmayı her zaman başarırdı. İnanılmazdı, ama tavuklar bunu ona her gün bildiriyorlardı sanki.</p>

  <p style="text-align: justify;">Biz gelir gelmez, "Bugün beş tane yaptılar, " derdi. Ya da, "Yalnızca üç tane var. " Ve sonuçtan emin, onları toplamaya giderdi hemen.</p>

  <p style="text-align: justify;">Bir seferinde, eski püskü bir çift ayakkabının içinde iki tane bulmuştu.</p>

  <p style="text-align: justify;">"Böyle olmuyor, " diye azarlamıştı onu dedem, "onları disiplin altına almalısın! Linda buna asla izin vermezdi. "</p>

  <p style="text-align: justify;">Tavuklar hakkındaki fikirlerinin dışında, Emilio çok sempatik bir adamdı.</p>

  <p style="text-align: justify;">İlk gün dedem, yalnızca bir tane yumurta almak istedi; çünkü yumurtalı kremanın çok taze olabilmesi için, tavuk kokması gerektiğini söyledi. Yumurtayı gömleğinin içine yerleştirdi, beni bisikletin önüne oturttu ve yola çıktık.</p>

  <p style="text-align: justify;">Emilio o sırada, "İyi de, yumurtayı neden oraya koymak zorundasın ki? " diye sormuştu.</p>

  <p style="text-align: justify;">"Ya nereye koymalıyım sence? " diye cevap vermişti dedem.</p>

  <p style="text-align: justify;">Gerçekten de, satın aldığı her şeyi gömleğinin içine koyardı dedem. Anneannem buna "lanet olası bir alışkanlık" derdi, çünkü dedem gömleğinin içine gerçekten her şey koyardı: Puro, gazete, ekmek ve hatta, bir sefer pazardan aldığı.</p>

  <p style="text-align: justify;">Üstünü başını pisleyen dört beş civcivi bile. Anneannem söylenirken, dedem çantaların kadınca olduğunu, çocukluğundan beri hep böyle yaptığını ve seksen yaşında da böyle yapmaya devam edeceğini söylerdi.</p>

  <p style="text-align: justify;">"Eğer o yaşa gelirsen, kalın kafa! " derdi anneannem.</p>

  <p style="text-align: justify;">İşte, dedem, o sefer de yumurtayı aldı ve dediğim şekilde güzelce yerleştirdi. Ama yaklaşık bir kilometre sonra -ne oldu bilmiyorum, belki benim dirseğim çarpmıştı- tuhaf bir ses çıktı. Dedem hemen durdu.</p>

  <p style="text-align: justify;">"Bir göz atayım, Tonino, " dedi. Gömleğinin içine bakıp, "Omlet yapmışız! " dedi.</p>

  <p style="text-align: justify;">Gerçekten de, gömlek sapsarı olmuştu, ama dedem bozuntuya vermedi.</p>

  <p style="text-align: justify;">"Korkacak bir şey yok, şimdi geri döneriz, yumurtalardan iki tane alırız. Böylelikle, eğer biri kırılırsa, yedeğimiz olur. "</p>

  <p style="text-align: justify;">Bunları söylerken, gülüyordu ve çok eğleniyor gibiydi. O zaman, bir keresinde yumurta sepetini düşürdüğüm için, annemin gülmek yerine, bana sıkı bir tokat indirdiği geldi aklıma. Bazı konularda annem dedeme hiç benzemiyordu gerçekten!</p>

  <p style="text-align: justify;">Yumurtalı krema hazır olduğunda, dedem yukarı, odama gelir ve pencereyi ardına kadar açardı.</p>

  <p style="text-align: justify;"><span style="font-style:italic;">''İlkbahar geldi, uyanın çocuklar! "</span> diye şarkı söylemeye başlardı. Çok güzel bir sesi vardı, ama öyle bağırarak şarkı söylerdi ki, kulaklarımı tıkamak zorunda kalırdım.</p>

  <p style="text-align: justify;">"Yeter, dede! "</p>

  <p style="text-align: justify;">"Haydi, yumurtalı kreman sönecek, Alfonsina da sabırsızlanmaya başlayacak! " derdi.</p>

  <p style="text-align: justify;">Ben kremayı ağzıma iyice doldurup yutardım; bu arada da, elime ne geçerse üstüme giyerdim -dedem umursamazdı bunu- ve hemen avluya koşar, Alfonsina'yla yavrularını yemlerdim. Sonra hep birlikte bostana giderdik.</p>

  <p style="text-align: justify;">Kiraz ağacının altından geçerken, her zaman durup, kirazlar olgunlaşmış mı diye bakardık.</p>

  <p style="text-align: justify;">"Birkaç gün daha ister, " diye mırıldanırdı dedem, Felice'nin gövdesini okşarken. "Sonra meyveleri toplamaya başlayacağız. Bu kez sana, tek başına ağaca çıkmayı öğreteceğim. "</p>

  <p style="text-align: justify;">Bunu düşünmek bile beni öyle heyecanlandırıyordu ki, sessizce Felice'den çabuk olmasını rica ediyor, dedem bana ağaca çıkmayı öğretemeden annemin gelip beni almasından deli gibi korkuyordum. Oysa, babam bacağını kırdı ve çok da iyi oldu.</p>

  <p style="text-align: justify;">Bir sabah dedem, Felice'nin tepesine bakıp, "Hazırlar, " diye haber verdi.</p>

  <p style="text-align: justify;">Bir merdiven almaya gitti, ağaca yasladı ve beni ilk dalın üstüne çıkardı.</p>

  <p style="text-align: justify;">"Şimdi, ata biner gibi otur, dimdik dur ve beni bekle. "</p>

  <p style="text-align: justify;">Ayakkabılarını çıkardı, sol koluna bir sepet taktı ve birkaç saniyede yanıma geldi.</p>

  <p style="text-align: justify;">"Bunu nasıl yapıyorsun, dede? " diye sordum.</p>

  <p style="text-align: justify;">"Sırrı bunun içinde, " dedi başına dokunarak. "Bir kedi ya da kuş olduğunu düşünmelisin; ağacın senin arkadaşın, hatta evin olduğunu düşünmelisin. Rahat olmalısın, kendini rahat hissetmelisin. Ayakkabılarını çıkar. Şimdi de korkmadan hareket et, Felice seni tutar. "</p>

  <p style="text-align: justify;">Dedem kirazları toplamaya koyuldu; ben de yavaş yavaş dizlerimin üstünde sürünmeye başladım, sonra ayağa kalkıp yakındaki dallara geçtim.</p>

  <p style="text-align: justify;">Dedem bana bakmıyor gibiydi, ama tek bir hareketimi bile gözden kaçırmıyordu.</p>

  <p style="text-align: justify;">"Öyle değil, böyle, " diye yardım ediyordu, zor durumda kaldığımda.</p>

  <p style="text-align: justify;">Biraz sonra sepet tamamen dolmuştu; ama öyle çok eğleniyordum ki, hiç aşağı inmek istemiyordum.</p>

  <p style="text-align: justify;">"Bugünlük yeter, Tonino, benim çalışmam gerekiyor. İyi öğrendiğinde, tek başına da, istediğin kadar kalırsın ağacın tepesinde. "</p>

  <p style="text-align: justify;">Bir hafta içinde, adeta Tarzan olmuştum; yukarı çıkıyor, aşağı iniyor, sonra tekrar en yüksek dallara tırmanıyordum. Dedem beni sürekli izlemiyordu artık; bazen anneannemin sandalyesini alıp, kiraz ağacının altında gözlerini kapatmış bir şekilde oturuyordu. Ama gözü kapalı da olsa, beni gördüğünü biliyordum.</p>

  <p style="text-align: justify;">"Biliyor musun, Tonino, " diye anlatmaya başladı bir seferinde, "senin yaşındayken, senin kadar başarılı değildim ben. Gerçekten! Ağaca çıkmayı iyice öğrenene kadar iki kere düştüm. Anlaşılan, sen annene benziyorsun. Ah, o küçükken tam bir şeytandı! "</p>

  <p style="text-align: justify;">Anneme benzemek beni çok gururlandırmış; annem beni almaya geldiğinde, ona söylediğim ilk şey de bu olmuştu.</p>

  <p style="text-align: justify;">"Anne, dedem Felice'ye tırmanmayı öğretti bana. Bak, nereye kadar tırmandım! "</p>

  <p style="text-align: justify;">Ona en yukarıdaki dalı gösterdim.</p>

  <p style="text-align: justify;">Annem dala doğru baktı, sonra bana baktığında, yüzünün renginin solduğunu fark ettim.</p>

  <p style="text-align: justify;">"Baba, sen delirdin mi? " dedi dedeme, kötü bir ses tonuyla.</p>

  <p style="text-align: justify;">"Neden, çocukken sen de tırmanmıyor muydun? "</p>

  <p style="text-align: justify;">"Yirmi beş yıl önce bu ağacın boyu şimdikinin yarısı kadardı. Nasıl olur da bazı şeylerin farkına varmazsın? "</p>

  <p style="text-align: justify;">Annem trajik bir havayla içini çekerek, başını kaldırıp ağaca baktı.</p>

  <p style="text-align: justify;">O an anneme karşı öyle bir nefret duydum ki, elimden gelse onu yok edebilirdim. Koşup dedeme sarılmak istedim, ama dedem beni tatlılıkla uzaklaştırdı.</p>

  <p style="text-align: justify;">"Annen haklı, Tonino, gerçekten de yaşlı bir deliyim, " dedi.</p>

  <p style="text-align: justify;">Bu cümleyi hiç unutmadım, sanırım, annem de öyle.</p>

  <p style="text-align: justify;">Eve dönüşüm çok kötü oldu. Annem bana söz verdiği çıkartma albümünü almayı unuttuğu için kapris yaptım; bunun üzerine annem, albümü bulmak uğruna üç gazete bayi, iki kırtasiyeci gezdikten sonra, yanlış yere park edince, tam iki kez ceza yedi ve sonuçta da albümü bulamadık. Arabaya döndüğünde, yine kapris yapmaya başlayınca da, bana sıkı bir tokat attı. Eve geldiğimizde, babam koltuk değnekleriyle karşıladı beni ve anneme önce hak verdi, sonra haksız buldu onu. Annem bağırmaya başladı; daha sonra babaannem, Floppy'yle aşağı indi. Floppy bağırmakta olan anneme havlamaya koyuldu ve sonunda ondan bir tekme yedi. Babaannem yukarı çıkıp kendi evine döndü, annemle babam da kavgaya devam ettiler. Kavgayı kestiklerinde, ikisi de ceza olarak beni odama gönderdiler; ben de ağlamayı kestim. Çıkartma albümü umurumda değildi; annemin ceza yemesine ve bu kadar sinirlenmesine sevinmiştim, Ottaviano Dede'min intikamı alınmıştı.</p>

  <p style="text-align: justify;">O gece rüyamda, Ottaviano Dede'mle kiraz ağacının tepesindeydim, sirkteki trapezcilere benziyorduk. Dedem baş aşağı, en üstteki dalda asılıydı, ben de onun ellerini tutmuş sallanıyordum. Dedem ileri geri hızla sallanıyor ve birden beni havaya doğru fırlatıyordu. Ben kollarımı açmış, hiç korkmadan, tıpkı bir kuş gibi uçuyordum; dedem de aşağıdan bana gülümsüyordu.</p>

  <p style="text-align: justify;"><a id="bookmark9"></a></p>
</body>
</html>
