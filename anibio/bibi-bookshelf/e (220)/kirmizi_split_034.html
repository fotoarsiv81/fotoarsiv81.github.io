<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_66">Tutkunun Son Durağı...</h3>
				<p class="normal">Oyun çağında çocuğu olanlar bilir, günümüzde sevimli bir oyuncak bulmanın imkânsızlığını...</p>
				<p class="normal">Oyuncakçıya girersiniz, aradığınız ya ufaklığın yaratıcılığını kamçılayacak bir hediyedir ya da çocukluğunuz boyu kucağınızda gezdirdiğiniz türden sevimli bir kedi yavrusu veya güzel bir bebek... Oysa daha girişte, elde pompalı tüfek, başta bandajlarıyla azman anti-terör timleri karşılar sizi...</p>
				<p class="normal">Action-Man, Süpermen, Batman çelik bakışlarla raflarda yan yana dizilmiştir.</p>
				<p class="normal">Power Ranger’lar, Ninja Kaplumbağalarla ha kapıştı ha kapışacak.</p>
				<p class="normal">Her taraf korkunç silahlar, irikıyım kahramanlar ve onların çirkin düşmanlarıyla, yaratıklarla doludur.</p>
				<p class="normal">Ufaklık yanınızdaysa elini bıraktığınız anda hemen bir makineli tüfek kapıp, “Güç bende artık!” diye bağıracağından emin olabilirsiniz.</p>
				<p class="normal">“Sadece güçlülerin muteber sayıldığı” dünyanın çıraklık eğitimi o dükkânda başlar.</p>
				<p class="normal">Bizim gibi eve ve okula olabildiğince silah sokmayan ana babalar için Batman’in cazibesiyle yarışabilecek oyuncak bulmak başlı başına bir sorundur.</p>
				<p class="ortayazi">* * *</p>
				<p class="normal">“Furby”, biraz da o yüzden başta cazip görünmüştü.</p>
				<p class="normal">Kısaca tanıtayım:</p>
				<p class="normal">Bu, ABD yapımı bir “sanal yaratık”... İki avuç içinde saklanabilen, sevimli bir yumurcak... Bizimkinin gri-siyah tüyleri, kocaman yeşil gözleri, beyaz uzun kulakları ve sarı gagası var.</p>
				<p class="normal">Asıl önemlisi, konuşabiliyor. Ama öyle yatırınca ağlayan bebeklerden değil... Amerikalı bir bilgisayar programcısının dehası sayesinde kendine özgü bir dil konuşuyor, acıkınca söylüyor, gagasını aralayıp diline parmağınızla dokunursanız, “<span class="ideitalik">Yımmm, yımmm</span>,” sesleri çıkarıp doyuyor, bazen geğirip özür diliyor, müzik açarsanız şarkı söyleyip dans ediyor, gıdıklarsanız kıkırdıyor, ilgilenmezseniz, “<span class="ideitalik">Boring</span>...” (Sıkıldım) diye şikâyet ediyor. Dokunmazsanız horlayarak uykuya dalıyor. Üstelik öğreniyor da... Mesela öpücük yolladığında başını okşarsanız, bundan hoşlandığınızı fark edip daha çok sevgi gösteriyor. Aldırmazsanız bir daha öpmüyor. Yani huyunu suyunu siz biçimlendiriyorsunuz.</p>
				<p class="normal">Furby, bizim aileye katılınca oğlum kendi beslenmesinden çok onunkiyle ilgilenmeye başlamıştı. Aynı saatte uyuyup aynı saatte uyanıyorlar, birlikte gülüp birlikte dans ediyorlardı. Daha önce hiçbir oyuncağıyla kuramadığı kadar sıcak bir ilişki kurmuştu onunla... Kokuları birbirine karışmıştı.</p>
				<p class="ortayazi">* * *</p>
				<p class="normal">Sonra geçen hafta Furby birdenbire sustu. Kocaman mavi gözlerini boşluğa dikip öylece kalakaldı.</p>
				<p class="normal">En yakın “sanal arkadaş”ını kaybetmenin oğlum üzerinde ne etki yapacağını kestiremediğimden, “Herhalde bir rahatsızlığı vardır, doktora götürelim,” filan diye zaman kazanmaya çalışırken oğlum tokat gibi bir cümleyle beni gerçekle buluşmaya çağırdı:</p>
				<p class="normal">“Bu bozuldu baba, yenisini alalım,” dedi. İtiraf edeyim ki yıkıldım. Furby’nin ömür boyu bir yastığa baş konacak bir arkadaş değil, tüyle kaplanmış bir bilgisayar programından ibaret olduğunu küçücük oğlum hatırlatıyordu bana... “Sen hastalansan biz seni değiştirecek miyiz,” filan demeye kalktım ama nafile... Oyun bozulmuştu.</p>
				<p class="normal">Bezden yapılma uyduruk bir “sarman” kediyi, çocukluğunun yegâne anısı olarak oğluna miras bırakmaya hazırlanan bir babanın, pili biten oyuncağını, çöpe atıp yenisiyle değiştirmeye hazır bir oğulla yüzleşmesi şaşırtıcıydı tabii...</p>
				<p class="normal">Belki de bu şaşkınlığın dehlizlerinde, “Ya benim pilim bitince ne olacak,” endişesi yatıyordu.</p>
				<p class="ortayazi">* * *</p>
				<p class="normal">Nesnelerle olduğu gibi insanlarla da “işlevsellik”leri ölçüsünde ilişki kuran bir kuşak yetişiyor. Daha çok sayıda yaşlının huzurevine çekilmesinin nedeni bu bence... Boşanmaların hızla artması da ondan... </p>
				<p class="normal">“Bozulunca” değiştiriyoruz artık...</p>
				<p class="normal">Buzdolabı için geçerli olan kural, niye ailemiz için geçerli olmasın?..</p>
				<p class="normal">Gelinliğini hayatı boyunca bir sandık içinde naftalinleyip saklamış olanlar, nikâhtan sonra yırtılıp atılan kâğıttan gelinlikleri anlamakta güçlük çekiyor. Oysa bez mendiller kâğıt peçetelere yenik düştüğünden beri her şeyi kullanıp atmıyor muyuz? Pencerelerimizi Vita kutusunda sardunyalar yerine, plastik çiçekler süslemiyor mu? Kediler tüy döküyor diye pilli bebekler sevmiyor muyuz?</p>
				<p class="normal">İnternetteki muhabbet siteleri, bir gün Japonya’dan, ertesi gün Meksika’dan bir arkadaşla sohbet fırsatı veriyor. Gündelik, geçici ve sıradan ilişkiler kurup sıkılınca kesiyoruz.</p>
				<p class="normal">“Ey vatan gözyaşların dinsin, yetiştik çünkü biz” marşıyla yetişenlerin çocukları, vatanın durumu “bozulduğu” için, mezun olur olmaz bir burs bulup ülke “değiştirme” telaşında...</p>
				<p class="normal">“Verdiği nevresim daha dayanıklı,” diye gazetesini, “Lideri daha babacan,” diye partisini değiştirebilenlerin yeni dünyasında fanatik bağımlılıklar son buluyor.</p>
				<p class="normal">Tutkunun son durağındayız; mantık galip geliyor.</p>
			  <p class="normal">Tüylü bir bilgisayar, bize sevdanın son hallerini haber veriyor.</p>
				</body>
</html>