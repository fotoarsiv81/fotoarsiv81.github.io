<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_55">Son Mahalle</h3>
				<p class="normal">Ömrümün ilk 15 yılı, dingin bir mahallede, üç katlı pembe bir evin, sobalı küçük dairesinde geçti.</p>
				<p class="normal">Kiracıydık. Bir oda, bir salon... Bir de asmalı, minicik balkon...</p>
				<p class="normal">Önünden dere akarmış ben doğmadan...</p>
				<p class="normal">Dere, doğduğum gün taşmış ve sel suları bizim evi basmış.</p>
				<p class="normal">Ben kendimi bildiğimde, dere kapatılmış, yerine yemyeşil bir çocuk parkı yapılmıştı.</p>
				<p class="normal">Yukarıda, ev sahibi Faize Hanımlar; arkada, top oynamaya müsait bir arsa vardı.</p>
				<p class="normal">İlk adımlarımı o evde atmış, sünnete giderken o evden çıkmış, ilk öpüşmenin heyecanını o evde tatmıştım.</p>
				<p class="normal">Televizyonu ilk kez komşu misafirhanede görmüş, “bizim mahalle”den Tayfun’la dışarıdan burnumuzu pencereye gömmüş, ekranda Pilli Bebek’i görünce hayrete düşmüştük.</p>
				<p class="normal">Neler görmemişti ki o asmalı minicik balkon:</p>
				<p class="normal">60’ların coşkusunu...</p>
				<p class="normal">70’lerin kavgasını...</p>
				<p class="normal">80’lerin süngüsünü...</p>
				<p class="normal">Pembe evin duvarları kâh öfkeli sloganlarla bezenmiş, kâh süslü tabelalarla döşenmişti.</p>
				<p class="normal">Sonra, pembe ev yaşlandı yıllarla...</p>
				<p class="normal">Yanı yöresi bürolarla doldu, eski komşular uğramaz oldu.</p>
				<p class="normal">Tanıdık evler, dost yüzler gibi kocayıp devrildi birer birer...</p>
				<p class="ortayazi">* * *</p>
				<p class="normal">Geçen hafta sonu haber geldi, “Pembe evi yıkıyorlar,” diye...</p>
				<p class="normal">Üç kuşak koşup gittik; eski bir dostun ölüm döşeğine koşarmışçasına hüzünlü...</p>
				<p class="normal">Gittiğimizde tam da bizim daireyi balyozluyordu işçiler... Onca hatıra, bir moloz yığını halinde önümüzde duruyordu.</p>
				<p class="normal">“Bak, gençliğimizi balyozluyorlar,” dedi Tayfun; son yüzyılın mahallesiz büyüyen ilk kuşağından kızına, yıkılan evin çağrıştırdığı derme çatma anılardan seçmeler anlatırken telaşla...</p>
				<p class="normal">Poz verip fotoğraf çektirdik ilk gençliğimizin enkazı önünde...</p>
				<p class="normal">Ve üç kuşak birlikte vedalaştık, asma balkonlu pembe evle...</p>
				<p class="ortayazi">* * *</p>
				<p class="normal">Evle birlikte “mahalle” de çekip gitmişti hayatımızdan... Mahalleyle birlikte “mahallenin delisi”, “terzisi”, “abisi”, “takımı”, “kızı”, “namusu” da...</p>
				<p class="normal">İçtiğimiz gazozları, kara kaplı veresiye defterine yazan bakkalı da...</p>
				<p class="normal">Dost sabahların tanıdık selamlaşmaları da...</p>
				<p class="normal">“Bir mâniniz yoksa annemler akşam oturmasına gelecek”leri de... Komşuluk ilişkileri de...</p>
				<p class="normal">–Ne yalan söylemeli– bazen aile baskısından da ağır basan mahalleli baskısı da...</p>
				<p class="normal">Selin suyuna direnen mahalle, çağın zoruna direnememiş, kaybedilmiş bir kimlik kartı gibi hayatımızdan silinip gitmişti.</p>
				<p class="normal">Geride, sadece ona özlemi yansıtan televizyon dizileri bırakarak...</p>
				<p class="normal">Zaman, o çok bildik posterdeki gibi “veresiye satan”ın aleyhine işlerken, “peşin satan”ın kasasını doldurmuş ve market bakkalı, konfeksiyon da terziyi öldürmüştü.</p>
				<p class="normal">Mahalleler “steril site”lere dönmüş, sokaklar adlarını bırakmış, birer numara olmuştu.</p>
				<p class="normal">Ne sokakta çocuk kalmıştı, ne balkonda asma ne arkada arsa...</p>
				<p class="normal">60’larda coşkuyu, 70’lerde kavgayı, 80’lerde süngüyü görüp geçirmiş pembe ev, 2000’lerin hoyratlığına dayanamadı.</p>
				<p class="normal">Yıkıldı ayağımın ucuna, eski bir arkadaşım gibi, 15 yaşım...</p>
  <p class="normal">“Son mahalle”yle, babamın yanağına süzülen iki damla gözyaşıyla vedalaştım.</p>
				</body>
</html>