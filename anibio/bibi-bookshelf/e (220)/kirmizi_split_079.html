<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_47">Dördüncü Çocuk</h2>
				<p class="normal">“Taş atan çocuklar” diye bilinenlerden biriydi Mazlum...</p>
				<p class="normal">Diyarbakır’da bir Kürtçe gazete dağıtıyor, harçlığını çıkarıyordu.</p>
				<p class="normal">2006’nın Mart sonu, mezarlık dönüşü çıkan olaylarda, polisle taşlaşma seansından sonra yakalandı.</p>
				<p class="normal">İki Çevik Kuvvet polisi, ensesinden tutup döve döve sürükledi Mazlum’u... Henüz 13 yıl görmüş boyu, ancak polislerin beline geliyordu. İsyan edince ağzına bir cop yedi. Dudağı patladı. </p>
				<p class="normal">O dayak, o cop, kararlılığını perçinledi.</p>
				<p class="normal">“Kininin davacısı bir nesil”e dahil olmuştu artık...</p>
				<p class="ortayazi">* * *</p>
				<p class="normal">Sonra “ıslah” başladı.</p>
				<p class="normal">Bölgede “ıslah”tan kasıt, dayak ve hapisti.</p>
				<p class="normal">Cop darbelerinden sol el kemiği çatlamıştı. O halde dövülerek polis otobüsüne kondu, Terörle Mücadele’ye götürüldü.</p>
				<p class="normal">“Leşte (bu “cenaze” anlamında kullanılıyor) taş atan sen miydin?” diye sordular.</p>
				<p class="normal">İşkence gördü. Çocuk Şube’ye sevk edildi. 40 yaşlarında bir komiser, Mazlum’la arkadaşlarını, “Nerede kaldınız biriciklerim, sizi bekliyordum,” diye karşıladı. Bir posta da orada dövüldü. Çırılçıplak soyulup arandı. Ajanlığa zorlandı.</p>
				<p class="normal">Mahkemeye kelepçe takılarak yollandı.</p>
				<p class="normal">Ama en zoru cezaeviydi. </p>
				<p class="normal">Bugün Pozantı Cezaevi’nde açığa çıkan zulmün canlı tanığıydı Mazlum...</p>
				<p class="normal">23 Nisan’da Türkiye Çocuk Bayramı’nı kutlarken o, hapse mahkûm oldu. 28 kişilik koğuşunda 37 kişiyle yatıyordu.</p>
				<p class="ortayazi">* * *</p>
				<p class="normal">Terörle Mücadele Kanunu Mağduru Çocuklar İçin Adalet Çağırıcıları, bölgeye gittiklerinde konuşmuştu Mazlum’la...</p>
				<p class="normal">Aktivist Mehmet Atak, onu “Dördüncü Çocuk” diye kaydetmişti defterine: </p>
			  <p class="indentmetin">Zeki ve muzip bir çocuk... Kocaman bir gülüşü var. Hukukçu veya tiyatrocu olmak istiyor. Ama dil takıntısı yüzünden eğitime devam etmek istemiyor. Gece uykularında çığlıklar atıyor, o koşullarda ayakta kalabilmek için daha milliyetçi bir tondan konuşuyor.</p>
				<p class="normal">Hapisten çıktıktan sonra “Küçük General” diye bir Facebook sayfası açtı Mazlum...</p>
				<p class="normal">Mehmet Atak’la yazışıyorlardı.</p>
				<p class="normal">“Mezopotamya, uygarlığın beşiği sayılır, ama biz o beşikte çocukluğumuzu yaşayamadık. Hayal kurmamız bile suç... Niye hâlâ ‘Barış’ deyip duruyoruz ki,” diye yazmıştı bir seferinde...</p>
				<p class="normal">“Dağa gitmekten başka yolum yok,” demişti.</p>
				<p class="normal">Atak, vazgeçirmeye çalıştı. “Dağa çıkanlar ortalama 3 sene içinde ölüyor Mazlum... Bekle, ben gelince ayrıntılı konuşuruz,” diye mesaj yazdı.</p>
				<p class="normal">Ama artık çok geçti.</p>
				<p class="ortayazi">* * *</p>
				<p class="normal">17 yaşında silahlanıp dağa çıktı “Dördüncü Çocuk”...</p>
				<p class="normal">Kim bilir kaçıncı çocuktu bunu yapan... </p>
				<p class="normal">Geçen Haziran’da, henüz 18’indeyken Çemişgezek’te bir çatışmada, “devlet dersi”nde öldürüldü.</p>
				<p class="normal">Yazıştığımızda Mehmet Atak, “Onun resmini bilgisayarımın açılış sayfasına koydum. Her gördüğümde ağlıyorum. Onu vazgeçiremediğim için suçluluk duyuyorum,” diyordu.</p>
				<p class="normal">Ona gelinceye dek ne çok suçlu vardı.</p>
				<p class="ortayazi">* * * </p>
				<p class="normal">Şimdi Pozantı cehennemini yaşayanlar, yüzlerinin görünmesinden ürkerek konuşuyor.</p>
				<p class="normal">İşkenceyi, tecavüzleri anlatıyor, isyanı haykırıyorlar.</p>
				<p class="normal">Mazlum’un gizleyeceği bir yüzü yok artık...</p>
				<p class="normal">O, yeni terlemiş bıyıklarıyla gözümüzün içine bakarak konuşuyor:</p>
				<p class="normal">Bize sokaktakilerin, içerdekilerin, dağdakilerin, onları dağa sürenlerin, büyüyen bir kinin öyküsünü anlatıyor ve soruyor:</p>
				<p class="normal">“Düşünün ve söyleyin: Beni kim öldürdü?”</p>
				</body>
</html>