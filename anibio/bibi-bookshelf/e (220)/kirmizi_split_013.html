<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_13">Mavi Tahterevalli</h2>
				<p class="normal">Küçükken evimizin önünde, yeşillik içinde bir çocuk bahçesi vardı; bahçede de mavi bir tahterevalli...</p>
				<p class="normal">Akşamüstleri babamla oraya giderdik. Ben üç tekerlekli bir bisikletle, o kim bilir aklında hangi dertle...</p>
				<p class="normal">Karşılıklı yerleşirdik tahterevallinin iki kefesine; eşit konumda iki adam gibi...</p>
				<p class="normal">O, ağırlığını verip azar azar yükseltirdi beni... Tepeye çıktıkça heyecanlı çığlıklar atardım; bir yanda yüksekliğin ürpertisi, öte yanda emin ellerde olduğunu bilmenin güven hissi...</p>
				<p class="normal">Yukarıdan bakardım babama... Korkuyla önümdeki demire sımsıkı yapışsam da bilirdim ki düşecek olsam, kocaman iki elden bir döşek koşar yetişir ardından...</p>
				<p class="normal">Sonra babam yavaşça kalkardı oturduğu kefeden... Bana büyüyüp ağırlaştığımı hissettirirdi.</p>
				<p class="normal">Yeniden başa baş gelirdik bu eğlenceli terazide; benim ayağım boşlukta, onunki yerde...</p>
				<p class="normal">Yoruluncaya dek ine çıka eğlenirdik, güzelim mavi tahterevallide...</p>
				<p class="ortayazi">* * *</p>
				<p class="normal">Zamanla büyüdüm.</p>
				<p class="normal">Yere değdi ayağım.</p>
				<p class="normal">Ağırlaştım.</p>
				<p class="normal">Mavi tahterevalliden uzaklaştım.</p>
				<p class="normal">Hayatın basamaklarını tırmanıp yükselirken insan, kendisini yukarı taşıyan şeyin, çocukken kalbine yerleştirilen o cesaret duygusu olduğunu fark edemiyor.</p>
				<p class="normal">Görünmeyen kocaman iki el, her daim arkasında duruyor; insan, “Düşsem de o iki el sarar beni,” güveniyle büyüyor, ama aşağı fazla bakmadığından kefeyi havaya kaldıran ağırlığın, bu güvenden kaynaklandığını anlayamıyor.</p>
				<p class="ortayazi">* * *</p>
				<p class="normal">Ne zamana kadar?</p>
				<p class="normal">Bir gün, pamuk tenli bir çocuğu, mavi tahterevalliye götürünceye kadar...</p>
				<p class="normal">O güne dek “evlat” iken, “baba” oluveriyorsun.</p>
				<p class="normal">Onu tahterevallinin bir kefesine bindiriyor, sen karşısına geçiyorsun ve bir zamanlar babanın sana yaptığını yapıp ustaca dengeliyorsun; güven duygusu aşılayıp yükseltmeye başlıyorsun.</p>
				<p class="normal">Artık büyümüş ellerini, her an imdada yetişecek şekilde hazır tutuyorsun.</p>
				<p class="normal">Tahterevallinin sırrını o zaman anlıyorsun.</p>
				<p class="ortayazi">* * *</p>
				<p class="normal">Geçenlerde babam, oğlum ve ben eski mahallemize gittik.</p>
				<p class="normal">Yeşillikler içindeki çocuk parkı yıkılmış, yerine beton zeminde bir oyun yeri kurulmuştu, tahterevallisi bizim maviye benzemeyen...</p>
				<p class="normal">“Haydi binelim,” dedim.</p>
				<p class="normal">Bu kez bir kefesinde babam, diğerinde oğlum vardı.</p>
				<p class="normal">Ben tam ortaya, tahterevalliyi dengede tutan direğin üstüne kuruldum.</p>
				<p class="normal">Onların keyifle inip çıkmalarını izleyip mutlu oldum.</p>
				<p class="ortayazi">* * *</p>
				<p class="normal">Öyle bir dengesi var ki ölümle yaşam arasında kalkıp inen ve adına kainat denen bu mavi tahterevallinin; torunlar büyüdükçe, küçülüyor dedeler...</p>
				<p class="normal">Biri dillendikçe, öbürü suskunlaşıyor.</p>
				<p class="normal">Zamanla bir kefesi boşalıyor tahterevallinin...</p>
				<p class="normal">Boşalan yere sen oturuyorsun; karşıdaki çocuk senin yerine geçiyor.</p>
				<p class="normal">Ve hayat denilen oyun böyle sürüp gidiyor.</p>
				<p class="ortayazi">* * *</p>
				<p class="normal">Babalar Günü’nü babasıyla kutlayanlar şanslı!</p>
				<p class="normal">Evladıyla kutlayanlar da...</p>
				<p class="normal">Hem babasıyla hem evladıyla kutlayabilenler ise en şanslılar.</p>
				<p class="normal">Mavi bir tahterevalli üzerinde üç kuşak bir aradalar.</p>
				<p class="normal">Her zaman yakalanmayacak ve ne yazık ki fazla uzun sürmeyecek bir ayrıcalık bu...</p>
				<p class="normal">Ben o en şanslılardan biriyim.</p>
				<p class="normal">Babalar Günü’nde hem kutlayan hem kutlanan rolündeyim.</p>
				<p class="normal">Sendelersem kocaman iki elin güvenli döşeğine düşeceğimi bilerek, düşebilecek olana da kocaman ellerimden bir ağ gererek keyifle oturuyorum mavi bir tahterevallinin ortasında...</p>
				<p class="normal">Tanrım, ne olur biraz daha!..</p>
				</body>
</html>