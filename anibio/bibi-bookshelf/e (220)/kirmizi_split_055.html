<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_25">“Asıl, Mutlulukta Geri Kaldık Biz...”</h2>
				<p class="normal">Ankara ve İzmir’deki okullarda orta, lise ve üniversiteli gençlerle söyleştim son bir hafta içinde...</p>
				<p class="normal">Öyle yaman sorular soruyorlardı ki hem umutlandım hem şaşırdım.</p>
				<p class="normal">Ortaokuldaki iri gözlü bir kız, buram buram kendine güven kokan bir sesle, “En büyük sorunumuz büyüklerimizin bizi anlamaması,” dedi. “Söyler misiniz, ne yapmalıyız kendimizi anlatmak için?..”</p>
				<p class="normal">“Onlara şefkat ve anlayış gösterin,” diyebildim. “Çünkü siz onlardan daha olgun görünüyorsunuz.”</p>
				<p class="normal">Söyleşiden sonra hatıra defterini getirdi kimileri; birkaç özel satır istediler, yazıp imzaladım.</p>
				<p class="normal">Ve ertesi gün, fotoğrafını gördüm öldürülen liseli kızla öğretmeninin...</p>
				<p class="normal">11-D’den 17 yaşındaki Şebnem’in kanlar içindeki sol kolu, gencecik din öğretmeninin boğazının üzerine düşmüştü. Sol kulak arkasındaki kurşun deliğinden sızan kanlar, sınıfın ortasından sıralara süzülmüştü.</p>
				<p class="normal">18’lik Murat sorguya götürülürken, “Üzgünüm,” diye mırıldanıyordu. Ayrıldığı sevgilisine doğum günü hediyesi olarak aşk dizeleriyle dolu bir şiir kitabı ya da kalpli bir kolye yerine, 9 mm’lik Star marka bir tabanca getirmişti. Hitler’in doğum gününü ölüm saçarak kutlayan Amerikalı yaşıtlarına nispet, o da sevgilisinin yaşgününü, canına kastederek kutlamıştı.</p>
				<p class="normal"><span class="ideitalik">Milliyet</span>’te Ahmet Tulgar’ın kilidini çözdüğü bir hatıra defterine dalıp Şebnem’in içdünyasına daldım. Sempatik bir televizyon sunucusunun fotoğrafının üstüne yazılmış bir nottan söz ediyordu haber:</p>
				<p class="normal">“Varsın ölüm senden gelsin be gülüm... Biz onu şerbet der içeriz...”</p>
				<p class="normal">Sevenlerin, ölesiye, öldüresiye sevdiği toprağa doğan filizlerin defterinde, ölümün kutsal bir şerbete dönüşmesi sürpriz değildi.</p>
				<p class="normal">Sonraki sayfalarda da hep kalbe saplanmış bıçaklar, bıçağa sarılmış yılanlar, “adres sormayan kurşun”lar vardı:</p>
				<p class="metin-mektup"><span class="ideitalik">Umuda bin kurşun sıksa da ölüm</span></p>
				<p class="metin-mektup"><span class="ideitalik">Unutma, umuda kurşun işlemez gülüm</span></p>
				<p class="normal">Manşete çıkan bu dizeleri defterine geçiren “çocuk”, Umut Hastanesi’nde komadaydı.</p>
				<p class="ortayazi">* * *</p>
				<p class="normal">Gel de, geçen bahar, birlikte ölüme atlayan Aslı ile Cenan’ın geride bıraktığı hatıra defterini anımsama şimdi:</p>
			  <p class="indentmetin">Belki tam uzanıp öğrenecekken gerçeğin gerçek yüzünü, süsler gerisinde bekler annem, karanlık dilliliği ile... Reddedilmesi imkânsız bir teklif, intihar...</p>
				<p class="normal">Cenan şöyle vedalaşmıştı:</p>
			  <p class="indentmetin">Anne baba!.. Siz hep doğru ve iyiydiniz. Yanlış olan bendim. Üzülmeyin. Kardeşime iyi bakın. Benim cehennemimin acısını o çekmesin. Babalar Gününüz kutlu olsun. Hediye için üzgünüm...</p>
				<p class="ortayazi">* * *</p>
				<p class="normal">Gençlerin hatıra defterleri üzerinden bir ülke tarihi yazılabilir mi acaba?..</p>
				<p class="normal">Yazılsa, kuşaktan kuşağa nasıl giderek karamsarlaşan bir melankolik serüven yaşadığımız anlaşılabilir mi?</p>
				<p class="normal">Çözsek mahrem defterlerin kilidini, susar mı acep “anaların karanlık dili”?</p>
				<p class="normal">Anlaşılır mı, “ölümü şerbet diye içenler”in derdi?</p>
				<p class="normal">Bütün bu kara sevdalıların, mateme bulanmış arabesk satırlarına yansıyan kör umutsuzluğun kökenleri aydınlatılabilir mi?</p>
				<p class="normal">“Hep doğru ve iyi” olan ana babalar, evlatlarının tuttuğu notlarla kıyaslasa kendi ergenlik şiirlerini, acaba “yanlış çocuklar”ın sırrı çözülür mü?</p>
				<p class="normal">“Ne yapmalıyız büyüklerimize kendimizi anlatmak için?” sorusu yanıtsız kalan çocuklar, babalar günlerini intiharla, doğum günlerini kurşunlarla kutluyorsa, onlara “reddedilmesi imkânsız bir intihar” dışında teklifler götürmenin zamanı gelmemiş midir?</p>
				<p class="ortayazi">* * *</p>
				<p class="normal">“Sizi nasıl anlayacağız?” diyor, Şebnem’in defterinden yaralanan Ahmet Tulgar;</p>
				<p class="normal">“Ne yaptık size?” diye soruyor.</p>
				<p class="normal">Ne yapmadık ki?..</p>
				<p class="normal">Daha geçen hafta sınav kapısında yüz binlercesinin umudunu kırmadık mı?</p>
				<p class="normal">Hayatlarının en güzel dönemini ellerinden almadık mı?</p>
				<p class="normal">Güzelim bir bahar, pencereden hınzırca göz kırparken onları kurs binalarına tıkmadık mı?</p>
				<p class="normal">Test soruları yığılmış beklerken sinemaya gitseler, kendilerini suçlu hissetmelerine yol açmadık mı?</p>
				<p class="normal">Belki nice sonra, kenarı kilitli hatıra defterleri açıldığında okuyacağız neleri içlerine attıklarını, nasıl içten içe kanadıklarını...</p>
				<p class="normal">Uzattıkları defterlerin her birine, “Yapmayın çocuklar ölümden hediye olmaz,” diye yazmak geliyor içimden...</p>
				<p class="normal">Ya da Nihat Genç’in bir çığlığını:</p>
			  <p class="indentmetin">Ne dini, ne bilimi kardeşim... Asıl, mutlulukta geri kaldık biz...</p>
				</body>
</html>