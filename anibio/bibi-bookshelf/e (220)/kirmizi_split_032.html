<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_64">Nice Yıllara Barbie!</h3>
				<p class="normal">Barbie bebek, 40’ına bastı.</p>
				<p class="normal">İlk kez New York’ta bir oyuncak fuarında karşımıza çıktığında tarih, 9 Mart 1959’du.</p>
				<p class="normal">30 santimetre boyundaki bu güzel plastik bebek, öbürleri gibi yatar yatmaz uyuyan, bir yerine bastırınca feryadı basan cinsten değildi.</p>
				<p class="normal">İnce belli, belirgin göğüslü, uzun bacaklı ve çok bakımlıydı.</p>
				<p class="normal">Tuvalet masasına oturup süslenip püslenmeye, gardırop karşısına geçip soyunup giyinmeye bayılıyordu. Varsa yoksa makyaj, kıyafet, balo, parti... Başka derdi yok gibiydi.</p>
				<p class="normal">Ne iş yaptığını, nerede okuduğunu bilmezdiniz. Elinde pek kitap görmezdiniz. Kimliksizdi. Ama şık ve güzeldi. Soyup giydirebilir, banyoda yıkayıp saçını tarayabilir, aynı yastığa baş koyup yanak yanağa yatabilirdiniz.</p>
				<p class="normal">Seri üretim çağının hızı, oyuncak sektörüne de damgasını vurunca Barbie çeşitleri de çoğaldı, insanoğlu tek eşle ömür geçirme dönemini kapatırken, çocuklar da tek bebekle büyüme huyuna veda etti. “Bir Barbie yetmez,” sloganıyla tüketim kamçılandı. Bir anda çeşit çeşit, renk renk Barbie’ler çıktı piyasaya... İsteyene bomba gibi bir sarışın, isteyene kıvırcık saçlı bir zenci...</p>
				<p class="normal">Cinsel özgürlük rüzgârlarının estiği 1960’larda, kadın erkek ilişkilerinde tekeşlilikten çokeşliliğe geçilirken Barbie de birden çok bebekle aynı anda oynamaya alıştırdı bizi...</p>
				<p class="normal">Artık her bir bebeğe ve onların kıyafetine ayrı para ödemek zorundaydınız. Barbie’nize bir hediye almaya gittiğinizde, dükkân sahibi, aldığınız elbiseye şu ayakkabıların ne kadar yakışacağını ballandırarak anlatmaya başlıyor ve sizi baştan çıkarıyordu. Eve gidip giydirince Barbie hemen yeni cicileriyle gülümsüyor; ama o ayakkabıya uygun bir çantasının olmamasının eksikliğini de hemen hissettiriyordu.</p>
				<p class="normal">Üstelik sarışına alsanız, zencisi de istiyor, masraf hepten katlanıyordu.</p>
				<p class="normal">Barbie ilk yıl 3 dolardan üç yüz elli bin adet satıldı. Ama her bebeğin ayrı gardırobu olduğundan, elbiselerine harcanan para daha fazlaydı.</p>
				<p class="normal">Süslü bebeğe gösterilen ilgi, oyuncak sanayiini harekete geçirdi.</p>
				<p class="normal">1961 yılında “Sindy” adlı bir rakibi sürüldü piyasaya... </p>
				<p class="normal">O da alımlı, güzel ve aptal gülüşlüydü, ama Barbie’yle yarışmasına imkân yoktu.</p>
				<p class="normal">Ayrılanların gidip ayrıldıkları sevgililerine tıpatıp benzeyenlere âşık olması gibi Barbie’sinden sıkılanlar için de tek çıkış kapısı bir başka Barbie’ydi.</p>
				<p class="ortayazi">* * *</p>
				<p class="normal">Zamanla Barbie kendine bir erkek arkadaş edindi.</p>
				<p class="normal">Ken, gerçi iyi giyimli hoş çocuktu ama yine de evlere pek sokulmadı.</p>
				<p class="normal">Barbie sadece bizim olmalıydı.</p>
				<p class="normal">Ken’in iş yapmaması üzerine Barbie’yi üreten şirket, ağırlığı gardıroba ve dekorasyona verdi. Genç kızın evi, yatak odası, çalışma odası, banyosu, bahçesi, her türlü konfor ve ayrıntı düşünülerek tasarlandı. Giysileri ünlü stilistlerce hazırlandı. Saçları için özel şampuanlar üretildi. Adını taşıyan çocuk kozmetikleri çıktı.</p>
				<p class="normal">Artık Barbie, dünya çapında düşlenen bir prototipti. Kızlar onun gibi olmak istiyordu; erkeklerse onun gibi biriyle olmak...</p>
				<p class="ortayazi">* * *</p>
				<p class="normal">1970’lerde yapılan bir araştırma ABD’de liseli kızların yüzde 34’ünün bakire olmadığını ortaya koydu. Barbie’yle büyüyenler değişiyordu. Artık ergenlik çağını geçen Barbie de öyle kalamazdı. Sokaklarda punk rüzgârı eserken o, eski frapan giysileriyle dolaşamazdı. Yenilenmek zorundaydı. Yaratıcıları dâhiyane bir yöntemle bu değişimi de paraya tahvil etmeyi başardı. Piyasaya daha modern görünümlü yeni bir Barbie sürdüler ve eski bebeklerini geri getirenlere yeni bebeklerin düşük fiyattan verileceğini duyurdular. Bunun üzerine milyonlarca çocuk, yıllar yılı aynı yastıkta yanak yanağa uyuduğu Barbie’sini feda edip yenisinin peşine düştü.</p>
				<p class="normal">“Kullan-at” kültürü ilişkilerimize kadar yansımış, ebedi bağlılığın, sadakatin ve vefanın çağı sona ermişti. Demode kıyafetleriyle eski Barbie’ler, üzerlerinde eski sahiplerinin kokusunu taşıyarak fabrikaya gönderilirken, yeni Barbie, zincirli siyah deri elbiseleri ve erotik iç çamaşırlarıyla oyun odalarına girdi.</p>
				<p class="normal">Yeni oyuncak, aslında eskisinin makyajı değişmiş haliydi ve artık ilişkilerinden çabuk sıkılmayı alışkanlık haline getiren insanoğlu, onu da çabuk eskitecekti. Zaten sistemin mantığı bunu gerektiriyordu. Barbie, her sıkılana başka bir yüzünü göstererek, makyajını sürekli yenileyerek yıllar yılı herkesin gözdesi olmayı başardı.</p>
				<p class="normal">80’lerde hafif yorulur gibi oldu. AIDS korkusu geleneksel aileyi yeniden bir araya getirirken, Barbie fabrikası, en çok satılan bebek kıyafetinin “gelinlik” olduğunu açıkladı.</p>
				<p class="normal">Dünya satışı 1 milyara ulaşınca tasarımcıları, 90’larda daha da cesaretlendi. Barbie artık 30’unu aşmıştı ve anne olma vakti gelmişti. Bebeğin karnına özel bir bölme yapıp bir cenin Barbie yerleştirdiler. Bir süre sonra Barbie, puset içinde bebeğini gezdirirken çıktı karşımıza...</p>
				<p class="normal">90’larda nostalji sevenler için “Barbie klasikleri” sürüldü piyasaya... “Nerde o eski Barbie’ler,” diyenler hoşnut edildi.</p>
				<p class="normal">Bu arada İran’da peçeli taklitleri çıktı. Bazı Barbie’ler açılıp saçılırken taklitleri örtünerek tam bir tezat yarattı.</p>
				<p class="ortayazi">* * *</p>
				<p class="normal">Ve mucize bebek, gelip 40’ına dayandı.</p>
				<p class="normal">Geçenlerde 40’lık Barbie’nin yeni modelleri basına tanıtıldı. Cindy Crawford’u andıran bu yeni bebek, hâlâ güzel... Kızıl saçlısının dudağının sol üst köşesinde küçük bir ben göze çarpıyor. Sarışın olanın saçı permalı; bacaklarında ise kırmızı kelebek dövmeleri var.</p>
				<p class="normal">Barbie, olgunluk çağına girerken bir genç kızın tazeliğini sergiliyor ve böylece onunla birlikte yaşlananların bir başka düşünü gerçekleştiriyor:</p>
			  <p class="normal">“Yaşını göstermemek...”</p>
				</body>
</html>