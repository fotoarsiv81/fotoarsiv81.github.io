<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_67">Bildiğiniz “Düzgün” Bir Masal Var mı?</h3>
				<p class="normal">Çocuk sahibi olduğumdan beridir fark ettim ki, ortada çok ciddi bir “masal sorunu” var.</p>
				<p class="normal">Size şaka gibi gelebilir ama değil.</p>
				<p class="normal">Malumunuz, çocukların çoğu dünyayla iletişimini masallar aracılığıyla kuruyor.</p>
				<p class="normal">Masal kişileriyle özdeşleşip maceralar yaşıyor ve o arada da sorun çözmeyi, ilişki kurmayı, iyiyi kötüden ayırmayı öğreniyor; insanları ve kendini tanıyor.</p>
				<p class="normal">Üstelik masalların zaman ve mekân sınırı yok. Kuşaklar ve sınırlar ötesi bir çocuk imparatorluğu adeta... Uluslararası bir iletişim aracı... Dilden dile, devirden devire sıçrayan bir enternasyonal hayal âlemi...</p>
				<p class="normal">Ben masalların gerçeküstülüğüne her zaman hayranlık duymuşumdur. “Develerin tellal, pirelerin berber” olduğu ve babamın beşiğini tıngır mıngır sallayabildiğim bir “zamanda yolculuk”a daima şapka çıkarmışımdır.</p>
				<p class="normal">“Öyleyse sorun ne?” diyeceksiniz...</p>
				<p class="normal">İşin “sorun” olan yanı şu ki, konu bu kadar önemli olmasına rağmen, bir yandan da “güvenilir” masal bulmak son derece zor.</p>
				<p class="normal">Geçenlerde Deniz Gökçe o güzelim <span class="ideitalik">Alice Harikalar Diyarı</span>’nda masalının gerçek hikâyesini yazdı. Meğer kitabın yazarı aslında XIX. yüzyılda yaşamış bir İngiliz matematikçisiymiş. Küçük kızlara ilgi duyan bir sapıkmış. Çalıştığı üniversitenin dekanının küçük kızına tutulmuş ve onu üniversitenin gölünde sandal gezilerine çıkararak hikâyeler anlatmaya başlamış, işte Alice’in Harikalar Diyarı’ndaki masalları, bu hikâyelerden çıkmış.</p>
				<p class="normal">İşin sonu daha da korkunç: Alice yaşı ilerleyip genç kız olunca, bizim profesörün sapıklığının farkına varmış ve intihar etmiş.</p>
				<p class="normal">Şimdi çocuklarımıza ballandırarak anlattığımız bu masal, işte böyle bir tarihçeye dayanıyormuş.</p>
				<p class="ortayazi">* * *</p>
				<p class="normal">Gelin de endişelenmeyin.</p>
				<p class="normal">Biraz daha araştırınca anladım ki sadece Alice değil, bizim Pamuk Prenses, Uyuyan Güzel, Külkedisi, Çizmeli Kedi, yani tanıdığımız masal kahramanlarının çoğu, XVII. yüzyılda Fransa’da halk arasında anlatılan yarı pornografik öykülerden çıkıp gelmiş. Zamanla sansürlenerek günün koşullarına uydurulmuşlar. Örneğin, orijinal masalda Uyuyan Prenses’i yüzyıllık uykusundan yakışıklı bir prens değil, evli bir adam, üstelik de tecavüz ederek uyandırıyormuş. Prenses de bu ilişkiden hamile kalıyormuş.</p>
				<p class="normal">Bunu duyunca, aklıma, yıllar önce okuduğum bir <span class="ideitalik">Kırmızı Şapkalı Kız</span> yorumu geldi.</p>
				<p class="normal">“O da mı?” diyeceksiniz... Ne sandınız?.. Kırmızının insanın içindeki cinsel eğilim ve dürtüleri simgelediğini artık çocuklar bile biliyor.</p>
				<p class="normal">Masalın ruhbilimsel çözümüne girişirseniz, anlıyorsunuz ki aslında “Kırmızı Şapkalı Kız”ımız henüz ergenlik çağı sorunlarıyla boğuşan bir yeniyetmedir. Annesi (yani kızın süper egosu) Kırmızı Şapkalı Kız’ın içgüdülerini bastırmak için, onu yola çıkmadan sıkı sıkı tembihler. “Sağa sola bakıp, oyalanmamasını,” söyler. Ama “orman”, (yani bilinçaltının gizemli derinlikleri) birbirinden çekici günahlarla doludur. Meraklı küçük kızımız, neşe içinde ormana dalınca kurt (yani bilinçaltı) devreye girer:</p>
				<p class="normal">“Acelen ne küçük kız? Bak orman ne kadar güzel. Biraz dolaşmak istemez misin?” der. (Bütün erkekler lafa böyle girmez mi?)</p>
				<p class="normal">İşte Freud’un ünlü “haz ilkesi” orada devreye girer. Ergenlik dürtülerinin etkisi altındaki kızımız, kendini kurda kaptırır.</p>
				<p class="normal">Sonrası malum... Kurt, anneannenin adresini alır. Onu yutar ve yaşlı kadının giysilerine bürünerek bizim kırmızı şapkalıyı “yatağına alır”. Neyse ki son anda avcı (işte baba yetişti) çıkagelir. Kızını kurtarır. (Bilinçaltının vahşi güdüleri yenik düşer.) Kurdun karnını yarar (eski zaman sezaryeni), anneanneyi çıkarır, sonra da kurdun karnına taşlar doldurarak onu (yani kızın bilinçaltını) sonsuza kadar prangaya vurur. Böylece “Kırmızı Şapkalı Kız”ımız da yoldan çıkmanın bedelini, kurtların nasıl kılık değiştirmiş canavarlar olduğunu öğrenmiş olur. Bir daha da asla ormandan (içinden) gelen sese kulak vermez...</p>
				<p class="ortayazi">* * *</p>
				<p class="normal">Bilmem bana hak vermeye başladınız mı?</p>
				<p class="normal">Bitmedi:</p>
				<p class="normal">Bir de şu “alternatif final”i dinleyin:</p>
			  <p class="indentmetin">Avcı eve girip kurtla kızı yatakta bulunca baltasına davranır. Ancak kız, kurtla birlikte avcıya dönüp onu azarlar:</p>
			  <p class="indentmetin">“Seni seksist manyak... Sen ne hakla kadınlarla kurtların kendi aralarındaki bir sorunu baltayla çözmeye kalkıyorsun? Bizim bu sorunu, bir erkek olmadan çözemeyeceğimizi mi sanıyorsun?”</p>
			  <p class="indentmetin">Bu konuşmadan sonra anneanne, kurdun karnından, dışarı fırlar, baltayı kaptığı gibi avcının kellesini uçurur. Sonra da kurt, anneanne ve Kırmızı Başlıklı Kız, kafa kafaya verip ormanda, karşılıklı saygıya dayalı yeni bir yaşam kurarlar.</p>
				<p class="normal">Tahmin ettiğiniz gibi, bu da masalın feminist yorumu ve James Finn Garner’ın<span class="ideitalik"> Siz Hâlâ Ananızın Masallarını mı Okuyorsunuz</span>? (Güncel, 1995) başlıklı kitabında yer alıyor.</p>
				<p class="normal">Masallarda süregiden bu “cinsel savaş”ı gördükten sonra, oğluma masal anlatmaya korkar oldum.</p>
			  <p class="normal">Tanrı aşkına söyleyin, bildiğiniz “sağlıklı bir masal” var mı?</p>
				</body>
</html>