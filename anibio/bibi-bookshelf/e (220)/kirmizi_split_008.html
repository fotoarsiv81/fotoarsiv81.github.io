<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_8">Bir Oğlum Olacak Dostlar!</h2>
				<p class="normal">Çok akıllı olmadım hiç.</p>
				<p class="normal">Yanlış atlara oynadım.</p>
				<p class="normal">Kulağımdan kar suyu eksik olmadı.</p>
				<p class="normal">Sürüden ayrılan koyunları sevdim hep... Bir de kendi bacağından asılmayanları...</p>
				<p class="normal">Kendimle yaşadım en büyük kavgalarımı... İçimdeki ikizler tahterevalli oynadı hayatla; ben seyrettim.</p>
				<p class="normal">Dışarıdan bakanlar kâh öyle bildi kâh böyle...</p>
				<p class="normal">Bense adalar hayal ettim çoğu zaman; sahillerine cam şişeler içinde sevda mektupları vuran adalar...</p>
				<p class="normal">Tuğcu’yla ağladım bir zaman; Pal Sokağı’nda dolaştım.</p>
				<p class="normal">Yaman çocukluk aşklarında, erginliği iple çektim.</p>
				<p class="normal">Sünnet elbisem dahil hiçbir üniformayı sevmedim. Postallar sıktı bileğimi, yüreğimi... Kalemim dedi hep, dilimin diyemediğini...</p>
				<p class="normal">Yanlış sevdalarda oyalandım kimi zaman... Bir pire için nice yorganlar yaktım.</p>
				<p class="normal">“Maskeli balolar”da tükettim ilk gençliğimi... Ama denizlere düştüm, sarılmadım yılanlara... Engerekler kesti önümü, tınmadım.</p>
				<p class="normal">Adalar sığınağım oldu.</p>
				<p class="ortayazi">* * *</p>
				<p class="normal">Sonraları hayat, hep bir ağızdan türküler söylemeyi öğretti bir süre... Halaylarda piştim “omuz omuza”...</p>
				<p class="normal">Ama çabuk aldılar türküleri dilimizden... Unuttuk ezgilerimizi... 78’liydik... 68’e ısınamadan 88’de bulduk kendimizi...</p>
				<p class="normal">Savrulduk kara bir yelde...</p>
				<p class="normal">Yaman bedeller ödedik.</p>
				<p class="normal">70’li olamamışken 80’lere prangalandık. 90’lar beraatimiz oldu.</p>
				<p class="normal">Dönüşte, savaş baltalarımızı gömdüğümüz yerleri kaybettik.</p>
				<p class="normal">Temsilî resimlerini çizdik faillerimizin...</p>
				<p class="normal">Kendimize benzedi.</p>
				<p class="ortayazi">* * *</p>
				<p class="normal">Gün oldu yanlış zamanlarda, yanlış kapılardan döndüm. </p>
				<p class="normal">Yasak elmalar tattım kuytularda...</p>
				<p class="normal">Bıçaklar kesmedi de tenimi, bir kötü sözle öldüm. </p>
				<p class="normal">Kuşaklar, kentler, sevdalar arasında yoruldum. </p>
				<p class="normal">Gün geldi; duruldum.</p>
				<p class="normal">Zaman sardı yaralarımı, kinlerimi hafızama gömdüm.</p>
				<p class="normal">Hamdım, oldum.</p>
				<p class="normal">Sevdayı en umulmadık yerde buldum.</p>
				<p class="ortayazi">* * *</p>
				<p class="normal">Bir “kurbağa testi”nden çıktı gençliğimin bitiş düdüğü...</p>
				<p class="normal">İlkyaza doyamadan, orta yaşla tanıştım.</p>
				<p class="normal">Dün, bir garip cihazdan dinlettiler kalp atışlarını... Ultrason ekranında yüzünü gördüğümden beri uyku tutmuyor gözümü...</p>
				<p class="normal">Yakıyorum geçmişle köprülerimi...</p>
				<p class="normal">Çiçekten bir pranga takılıyor ayağıma. Ne kavgalar var gözümde ne sevdalar... Karımın karnında bir cılız tekmenin sevinciyle sarhoşum.</p>
				<p class="normal">Uykusuz gecelere gebe ömrüm, biliyorum. Çaresiz çilelere, sebepsiz öfkelere gebe...</p>
				<p class="normal">“Baba olunca anlarsın”lar kapıya dayandı artık...</p>
				<p class="normal">Hırlının hırsızın kol gezdiği bir vahşi ormana düşüyor küçük kuş...</p>
				<p class="normal">Ben şimdi ona ne masal anlatsam?</p>
				<p class="normal">“Kırmızı Şapkalı Kız”ları çoktan kurtlar yedi.</p>
				<p class="normal">“Küçük Berber” devlerin tuzağında...</p>
				<p class="normal">Pinokyo burunları, Midas kulakları yalana doydu.</p>
				<p class="normal">Erdem, pirinç dökerek geldiği yollarda kayboldu.</p>
				<p class="normal">“Cadı masalları” çağındayız, kötülerin şiirini söylüyor şarkılar...</p>
				<p class="normal">Pamuk Prenses’ler yok artık; 7 değil cüceler 77...</p>
				<p class="normal">Ama ürküyorsam namerdim.</p>
				<p class="normal">Dahası var mı?</p>
				<p class="normal">Haftaya, bir oğlum olacak dostlar!</p>
				<p class="normal">Ege koyduk adını.</p>
				<p class="normal">“Kalbim Ege’de kaldı”...</p>
				</body>
</html>