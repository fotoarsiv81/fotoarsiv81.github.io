<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_37">Doğmamış Çocuklardan Mektuplar</h2>
				<p class="solbaslik">1. çocuk:</p>
				<p class="normal">Sekiz aydır buradayım. Bunca zaman gözüme uyku girmedi, çünkü dışarıdaki telaş hiç bitmedi. Annemle babamın nikâh törenleri... Uzun yolculuklar, basın toplantıları, röportajlar, klip çekimleri, <span class="ideitalik">talk-show</span>’lar vs. derken rahat yüzü görmedim.</p>
				<p class="normal">Yakınınca, “Hiç mızıldama, Türkiye’nin en güzel karnındasın,” diyorlar. Bir de bana sorsunlar... Dışarıdan sürekli müzik sesi geliyor ve ben ne kadar tekmelesem de durmuyor. Annem sahnede zıp zıp zıplarken zor tutuyorum kendimi, dışarı fırlamamak için...</p>
				<p class="normal">Geçenlerde, yalancı sancı taklidi yaptı bizimki... Şeytan dedi ki, “Çıkıver şurada inadına... Âlem, sahnede doğum nasıl olurmuş görsün.” Ama doğumun yayın hakları satıldığından, “Mukaveleyi bozarım,” korkusuyla vazgeçtim. Aylardır o büyük günün stresiyle yaşıyorum. Dışarıda cinsiyetim bile sır gibi saklanırken kim bilir ne sansasyon olacak, rahmi terk törenim. Büyük ihtimalle bir gazeteci ordusu karşılayacak beni... Doğumhanede kıyamet kopacak, kuvözde flaşlar gözümü alacak.</p>
				<p class="normal">Tanrım!.. Türkiye’nin en ünlü cenini olmak ne hoş bir duygu!..</p>
				<p class="normal">Geçenlerde, ultrasonda şöyle bir baktım kendime; hiç de fena değilim.</p>
				<p class="normal">Öyle sabırsızlanıyorum ki görüntülenmek için...</p>
				<p class="normal">Aslında... Hani şu küçük parmak kameralarla şimdiden bir şey yapılamaz mı acaba?..</p>
				<p class="ortayazi">* * *</p>
				<p class="solbaslik">2. çocuk:</p>
				<p class="normal">Efendim, benim durumum biraz problemli... Bir takvim sorunu yaşıyoruz şu aralar... Henüz bir incir çekirdeği kadarım ama nedense dışarıda herkes benim ne zaman buraya düştüğüm konusuyla ilgili...</p>
				<p class="normal">Annemin basın danışmanı yaşımı, 29 gün olarak açıkladı ama meğer 29 günde benim burada olduğumu öğrenmelerine imkân yokmuş. Dışarıdakiler işi gücü bıraktı, ellerinde takvim, gerçek tarihi araştırıyor. Hamileyse hamile, bundan kime ne?.. Öyle basit değilmiş işte... Annemin boşandıktan sonra başka bir erkekle hemen nikâhlanabilmesi için hamile olmadığını kanıtlaması gerekiyormuş. O da hamile olmadığı yolunda rapor almış ama galiba hamileymiş.</p>
				<p class="normal">Bu durum, “kamu”yu yakından ilgilendirirmiş. </p>
				<p class="normal">Yarabbim! Nasıl bir “kamu”nun arasına doğuyorum ben?..</p>
				<p class="ortayazi">* * *</p>
				<p class="solbaslik">3. çocuk:</p>
				<p class="normal">Dün şiddetli bir patlamayla uyandım uykumdan...</p>
				<p class="normal">Önce sarsıldım, sonra kesildi göbekbağımdan gelen kan...</p>
				<p class="normal">Dün vurmuşlar annemi... Tek kurşunla, başından...</p>
				<p class="normal">Anam 20’lik bir taze, ben 5 aylık cenin...</p>
				<p class="normal">Sokak ortasında vurulduk, bu güzelim ülkenin...</p>
				<p class="normal">Âlemin gözü önünde, güpegündüz... Gençten bir polisle tartışmışlar; yüksek sesle atışmışlar...</p>
				<p class="normal">Sonra... Tek el silah sesi...</p>
				<p class="normal">Ve annemin sokağa serilen gövdesi...</p>
				<p class="normal">Emniyet, açıklama göndermiş gazetelere:</p>
				<p class="normal">“Zaten Hacıhüsrevliydi...”</p>
				<p class="normal">Doğacağım yermiş suçum; adresimden vurulmuşum.</p>
				<p class="normal">Son kez sıkarken yumruğumu, “Ulan,” dedim; “Şişli’de bir cenin olsaydım, sorardım hesabını sizden...”</p>
				<p class="normal">“Sakın!” dediler, “Yersin cezayı bu yaşta”; “bir ceninin diğer ceninler üzerinde tahakkümünü tesisten...”</p>
				<p class="normal">Sustuk; mahkeme salıvermiş failimi... </p>
				<p class="normal">Babam, alıp götürdü ablamla ağabeyimi... </p>
				<p class="normal">Doğsam, marşlar söyleyecektim ben de... </p>
				<p class="normal">“Sınıfsız, imtiyazsız, kaynaşmış bir kitleyiz,” diye...</p>
				<p class="normal">Lakin, bırakın doğumumu, ölümüm bile haber değil benim... </p>
				<p class="normal">Hacıhüsrevliyim ben...</p>
				<p class="normal">Kabristanda annesinin içinde bir ceninim...</p>
				</body>
</html>