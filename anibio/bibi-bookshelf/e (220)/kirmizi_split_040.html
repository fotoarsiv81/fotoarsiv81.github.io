<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_71">Haydi Çocuklar Sınava!..</h3>
				<p class="normal">Sevgili arkadaşlar,</p>
				<p class="normal">Bugün 1,5 milyonluk bir umut ordusu halinde ülkenin en görkemli yarışı için sınav salonlarında, “Başla!” sesini bekleyeceksiniz.</p>
				<p class="normal">Sınava girmeden önce birkaç dakika için Damla’yla tanışmanızı ne kadar isterdim.</p>
				<p class="normal">Damla henüz 12 yaşında... Bu yaşına kadar okul nedir bilmemiş. O yüzden hiç bitlenmemiş. Kızamığı, suçiçeğini, karatahtayı, siyah önlüğü tanımıyor.</p>
				<p class="normal">Çocukluğu boyunca sabahları ant yerine, sütlü kakao içmiş. Hoca dayağı yerine, sıcak poğaça yemiş. Babasının deyimiyle, “60 arkadaşının önünde sözlüye kaldırılıp şahsiyeti sıfırlanmamış” hiç...</p>
				<p class="normal">Damla’nın babası Erkin Koray... Bizim gibi hayranlarının diliyle söylemek gerekirse “Erkin Baba...”</p>
				<p class="normal">Damla henüz 2 yaşındayken Erkin Baba eşinden ayrılmış ve kendisini küçücük bir kızla baş başa buluvermiş. Ama müziği bırakma pahasına yetiştirmiş kızını... Lakin Damla büyüyüp de okul çağına gelince, onu o korkunç çarkın içine atmaya gönlü razı olmamış. Kolları sıvamış ve kızına hem babalık hem hocalık yapmış.</p>
				<p class="normal">Erkin Baba, <span class="ideitalik">Aktüel</span>’e bu “eğitim mucizesi”ni anlatırken şöyle diyordu:</p>
			  <p class="indentmetin">3 yaşında okumayı söktü. 7 yaşından beri normal müfredatı evde uyguluyoruz. Bu yıldan itibaren matematik derslerine son verdik. Çünkü orta 2’de matematiğin derinlerine inilmeye başlanıyor. Ömür boyu yalnızca matematikçilerin ihtiyaç duyacağı bilgilerle insanı yormanın âlemi yok.</p>
				<p class="normal">Tarih derslerinde sadece, “Nereden geldik, nereye gidiyoruz?” türünden kaba bilgiler vermiş Erkin Baba... Coğrafyayı ise kitaptan değil, haritadan öğretmiş. Bir de konserlerde kızını yanında gezdirerek, yerinde coğrafya anlatmış.</p>
				<p class="normal">Şimdi yaşıtları okulda 60 kişilik sınıflarda kurbağaların anatomik yapısını ezberlerken, Damla evinde müzik dinleyerek bilgisayar çalışıyor ve büyüyünce bilgisayar programcısı olmaya hazırlanıyor.</p>
				<p class="normal">Zavallı Damla! Bu yaşa gelmiş, “Şimdi numaram okunur da tahtaya çağrılırsam,” diye küçük midesine kramplar girmemiş hiç... Düdükle hizaya sokulmanın, tırnak uçlarına cetvel vurularak terbiye edilmenin, saçlarını çözdü diye kulağından tutulup sınıf dışına atılmanın ne demek olduğunu bilmiyor.</p>
				<p class="normal">Sınavla, sınav stresiyle hiç tanışmamış. Bugün sınava gireceğiniz okulun kapısında olsaydı, siz ona garip gözlerle bakacaktınız, o da size...</p>
				<p class="ortayazi">* * *</p>
				<p class="normal">Basın toplantısında çatık kaşlı bir adam, “ilk basamakta kaç gencin, kaç kapıda yarışacağını” duyuruyordu gururla... Neyse ki, adayların sınavda kopya çekip sahtekârlık yapmasına karşı bütün önlemler alınmış. Kimlikleri belirlenemeyen adaylar, sınava kabul edilmeyecekmiş. Şüpheli görülenlerin de kimlikleri veya parmak izleri alınacakmış.</p>
				<p class="normal">Dikkat!.. Her şey kontrol altında çocuklar!.. Çatık kaşlılar size bakıyor. Şüpheli bir harekette gittiniz... Parmak izinizle birlikte istikbaliniz de gitti... Eğin başınızı önünüze ve yazın bakalım:</p>
				<p class="normal">“Ekvator üzerindeki yatay düzeyde bulunan dikey cismin gölge boyunun yıllık değişim grafiği nasıldır?”</p>
				<p class="normal">Bilemediniz...</p>
				<p class="normal">“A” değil, “D” olacaktı...</p>
				<p class="normal">İşte şimdi yandınız... Artık siz de umudunu bir başka bahara ertelemiş bir milyon gencin arasındasınız. Şu lanet gölge boyunun yıllık değişim grafiğini yalayıp yutuncaya kadar da orada kalacaksınız.</p>
				<p class="normal">Sonra... O grafiği hatmedince açılacak cennetin kapıları... Önce sandalyesiz anfilerle, kötü yemeklerle, soğuk sınıflarla, harçlarla, polis copuyla tanışacaksınız, ardından da iş bulma stresi ya da işsizlikle...</p>
				<p class="normal">Sonra siz de bizim gibi Erkin Baba’ya geleceksiniz:</p>
				<p class="metin-mektup"><span class="ideitalik">Arkası gelmez dertlerimin</span></p>
				<p class="metin-mektup"><span class="ideitalik">bıktım illallah</span></p>
				<p class="metin-mektup"><span class="ideitalik">biri biterken öbürü de başlar</span></p>
				<p class="metin-mektup"><span class="ideitalik">vermesin Allah</span></p>
				<p class="metin-mektup"><span class="ideitalik">böyle gelmiş böyle gidecek</span></p>
				<p class="metin-mektup"><span class="ideitalik">korkarım vallah</span></p>
				<p class="metin-mektup"><span class="ideitalik">yok mu çaresi dostlar</span></p>
				<p class="metin-mektup"><span class="ideitalik">Fesupanallah...</span></p>
				<p class="normal">Çare, çocukları okula göndermemek değil tabii...</p>
			  <p class="normal">Ama asıl çare bulununcaya dek bir damla da biz düşünsek mi?</p>
				</body>
</html>