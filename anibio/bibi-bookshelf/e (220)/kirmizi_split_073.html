<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_41">Dayan Çocuk!</h2>
				<p class="normal">Üşümüşsün çocuk!..</p>
				<p class="normal">Gördüm seni, kar altında buğusu solmuş son nefesini verirken...</p>
				<p class="normal">Bingöl’den köye yürüyormuşsunuz ağabey kardeş...</p>
				<p class="normal">Ağabeyin 10 yaşında, sen 7...</p>
				<p class="normal">Bingöl Ilıcalar İlköğretim Bölge Okulu, birinci sınıf, yatılı...</p>
				<p class="normal">Hafta sonu Sütlüce’ye yaya dönüyormuşsunuz; yol 25 kilometre, iklim yaman...</p>
				<p class="normal">Best Köprüsü’nde tipi bastırmış. Köprü altına sığınmışsınız; sen Ferhat, ağabeyin Serhat, bir de Kabacalı’dan arkadaşları Cihan...</p>
				<p class="normal">Ne üşüdünüz kim bilir çocuk...</p>
				<p class="normal">Nasıl yandı ellerinizde tipi...</p>
			  <p class="normal">Birbirinize sarılı bulmuşlar küçücük cesetlerinizi...</p>
				<p class="normal">Haberi dinlerken, “Ey orta 2’den ölerek ayrılan çocuklar,” diye haykıran şairin sesi çınladı kulağımda.. Ece Ayhan’ın, “Meçhul Öğrenci Anıtı”nı okudum bir daha:</p>
				<p class="normal">  </p>
				<p class="indentmetinitalik">Buraya bakın... burada, bu kara mermerin altında,</p>
				<p class="indentmetinitalik">bir teneffüs daha yaşasaydı</p>
				<p class="indentmetinitalik">tabiattan tahtaya kalkacak bir çocuk gömülüdür</p>
				<p class="indentmetinitalik">Devlet dersinde öldürülmüştür.</p>
				<p class="indentmetinitalik">Devletin ve tabiatın ortak ve yanlış sorusu şuydu:</p>
				<p class="indentmetinitalik">– Maveraünnehir nereye dökülür? </p>
				<p class="indentmetinitalik">En arka sırada bir parmağın tek ve doğru karşılığı:</p>
				<p class="indentmetinitalik">– Solgun bir halk çocukları ayaklanmasının kalbine’dir.</p>
<p class="ortayazi">* * *</p>
				<p class="normal">Solmuşsun çocuk!..</p>
				<p class="normal"><span class="ideitalik">Siyaset Meydanı</span>’nda tanışmıştık seninle 5 ay evvel...</p>
				<p class="normal">Azmi’ydi adın, “tinerci”ydi unvanın...</p>
				<p class="normal">O “bir günlük şöhret”te, 16 yıllık ömründe adam yerine konduğun yegâne 3-5 dakika sırasında, “Eve döneceğim,” demiştin babana...</p>
				<p class="normal">Dönememişsin.</p>
				<p class="normal">Gümüşsuyu Parkı’nın tinercileri, kartondan kovuğunda can çekişirken bulmuş seni sabaha karşı...</p>
				<p class="normal">Donmuşsun çocuk...</p>
				<p class="normal">“23 Nisan geldi” sanıp ayaza yenik düşmüşsün.</p>
				<p class="normal">“Hızır Acil”e haber salmışlar. Hızır bile geç yetişmiş imdadına... 45 dakikada gelen ambulanstan inenler tam 15 dakika nabzını, soluğunu ölçmüş.</p>
			  <p class="normal">Hayrına değil; ölüler ambulansa alınmıyormuş da ondan...</p>
			  <p class="normal">Oysa yaşıyormuşsun, buna yaşamak denirse... Sıcak bir yatak, ancak ölüm döşeğinde kısmet olmuş çocuk...</p>
			  <p class="normal"> </p>
				<p class="indentmetinitalik"><span class="ideitalik">Efendiler! Eşekler susabilirler</span></p>
				<p class="indentmetinitalik"><span class="ideitalik">Ne yani, çocuklar hiç gülmeyecekler mi?</span></p>
<p class="ortayazi">* * *</p>
				<p class="normal">Yaralısın çocuk!..</p>
				<p class="normal">Küçük yaşta menenjit geçirmişsin, aklın başında değil. Öfke emmişsin süt niyetine, annenin kurumuş memesinden...</p>
				<p class="normal">4 yaşındaki bebeyi inşaata kaldırıp ırzına geçmişsin. Sonra pipisini kesip gözlerini oymuşsun.</p>
				<p class="normal">Lanetlisin çocuk!..</p>
			  <p class="normal">11’lik cılız bedenini gördüm, polisler arasında, tatbikat sırasında... Ahali linç için toplanmıştı çevrede, sen bir kedi yavrusu gibi sinmiştin.</p>
				<p class="indentmetinitalik">Velhasıl onlar vurdu, biz büyüdük kardeşim!</p>
				<p class="normal">Tedavi edemiyorsak, linç edelim bari!..</p>
				<p class="ortayazi">* * *</p>
				<p class="normal">Öksüzsün çocuk!..</p>
				<p class="normal">Bir cami avlusunda, mahzun bir tabut başındaydın... Feryadın düğümlendi hıçkırığımızda...</p>
			  <p class="normal">Aklın anlamaya yetmediği bir kahpe yangın almış anneni... Baban, diyememiş sana... Eve döner sandığını, musalla taşında bulunca koyuverdin gözyaşını...</p>
				<p class="normal">Lara!.. Gözyaşın, çaresizliğimizdi; ağıdın yasımız...</p>
				<p class="normal"> </p>
				<p class="indentmetinitalik">Bir bakmışım gökyüzünde gömülmez bir cenaze töreni</p>
				<p class="indentmetinitalik">Ve aşağıda, yıkanmış balonlar demetinin başında</p>
				<p class="indentmetinitalik">Kurşun ayaklı bir parmak çocuk, kırılır ağlamaz</p>
				<p class="indentmetinitalik">Ölümü ustaca oyalayan babam öldürülmüş, ben satarım.</p>
				<p class="ortayazi">* * *</p>
				<p class="normal">Dayan çocuk!..</p>
				<p class="normal">Güzün yaza dönecek yakında...</p>
				<p class="normal">Hep böyle gitmez ya bu ülke...</p>
				<p class="normal">Hangi ihtar, hangi seçim, hangi yangın kurtarır seni bilmiyorum.</p>
				<p class="normal">Musalla taşlarından, mukavva kovuklardan, köprü altlarından, inşaat kuytularından kaldırıp yaslı başını, nemli gözlerinden öpmek istiyorum.</p>
				<p class="normal">Tiner torbaları yerine eldiven tutuşturmak istiyorum ellerine...</p>
				<p class="normal">İstiyorum ki ne menenjit kör etsin aklını ne ayaz dondursun ayaklarını...</p>
				<p class="normal">Ocakta sütün olsun, sofrada karnın doysun.</p>
				<p class="normal">Dayan, ölme çocuk!..</p>
				<p class="normal">Az kaldı bahara...</p>
				<p class="normal"><span class="ideitalik">Bütün sınıf sana çocuk bayramlarında zarfsız kuşlar gönderecek.</span></p>
				<p class="normal">Sık dişini çocuk!..</p>
				<p class="normal">Hep böyle gitmez bu ülke... Gün olur durur bu yangın... Bu tipi durur; mezarımız Gümüşsüyü Parkı, kahkahalarımıza mekân olur.</p>
				<p class="normal">Sana söz çocuk; tabiat dersinde Maveraünnehir’i doğru yere dökeceğiz.</p>
				<p class="metin-mektup">Bir dahaki gelişte dünyaya, nehir yollarından döneceğiz.</p>
				</body>
</html>