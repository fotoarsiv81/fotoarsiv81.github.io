<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_58">Çocuklar, İnadına Sokağa!..</h3>
				<p class="normal">Oğlumun her fırsatta izlediği çizgi film kanalında bir fragman dikkatimi çekti:</p>
				<p class="normal">“Kış geldi... Noel, yeni yıl kutlamaları bitti,” diye başlıyordu film...</p>
				<p class="normal">“Noel kutlamaları bizim oğlana ne ifade edecek?” diye merakla izlemeye koyuldum. Ekranda sevimsiz bir kardan adam atkıyla boğazlanırken, can sıkıcı bir kadın sesi aynen şöyle diyordu:</p>
			  <p class="indentmetin">Günler soğuk algınlığı ve sıkıntıyla geçiyor. Kardanadamı öperek eğlenemezsiniz. Tam tersi canınız yanar. Hem bizimle eğlenmek varken, niye bir kardan adamı öpmek isteyesiniz ki?.. En sevdiğiniz çizgi film kahramanları bizim kanalda sizi güldürmeye hazır. Bu kışı arkadaşlarınızla geçirin.</p>
				<p class="normal">Bizim kırk yıllık sevimli kardanadam, birden öptüğü çocukların canını yakan ceberrut bir kahramana dönüşmüştü. Çocuklar kış günü sokağa çıkıp kartopu oynayacağına, evde hiç hareket etmeden televizyona gözünü dikip Örümcek Adam’ın serüvenlerini izlemeliydi.</p>
				<p class="normal">ABD’den, her kıtadaki çocuğa kendi dilinde ulaşan bu fragman bütün kış boyunca neredeyse yarım saatte bir yayımlandı. Bir Türk çocuğunun ortalama üç saatini ekran başında geçirdiğini göz önüne alırsanız sözünü ettiğim beyin yıkamanın gücü ortaya çıkar.</p>
				<p class="ortayazi">* * *</p>
				<p class="normal">Modern dünyanın boş zamanlarına kadar köleleştirdiği insanoğlunun son kalesi çocukluk...</p>
				<p class="normal">Hiyerarşi gözetmeksizin herkese ağzına geleni söyleyebildiği, özgürce oyunlar oynayabildiği, düş gücünü doyasıya kullanabildiği yegâne yaşam dilimi... İşte şimdi bu kaleye saldırıyorlar. Elimizde kalan son birkaç yılı da bizden almaya çalışıyorlar.</p>
				<p class="normal">Zaten nicedir büyüklerin kıyafeti içinde birer minyatür gibi çocuklar...</p>
				<p class="normal">Büyüklerin şarkılarını söyler gibi yapıyor, onlarla aynı yiyecekleri yiyip aynı filmleri seyrediyorlar.</p>
				<p class="normal">Büyüklerin mekânlarında, büyüklerin reklam filmlerinde, büyüklerin televizyon programlarında bütün bilmişlikleriyle boy gösteriyorlar.</p>
				<p class="normal">“Oyun” denilen koca yaratıcılık bahçesi, budana budana kreşlerin dört duvarı arasında büyüklerin kurguladığı birkaç saatlik seanslara sıkışmış durumda...</p>
				<p class="normal">Bahçenin yerini televizyon, “kocabaş”ın yerini “robot köpek” “çember”in yerini “otomatik topaç” aldı.</p>
				<p class="normal">Nihayet şimdi miniklerin hayatla son bağı da koparılıyor:</p>
				<p class="normal">Çocuk doğadan kovuluyor.</p>
				<p class="normal">Çocuğa ayıracak vakti olmayan büyüklerin de gönüllü katıldığı sinsi bir kuşatma sokağı, bahçeyi, kırı, çimi, karı, yağmuru, toprağı siliyor çocuklarımızın hayatından...</p>
				<p class="normal">Kuralsız, özgür, başına buyruk, düşe kalka büyüyeceği bir doğal yaşam yerine onları evde, kreşte, okulda kampa, kursa sokup hayatla, parayla, başarı hırsıyla erken tanıştıracak bir yarışa hazırlıyoruz.</p>
				<p class="normal">Böylece ömür boyu sürecek bir öğütülmeyi her gün biraz daha erkene çekiyoruz.</p>
				<p class="normal">Yarına yalnız ve bunalımlı çocuklar hazırlıyoruz.</p>
				<p class="ortayazi">* * *</p>
				<p class="normal">Bu kuşatmayı yarmanın tek yolu insanoğlunun kendisi gibi olabildiği yegâne hayat parçasını, yani çocukluğu sonuna kadar savunmaktır.</p>
				<p class="normal">O periyodu kısaltmak bir yana, ne kadar uzatıp tüm ömre yayabilirsek o kadar başı dik, özgüveni olan, doğayla ve kendisiyle barışık kuşaklar yetişir.</p>
				<p class="normal">Kaybolan çocukluğu yeniden bulabilmek için, evlatlarımızın ayaklarına bağladığımız altın prangaları çözecek bir “çocuk hakları hareketi”ne ihtiyacımız var.</p>
				<p class="normal">Yeniden çocuk şarkıları söyleyip onlara kendi kıyafetlerini, yiyeceklerini, çocuk bahçelerini geri verecek bir hareket lazım...</p>
				<p class="normal">Eski oyunların keyfini taşıyan ve sokaktan doğan bir hareket...</p>
				<p class="normal">Simgesi kocaman bir kardan adam...</p>
				<p class="normal">Sloganı:</p>
			  <p class="normal">“Kardan adamı öpün; eğlenirsiniz!”</p>
				</body>
</html>