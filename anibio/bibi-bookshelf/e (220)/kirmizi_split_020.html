<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_53">Yıkanmak İstemeyen Çocuklar</h3>
				<p class="normal">Ünsal Oskay, kitabının başlığını gururla okurken, “Ben de yıkanmak istemeyen bir çocuktum,” dedi, sanki gizli bir örgüt üyeliğini ele verircesine... Kitabı okuyup bitirdiğinizde bunca temiz pak yönetici (!) karşısında Ünsal Hoca’nın yıkanmak istememesini çok iyi anlıyorsunuz. Tabii bugünkü yalnızlığının nedenlerini de...</p>
				<p class="normal">Tanrım, ben de o çocuklardan biriydim. Evlerin borularına “devamlı sıcak su” yürümeden önceleri “banyo günleri” vardı. Haftanın belli bir günü, genellikle de haftasonları kazanlar koca odunlarla ateşlenir, buharlar içinde sular kaynar ve çile dakikaları başlardı. Önce kafaya dikdörtgen prizma kesimli, taş sertliğinde koca bir yeşil sabun kalıbı çakılır, sonra da o dayanılmaz kese seansına geçilirdi. Annemin gayretli elleriyle ovuldukça pul pul kirlerinden arınıp pençe pençe kızıla kesen çocuk vücudum, asıl darbeyi o yaraların üstüne maşrapayla sıcak sular dökülünce yer ve bitap düşerdi.</p>
				<p class="normal">Kurulanırken kafamın hoyratça ovalanışına direnecek takatim kalmazdı.</p>
				<p class="normal">O yüzden Ünsal Oskay’ın <span class="ideitalik">Yıkanmak İstemeyen Çocuklar Olalım</span> (YKY, 1999) adlı kitabı bana gecikmiş bir direniş çağrısı gibi geldi.</p>
				<p class="normal">Kitabın başlığına konu olan çocuklardan, ilkin ünlü Alman ozanı Bertolt Brecht söz etmiş. Almanya’da Kayser geziye çıkmadan önce “bütün kuş beyinli uyruklarını yıkanmış, paklanmış görsün” diye nazırları, dört bir yana haber salarmış. Aileler çocuklarını, Kayser’e beğendirmek için banyoya çekiştirirken çocuklar, imparatorun buyruklarına göre düzenlenmiş uydurma bir hayatı yaşamaktansa kendi oyunlarını sürdürmek ister ve banyoya direnirmiş.</p>
				<p class="normal">Ünsal Hoca, “Tolstoy’un roman yazması, içindeki bu yıkanmak istemeyen çocuğu canlı tutabilmesindendir,” diye yazıyor kitabında...</p>
				<p class="ortayazi">* * *</p>
				<p class="normal">Öğrenci olma şansını yakalayabilmiş herkes bilir ki, Ünsal Hoca da o çocuklardandı.</p>
				<p class="normal">1940’lı yıllarda, okuyanın adam, çalışanın zengin olacağına inanılan bir dünyada büyümüştü. Bir nalbur vitrininde, karnında “Türk Malı” yazan bir pompalı gazocağını görünce heyecanlanmıştı, karpuzcu sergilerinin önünde kiralık bisikletlere binmiş, Cumhuriyet bayramlarında karatahtalardan yapılma zafer taklarının altından geçmişti. Parasız yatılı okumuş, sonra Mülkiye’ye gidip Ulvi Uraz’ları tanımış, “Körler Odası”nda yasak kitaplar okumuş, Lorca’nın şiirlerini sökmeye çalışmış, tiyatro gişeleri önünde kuyruk beklemişti. “Sevgililerini bile kitap okuyan kızlar arasından seçen” bir kuşaktandı.</p>
				<p class="normal">Ne var ki 1960’ların sonlarına doğru, okumakla, çalışmakla değil, fırsatlardan yararlanmayı bilmekle adam olunabileceği fikri çıktı ortaya... “Başka bir dünya başladı.” Fırsatları iyi değerlendirenler tırmandı. Okuyup, çalışanlar örselendi.</p>
				<p class="normal">Ünsal Hoca, zamanla çocukluğunun geçtiği kaldırımlarda <span class="ideitalik">Zenginler de Ağlar</span> dizisinin başlaması için dakikaları sayan kadınları, yılbaşı çekilişinde en büyük ikramiyeyi kapmak dışında hayali kalmamış yığınları, üniversite kantininde astroloji tartışmalarını gördü. Ve o günden sonra bıkıp usanmadan, insana ürküntü veren bu görünümün tarihsel olduğu gerçeğini haykırmaya adadı kendini.</p>
				<p class="normal"><span class="ideitalik">Yıkanmak İstemeyen Çocuklar Olalım</span>’da Oskay, Gencebay arabeskinden, pembe dizilerden, Viyana barokundan veya pornografi ile erotizm farklılığından söz ederken karamsarlaşsa da sonuçta hep aynı iyimser sonuca yöneltiyor okurunu:</p>
  <p class="indentmetin">Tarihin seyrinin yeniden çizilmesi, bugünkü trajik görünümün tarihsel nedenlerini doğru kavramamıza bağlı...</p>
				<p class="ortayazi">* * *</p>
				<p class="normal">Geçenlerde Sahaflar’da buluştuğumuzda, kitapta da söz ettiği bir arkadaşını anlattı. Mülkiye kantininde beraber olup akşamları evinde Freud tartışmaları yaptığı bu arkadaşı son 10 yılı bir büyük kentte savcı olarak geçirmiş. Her sabah evden çıkarken temiz çamaşır giymeye özen gösteriyormuş; bir yerlerde ölüp giderse içinden çıkacak çamaşırlar temiz olsun diye...</p>
				<p class="normal">Bunları anlatırken iki damla yaş süzüldü gözünden...</p>
				<p class="normal">Nasıl oldu da, yıkanmak istemeyen çocuklar, “Azrail beni temiz bulsun,” diye çamaşır çitileyen yetişkinlere dönüştü?</p>
  <p class="normal">Kitapta bunun cevabı var. Ama bence asıl cevap, o iki damla gözyaşındaydı. Öğrencisi olmaktan gurur duyduğumuz hocalarımızın gözyaşının, bizim ağıdımız olduğunu düşündüm ve o cevapları alıp kalbime gömdüm.</p>
				</body>
</html>