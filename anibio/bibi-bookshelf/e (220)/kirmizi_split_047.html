<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_78">“Hayır” Diyebilen Çocuklar</h3>
				<p class="normal">Hayatta en çok “hayır” demekte zorlandım. Evde, okulda, kışlada itaati öğretmişlerdi.</p>
				<p class="normal">İyi evlat, iyi öğrenci, iyi asker, iyi yurttaş koşulsuz “evet” derdi.</p>
				<p class="normal">İtiraz, ihanetti.</p>
				<p class="normal">Lüzumsuz “evet”lere bir ömür verdiğimden midir nedir, Millî Eğitim Bakanlığı’nın yeni müfredat tasarım kitaplarında en sevindiğim şey, ilkokul çocuklarına “hayır deme becerisi” kazandırma çabası oldu.</p>
				<p class="normal">Bir Hayat Bilgisi dersi düşünün ki, ikinci sınıftan başlayarak “Evet / Hayır” oyunuyla çocuğa istemediğini yapmama özgürlüğünü öğretiyor.</p>
				<p class="normal">İlk aşamada “suçluluk duymaksızın hayır diyebilme”yi...</p>
				<p class="normal">“Hayır, çünkü...” diye itirazının nedenini dillendirebilmeyi...</p>
				<p class="normal">“Hayır, ama...” diye reddettiğinin alternatifini sunabilmeyi...</p>
				<p class="ortayazi">* * *</p>
				<p class="normal">Bitmedi.</p>
				<p class="normal">Sonraki etkinliğin adı “Kızma birader”...</p>
				<p class="normal">Farklı görüşe tahammül eğitimi...</p>
				<p class="normal">Kitapta örnek bir aile var: “Hoşgör ailesi...”</p>
				<p class="normal">Üçüncü sınıf Hayat Bilgisi, “ortak ve farklı yanlarımız”ı öğreterek başlıyor.</p>
				<p class="normal">“Benzemez Kimse Sana” şarkısını dillerde gezdiren ülke, “Herkes birbirine benzeyecek” komutuyla yıllar harcadıktan sonra şimdi çocuklarını “Kimse Benzemez Bana” ünitesiyle eğitiyor.</p>
				<p class="normal">Bu altyapı, dördüncü sınıfta Sosyal Bilgiler’le destekleniyor.</p>
				<p class="normal">İlk derste, “Farklılıklarımız bizi eşsiz ve özel yapar,” fikri işleniyor.</p>
				<p class="normal">“Ben 73 milletle beraberim” diyen Mevlânâ’dan hoşgörü hikâyeleri anlatılıyor.</p>
				<p class="normal">Altıncı, yedinci ve sekizinci sınıflarda Felsefe dersiyle bu birikim pekiştiriliyor.</p>
				<p class="ortayazi">* * *</p>
				<p class="normal">Müfredatı hazırlayanlar, öğrencilerde 7 becerinin eksikliğini saptamış. “Eleştirel ve yaratıcı düşünme ve sorgulama eksikliği” ön sıradaymış. O yüzden kitaplarda birey olmayı, risk almayı, meydan okumayı, sorgulamayı, kendine güveni, açık fikirliliği, tartışma ve hoşgörüyü destekleyen dersler var.</p>
				<p class="normal">Ayrıca bir arada yaşama kültürünü geliştirecek dersler de planlanmış.</p>
				<p class="normal">“Kendimi Kutluyorum” gibi üniteler çocukta özgüveni artırmayı amaçlarken, “Birlikte Başarabiliriz” başlığı altında dayanışma hazzı da öğretiliyor.</p>
				<p class="ortayazi">* * *</p>
				<p class="normal">Eski kitapta –askerlikteki gibi– “Atatürk’ün büyük bir kahraman olduğunu söyleme-yazma ünitesi” vardı.</p>
				<p class="normal">Çocuklar bunu ezbere söyleyip yazdı ama görünen o ki içselleştirip bu bilgiyi davranışa dönüştüremedi.</p>
				<p class="normal">Her şeyi “hep-hiç”, “ak-kara”, “evet-hayır” karşıtlığında ezberleten yaklaşım, “kahrolsun-yaşasın” zıtlaşmasında “ölürüm-öldürürüm” diyen siyasi kutuplaşmaların tohumlarını attı ve bizi derin uzlaşmazlıklara sürükledi.</p>
				<p class="normal">Her sabah “Türk’üm, doğruyum, çalışkanım” diyerek yetişenlerin çoğu ne doğru dürüst “Türk”, ne “doğru”, ne “çalışkan” olabildi ve üniversite sınavında “100 bin sıfır” çekti.</p>
				<p class="normal">Şimdi anlıyoruz ki, bizim Hititlerinkinden önce kendi ailemizin tarihini öğrenmeye, itaatten önce sorgulamaya, ezberlemeden önce anlamaya, farklılıkları kabullenmeye, bir arada yaşamayı içselleştirmeye ihtiyacımız var.</p>
				<p class="normal">Bilgi, ancak böyle kültüre dönüşebiliyor.</p>
				<p class="normal">Talim Terbiye Kurulu Başkanı Ziya Selçuk ve arkadaşlarının çabaları bu açıdan önemli...</p>
				<p class="normal">Tek sorun şu:</p>
				<p class="normal">Acaba Türkiye’de itiraz eden çocuğu hoş görecek öğretmenler, müdürler, veliler, valiler, komutanlar, bakanlar var mı?</p>
			  <p class="normal">Yoksa işe, onların eğitimiyle mi başlamalı?</p>
				</body>
</html>