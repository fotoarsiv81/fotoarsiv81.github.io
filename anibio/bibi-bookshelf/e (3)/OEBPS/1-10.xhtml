<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">   </p>
			<p class="anabaslik ParaOverride-11" id="_idParaDest-7" xml:lang="en-GB">Eğlenceli bir yaza veda partisine dair  </p>
			<p class="paragraf"><span class="CharOverride-13" xml:lang="tr-TR">Her yıl olduğu gibi o yaz sonunda da (otel açılışından dört ay önce oluyordu bu) yalının bahçesinde büyük bir davet verilmişti. Hani magazin basınının üç yüz davetliyi kastederek, “Bütün İstanbul oradaydı!” diye yazacağı cinsten, önemli bir davetti. Masa süslerini yapan şirket, gösterişli bir iş çıkarmış, ortamı cennet bahçesine çevirmişti. Büyük bahçenin bir köşesinde yemek hazırlıkları yapılmaktaydı. Bir yerde Japon suşi ekibi, başka bir yerde döner büfesi, kebaplar, bir başka tezgâhta çeşitli vejetaryen yemekler hazırlanmaktaydı. Boğaz kıyısına bir sahne kurulmuştu, bir dans orkestrası Boğaz esintilerine uygun hafif parçalar çalmaktaydı.   </span></p>
			<p class="paragraf"><span class="CharOverride-13" xml:lang="tr-TR">Konukların pahalı arabaları sökün ederken Ergun Bey ve Elmas Hanım onları yalının kapısında karşılamak üzere hazır bekliyordu.  </span></p>
			<p class="paragraf"><span class="CharOverride-13" xml:lang="tr-TR">Gün batarken hafif bir müzik eşliğinde kristal kadehler içinde buz gibi Fransız şampanyası ikram edilmişti. Daha sonra yemek başladığında, Hulusi Ağa suşi büfesinin başında herkesi kırıp geçirmişti yine. Servis yapan Japon’a ağır bir aksanla, “Bu ne yavrum?” diye sormuştu. Anlamayan Japon, yanındaki Türk’e sormuş ve sonra ağaya, “Balik” demişti.   </span></p>
			<p class="paragraf"><span class="CharOverride-13" xml:lang="tr-TR">“Ne balığı?”  </span></p>
			<p class="paragraf"><span class="CharOverride-13" xml:lang="tr-TR">“Salmon, tuna...” diye saymaya başlamıştı adam.   </span></p>
			<p class="paragraf"><span class="CharOverride-13" xml:lang="tr-TR">Bu sırada genç bir kadın yeni moda olan yayvan Türkçe telaffuzla, “Bana nigiri, eel ve California roll lütfeeen” diye bağırıyordu. Hulusi Ağa suşinin hazırlanışını yüzüne bilerek yerleştirdiği yapay bir dehşet ifadesiyle süzerek, eline tutuşturulan tabağa bakmış ve “Çiğ mi verdiniz lan balığı?” diye sormuştu.   </span></p>
			<p class="paragraf"><span class="CharOverride-13" xml:lang="tr-TR">“Evet.” Bu sefer Japon’un Türk yardımcısı cevap vermişti.  </span></p>
			<p class="paragraf"><span class="CharOverride-13" xml:lang="tr-TR">“Niye? Bi tavanız yok mu oğlum bunları gızartacak?”   </span></p>
			<p class="paragraf"><span class="CharOverride-13" xml:lang="tr-TR">Çevrelerine toplanmış olan işadamları Hulusi Ağa’yı kahkahalar atarak izliyorlardı. Japon şaşkınlık içindeydi. “Ama suşi böyle yenir” diye geveledi.   </span></p>
			<p class="paragraf"><span class="CharOverride-13" xml:lang="tr-TR">“Ben çiğ balık yemem arkadaş.”  </span></p>
			<p class="paragraf"><span class="CharOverride-13" xml:lang="tr-TR">Ergun Bey konuyu kapatmak isteyerek, “Bak Hulusi Ağa, yanda çoban kavurma yapıyorlar” dedi.  </span></p>
			<p class="paragraf"><span class="CharOverride-13" xml:lang="tr-TR">“Allah Allah! Benim canım balık çekti arkadaş. Şöyle doğru dürüst kefal gibi, alabalık gibi bi şeyiniz yok mu lan? Öyle fantirifontonları doldurmuşsuz buraya.”  </span></p>
			<p class="paragraf"><span class="CharOverride-13" xml:lang="tr-TR">Çevrelerindeki halka iyice büyümüştü, kalabalık gülmekten kırılıyordu. Bu ilgiden memnun kalan Hulusi Ağa gösterisinin dozunu artırdı.  </span></p>
			<p class="paragraf"><span class="CharOverride-13" xml:lang="tr-TR">“Oğlum Toyota, tabağa koy bakim şu balıklardan.”  </span></p>
			<p class="paragraf"><span class="CharOverride-13" xml:lang="tr-TR">Şaşkın Japon, Hulusi Ağa’nın elindeki tabağa bir sürü balık doldurdu.  </span></p>
			<p class="paragraf"><span class="CharOverride-13" xml:lang="tr-TR">Hulusi Ağa öteki tabağı uzattı.  </span></p>
			<p class="paragraf"><span class="CharOverride-13" xml:lang="tr-TR">“Şunu da pilavınan doldur bakalım. Ne sıkıştırıyonuz lan pirinçleri öyle!”  </span></p>
			<p class="paragraf"><span class="CharOverride-13" xml:lang="tr-TR">Öteki tabak da tepeleme pirinçle dolmuştu. Hulusi Ağa yanındaki grupla birlikte yandaki et-kebap bölümüne gitti. Oradaki esmer, bıyıklı oğlana sordu.   </span></p>
			<p class="paragraf"><span class="CharOverride-13" xml:lang="tr-TR">“Nerelisin goçum?”  </span></p>
			<p class="paragraf"><span class="CharOverride-13" xml:lang="tr-TR">“Urfaliyem dayı.”  </span></p>
			<p class="paragraf"><span class="CharOverride-13" xml:lang="tr-TR">“Afferin goçum, şimdi şu balıkları güzelce gızart bakalım tavada.”  </span></p>
			<p class="paragraf"><span class="CharOverride-13" xml:lang="tr-TR">“Emret dayı.”  </span></p>
			<p class="paragraf"><span class="CharOverride-13" xml:lang="tr-TR">Oğlan balıkları cızır cızır kızartmaya başladı.  </span></p>
			<p class="paragraf"><span class="CharOverride-13" xml:lang="tr-TR">“Halis tereyağın var mı oğlum?”  </span></p>
			<p class="paragraf"><span class="CharOverride-13" xml:lang="tr-TR">“Var dayı.”  </span></p>
			<p class="paragraf"><span class="CharOverride-13" xml:lang="tr-TR">“Hah! Onu da erit tavada, şu pilav müsveddesine boca et bakiiim.”  </span></p>
			<p class="paragraf"><span class="CharOverride-13" xml:lang="tr-TR">Oğlan yağı da cızırdatarak pilavın üstüne döktü. Hulusi Ağa bir elinde balık, bir elinde tereyağlı pilav tabağıyla çalım satmaya başladı.  </span></p>
			<p class="paragraf"><span class="CharOverride-13" xml:lang="tr-TR">“Gördünüz mü millet, mis gibi yemek oldu. Neymiş o şişo mu, mişo mu ne diyonuz adına, çiğ balık yinir mi lan?”  </span></p>
			<p class="paragraf"><span class="CharOverride-13" xml:lang="tr-TR">Çevresindeki herkes ağayı alkışlıyordu.   </span></p>
			<p class="paragraf"><span class="CharOverride-13" xml:lang="tr-TR">“İşte Anadolu sermayesinin pratik zekâsı. Görüyor musun nasıl çözdü işini. Bu teşebbüs ruhuyla bu memleket uçar kardeşim, uçar!” diyordu biri, öteki cevap veriyordu: “Çok haklısınız, zaten Türkiye Avrupa’nın yeni yıldızı. İngiltere’nin beyaz eşya ihtiyacının yarısını biz karşılıyoruz.”  </span></p>
			<p class="paragraf"><span class="CharOverride-13" xml:lang="tr-TR">Bu sırada kendini pek pasif hisseden Elmas Hanım da ev sahibesi olarak söze karışmak isteyip, “Afrika’ya battaniye satıyormuşuz” demesin mi? İşadamları “Şimdi bu da laf mı” der gibi sustular.   </span></p>
			<p class="paragraf"><span class="CharOverride-13" xml:lang="tr-TR">Ergun Bey, bir sürü başka işinin yanı sıra büyük inşaat projelerine de giren patrona döndü.   </span></p>
			<p class="paragraf"><span class="CharOverride-13" xml:lang="tr-TR">“İnşaatlar nasıl gidiyor beyefendi?”  </span></p>
			<p class="paragraf"><span class="CharOverride-13" xml:lang="tr-TR">“Eyi, hamdolsun. Çocuklar uğraşıyor, satışlar eyi diyorlar.”  </span></p>
			<p class="paragraf"><span class="CharOverride-13" xml:lang="tr-TR">Gazeteci Murat Bey hemen atıldı, “Beyefendinin elini attığı her işkolu gibi bu da altın oluyor Ergun Bey. Kapış kapış gidiyor daireler.”  </span></p>
			<p class="paragraf"><span class="CharOverride-13" xml:lang="tr-TR">“Zaten bu rezistans modası çok tuttu yahu. Herkes rezistansta oturmak istiyor artık.”  </span></p>
			<p class="paragraf"><span class="CharOverride-13" xml:lang="tr-TR">Ergun Bey hafifçe gülerek ve </span><span class="CharOverride-9" xml:lang="tr-TR">residence</span><span class="CharOverride-13" xml:lang="tr-TR"> kelimesinin üstüne basarak, “Evet beyefendi, </span><span class="CharOverride-9" xml:lang="tr-TR">residence</span><span class="CharOverride-13" xml:lang="tr-TR">’lar çok revaçta. İstanbul göğe doğru yükseliyor artık. New York gibi” dedi.  </span></p>
			<p class="paragraf"><span class="CharOverride-13" xml:lang="tr-TR">Gazeteci Murat Bey, “Göreceksiniz gelecek yıl metrekare fiyatı yirmi bin dolar olacak bu dairelerin. Şimdi yatırım yapan kârlı çıkar” diye söze karıştı.  </span></p>
			<p class="paragraf"><span class="CharOverride-13" xml:lang="tr-TR">O sırada Zehra, odasında viski içerek beklemekte olan yaz sonu davetinin assolisti pop stara haber gönderip hemen sahneye çıkmasını istedi. Saçları platin rengine boyalı, tek yırtmaçlı siyah tuvaletinden bir bacağı kalçasına kadar görünen pop star, baterinin güm güm güm sedaları arasında, “Hani eller, hani eller! Elleri havada göriiiiim!” diye bağırarak sahneyi bir yandan öbür yana arşınladı. Davete hâkim olan sohbet ağırlığını, herkesin kendisini pistte bulacağı çılgın bir eğlence havasına sokmak için çırpınıyordu. Zaten işi buydu. Kalabalık kollarını havaya kaldırıp “Huuuuuuu” diye dans etmeye başladı. Ne var ki assolist bütün coşkusuna rağmen bazı masaları dansa kaldırmayı başaramadı; yaşı daha ileri olanlar seslerini yükseltmek zorunda kalsalar da konuşmalarına devam ettiler.  </span></p>
			<p class="paragraf"><span class="CharOverride-13" xml:lang="tr-TR">Hulusi Ağa, “Ne bağırıyo bu gız elleri havada göriiim diye yaaa. Biz de onun bacakları havada görsek” dedi. Çevresindekiler bu sözü de Anadolu mizahının eşsiz bir belirtisi olarak görüp çılgınca güldüler.   </span></p>
			<p class="paragraf"><span class="CharOverride-13" xml:lang="tr-TR">Kalçalarını bile kapatmaya yetmeyen çok kısa mini etekler giymiş beş uzun boylu, güzel kız sırtlarına birer bidon asmışlar, bidondan çıkan hortumu misafirlerin ağzına sokarak neredeyse zorla içki içiriyorlardı.  </span></p>
			<p class="paragraf"><span class="CharOverride-13" xml:lang="tr-TR">Sahnedeki popçu öpücükler savurarak sahneden indikten sonra, esmer ve kıl açısından doğanın hayli cömert davrandığı anlaşılan, çevreyi kuşkulu bakışlarla süzen erkeklerden kurulu bir saz takımı yerini aldı. İkisinin dişleriyle bir zoru olmasından ve sürekli uğraşıp durmalarından, saz takımının sahneye çıkana kadar kebap yediği belliydi.   </span></p>
			<p class="paragraf"><span class="CharOverride-13" xml:lang="tr-TR">Elmas Hanım terini silerek, küçük kız çocuğu hareketleriyle, cilveli bir şekilde Ergun Bey’in masasına yaklaştı, “Türkiye’yi kurtardığınız yeter” dedi. “Artık eğlence vakti. Hadi bakalım, siyaset, iş falan bitti, bitttiiii!”  </span></p>
			<p class="paragraf"><span class="CharOverride-13" xml:lang="tr-TR">Sahneye bir arabesk şarkıcısı çıktı. Onun da kılları, pembe ipek gömleğinin yakasından taşıyordu. Kolunda iri bir Rolex, parmağında kocaman tektaş bir yüzük vardı. Darbukanın kıvrak ritmiyle birlikte birçok kişi göbek atmak için ortaya fırladı. Bu arada genç, diri vücutlu bir dansöz de onların arasına karışarak kıvırmaya başladı. Kadınlarla erkekler coşarak kalça tokuşturuyor, bazı işadamları ceketlerini çıkarıp, kemerlerine asıyor, böylece maharetle attıkları göbekler daha belirgin oluyordu.   </span></p>
			<p class="paragraf"><span class="CharOverride-13" xml:lang="tr-TR">  </span></p>
			<p class="resim"><span class="CharOverride-14"><span><img alt="1.TIF" class="_idGenPageitem-5" src="image/1_fmt4.jpeg"/></span></span>  </p>
			<p class="paragraf"><span class="CharOverride-13" xml:lang="tr-TR">  </span></p>
			<p class="paragraf"><span class="CharOverride-13" xml:lang="tr-TR">“Abartıyorsun” demişti Emre. “Bunlar var Türkiye’de, doğru ama sen de çok karikatürize ettin.”   </span></p>
			<p class="paragraf"><span class="CharOverride-13" xml:lang="tr-TR">“Vallahi etmiyorum” demişti Zehra. “Yeminle etmiyorum, aslında anlattığımdan daha bile komikler.”  </span></p>
			<p class="paragraf"><span class="CharOverride-13" xml:lang="tr-TR">“Yaa bu adamlar şaka gibi, insanın gerçek olduklarına inanası gelmiyor. Peki senin Eton mezunu, orijinalinden Trollope okuyan Ergun Bey bu adamlarla nasıl anlaşıyor?”   </span></p>
			<p class="paragraf"><span class="CharOverride-13" xml:lang="tr-TR">“İşte o bir sır, benim de aklım ermiyor, gerçekten ermiyor. Hoşlanıyor mu, mecburiyetten mi yapıyor anlayamıyorum. Akıl almaz bir durum.”   </span></p>
		</div>
	</body>
</html>