<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-76</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik ParaOverride-11" id="_idParaDest-73" xml:lang="en-GB">Lokantada ne olmuştu?   </p>
			<p class="paragraf"><span class="CharOverride-13" xml:lang="tr-TR">  </span></p>
			<p class="paragraf"><span class="CharOverride-13" xml:lang="tr-TR">Bu iki saat yedi dakika içinde, balıkçıda meze yemek ve buzlu rakı içmek dışında neler olduğuna gelince, şöyle özetlenebilir sanıyorum:  </span></p>
			<p class="paragraf20">  </p>
			<p class="paragraf"><span class="CharOverride-13" xml:lang="tr-TR">“Önce sizden tekrar özür dilemek istiyorum” dedi HH.  </span></p>
			<p class="paragraf"><span class="CharOverride-13" xml:lang="tr-TR">“Gerekmez, zaten yazmıştınız” diye karşılık verdi Emre Karaca. “Bunu geçelim, size kızdığım doğru, hem de çok kızdım ama yazıyla özür dilediniz zaten. Burada bulunma amacım bunu tekrarlatmak değil, hiç değil; sadece edebiyat konusundaki düşüncelerime katılıp katılmadığınızı öğrenmek istiyorum.”   </span></p>
			<p class="paragraf"><span class="CharOverride-13" xml:lang="tr-TR">“Ama beni bir birey olarak ele almıyorsunuz; yazarlara yapılmış bütün yanlışları kendisinde toplamış bir simge olarak görüyorsunuz. Bu durumda size nasıl cevap verebilirim bilmiyorum ki. Tarih boyunca, sadece sizin belirttiğiniz gibi yapıtı basılmamış yazarlar değil, yakılmış, işkence edilmiş, yasaklanmış binlerce yazar var. Onlara bu zulmü yapanların tümü adına size nasıl yanıt verebilirim; kaldı ki, söylemeye gerek bile yok ama ben de yazarların yanındayım.”   </span></p>
			<p class="paragraf"><span class="CharOverride-13" xml:lang="tr-TR">“Bunu duyduğum iyi oldu. O zaman daha somutlaştıralım durumu; iki kişi olarak konuşalım. Hemen şunu söyleyeyim: Ben sizin mesleğinizin, yani edebiyat öğretmeni olmanızın size edebiyat hakkında konuşma yetkisi verdiğine inanmıyorum. Çünkü insanlığın en büyük buluşunun kitap, en kötü buluşunun da okul olduğunu düşünen bir adamım.”   </span></p>
			<p class="paragraf"><span class="CharOverride-13" xml:lang="tr-TR">HH gülümsedi; birçok gençte gördüğü “ben şöyle bir adamım” kalıbını Emre’de görmesi, onun zayıf, olgunlaşmamış yanını ele verdiği içindi bu gülümseme ama onu daha fazla kırmamak için, “Haklı olabilirsiniz” dedi.  </span></p>
			<p class="paragraf"><span class="CharOverride-13" xml:lang="tr-TR">“Bu konularda romanımda sizi bu kadar rahatsız eden, bu kadar şiddetle ve aşağılayarak tepki göstermenize yol açacak ne vardı?” diye sordu Emre.   </span></p>
			<p class="paragraf"><span class="CharOverride-13" xml:lang="tr-TR">“Açıksözlü olmama izin verir misiniz, sizi yeniden kırmaktan çekiniyorum ama edebiyat sizin için olduğu kadar benim için de çok önemli. İkimiz için de bir ölüm kalım sorunu. Dünyayı iyi edebiyatın kurtaracağına inanıyorum; bu konuda hiç kuşkum yok. Bu yüzden...”  </span></p>
			<p class="paragraf"><span class="CharOverride-13" xml:lang="tr-TR">“Demek ki ilk kez bir noktada buluştuk” diyerek araya girdi Emre Karaca. “Dünyayı iyi edebiyatın kurtaracağında anlaştık, çünkü edebiyatın, çıldıran insanlığın yüzüne tutulabilecek tek ayna olduğuna inanıyoruz.”   </span></p>
			<p class="paragraf"><span class="CharOverride-13" xml:lang="tr-TR">“Ben olsam insanlık gibi büyük sözleri kullanırken biraz daha dikkatli davranırdım. Zaten romanınıza karşı çıkmamdaki temel nokta da bu; iyi yazarlar insanlığı değil insanları, daha çok da kendilerini anlatır; yazdıklarının insanlığı temsil edip etmediğine ise başkaları karar verir; daha çok da okurları.”   </span></p>
			<p class="paragraf"><span class="CharOverride-13" xml:lang="tr-TR">“Amma da yaptınız! Balzac gelmiyor mu aklınıza, yapıtının adı bile </span><span class="CharOverride-9" xml:lang="tr-TR">İnsanlık Komedisi</span><span class="CharOverride-13" xml:lang="tr-TR"> değil mi?” dedi Emre Karaca gülerek.   </span></p>
			<p class="paragraf"><span class="CharOverride-13" xml:lang="tr-TR">“İyi bir örnek verdiniz” diye yanıtladı onu HH. “Yapıtının adı öyle ama yazdığı kişilerin hepsi Fransız. Uzak diyarları, yabancı insanları anlatmak diye bir derdi yok. Çevresinde yaşayan insanları anlatarak, insanlık olgusuna ulaşmaya çabalıyor. Siz ise, kusura bakmayın genç dostum, ne olur bağışlayın beni, insanlık diye çok büyük sözlerle, bilmediğiniz dünyaları, tanımadığınız insanları yazmaya çalışıyorsunuz. İşte söyledim, rahatladım. Kendi çevreniz, gözlediğiniz hayat dururken başka insanların dünyalarını anlatamazsınız ki. Romanınızda işlek bir dil, iyi bir kurgu var ama bu iddialı tavrınız, nasıl demeli...”  </span></p>
			<p class="paragraf"><span class="CharOverride-13" xml:lang="tr-TR">“İğrendiriyor sizi değil mi?”   </span></p>
			<p class="paragraf"><span class="CharOverride-13" xml:lang="tr-TR">“Hayır, hayır! Siz bu kadar güçlü sözcükleri nasıl da kolayca kullanıyorsunuz böyle. İğrendirmesi mümkün değil ama değerini eksiltiyor diyelim.”   </span></p>
			<p class="paragraf"><span class="CharOverride-13" xml:lang="tr-TR">“Size yazmıştım bu konuyu. Kendi ülkesinin dışındaki insanları anlatan birçok yazar örneği verebilirim; hele İngilizler. Paul Bowles’dan Malcolm Lowry’ye; Afrika’yı, Hindis­tan’ı, Paris’i anlatan yazarlar... Hemingway’e ne diyorsunuz? İspanya İç Savaşı, boğalar, matadorlar, Paris, Küba?”   </span></p>
			<p class="paragraf"><span class="CharOverride-13" xml:lang="tr-TR">HH, “Bir şeyi kaçırıyorsunuz sanıyorum genç dostum...” derken Emre yine sözünü kesti adamın ve “Rica etsem bana ‘genç dostum’ demeyi keser misiniz?” dedi. “Belki gencim ama bunun sürekli vurgulanmasında bir yarar görmüyorum; ayrıca dost da değiliz.”   </span></p>
			<p class="paragraf"><span class="CharOverride-13" xml:lang="tr-TR">“Peki, sizi genç bir dost olarak görmeme izin vermiyorsunuz; yine de beni yaşlı bir düşman olarak anabilirsiniz, itirazım olmaz. Bakın, çok önemli bir noktayı gözden kaçırıyorsunuz dedim. Bu yazarlar dünyayı gezerken yine kendilerini, kendi gözlemlerini, izlenimlerini, yaşadıklarının onlardaki izdüşümünü anlatıyorlar. Siz hiç yurtdışına gittiniz mi?”  </span></p>
			<p class="paragraf"><span class="CharOverride-13" xml:lang="tr-TR">“Hayır.”  </span></p>
			<p class="paragraf"><span class="CharOverride-13" xml:lang="tr-TR">“Mesela Kudüs’e?”  </span></p>
			<p class="paragraf"><span class="CharOverride-13" xml:lang="tr-TR">“Hayır.”  </span></p>
			<p class="paragraf"><span class="CharOverride-13" xml:lang="tr-TR">“Peki, Evliya Çelebi’yi okudunuz mu; o da binbir diyarı anlatır; hatta Viyana’daki bir beyin ameliyatını betimler ama o bir gezgindir; yazdığı her şey doğru olmasa bile has edebiyattır; abartma da bir sanattır bence.”  </span></p>
			<p class="paragraf"><span class="CharOverride-13" xml:lang="tr-TR">“Evliya Çelebi’nin gerçekçi olduğunu mu öne sürüyorsunuz?” diye sordu Emre. “Buna ancak gülünür. Geniş bir ovada altınlarını gömmek zorunda kalmış, tekrar aynı yeri bulabilmek için bulunduğu yerin tepesindeki küçük bulutu işaret noktası almış bir adam o. Aylar sonra oraya döndüğünde altını gömdüğü yeri bulabilmiş mi dersiniz? Belki de aynı bulut, rastlantıyla o gün aynı yere gelmiştir ha? Ne dersiniz? Bu mu gözlem, bu mu izlenim?”  </span></p>
			<p class="paragraf"><span class="CharOverride-13" xml:lang="tr-TR">HH, “Demek Çelebi’yi okudunuz” deyince, Emre, Evliya’yı daha geçen hafta okuduğunu itiraf etmekten kaçındı. Çünkü bu itiraf, Türk yazarlarını okumaya HH’den sonra başladığı yolundaki ikinci bir itirafta bulunmasını gerektirecekti.  </span></p>
			<p class="paragraf"><span class="CharOverride-13" xml:lang="tr-TR">HH, “Evliya Çelebi’nin mizahıdır bu” dedi. “Gezdiği yerleri, gördüğü insanları edebiyat tadıyla anlatır; hani şu büyülü gerçekçilik dediğiniz ve hayran olduğunuz türün en büyük ustasıdır. Daha on yedinci yüzyılda göğsüne iğde dalı saplanarak öldürülebilen vampirleri, başlarına kül sürerek kendilerini tavuğa dönüştürebilen kadınları, üflemesiyle nehirleri dondurabilen adamları anlatır. Müthiştir, müthiş.”  </span></p>
			<p class="paragraf"><span class="CharOverride-13" xml:lang="tr-TR">Emre Karaca bir şey söylemese bile içinden adama hak vermek zorunda kaldı. Gerçekten de Evliya Çelebi, büyülü gerçekçiliğin üstatlarından biriydi; iyi ama herkes Güney Amerika edebiyatını didik didik edip büyük bir hayranlıkla okurken niçin kimse on yedinci yüzyılın Evliya Çelebisini böyle anlatmamıştı? Onun gerçeküstü kitaplarından neden genç okurların haberi yoktu? Bugünlerde gençliği kasıp kavuran romantik yakışıklı vampirlerin, üç yüz yıl önceki bir metinde yer alması şaşırtıcı değil miydi? Kalbine iğde dalı sokularak öldürülebilen vampirler. Sonra vampir efsanesinin nasıl doğduğunu hatırladı; olayları yerli yerine oturttu. Kaynak Vlad Tepeş’ti. Osmanlılara karşı savaşırken her türlü insaf sınırının ötesine geçerek on binlerce insanı canlı canlı kazığa oturtmasıyla ünlü Kazıklı Voyvoda. Bu adamın kan tutkusu İrlandalı Bram Stoker’ın </span><span class="CharOverride-9" xml:lang="tr-TR">Dracula</span><span class="CharOverride-13" xml:lang="tr-TR"> adlı romanında kan içici olarak betimlenmesine neden olmuştu. Adam gerçekten de Karpatlar’daki ürkünç görünümlü bir şatoda otururdu ve resmi sanı Kont Dracula’ydı. Erkek kardeşi de Fatih’in kapatmasıydı. Evliya Çelebi’nin bunca atasını kazığa geçirmiş olan Drakul’u bilmemesi mümkün değildi elbette. Dolayısıyla Dracula hikâyesini Bram Stoker’dan yüzlerce yıl önce yazmıştı. Biz o adamı okuldaki tarih kitaplarında Kazıklı Voyvoda olarak tanıyorduk. Belki de dünyanın en korkunç işkencesiyle yavaş yavaş öldürme metodu olan kazığın yaratıcısıydı. Kazık sanıldığı gibi, insanların makatından girmiyordu; çünkü o zaman bağırsaklar, mide gibi yaşamsal iç organlar parçalanır, göreli olarak kısa sürede ölünürdü. Bu yüzden ucu sivriltilmiş kazık zavallı kurbanın kuyruk sokumundan sokuluyor, bir hayli sonra ensesinden çıkıyordu. Adamcağız bir kurtarıcı olarak beklediği ölüm gelene kadar günlerce o kazıkta yaşıyordu.   </span></p>
			<p class="paragraf"><span class="CharOverride-13" xml:lang="tr-TR">Emre bunları düşünürken HH, “Bakın” dedi, “size bir önerim var. Gelin, bu kuramsal tartışmaları bırakalım, nasıl olsa bir yere varamayız ama gerçekten merak ediyorum, çevrenizde hiç ilginç insan yaşamıyor mu, hiçbirinin hikâyesi yok mu, yoksa onları görmüyor musunuz?”   </span></p>
			<p class="paragraf"><span class="CharOverride-13" xml:lang="tr-TR">Bu sözleri duyar duymaz Emre Karaca’nın aklına, zaten Evliya Çelebi’yi okurken de sık sık düşünmüş olduğu büyükanne düştü. Onu yitirmiş olmanın acısına rağmen yüzüne bir gülümseme yayıldı. Bu, HH’nin gözünden kaçmadı. “Bir şey geldi aklınıza” dedi. “Birini anımsadınız; hadi lütfen anlatın; kim bu?”  </span></p>
			<p class="paragraf"><span class="CharOverride-13" xml:lang="tr-TR">Evliya Çelebi’deki tavuk olan kadın hikâyesi Bulgaris­tan’da geçiyordu; büyükannesi de oradan geldiği için bu hikâ­yeyi onunla, daha doğrusu onun anlattığı olağanüstü masallarla bağdaştırmıştı.   </span></p>
			<p class="paragraf"><span class="CharOverride-13" xml:lang="tr-TR">“Büyükannem” dedi Emre Karaca; birine, yeni ölmüş kadından söz etmek için bu kadar yakıcı bir istek duymasına şaşarak. O anda büyükannenin neşeli ruhu sanki gelip masaya üçüncü kişi olarak oturdu ve Emre Karaca sonsuz bir zevkle bu olağanüstü kadını anlatarak, HH de yine sonsuz bir zevk ve merakla bu hikâyeleri dinleyerek, gecenin geri zamanında sadece onu konuştular. Masadaki ağır ve gergin hava hafifledi.  </span></p>
			<p class="paragraf"><span class="CharOverride-13" xml:lang="tr-TR">Emre, büyükannenin şeytanın çükünü bağlamasını anlattığında, HH gülerek, “Harika biriymiş büyükanneniz” dedi. “Demek şeytanın aletini bağlıyor ha!” Ne de olsa öğretmen, kibar adamdı; “şeytanın aleti” demeyi uygun görmüştü.  </span></p>
			<p class="paragraf"><span class="CharOverride-13" xml:lang="tr-TR">“O kadarla kalsa iyi; daha neler neler... Eve bir kötülük geldiğini sezdiği anda hemen leylek pisliği bulur, yakarak bütün evi tütsülerdi. Ona göre kötülükler leylek gibi uçup giderdi evden. Belki de giderdi, ne bileyim. Bizi güldürmek gibi bir niyeti yoktu ama her sözüne gülünüyordu büyükannemin. Bazen beni oturturdu yanına, gazeteyi elime verip, ‘Oku bakayim, kim kimi saplamiş?’ diyordu. </span><span class="CharOverride-9" xml:lang="tr-TR">Kim kimi saplamiş! </span><span class="CharOverride-13" xml:lang="tr-TR">Medyanın özeti değil mi bu? Bir gün ‘Büyükanne’ dedim, ‘bizim mahalleye yakın bir yerde bir kadını kocası vurmuş.’ ‘Neresinden vurmişlar?’ diye sordu; ‘İki kaşının arasından’ dedim; ‘uyy Allah korumiş kadinin gozuni’ demez mi? Gel de gülme, elindeyse gülme.”   </span></p>
			<p class="paragraf"><span class="CharOverride-13" xml:lang="tr-TR">Yaşlı kadının dünyayı kavrayışında uçuk sayılabilecek bir yalınlık vardı. Ona göre “tenceren kaynarken, maymunun oynarken” hayatın tadını çıkaracaktın; başına bir dert gelirse de, eh diyecektin, ne yapalım, dünya böyle. Kafanı ona buna takıp da, o ne dedi bu ne dedi diye vıdı vıdı etmeyecektin. Tuna Nehri gibi akıp giderdi hayat; Tuna boyu türküleri de bu hüzünlü pervasızlığı, acıların üstünü kaplayan dayanma gücünü anlatırdı.  </span></p>
			<p class="paragraf"><span class="CharOverride-13" xml:lang="tr-TR">Büyükannenin maceralarını art arda sıralayan Emre sonunda kendini susturmayı başardı; “Fazla mı konuştum?” diye sordu.   </span></p>
			<p class="paragraf"><span class="CharOverride-13" xml:lang="tr-TR">HH’nin yanıtında ise gizleyemediği bir coşku vardı: “İşte roman konunuz azizim” dedi. “Büyükanneniz. Böyle gerçek bir hazine varken niçin Kudüs’le, Prag’la uğraşıyorsunuz? Allah rahmet eylesin büyükanneniz büyük bir roman kahramanıymış. Yerinizde olsam her şeyi bırakır bu hanımefendiyi anlatırdım ben. Boş inançları vardı diye küçümsemeyin onu sakın; bunlar yazının tuzu biberidir, lezzet katar; edebiyat da masal değil mi zaten?”  </span></p>
		</div>
	</body>
</html>