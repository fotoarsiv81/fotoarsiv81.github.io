<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title></title>
  <link href="../Styles/stil.css" rel="stylesheet" type="text/css" />
</head>

<body>
  <h2 class="title">Montesquieu-Steuart’ın Öngörüleri Nerede Hatalıydı?</h2>

  <p class="nonindent">Çok iyi bilinen eski bir Yahudi öyküsünde, Krakov hahamı bir gün dua sırasında bir çığlık atar ve iki yüz mil ötedeki Varşova hahamının ölümünü gördüğünü söyler. Krakov cemaati de bu habere üzülmekle birlikte hahamlarının sezgileri karşısında hayranlıklarını gizleyemezler. Birkaç gün sonra bir grup Yahudi Krakov’dan Varşova’ya gider ve eski hahamın gayet sağlıklı bir biçimde işinin başında olduğunu görünce çok şaşırırlar. Döndükleri zaman gördüklerini cemaate aktarırlar ve ardından alaylar başlar. Bir grup sadık inanan ise hahamlarını savunmaya koyulur; kimi detaylarda hata yapmış olabileceğini kabul ederek, şöyle derler: “Yine de, ne sezgi ama!”</p>

  <p class="indent">Görünüşte bu öykü insanların inançlarını aksi kanıtlar karşısında mantıklı gösterebilme becerisiyle dalga geçiyor. Fakat daha derin bir düzeyde, ileri görüşlü ve spekülatif düşünmeyi, her ne kadar hedefini şaşırmış olsa da savunmakta ve alkışlamaktadır. Bu öyküyü burada aktardığımız düşünce tarihi dönemiyle ilgili kılan da işte bu yorumdur. Montesquieu ve Steuart’ın iktisadi genişlemenin olumlu siyasal sonuçlarına ilişkin düşünceleri hayal gücünün siyasal iktisat alanında kazandığı bir başarıydı. Tarih o düşüncelerin özünün yanlış olduğunu ispatlamış olsa bile yine de muhteşemliğinden hiçbir şey kaybetmeyen bir başarıydı bu.</p>

  <p class="indent">Peki tarih bu yanlışlığı ispatlamış mıdır? Bu soru üzerinde bir yargıya varmak Varşova hahamının ölmemesi olayındaki kadar kolay değil. Ne de olsa Napolyon dönemini izleyen yüzyıl, öncekine göre çok daha barış içinde geçmiş, “despotluk” azalmıştı. Fakat, hepimizin bildiği gibi, bu noktadan sonra bir şeyler çok yanlış gitmeye başladı; dolayısıyla hiçbir yirminci yüzyıl gözlemcisi o umut dolu Montesquieu-Steuart öngörüsünün olayların gidişatınca muzafferane bir şekilde desteklendiğini söyleyemez. Yine de bu öngörünün başarısızlığının mutlak olmadığını da söylemek gerekir. Karşı yönde hareket eden başka güçlere belki de çok ufak bir farkla yenilmeselerdi Montesquieu ve James Steuart’ın söz ettiği güçler ağırlıklarını koyabilirlerdi. Peki o karşı güçler nelerdi?</p>

  <p class="indent">Bu sorunun derinine indiğimizde iktisadi yapılar ve siyasal olaylar arasındaki kimi bağlantıların on sekizinci yüzyılda yaşamış ve siyasal iktisat alanının öncüsü olmuş bu iki düşünürün gözünden kaçmış olabileceği ortaya çıkabilir. Gerçekten de kimi on sekizinci ve on dokuzuncu yüzyıl yazarları böyle bazı bağlantıların farkına kısa sürede vardı. Bu yazarlar öncülerinin düşünsel geleneklerini devam ettiriyorlardı, ama çok farklı sonuçlara götürecek bazı nitelik ve koşulları işe dahil ettiler.</p>

  <p class="indent">Bu tip yazıların incelenmesine 1789-91 döneminin Anayasal Meclisi’nin büyük söylevcilerinden biri olan ve giyotinde ölümünden hemen önce <i>Fransız Devrimine Giriş</i> adlı çağının tarihi üzerine bir analiz niteliğindeki önemli eseri kaleme alan Joseph Barnave ile başlanabilir. Her ne kadar bu çalışmasının ağırlığının toplumsal sınıflar üzerine olması Barnave’a Marksist düşüncenin bir öncüsü olarak ün kazandırmışsa da, o kendisini Montesquieu’nün bir hayranı ve takipçisi olarak görüyordu. Nitekim “Ticaretin Yönetim Üzerindeki Etkisi” başlıklı kısa bir yazısına tıpkı ustası gibi başlar:</p>

  <div class="block">
    <p class="bl_nonindent">Ticaret dışarıda barışa, içeride huzura eğilimli ve halihazırda kurulu yönetime bağlı geniş bir toplumsal sınıfın ortaya çıkmasına yol açar.</p>
  </div>

  <p class="indent">Ama bunu tümüyle farklı bir düşünce izler:</p>

  <div class="block">
    <p class="bl_nonindent">Ticaretle uğraşan bir ulusun ahlakı tümüyle tüccarlarınkinden oluşmaz. Tüccarlar eli sıkıdır; genel ahlak ise tutumsuzdur. Tüccar kendi ahlakını korur; kamu ahlakı ise sınır tanımaz.<sup><a class="hlink" epub:type="noteref" href="#not3_1" id="ref3_1">1</a></sup></p>
  </div>

  <p class="indent">Nasıl Mandeville ve Adam Smith bireylerin kendi kötü alışkanlıklarının ya da yalnızca kendi şahsi çıkarlarının peşinden giderken toplumsal yarara katkıda bulunduklarını gösterdilerse, aynı biçimde Barnave da parça için geçerli olanın bütün için de geçerli olması gerekmediğini ileri sürüyor. Ama bu “bütünleme safsatasını”<sup><a class="hlink" epub:type="noteref" href="#ozelnot3_a" id="ozelref3_a">a</a></sup> daha önceki önermeleri tepetaklak etmek amacıyla kullanıyor: Barnave bireysel <i>erdemlerin</i> toplanmasının hiç de erdemli bir ülkeye yol açmayacağını iddia ediyor. Bunun neden böyle olması gerektiğini tam olarak açıklamıyor ve bu paradoksu yalnızca burada ilgilendiği özel durum için ileri sürüyor. Gelgelelim, bütünleme safsatası nedeniyle, toplumsal süreçlerin, Montesquieu’nün kendinden emin bir halde varsaydığından çok daha az öngörülebilirlikte bir saydamlık ve esneklik arz ettiğini ikna edici bir şekilde gösteriyordu.</p>

  <p class="indent">Barnave’ın ilk önce ticaretin toplum ve siyaset üzerindeki olumlu etkileri üzerine geleneksel düşünceye katılıyormuş gibi görünüp bu düşünceye şerhler düşme yöntemi Adam Ferguson ve daha sonra Tocqueville tarafından çok daha etkili bir biçimde kullanılacaktı.</p>

  <p class="indent">Hem bir İskoç klanının üyesi hem de İskoç Aydınlanması’nı oluşturan düşünürlerden biri olan Ferguson, özellikle “görgülü” ulusların “kaba ve barbar olanlarla” karşılaştırıldığında sağlamış oldukları ilerlemeler konusunda karışık düşünceler içindeydi. Tıpkı Adam Smith gibi işbölümü ve ticaretin vatandaşın kişiliği ve toplumsal bağları üzerindeki olumsuz etkilerine dikkat çekmişti; ama <i>Sivil Toplumun Tarihi Üzerine Bir Yazı</i> (1767) adlı eserinin hemen başında bu konunun altını çizmiş ve kısıtlamalarını daha genel bir düzeyde oluşturmuştu. Bu süreçte yalnızca kendinden sonra gelecek Marx’a değil, sıkıca örgütlenmiş klanların özelliği olan dayanışmayı ticaretle uğraşan bir ülkede hâkim olan havayla kıyaslarken aynı zamanda Durkheim ve Tönnies’e de öncülük etmiş oluyor: “Böyle bir ülkede... insanları kimi zaman kopuk ve yalnız bir durumda bulmak mümkündür,” orada “kendi cinsinden canlılarla tıpkı sığırlarıyla ya da toprağıyla olduğu gibi sağladıkları kârlar için ilgilenir,” ve orada “duygusal bağlar kopmuştur.”<sup><a class="hlink" epub:type="noteref" href="#not3_2" id="ref3_2">2</a></sup></p>

  <p class="indent">Bizim konumuzun irdelenmesi bakımından özellikle ilgi çekici bir açıdan, Ferguson iktisadi genişlemenin daha geniş anlamda siyasal sonuçları üzerine fikir yürütme konusunda da Adam Smith’ten daha istekliydi. Bu sonuçlara yazısının sonlarına doğru giriyor. İlk önce aldatıcı biçimde klasik bir giriş yapıyor:</p>

  <div class="block">
    <p class="bl_nonindent">Tek tük istisnai örnekler dışında görülmüştür ki ticari ve siyasal sanatlar birlikte ilerlemişlerdir.</p>
  </div>

  <p class="indent">Hâlâ Montesquieu ve James Steuart çizgisinde devam ediyor:</p>

  <div class="block">
    <p class="bl_nonindent">Kârını güvenceye alma derdindeki ticaret ruhu kimi ulusları siyasal bilgeliğe götürmüştür.<sup><a class="hlink" epub:type="noteref" href="#not3_3" id="ref3_3">3</a></sup></p>
  </div>

  <p class="indent">Aynı zamanda daha sonraki tartışmalarda üzerinde çok durulacak bir düşünceye, yani varlıklı yurttaşların “egemenlik iddiasında bulunanlar karşısında çok sağlam bir durumda” olabilecekleri düşüncesine de değiniyor.</p>

  <p class="indent">Ama hemen sonrasında bireysel servet edinmekle meşgul olmanın nasıl ters yönde bir sonuca, yani “despotça yönetime” yol açabileceğinin nedenleri üzerinde çok daha geniş bir biçimde duruyor. Bu nedenlerin arasından uzun zamandan beri “cumhuriyetçi geleneğin” standart kavramları olanlar da vardı: mesela cumhuriyetlerin lüks ve tutumsuzluk yüzünden yozlaşması.<sup><a class="hlink" epub:type="noteref" href="#not3_4" id="ref3_4">4</a></sup> Ama Ferguson bu geleneği son derece yeni birtakım düşüncelerle harmanlıyor. Örneğin, “özgürlüğün üzerinde yükseldiği temeller bir zorbalığın dayanağı haline gelebilir” düşüncesinin nedenleri arasında <i>servetini kaybetme korkusunu</i> ve “bir ailenin mirasçıları onca zenginlik içinde kendilerini zora düşmüş ve yoksullaşmış bulabilirler” diye tarif ettiği durumları sıralıyor. Göreli yoksunluk durumu ve gerçekten toplumsal durumlarında bir aşağı doğru hareketlilik ya da bunun korkusundan kaynaklanan bir hınç burada para kazanma sevdalısı toplum ve onun kargaşa dolu karakteriyle sıkı sıkıya bağlı olarak görülüyor. Ferguson, bu duyguların böyle gerçek ya da hayali tehlikeleri önleyebilecek “güçlü” herhangi bir yönetimin kolayca kabul görmesine uygun bir zemin hazırladığını düşünüyor.<sup><a class="hlink" epub:type="noteref" href="#not3_5" id="ref3_5">5</a></sup> Üstelik, ticaret huzur ve düzgün işleyiş arayışı getiriyor ki bu da başka bir despotluk kaynağı haline gelebilir:</p>

  <div class="block">
    <p class="bl_nonindent">Ne zaman yönetim bir derece de olsa huzur ortamı yaratsa, ki biz de bu en güzel meyvesinden kimi zaman yararlanmak isteriz; yasama ve yönetimin çeşitli bölümlerinde kamu işleri, ticarete ve kârlı işlere mümkün olan en az zararı verecek biçimde yürüyorsa; böyle bir devlet... despotluğa sandığımızdan çok daha yakındır...</p>
  </div>

  <div class="block">
    <p class="bl_nonindent">Özgürlüğün en tehlikede olduğu zaman ulusal mutluluğun sadece adil bir yönetim sırasında sağlanabilecek huzurla ölçüldüğü zamandır.<sup><a class="hlink" epub:type="noteref" href="#not3_6" id="ref3_6">6</a></sup></p>
  </div>

  <p class="indent">Burada James Steuart’ın ekonomi için kullandığı narin bir saat metaforunun öteki yüzü ortaya çıkıyor. Onu çalışır durumda tutma ihtiyacı -huzur, istikrar ve etkililiğin sağlanması- yalnızca hükümdarların kaprislerine set çekmekten kaynaklanmıyor. Ferguson doğru bir biçimde bunun, Fizyokratlarca gerçekten de yapıldığı gibi ve izleyen iki yüzyıl boyunca da tekrar tekrar yapılacağı gibi, otoriter yönetim lehine kilit bir sav olarak kullanılabileceğini görüyor.</p>

  <p class="indent">Ferguson’dan yetmiş yıl sonra Temmuz Monarşisi<a class="hlink" epub:type="noteref" href="#ozelnot0_13" id="ozelref0_13">*</a> döneminde yazan Tocqueville iktisadi gelişmenin özgürlük için ne anlama geldiği konusunda çok benzer karmaşık duygular dile getirmekteydi. <i>Amerika’da Demokrasi</i>’nin (1835) bir bölümünde o da ilk başta klasik görüşleri dile getiriyor:</p>

  <div class="block">
    <p class="bl_nonindent">Ne Tirliler, ne Floransalılar, ne de İngilizler, hiç kimsenin aynı zamanda özgür de olmamış imalatçı ve tüccar tek bir ulus adı verebileceğini sanmıyorum. Buna göre bu iki şeyin arasında yakın bir bağ ve gerekli bir ilişki vardır: Özgürlük ve üretim.<sup><a class="hlink" epub:type="noteref" href="#not3_7" id="ref3_7">7</a></sup></p>
  </div>

  <p class="indent">Her ne kadar bu sözlerden sıkça alıntı yapılmaktaysa da,<sup><a class="hlink" epub:type="noteref" href="#not3_8" id="ref3_8">8</a></sup> Tocqueville de kendinden önceki Ferguson gibi bu bölümün ilerleyen satırlarında tam tersi bir ilişkinin geçerli olduğu durumlara çok daha fazla yer ayırmıştır. Kaygılarının kaynağında Fransa’nın Louis-Philippe dönemindeki durumu vardı. Bu dönemde, yurttaşlara nasıl davranmaları gerektiğiyle ilgili olarak Guizot “Zengin olun, para kazanın!” derken Balzac da şöyle yazmaktaydı:</p>

  <div class="block">
    <p class="bl_nonindent">Yönetenin Kral Louis-Philippe olduğuna inanmak bir hatadır ki o da bu konuda kendini kandırmıyor zaten. O da bizim kadar iyi biliyor ki, Anayasanın üstünde kutsal, saygıdeğer, güçlü, sevimli, zarif, güzel, soylu, genç ve kadiri mutlak ... beş franklık durmaktadır!<sup><a class="hlink" epub:type="noteref" href="#not3_9" id="ref3_9">9</a></sup></p>
  </div>

  <p class="indent">Bu çıkış aslında Montesquieu ve James Steuart’ın umut verici olarak gördüğü hükümdar üzerindeki kısıtlamaların farklı bir biçimde dile getirilişinden ibarettir; öyle ki bu alıntı bizlere Rohan Dükü’nün -<i>intérêt</i> sözcüğüne yüklediği anlam, izleyen dönemdeki anlamsal kayma çerçevesinde değişim geçirdikten sonraki haliyle alındığında- <i>l’interet commande au prince</i><a class="hlink" epub:type="noteref" href="#ozelnot0_14" id="ozelref0_14">*</a> sözlerini hatırlatıyor. Ama ne Balzac ne de Tocqueville böyle bir durumu övme niyetinde değillerdi.</p>

  <p class="indent">Tocqueville maddi gelişmenin yaratabileceği özgürlüğe karşı tehditler üzerinde dururken, başlangıç noktası olarak “maddi zevk alışkanlığı aydınlanma ve özgürlük alışkanlığından çok daha hızlı oluşur” dediği bir durumu alıyor. İnsanların kişisel servet peşinde oldukları için kamu görevlerini ihmal ettikleri bu koşullar altında, Tocqueville halihazırda genel kabul görmüş olan özel ve kamusal çıkarların uyumu öğretisini sorgular:</p>

  <div class="block">
    <p class="bl_nonindent"><i>Bu insanlar çıkarlar öğretisinin izinden gittiklerini sanıyorlar</i>, ama onun ne olduğu hakkında pek de bir fikirleri yok, dahası kendi işleri (<i>leurs affaires)</i> olarak adlandırdıkları şeyleri daha iyi gözetmek için onun esas önemli bölümünü yani kendi kendilerinin efendisi olma kısmını ihmal ediyorlar.</p>
  </div>

  <p class="indent">Burada çıkarlar tutkuları ehlileştirmekten ya da dizginlemekten çok uzaktalar; hatta tam tersine eğer yurttaşlar şahsi çıkarlarının peşinden gitmeye kendilerini fazla kaptırırlarsa “zeki ve hırslı bir kimsenin iktidarı ele geçirmesi” mümkün olabilir. Dahası Tocqueville olumlu bir iş ortamının sağlanabilmesi için yalnızca “hukuk ve düzen” arzulayanlara olağanüstü keskin ve kehanet dolu (III. Napolyon’un yükselişinden yıllar önce yazılmış olan) şu sözleri yöneltiyor:</p>

  <div class="block">
    <p class="bl_nonindent">Yönetimden düzenin sağlanması dışında başka hiçbir şey talep etmeyen bir ulus zaten yüreğinin derinliklerinde köledir; kendi refahının kölesidir ve bunu kendi yararına kullanabilen bir kimse sahneyi ele geçirebilir.<sup><a class="hlink" epub:type="noteref" href="#not3_10" id="ref3_10">10</a></sup></p>
  </div>

  <p class="indent">Demek ki, Ferguson ve Tocqueville’e göre iktisadi genişleme ve beraberinde getirdiği bireylerin kendi iktisadi durumlarını iyileştirme çabaları siyasal anlamda hem ilerlemeler getirebilir hem de bozulmaya yol açabilir. Bu düşünce daha ileride 1848 devrimlerinin sınıf analizini yapan Marx tarafından kullanılacaktır: Başta ilericilik olan burjuvazinin siyasal rolü bu olaylar sürecinde gericiliğe dönüşmüştü. Ama daha önceki formülasyonlar, bir anlamda daha zengindir, çünkü iktisadi genişlemenin <i>temel olarak</i> ve <i>aynı anda</i> karışık siyasal etkiler ortaya koyabildiğini gösteriyorlar, oysa Marksist düşünce olumlu etkilerin zorunlu biçimde olumsuz etkilerden önce geldiği bir zamansal sıralama getiriyor.</p>

  <p class="indent">Ferguson ve Tocqueville’in Montesquieu-Steuart öğretisinden duydukları rahatsızlık iki noktada özetlenebilir. Birincisi, “modern ekonomi karmaşık bağlantıları ve getirdiği büyüme ile o kadar narin bir mekanizma oluşturur ki despot bir yönetimin büyük ölçekli keyfi hamleler yapması imkânsız olur”, biçimindeki görüşün başka bir yönü daha vardı. Eğer <i>iktisadın önceliği</i> doğru kabul edilirse, o zaman yalnızca hükümdarın akılsız davranışlarının kısıtlanması değil, aynı zamanda halkınkilerin de bastırılması, katılımın sınırlanması, ya da kısaca, bir iktisatçı-kral tarafından “narin saatin” düzgün işlemesine tehdit oluşturduğu düşünülen her şeyin yok edilmesi de savunulabilir.</p>

  <p class="indent">İkinci olarak, Ferguson ve Tocqueville maddi çıkarların peşinden gidilmesinin şan ve güç için tutkuyla çabalanmasına güzel bir alternatif oluşturduğu yönündeki geleneksel düşünceyi de üstü kapalı biçimde eleştiriyorlardı. Her ne kadar bütünleme safsatası savını kullanmıyorlarsa da benzer bir nokta ileri sürdüler: “Masum” para kazanma oyununu <i>herkes oynamadığı</i> sürece, <i>çoğu</i> yurttaşın bu oyunun içine çekilmesi daha fazla güç edinmek için oyunda olan az sayıda kişinin rahatça amaçlarına ulaşmak için çabalayabilmeleri anlamına gelir. Böylece nüfusun çoğunluğunda insan davranışlarının yönlendiricisi olan tutkuların yerine çıkarları yerleştiren toplumsal düzenlemelerin yurttaşlık hakları ruhunu öldürmek ve dolayısıyla zorbalığa açık kapı bırakmak gibi bir yan etkisi olabilirdi.</p>

  <p class="indent">Ferguson, servet kaybının ya da bunun korkusunun insanları zorba bir yönetim taraftarı olmaya yöneltebileceğine işaret ederken Montesquieu ve diğerlerinin iyimser görüşünün dayandığı genel psikolojik varsayımın da bayağı yıkıcı son bir eleştirisini yapmaya çok yaklaşmıştı. Söz konusu varsayım insanın maddi çıkarlarının peşine düşerek tutkulara karşı bağışıklık geliştireceği şeklindeydi. Para kazanma çabalarını uzaktan ve biraz da küçümsemeyle gözlemleyenlere çok bariz gelen bu düşüncesi, daha önce gördüğümüz üzere, aynı derecede rahatlatıcı olan “aşağı sınıfların”, ya da “büyük insan kalabalığının” peşinden koşacak çıkarları olduğu ve tutkular için pek zamanları ya da iştahları olmadığı düşüncesiyle birleştiriliyordu.</p>

  <p class="indent">Hobbes’un sözcükleriyle, “Tüm insanlar doğal olarak şeref ve üstünlük isterler; ama özellikle de ihtiyaçlarını giderme endişesi en az olanlar.”<sup><a class="hlink" epub:type="noteref" href="#not3_11" id="ref3_11">11</a></sup> Ama bu düşünce de iktisadi büyüme yoluna girilince gözle görülür değişiklikler olması gerektiği beklentisine yol açabilirdi. Hobbes’a göre tutkularının peşinden gitmek, iktisatçıların deyimiyle, gelir düzeyine sıkı sıkıya bağlıydı ve dolayısıyla sıradan insanların gelir düzeyi yükseldikçe tutkulu davranışlarının artması beklenebilirdi. Böylece başında insanları “şeref kazanmak ve yükselmek için çabalamaktan” alıkoyacağı ilan edilen iktisadi genişleme, Hobbes’un önermesinin mantığına göre, sonunda daha az değil de daha çok tutkulu davranış yaratırdı. Rousseau şunları yazarken bu dinamiği çok iyi anlamış görünüyor:</p>

  <div class="block">
    <p class="bl_nonindent">... Toplum içindeki insan ele alındığında işler çok farklıdır: İlk önce ihtiyaçların giderilmesi gereklidir, sonra ise fazlalarla ilgilenilmesi: sonra gelsin hazlar, kazanılan inanılmaz servetler, uyruklar ve köleler; bir an bile boş durulmaz. En ilginci de ihtiyaçlar ne kadar doğallıktan ya da zorunlu olmaktan uzaksa tutkular da o derece artar ve daha kötüsü o tutkuları tatmin etme gücü de.<sup><a class="hlink" epub:type="noteref" href="#not3_12" id="ref3_12">12</a></sup></p>
  </div>

  <p class="indent">Ama çıkarlarıyla uğraşan insanların bundan böyle zararsız oldukları düşüncesinden tam anlamıyla vazgeçilmesi ancak kapitalist gelişme gerçekliğinin tümüyle gözler önüne serilmesiyle mümkün olacaktı. On dokuzuncu ve yirminci yüzyıllar boyunca iktisadi büyüme milyonları yerlerinden ederken, kimi grupları yoksullaştırıp kimilerini zenginleştirirken, döngüsel buhranlar sırasında büyük ölçekli işsizliğe yol açarken ve modern kitlesel toplumu meydana getirirken birtakım gözlemciler bu şiddetli dönüşümlere yakalananların zaman zaman tutkulu -tutkulu bir biçimde öfkeli, korkulu ya da hoşnutsuz- olacağını açıkça gördüler. Burada o gelişmeleri kaydeden ve yabancılaşma, <i>anomie, ressentiment, Vermassung</i>, sınıf mücadelesi ve benzeri terimlerle inceleyen sosyal bilimcilerin adlarını sıralamaya gerek yok. Biz de zaten bu analizlerin etkisi altında olduğumuz, hatta daha da güçlü bir şekilde, bu analizler yardımıyla kavramaya çalıştığımız felaketlerden etkilendiğimiz için burada önümüze serilen öğretinin gerçekdışı bir havası var ve ilk bakışta pek de ciddiye alınmayı hak etmiyormuş gibi görünüyor.</p>

  <p class="indent">Bu yazının sonuç bölümünde bu öğretinin yeniden gözden geçirilmesinin neden her şeye rağmen değdiğini göstereceğim. Kapitalizm lehine ileri sürülmüş siyasal savların burada ortaya çıkışını ve gelişmesini izlediklerimizden ibaret olmadığını bu noktada bir kenar notu olarak belirtmekte yarar var. Bu aralar bize tanıdık gelen bir sava göre ise özel mülkiyetin ve özellikle de üretim araçlarında özel mülkiyetin varlığı insanlara zamanın otoritesiyle fikir ayrılığına düşmek ve muhalefette bulunmak için maddi bir dayanak sağlaması açısından yaşamsal öneme sahiptir. Örneğin, eğer bu haktan yararlanmak isteyen kişi geçimini sağlamak için eleştirmek istediği otoriteye bağımlıysa özgür konuşma hakkının içinin boş olacağı ileri sürülmektedir. Burası bu savı değerlendirmek ya da detaylı biçimde izini sürmek için pek uygun değil; ama bu yazıda incelediğimiz sava göre kulağımıza çok daha inandırıcı geldiğine şüphe yok.</p>

  <p class="indent">“Modern” savı destekleyen en önemli unsur kapitalist ve sosyalist ülkelerin fikir ayrılığı gösterme imkânları açısından karşılaştırılmasından geliyor.<sup><a class="hlink" epub:type="noteref" href="#ozelnot3_b" id="ozelref3_b">b</a></sup> O zaman bu savın Montesquieu zamanında ileri sürülmemiş olmasına pek de şaşırmamak gerek. Ama bu sav ortaya çıkmak için yirminci yüzyılın komünist rejimlerini de beklemedi. Özel mülkiyet kurumu devamlı saldırılara hedef olmaya başlar başlamaz ve akla gelen diğer toplumsal düzenlemelerin aynı derece detaylı biçimde ele alınmasıyla beraber kısa sürede oluşturuldu. Bugün Mises, Hayek ve Milton Friedman gibi yazarlarla ilişkilendirdiğimiz kapitalizm lehine modern siyasal savları ilk olarak ileri süren Proudhon’dan başkası değildi. Her ne kadar özel mülkiyet kurumunun ateşli bir eleştiricisiyse de -ne de olsa en çok “Mülkiyet hırsızlıktır” deyişiyle tanınır- Proudhon aynı zamanda devletin muazzam gücünden de korkuyordu. Daha sonraki yazılarında bu gücü benzer “mutlakiyetçi” bir güçle -özel mülkiyetin gücüyle- dengeleme düşüncesini geliştirdi.<sup><a class="hlink" epub:type="noteref" href="#not3_13" id="ref3_13">13</a></sup> On dokuzuncu yüzyılın ortalarına gelindiğinde, kapitalizm tecrübesi öyle bir durum aldı ki <i>le dom commerce</i>’in insan doğasına yararlı etkileri olduğu düşüncesi tamamen değişti: Zaten artık mülkiyete vahşi, sınırsız ve devrimci bir güç gözüyle bakılmakta olduğu için Proudhon ona devletin aynı derecede korkutucu gücünü dengeleme görevini vermişti. “Karşı ağırlık” tabirini gerçekten de kullanarak kendi savını -tıpkı Galbraith’in bir yüzyıl sonra başka bir amaç için yaptığı gibi- buraya kadar izini sürdüğümüz düşünsel geleneğe bağlıyordu.<sup><a class="hlink" epub:type="noteref" href="#not3_14" id="ref3_14">14</a></sup> Ama Proudhon’un mülkiyetin ve para kazanmanın karakteri üzerine düşüncesinin özü önceki yüzyılda aynı konularda yazmış olanlarınkinden olağanüstü derecede ilerideydi.</p>

  <h2 class="title">Çıkar Tarafından Yönetilen Bir Dünya Vaadine Karşı Protestan Ahlakı</h2>

  <p class="nonindent">Proudhon’un kapitalizmin siyasal yararları üzerine savıyla karşılaştırıldığında, Montesquieu-Steuart öğretisi abartılı değilse bile tuhaf görünüyor. Ama ilginçliği ve değeri de çoğunlukla buradan kaynaklanıyor. Zaten tam da çağdaş zihne garip geldiği için kapitalizmin yükselişiyle ilgili akıl karıştırıcı ideolojik koşullara biraz da olsa açıklık getirebilir.</p>

  <p class="indent">Bu konuyu ele almaya başlamanın en bariz yolu bu yazıda ele aldığımız, para kazanmanın şerefli bir uğraş olarak ortaya çıkışının öyküsünü Weber’in Protestan ahlakı üzerine savlarıyla karşılaştırmak ve tartışmayı bunun etrafında yapmaktır. Önceki sayfalarda da sıkça değindiğimiz gibi, on yedinci ve on sekizinci yüzyıllarda ticaret ve sanayinin genişlemesini iyi karşılayıp destekleyenler kimi marjinal toplumsal gruplar ya da bir ayaklanma ideolojisi değildi; “güç yapısının” ve “düzenin” tam merkezinde, hükümdar ve özellikle de danışmanlarının ve ileri gelenlerin boğuşmakta oldukları sorunlardan çıkan bir düşünce akımıydı. Ortaçağın sona erişinden beri, özellikle de on yedinci ve on sekizinci yüzyıllarda gittikçe sıklaşan savaş ve iç savaşlar nedeniyle, dinsel yasaların davranışsal bir dengini bulmak için, hem yönetenlere hem de yönetilenlere çok gerekli disiplin ve kısıtlamalar getirecek yeni davranış kuralları ve araçları yaratmak için bir arayış vardı ve ticaret ve sanayinin genişlemesinin bu yönden çok umut verici olduğu düşünülüyordu.</p>

  <p class="indent">Weber ve izinden gidenlerin, ayrıca onu eleştirenlerin de ilgilendikleri başlıca nokta kimi grupların akılcı bir uğraş olan kapitalist birikim peşinde koşma konusunda sabit fikirli hale gelirken geçirdikleri psikolojik süreç olmuştur. Benim sunduğum anlatı kimi insanların bu yönde hareket etmek zorunda olduklarını hissetmelerini bir olgu sayıyor ve onun yerine bugün düşünsel ve yönetimsel (hem özel sektör hem de devlet) seçkinler olarak adlandırdığımız grupların bu yeni olguya tepkilerine odaklanıyor. Bu tepkinin olumlu olması para kazanmaya yönelik etkinliklerin kabul görmesinden değil, çok yararlı bir yan etkiye sahip olduklarının düşünülmesinden kaynaklanıyordu: Bu işlerle uğraşan insanları bir bakıma “beladan uzak” tutuyorlardı ve özellikle de hükümdarların kaprislerine, keyfi yönetime ve maceracı dış siyasete kısıtlamalar getirme özellikleri vardı. Weber kapitalist davranış ve etkinliklerin umutsuz bir <i>bireysel selamet arayışının</i> dolaylı (ve işin başında hedeflenmemiş) bir sonucu olduğunu ileri sürüyor. Benim iddiam ise kapitalist biçimlerin yayılmalarını borçlu oldukları şeyin, o zamanlarda kırılgan iç ve dış düzenlemeler yüzünden sürekli var olan bir <i>toplumsal yıkım tehlikesini</i> aynı derece umutsuz bir biçimde <i>önleme</i> yolları arayışı olduğudur. Her iki iddianın da birden geçerli olabileceği açıktır: Biri yükselmek isteyen yeni seçkinlerin, diğeri ise düzenin çeşitli bekçilerinin saikleriyle ilgili. Ama Weber’in savı o kadar çok ilgi çekmiştir ki diğer konu tamamen göz ardı edilmiştir.</p>

  <p class="indent">Weber’in savı ile burada izi sürülen düşünce akımları arasında önemli bir fark daha vardır. Weber’e göre, Calvin’in alınyazısı öğretisi takipçileri arasında kaderciliğe ya da hırsla dünyevi zevkler peşinde koşmaya yol açmamıştır. İlginç ve hiç beklenmedik bir biçimde, belli bir amaca yönelmenin ve kendini düşünmeden hareket etmenin şekillendirdiği metodik faaliyetlere yol açmıştır. Bu tez muhteşem bir paradokstan çok daha fazlasıydı; Vico, Mandeville ve Adam Smith gibi sosyal bilimcilerin özel ilgi alanına giren ve keşfetmek için yanıp tutuştukları insan davranışlarının (ya da burada düşüncelerinin) amaçlanmamış etkilerinin dikkat çekici örneklerinden birinin tarifiydi. Şimdi ben de -burada aktardığım anlatıya dayanarak- simetrik biçimde karşıt keşiflerin de hem mümkün hem değerli olduğu görüşünü sunmak istiyorum. Bir yandan, insan davranışlarının ve toplumsal kararların işin başında hiç hedeflenmemiş sonuçları olabileceğine şüphe yok. Diğer yandan da bu davranış ve kararlar genellikle <i>dürüst bir biçimde ve kesin olarak çeşitli sonuçları olacağı beklentisiyle</i> gündeme gelmekte ama <i>beklenen etkiler ortaya çıkmamaktadır</i>. Bu ikinci olgu, her ne kadar öncekinin yapısal açıdan tersi de olsa aynı zamanda büyük ihtimalle onun nedenlerinden biridir; karar verme anında kimi toplumsal kararlarla ilintili olan yanılsamalı beklentiler bu kararların gelecekteki <i>gerçek</i> etkilerini de gözlerden saklı tutar.</p>

  <p class="indent">Bu fenomenin ilgiye değer olmasının önde gelen nedenlerinden biri burada yatmaktadır: Büyük ve belki de gerçekçi olmayan yararlar beklentisi belli ki çeşitli toplumsal kararların alınmasında etkili olmaktadır. Benzer beklentilerin incelenmesi ve keşfi toplumsal değişimi daha anlaşılabilir kılar.</p>

  <p class="indent">İlginç bir biçimde, toplumsal kararların amaçlanan ama gerçekleşmeyen etkileri aynı kararların amaçlanmamış ama yadsınamaz biçimde gerçekleşen etkilerine göre çok daha fazla keşfedilmeye muhtaçtır: İkinci tip etkiler en azından <i>ortadadır</i>, oysa amaçlanan ama gerçekleşmeyen etkiler yalnızca toplumsal aktörlerin belirli ve pek de kısa bir anda dile getirdikleri beklentilerinde bulunabilir. Dahası, bir kere bu arzulanan etkiler gerçekleşmez ve ortaya çıkmayı reddederlerse, işin başında onlara güvenildiği gerçeği büyük ihtimalle yalnızca unutulmakla kalmaz ayrıca faal olarak da bastırılabilir. Bu yalnızca orijinal oyuncuların saygınlıklarını devam ettirmeleri olayı değildir, başa geçen iktidar sahiplerinin yeni düzenin meşruluğundan kuşku duymamaları açısından da yaşamsal önem taşır: Hangi toplumsal düzen hem güçlü bir biçimde çeşitli sorunları çözeceği beklentisiyle uygulandığının hem de açık ve korkunç bir biçimde başarısız olduğunun bilinci karşısında uzun süre varlığını sürdürebilir?</p>

  <h2 class="title">Güncel Notlar</h2>

  <p class="nonindent">Bu yazıda tartışılan düşüncelerin ortak bilinçten ne derece silinmiş olduklarını kapitalizme yöneltilen güncel eleştirilere bakarak anlayabiliriz. Bu eleştirilerin en çekici ve etkili olanlarından birinde kapitalizmin baskıcı ve yabancılaştırıcı yönüne ve “eksiksiz insan kişiliğinin” gelişimini nasıl engellediğine ağırlık verilmiştir. Bu yazının bakış açısından, böyle bir suçlama biraz haksız görünüyor, çünkü kapitalizmden beklenen tam da çeşitli insan dürtülerini ve eğilimlerini bastırması, daha az yönlü, öngörülemezliği azalmış ve “tek boyutlu” bir insan kişiliği yaratmasıydı. Bugün çok tuhaf görünen bu duruş, belli bir tarihsel dönemdeki açık ve net tehlikelerin yarattığı büyük rahatsızlıktan, insani tutkuların yarattığı yıkıcı güçler konusundaki -buna tek istisna “zararsız” (en azından o zaman öyle görünüyordu) açgözlülüktü- kaygılardan kaynaklanıyordu. <i>Özetle, kapitalizmin tam da bir süre sonra kendisinin en kötü özelliği olarak gösterilecek şeyleri gerçekleştirmesi gerekiyordu zaten</i>.</p>

  <p class="indent">Çünkü, kapitalizm zafere ulaşır ulaşmaz, Viyana Kongresi’nden sonraki dönemin daha huzurlu, dingin ve işe odaklı Avrupası’nda “tutku” gerçekten de dizginlenmiş ve belki de silinmiş gibi görünürken dünya aniden boş, önemsiz ve sıkıcı gelmeye başlamıştı. Burjuva düzeninin daha önceki dönemlere göre bazı açılardan çok yoksullaştığı -yeni dünya sanki soyluluk, yücelik, esrar ve en önemlisi tutkudan yoksun görünüyordu- şeklindeki Romantik eleştiriler için artık sahne hazırdı. Fourier’nin tutkulu çekiciliği savunmasından, Marx’ın yabancılaşma teorisine ve Freud’un ilerlemenin bedeli olarak libidonun bastırılması savından Weber’in <i>Entzauberung</i> (dünyanın büyülü görüntüsünün gitgide kaybolması) kavramına kadar sonraki döneme ait toplumsal düşüncede bu nostaljik eleştirinin kayda değer izlerine rastlamak mümkündür. Bütün bu üstü açık ya da kapalı kapitalizm eleştirilerinde, daha önceki bir çağda “eksiksiz insan kişiliğinin” çok çeşitli tutkularla dolu dünyasının mümkün mertebe ortadan kaldırılması gereken bir tehdit olarak algılanması konusuna pek az değiniliyor.</p>

  <p class="indent">Bunun tersi bir unutma türüne rastlamak da mümkündür: Bu unutma türü daha önceki bir dönemde ortaya konmuş olan benzer düşüncelere dikkat çekerken o düşüncelerin gerçeklikle karşılaşmalarının sonuçlarına, ki bu sonuçlar pek ender tatmin edici olmuştur, hiç değinmemek şeklinde kendini gösterir. Kısa bir parantez açarsak, Santayana’nın “geçmişi hatırlamayanlar onu tekrarlamaya mahkûmdur” biçimindeki özdeyişinin olaylar tarihindense <i>düşünceler</i> tarihi için çok daha geçerli olduğu söylenebilir. Olaylar tarihi, bildiğimiz gibi, pek tam olarak kendini tekrarlamaz; ama daha önceki düşünsel süreç unutulmuşsa, farklı ve belki de birbirinden uzak iki ayrı zaman noktasındaki <i>hafifçe benzeşen</i> koşullar pekâlâ <i>özdeş ve aynı şekilde kusurlu</i> düşünsel tepkilerin ortaya çıkmasına yol açabilir. Tabii ki bunun nedeni de düşüncenin pek yaşamsal görmediği birtakım koşullardan soyutlama yapması ama tam da bu koşullar nedeniyle her bir tarihsel durumun kendine has olmasıdır.</p>

  <p class="indent">Santayana’nın özdeyişinin düşünceler tarihine uygulandığındaki bu harfi harfine ve hayırsız doğruluğu burada çağdaş toplumsal düşüncenin en üst düzeyinde gösterilebilir. Burada anlatılan öyküden sonra Keynes’in, kendisine özgü biçimde alttan alarak yaptığı kapitalizm savunmasında, Dr. Johnson ve diğer on sekizinci yüzyıl isimlerince kullanılan sava başvurması pek iç sıkıcıdır:</p>

  <div class="block">
    <p class="bl_nonindent">İnsanların tehlikeli eğilimleri para ve şahsi servet kazanma fırsatlarının varlığı ile daha zararsız kanallara yönlendirilebilir, ki bu eğilimler böyle tatmin edilemezlerse acımasızlık, gözü kara bir biçimde bireysel güç, otorite arayışı ve diğer kendini yüceltme arayışları gibi çıkış noktaları bulabilirler. İnsanın kendisiyle aynı durumdaki yurttaşlarına zorbalık etmesindense kendi banka hesabına zorbalık etmesi yeğdir; ve her ne kadar ikincisi kimi zaman ilki için bir araç olmakla suçlanırsa da, en azından kimi zaman ona bir alternatif oluşturur.<sup><a class="hlink" epub:type="noteref" href="#ozelnot3_c" id="ozelref3_c">c</a></sup></p>
  </div>

  <p class="indent">İşte burada para kazanmanın “masum” bir uğraş ve insanların enerjileri için bir çıkış noktası, insanları düşmanca güç kazanma yarışından biraz saçma ve zevksiz de olsa özünde zararsız olan servet biriktirmeye yönlendiren bir kurum olduğu yönündeki eski düşünce yatmaktadır.</p>

  <p class="indent">Kapitalizm adına güçlü, ama belki biraz dolaylı bir savunma ileri süren diğer bir önemli isim de Schumpeter’di. Schumpeter, emperyalizm teorisinde<sup><a class="hlink" epub:type="noteref" href="#not3_15" id="ref3_15">15</a></sup> toprak edinme kaygılarının, sömürgeci genişleme arzusunun ve genel anlamda savaşçı bir ruhun Marksistlerin dediği gibi kapitalist düzenin kaçınılmaz bir sonucu olmadığını ileri sürüyordu. Tüm bunlar, önde gelen Avrupalı devletleri yöneten gruplarda sıkı sıkı yerleşmiş olan kapitalizm öncesi zihniyet kalıntılarından kaynaklanmaktaydı. Schumpeter açısından kapitalizmin kendisi fetih ve savaşın kaynağı olamazdı: Kapitalizmin ruhu akılcı ve hesapçıydı, dolayısıyla savaşma ve diğer kahramanlık huylarının özünde yatan ölçekte risk almaya uygun değildi. Çeşitli Marksist emperyalizm teorilerine karşı özellikleri açısından ilgi çekici olsalar da Schumpeter’in görüşleri Adam Ferguson ya da Tocqueville’in yukarıda değindiğimiz görüşleriyle karşılaştırıldığında ele aldığı sorunun karmaşıklığının o kadar farkında olmadığını göstermektedir. Daha da gerilere gidersek: Çıkar merkezli davranışın kural olarak kabul edildiği durumlarda tutkuların da göz ardı edilmemesi gerektiği konusundaki ısrarıyla Retz Kardinali, Keynes ya da Schumpeter’e göre çok daha başarılı bir sav ileri sürmüş görünüyor.</p>

  <p class="indent">Sonuçta hem kapitalizmi eleştirenlerin hem de savunanların düşünce tarihinin burada değinilen bölümü hakkında bilgi edinerek savlarını geliştirebileceklerini söylemek istiyorum. Tarihten ve özellikle de düşünceler tarihinden bekleyebileceğimiz de sanırım en fazla bu konuları çözüme kavuşturmak değil, tartışmanın düzeyini yükseltmek.</p>

  <div class="footnote">
    <aside epub:type="footnote" id="not3_1">
      <p class="footnote"><a class="hlink" href="#ref3_1">1</a>. Aktaran Emmanuel Chill <i>(haz.), Power, Property and History: Joseph Barnave’s Introduction to the French Revolution and Other Writings</i>, New York: Harper, 1971, s. 142.</p>
    </aside>

    <aside epub:type="footnote" id="not3_2">
      <p class="footnote"><a class="hlink" href="#ref3_2">2</a>. <i>Essay on the History of Civil Society</i>, hazırlayan ve giriş yazan Duncan Forbes, Edinburgh: University Press, 1966, s. 19.</p>
    </aside>

    <aside epub:type="footnote" id="not3_3">
      <p class="footnote"><a class="hlink" href="#ref3_3">3</a>. <i>A.g.y</i>., s. 261.</p>
    </aside>

    <aside epub:type="footnote" id="not3_4">
      <p class="footnote"><a class="hlink" href="#ref3_4">4</a>. Machiavelli’den Hamilton’a detaylı bir inceleme için bkz. Pocock, <i>Machiavellan Moment</i>.</p>
    </aside>

    <aside epub:type="footnote" id="not3_5">
      <p class="footnote"><a class="hlink" href="#ref3_5">5</a>. <i>Essay</i>, s. 262.</p>
    </aside>

    <aside epub:type="footnote" id="not3_6">
      <p class="footnote"><a class="hlink" href="#ref3_6">6</a>. <i>Essay</i>, s. 268-9 (italikler benim).</p>
    </aside>

    <aside epub:type="footnote" id="not3_7">
      <p class="footnote"><a class="hlink" href="#ref3_7">7</a>. C. 2, 2. Kısım, 14. Bölüm.</p>
    </aside>

    <aside epub:type="footnote" id="not3_8">
      <p class="footnote"><a class="hlink" href="#ref3_8">8</a>. John U. Nef bunu ünlü iki parçalı yazının başlığı olarak kullanmıştı, “Industrial Europe at the time of the Reformation”, <i>Journal of Political Economy 49</i>, Şubat-Nisan 1941, s. 1.</p>
    </aside>

    <aside epub:type="footnote" id="not3_9">
      <p class="footnote"><a class="hlink" href="#ref3_9">9</a>. Alıntılayan (İngilizce olarak) Harry Levin, <i>The Gates of Horn</i>, New York: Oxford University Press, 1963, s. 152-3. Orijinali <i>La Cousine Bette</i>, Paris: Conard, 1914, s. 342.</p>
    </aside>

    <aside epub:type="footnote" id="not3_10">
      <p class="footnote"><a class="hlink" href="#ref3_10">10</a>. C. 2, 2. Kısım, 14. Bölüm.</p>
    </aside>

    <aside epub:type="footnote" id="not3_11">
      <p class="footnote"><a class="hlink" href="#ref3_11">11</a>. <i>English Works</i>, c. II, s. 160, alıntılayan Keith Thomas, “The Social Origins of Hobbes’s Political Thought”, <i>Hobbes Studies</i> içinde, haz. Brown, s. 191.</p>
    </aside>

    <aside epub:type="footnote" id="not3_12">
      <p class="footnote"><a class="hlink" href="#ref3_12">12</a>. <i>Discours sur l’origine et les fondements de l’inégalité parmi les hommes</i>, not i.</p>
    </aside>

    <aside epub:type="footnote" id="not3_13">
      <p class="footnote"><a class="hlink" href="#ref3_13">13</a>. Bu düşünce Proudhon’un ölümünden sonra yayımlanan <i>Théorie de la propriété</i> adlı eserinde derinlemesine ele alınıyor. <i>Oeuvres complètes</i>, Paris, 1866, c. 27, s. 37, 134-8, 189-212.</p>
    </aside>

    <aside epub:type="footnote" id="not3_14">
      <p class="footnote"><a class="hlink" href="#ref3_14">14</a>. John Kenneth Galbraith, <i>American Capitalism : The Concept of Countervailing Power</i>, Boston: Houghton Mifflin, 1952.</p>
    </aside>

    <aside epub:type="footnote" id="not3_15">
      <p class="footnote"><a class="hlink" href="#ref3_15">15</a>. “The Sociology of Imperialisms” (1917), <i>Imperialism and Social Classes</i>, New York: Kelley, 1951.</p>
    </aside>

    <aside epub:type="footnote" id="ozelnot3_a">
      <p class="footnote"><a class="hlink" href="#ozelref3_a">a</a>. Paul A. Samuelson’a göre, bütünleme safsatası iktisatla ilgilenenlerin dikkat etmesi gereken en temel ve belirgin ilkelerden biridir. Bkz. <i>Economics</i>, 3. basım, New York: McGraw-Hill, 1955, s. 9.</p>
    </aside>

    <aside epub:type="footnote" id="ozelnot0_13">
      <p class="footnote"><a class="hlink" href="#ozelref0_13">*</a> Fransa’da kral Louis-Philippe’in tahtta olduğu dönem (1830-48). <i>-ç.n</i>.</p>
    </aside>

    <aside epub:type="footnote" id="ozelnot0_14">
      <p class="footnote"><a class="hlink" href="#ozelref0_14">*</a> <i>Fr</i>. “Çıkar hükümdara hükmeder.” <i>-ç.n</i>.</p>
    </aside>

    <aside epub:type="footnote" id="ozelnot3_b">
      <p class="footnote"><a class="hlink" href="#ozelref3_b">b</a>. Savın daha inandırıcı olmasının bir diğer nedeni de biraz daha alçakgönüllü olması: Kapitalizmi siyasal özgürlük için gerekli ama tek başına yeterli olmayan bir koşul olarak görüyor. Bkz. Milton Friedman, <i>Capitalism and Freedom</i>, Chicago: University of Chicago Press, 1962, s. 10.</p>
    </aside>

    <aside epub:type="footnote" id="ozelnot3_c">
      <p class="footnote"><a class="hlink" href="#ozelref3_c">c</a>. <i>The General Theory of Employment, Interest and Money</i>, Londra: Macmillan, 1936, s. 374; Türkçesi: <i>İstihdam, Faiz ve Para Genel Teorisi</i>, çev. Asım Baltacıgil, İstanbul, Minnetoğlu, 1980. Bu görüşün bir nevi karikatürize edilmesi diye nitelendirebileceğimiz bir biçimde Hayek, bir kimsenin çocuklarına kazanılmamış yararlar sağlama yolları söz konusu olduğunda, onlara servet bırakmanın yaşam süresince aktif biçimde onlara rahat konum sağlamaya çalışmaktan toplumsal anlamda çok daha az zararlı olduğunu ileri sürerek miras kurumunu savunmuştur. Bu yollardan birinin olmasının diğerinin olmayacağı anlamına gelmediği bu durumda çok açıktır. Bkz. F. A. Hayek, <i>The Constitution of Liberty</i>, Chicago: University of Chicago Press, 1960, s. 91</p>
    </aside>
  </div>
</body>
</html>
