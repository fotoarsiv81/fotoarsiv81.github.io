<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stil.css" rel="stylesheet" type="text/css" />
</head>

<body>
  <h1 class="chapter">GİRİŞ</h1>

  <p class="nonindent">Bu yazının kökeninde çağdaş sosyal bilimlerin iktisadi büyümenin siyasal sonuçlarına ışık tutamaması, hatta belki ondan da çok, ister kapitalist, ister sosyalist, isterse ikisinin arasında bir ortamda meydana gelsin, iktisadi büyümenin genellikle siyasal felaketlere yol açan olguları beraberinde getirmesi yatmaktadır. Böyle bağlantılarla ilgili akıl yürütmelerin iktisadi genişlemenin yer aldığı daha önceki dönemlerde, özellikle de on yedinci ve on sekizinci yüzyıllarda çok yaygın olabileceğini düşünüyordum. O yüzyıllarda iktisat ve siyasal bilimler “disiplinleri” henüz var olmadığından, aşılması gereken disiplinler arası sınırlar da yoktu. Bunun bir sonucu olarak, filozoflar ve siyasal iktisatçılar istedikleri gibi davranabilirler ve mesela ticari genişlemenin barışa ya da sanayideki büyümenin özgürlüklere muhtemel etkileri üzerine kısıtlanmaksızın akıl yürütebilirlerdi. Sırf bizim bu alandaki uzmanlaşma kaynaklı düşünsel yoksulluğumuz yüzünden bile geriye dönüp o düşünürlerin düşüncelerine ve akıl yürütmelerine bakmaya değer gibi görünüyordu.</p>

  <p class="indent">Bu yazının çıkış noktasındaki saik, yani beni on yedinci ve on sekizinci yüzyıl toplumsal düşünce ortamına dalmaya iten de böyle bir şeydi. Bu ortamın zenginliği ve karmaşıklığı düşünülünce, ilk başta aradığımdan çok daha geniş ve daha iddialı bir şeyle ortaya çıkmış olmam şaşırtıcı değildir. Hatta, başlangıçta sorduğum soruların cevaplarının ta kendileri, ilginç bir yan ürün olarak, kapitalizmin “ruhu” ve yükselişine dair yorumlara yeni bir yaklaşım getirdi. Burada bu yaklaşımın ana hatlarını çizmek ve daha geniş kapsamlı bir sunumu bu çalışmanın son kısmına bırakmak sanırım yararlı olur.</p>

  <p class="indent">Feodal Çağ’ın ve Rönesans’ın aristokratik kahramanlık ideali ile sonraki dönemin burjuva zihniyeti ve Protestan ahlakını karşılaştıran çok geniş bir yazın vardır. Bir etiğin düşüşü ve diğerinin yükselişi geniş biçimde incelenmiş ve şöyle sunulmuştur: Her birinin başrolünde başka bir toplumsal sınıf, yani bir yanda düşüşteki aristokrasi diğer yanda ise yükselişteki burjuvazi olan iki ayrı tarihsel süreç. Tarihçiler de bu öyküyü, genç kahramanın yaşlısına meydan okuyup onun yerine geçtiği bir gösteri olarak sunmanın çekiciliğine kapılmışlardır. Fakat bu düşünce biçimi, toplum hakkında bilimsel gerçekler ve toplumun hareket yasaları denen yasaları arayanlar için de aynen, hatta daha çok geçerlidir. Her ne kadar Marksist ve Weberci analizler iktisadi ve iktisadi olmayan faktörlerin göreli önemi konusunda görüş ayrılığında olsalar da, kapitalizmin ve “ruhunun” yükselişini mevcut düşünce sistemine ve sosyoekonomik bağlantılara bir saldırı olarak görme noktasında birleşirler.</p>

  <p class="indent">Son zamanlarda Fransız Devrimi’nin sınıfsal yapısı bir grup tarihçi tarafından sorgulanmıştır. Ben düşünce tarihiyle uğraşırken onlar kadar putkırıcı olmayı amaçlamıyorum; ama, benzer bir yaklaşımla, yeninin eskiden doğma düzeyinin genelde sanıldığından daha yüksek olduğunu gösteren birtakım kanıtlar sunacağım. Uzun süreli bir ideolojik değişimi ya da geçişi kendi başına gerçekleşen bir süreç olarak göstermek; bu değişimi bağımsız olarak meydana çıkmış, asi bir ideolojinin o zamana kadar hâkim olan etiğin çöküşüyle eşzamanlı yükselişi olarak resmetmekten daha karmaşık bir iştir elbette. Böyle bir yaklaşım, nihai semereleri hiç değilse sürecin başlarında tek tek savunucuların bilgisi dışında olan bir dizi düşünceler ve önermeler zincirinin tanımlanmasını gerektirir; çünkü eğer düşüncelerinin hangi kapıya çıktığını fark etselerdi korkuyla ürperir ve düşüncelerini gözden geçirirlerdi.</p>

  <p class="indent">Birbiriyle bağlantılı böyle bir düşünceler zincirini tekrar oluşturmak için normalde pek çok kaynaktan kanıtlar toplamak gerekir ve o kanıtın geldiği düşünce sistemlerine etraflıca değinmek pek mümkün olmaz. Bu yazının ilk bölümünde izlenen yöntem işte tam olarak budur. İkinci bölümde dikkatimiz daha çok düşünce zincirinin önemli noktalarında yoğunlaşıyor. Bu noktaları tümüyle işlemiş yazarlar, mesela Montesquieu ve James Steuart, daha uzun uzadıya ele alınmaktadır ve bizim aktardığımız öykü için altını çizdiğimiz bazı önermelerin onların genel düşünce biçimiyle nasıl bir ilişkisi olduğunu anlama çabasına girilmiştir. Yazının üçüncü bölümü burada sunulan düşünsel dönemin tarihsel önemine ve bazı güncel sorunlarımızla nasıl ilişkilendirilebileceğine dair yorumlar içermektedir.</p>
</body>
</html>
