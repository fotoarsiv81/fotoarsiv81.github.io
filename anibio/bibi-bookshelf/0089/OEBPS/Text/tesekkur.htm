<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stil.css" rel="stylesheet" type="text/css" />
</head>

<body>
  <h1 class="chapter">TEŞEKKÜRLER</h1>

  <p class="nonindent">Bu kitabın ilk taslağını 1972-73 yıllarında, Harvard Üniversitesi’nden geçici olarak ayrıldığım dönemde Institute for Advanced Study’de (İleri Araştırmalar Enstitüsü) ziyaretçi üyeyken yazmıştım. Taslağı bir kenara bırakmak zorunda kaldığım bir sonraki yıl içinde, Enstitü’ye kalıcı olarak katılma davetini kabul ettim. Bunun üzerine 1974-75 yılında hatırı sayılır miktarda yeniden yazma ve genişletme yapıldı, ama 1975-76’da yalnızca sınırlı ölçüde ilerleme sağlandı. Savımı daha da genişletmenin, sağlamlaştırmanın, niteliğini artırmanın, biçimlendirmenin ve süslemenin mümkün olduğunun farkındayım, ama bu yılın martına geldiğimizde artık katlanılabilir bir tamamlılığa eriştiğini hissettim ve eserimi hatalarıyla da olsa insanların dikkatine sunmak istedim. Ellili yıllarda tanıdığım bir Kolombiya Maliye Bakanı’nı hatırlamadan edemiyorum. Kafasına göre kararnameler yayımlıyordu ve daha dikkatli olmasını önerdiğimde bana geniş bir araştırmacı kadrosu bulundurmaya yetecek fonlara sahip olmadığını anlatmıştı. Tam olarak şöyle demişti: “Eğer bu kararname gerçekten bazı grupların canını yakarsa, kararname çıktıktan sonra benim yerime araştırma yapacaklar ve eğer beni ikna ederlerse başka bir kararname yayımlayacağım!” Kitabımı bu ruh hali içinde yayımlamaktayım ama eğer incinmiş kimseler ya da eleştirmenlerle hemfikir olursam yeni bir tane yazacağıma söz veremem. Zaten isteyeceklerinden de şüpheliyim.</p>

  <p class="indent">Potansiyel eleştirmenlerden söz etmişken, <i>The Machiavellian Moment</i> (Machiavellici An, Princeton University Press, 1975) adlı eserinde benim temalarıma yakın konulara sıkça değinen J. G. A. Pocock’a özel bir özür borçluyum. Her ne kadar Profesör Pocock’un önemli eserine daha sonra dahil edilen birtakım makalelerden çok yararlanmış olsam da, kitabımın ana savları henüz onunkini okumaya fırsat bulamadan biçimlenmişti. Bu yüzden konuyu ele alışım onun bakış açısını istenen ölçüde hesaba katmıyor.</p>

  <p class="indent">Hiçbiri sonuçtan sorumlu tutulamayacak birkaç kişi bana tavsiyeleriyle ya da cesaretlendirmeleriyle yardımcı oldu. Enstitü’deki sosyal bilimciler ve tarihçilerle yaptığımız düşünce ve bilgi değiş tokuşu çok yararlı oldu; özellikle faydasını gördüklerim arasında, David Bien ve Pierre Bourdieu ile 1972-73’te, Quentin Skinner ve Donald Winch ile 1974-75’te yaptığımız konuşmaları sayabilirim. Judith Shklar ve Michael Walzer’in 1973’te ilk taslağa tepkileri benim için çok önemliydi. Judith Tendler aynı taslağı her zamanki becerikliliğiyle çok detaylı bir şekilde eleştirdi. Son olarak da, Princeton University Press’ten Sanford Thatcher metnin editörlüğünü ve işlenmesini büyük bir beceri, hız ve keyifle yaptı.</p>

  <p class="center"><i>Princeton, New Jersey<br />
  Mayıs 1976</i></p>
</body>
</html>
