<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>17. Bölüm -Sosyal Bir Koro</title>
</head>
<body>
<h1><a id="a179"></a>17. Bölüm -Sosyal Bir Koro</h1>
<p>Bay ve Bayan Lammle'ın arkadaş çevresinin yüzlerinde şaşkınlık hakim; birinci sınıf mobilyalar ve eşyalarının (büyük harfle Bilardo Masası dahil) &quot;icra yoluyla açık arttırmaya çıkarıldığı&quot; Sackville Sokağı'ndaki pencerelerinden asılı bir kilimin üzerinde cümle aleme ilan ediliyor. Ama Cepçilerden Sayın MA Harnilton Veneering kadar şaşıranı yok, zira ruhunun kayıt defterine yazdığı kişiler arasında, dünyadaki en eski ve en sevgili dostu olmayan yegane kişilerin Lammlelar olduğunun farkına varıvermiş aniden. Cepçilerden MAK Bayan Veneering de sadık bir eş olarak kocasının bu keşfini ve tarif edilmez şaşkınlığını paylaşıyor. Belki de Veneering çifti, bu son ağza alınmaz hissi, şöhretleri açısından daha elzem görüyorlar, zira bir zamanlar, Şehirdeki daha büyük başların, Veneeringle-r'in her alandaki işleri ve büyük servetlerinden bahsedildiğinde silkindikleri duyulmuş. Ancak ne Bay ne de Bayan Veneering hayretlerini ifade edecek kelime bulabiliyor, bu sebeple de dünyadaki en eski ve en sevgili dostlarına bir hayret yemeği vermek icap ediyor.</p>
<p>Artık hangi hadise vuku bulursa bulsun, Veneeringler'in bunun şerefine bir akşam yemeği vermesi adetten. Lady Tippins, kronik bir Veneeringler'e yemeğe davet edilme halinde yaşıyor ve yemeklerde kronik aşk maceraları yaşama halinde. Boots ve Brewer'ın dünya üzerinde, arabalara atlayıp insanları yaka paça Veneeringler'e yemeğe getirmekten başka işi yok. Veneering meclis lobilerinde kol gezerek, meclis azası meslektaşlarını tuzağa düşürüp yemeğe götürüveriyor. Bayan Veneering bir gün önce yirmi beş yepyeni yüzle yemek yiyor; ertesi gün hepsini ziyarete gidiyor; daha ertesi gün hepsini haftaya yemeğe davet ediyor; daha o yemek sindirilmeden, o şahısların ablalarıyla kardeşlerini, oğullarıyla kızlarını, yeğenlerini, teyzelerini, amcalarını, kuzenlerini ziyaret edip onları da yemeğe çağırıyor. İlk bakışta yemek muhiti genişliyormuş gibi görünse de, Veneeringler'e yemeğe gidenlerin Bay ve Bayan Veneering'le birlikte olmaya değil (akıllarındaki son şey bu) birbirleriyle birlikte olmaya gittikleri gözleniyor.</p>
<p>Belki de -kimbilir?- Veneering için bu yemekler pahalıya patlasa da sonunda o karlı çıkıyordur, taraftar toplamak bakımından. Temsil gücü yüksek bir adam olan Bay Podsnap, pek çokları gibi hem kendi şerefi, hem ahbaplarının şerefi konusunda titizlenir ve Onayını almış olanlar gözden düşerse kendisi de düşecek diye, öfkeyle onları destekler. Altın ve gümüş develer, buz kovaları ve Veneering sofrasının geri kalan süsleri göz alıyor; ben, Podsnap, herhangi bir yerde geçen Pazartesi görkemli bir deve kervanı eşliğinde yemek yediğimi söylesem, bunların kırık dizli develer olduğunu ya da herhangi bir şüphenin yükü altında bel verdiğini öğrenmek onuruma dokunur. &quot;Benim böyle deve meve sergilemeye ihtiyacım yok, ben bunların üzerindeyim; çok daha sağlam bir adamım; ama bu develer benim gül yüzümün nurundan faydalandı; siz nasıl olur da benim ışığımda aydınlanmış develerin üzerinde zerre şaibe olabileceğini ima edersiniz?&quot;</p>
<p>Lammlelar'ın paramparça olmasına duyulan hayret yemeği için develer Analitik'in kilerinde parlatılıyor. Bay Twemlow, St James Duke Sokağı'nda-ki kiralık araba avlusuna bakan dairesinde, divanda otururken kendini bir tuhaf hissediyor çünkü öğlen saatlerinde iki tane hap yutmuş; (bir şilin, bir buçuk penilik) hapların kutusundan çıkan prospektüste, sofra keyfi öncesinde bir tedbir olarak alındığında son derece faydalı olduğunun görüleceği belirtiliyor. Gırtlağına yapışmış hapın çözülmediği ve daha aşağılarda ılık bir mide sıvısının kaynaştığı hissiyle otururken bir uşak gelip, bir hamının onunla konuşmak istediğini haber veriyor.</p>
<p>&quot;Bir hanım!&quot; diyor Twemlow, sönmüş tüylerini havalandırarak. &quot;Hanımdan ismini bahşetmesini rica et.&quot;</p>
<p>Hamının ismi Lammle. Bay Twemlow'un sadece üç beş dakikasını rica ediyor. Özellikle kısa bir görüşme talep ettiği için Bay Twemlow'un onunla görüşme lütfunda bulunacağına emin. Hanım, Bay Twemlow'un adını duyduğunda onu kabul edeceğine hiç şüphe etmiyor. Uşaktan ismini doğru söylemesini rica etmiş. Kart gönderecekmiş ama yanında yokmuş.</p>
<p>&quot;Hanımı içeri buyur et.&quot; İçeri buyur edilen hanım geliyor.</p>
<p>Bay Twemlow'un küçük dairesi, eski moda eşyalarla mütevazı bir biçimde döşenmiş (Snigsworthy Park'taki kahyanın odasını andırıyor daha ziyade) neredeyse hiç süsü yok, şöminenin üzerine asılmış bir gravür dışında: yüce Snigsworth bir Korint sütununa somurtuyor, ayaklarının dibinde bir kâğıt rulosu, başının üzerinde her an düşecekmiş gibi duran ağır bir perde; bu aksesuarların asil lordu, ülkesini kurtarırken temsil edildiğini göstermesi bekleniyor.</p>
<p>&quot;Rica ederim oturun, Bayan Lammle.&quot; Bayan Lammle oturup konuşmayı başlatıyor.</p>
<p>&quot;Hiç şüphesiz, Bay Twemlow, başımıza gelen talihsizliği duymuşsunuzdur. Kötü haber tez ulaşır - özellikle de dostlar arasında.&quot;</p>
<p>Hayret yemeğini düşünen Twemlow, içi hafifçe cız ederek bu suçlamayı kabul ediyor.</p>
<p>&quot;Şu anda talan edilen o evde aramızda geçenlerden sonra,&quot; diyor Bayan Lammle, Twemlow'u ürküten sert bir tavırla, &quot;bu olay sizi diğerleri kadar şaşırtmamıştır herhalde. O gün söylediklerime bir tür son söz düşmek için rahatsız ettim sizi bugün.&quot;</p>
<p>Yeni bir alengirli durumun ufukta belirmesiyle Bay Twemlow'un kuru ve çökük yanaklar, daha bir çöküyor.</p>
<p>&quot;Doğrusu,&quot; diyor, ufak tefek beyefendi huzursuzlukla, &quot;doğrusu beni başka sırlardan muaf tutarsanız size minnettar kalırım, Bayan Lammle. Hayattaki en büyük gayelerimden biri -ki maalesef pek fazla değiller- etliye sütlüye karşmamak, entrikalardan, müdahalelerden uzak durmaktır.&quot;</p>
<p>Gözlem gücü Twemlow'a nazaran çok daha kuvvetli olan Bayan Lammle onu o kadar rahat okuyor ki konuşurken yüzüne bakmaya bile gerek duymuyor.</p>
<p>&quot;Son sözüm - demin kaldığım yerden devam edersem,&quot; diyor Bayan Lammle, söylediği şeyin gücünü arttırmak için gözlerini ona dikerek, &quot;tam tamına sizin söylediğiniz şeyle örtüşüyor, Bay Twemlow. Yeni bir sır vererek sizi bunaltmak değil, sadece eskisini hatırlatmak istiyorum. Bir şeye müdahale etmenizi değil, tamamen tarafsız kalmanızı rica ediyorum.&quot;</p>
<p>Twemlow'un cevap vermeye hazırlandığını görünce gözlerini yine dinlendiriyor, bu kadar zayıf bir kabın içindekileri almak için kulaklarının yeteceğini biliyor.</p>
<p>&quot;Sanırım,&quot; diyor Twemlow tedirgin tedirgin, &quot;bu konuda bana söyleme şerefini bahşettiğiniz herhangi bir şeyi dinlemeyi reddetmek için mantıklı bir sebep öne süremiyorum. Ama bütün hassasiyet ve nezaketimle bunun ötesine geçmemenizi rica ediyorum, lütfen.&quot;</p>
<p>&quot;Beyefendi,&quot; diyor Bayan Lammle, gözlerini tekrar yüzüne kaldırıp, o sert tavrıyla onu iyice sindirerek, &quot;size bir bilgi vermiştim ve münasip gördüğünüz şekilde bunu başka birine iletmenizi rica etmiştim.&quot;</p>
<p>&quot;Ben de bu dediğinizi yaptım,&quot; diyor Twemlow.</p>
<p>&quot;Bunun için size teşekkür borçluyum; gerçi bu konuda kocama neden ihanet ettim bilmiyorum, o aptal kızcağız için. Ben de aptal bir kızcağızdım zamanında; başka sebep bulamıyorum.&quot; Kayıtsız gülüşü ve soğuk bakışının Twemlow üzerinde yarattığı etkiyi görünce, gözlerini ondan ayırmadan devam ediyor. &quot;Bay Twemlow, kocamı ya da beni veya ikimizi birden -ortak tanıdığımız olsun olmasın- herhangi biriyle yakın ve samimi görürseniz, size belli ve gerçekleşmiş bir maksatla verdiğim bilgiyi aleyhimize kullanmaya hakkınız yok. Bunu söylemeye geldim. Bu bir rica değil; bir beyefendi için sadece bir hatırlatmadır.&quot;</p>
<p>Twemlow eli alnında, kendi kendine mırıldanarak oturuyor.</p>
<p>&quot;Bu (en baştan beri sizin onurunuza güvenmiş olan) benimle, sizin aranızda o kadar basit bir şey ki,&quot; diye devam ediyor Bayan Lammle, &quot;bu konuda başka bir şey söylemeyeceğim.&quot; Bay Twemlow omzunu silkerek, &quot;Evet, sanırım bana güvenebilirsiniz,&quot; der gibilerinden yana doğru hafif bir selam verene kadar Bay Twemlow'a dik dik bakıyor, sonra dudaklarını ıslatarak, rahatlamış görünüyor.</p>
<p>&quot;Sizi sadece birkaç dakika meşgul etmek konusunda uşağınıza verdiğim sözü tutacağım. Sizi daha fazla rahatsız etmeyeceğim, Bay Twemlow.&quot;</p>
<p>&quot;Durun!&quot; diyor Twemlow, onunla birlikte kalkarak. &quot;Bir dakikanızı rica edeceğim. Bu söyleyeceğimi söylemek için kalkıp size gelmezdim, hanımefendi, ama madem siz kalkıp buraya geldiniz, bu yükü zihnimden atayım. Bay Fledgeby'ye karşı birlikte o tedbiri aldıktan sonra, kendisine sevgili can dostum diye hitap etmeniz ve ondan sizin için bir iyilik yapmasını istemeniz, dürüstlükle bağdaşıyor mu sizce? Tabii ben kendim görmüş ya da duymuş değilim, bana böyle anlatıldı.&quot;</p>
<p>&quot;Size kendisi mi anlattı?&quot; diye dikleniyor Bayan Lammle, yine dinlerken kullanmadığı gözlerini, konuşurken kuvvetli bir etki yaratacak şekilde kullanıyor.</p>
<p>&quot;Evet.&quot;</p>
<p>&quot;Size doğruyu anlatmış olması ilginç,&quot; diyor Bayan Lammle ciddi ciddi düşünerek. &quot;Bu olağandışı olay nerede meydana geldi söyleyebilir misiniz acaba?&quot;</p>
<p>Twemlow tereddüt geçiriyor. Hanımefendiden daha zayıf olduğu gibi daha da kısa; kadın sertleşmiş tavrı ve iyi kullandığı gözleriyle tepesinde dikilirken kendini öyle avantajsız bir konumda hissediyor ki karşı cinsten olmak istiyor.</p>
<p>&quot;Lütfen bu olayın nerede meydana geldiğini söyleyebilir misiniz Bay Twemlow? Kesinlikle aramızda kalacak.&quot;</p>
<p>&quot;İtiraf etmeliyim ki,&quot; diyor mülayim, çelimsiz beyefendi, cevaba yavaş yavaş yaklaşarak, &quot;Bay Fledgeby bundan bahsettiğinde biraz vicdan azabı çektim. Kendime pek iyi gözle bakamadım. Özellikle de Bay Fledgeby, hiç de layık olmadığım halde insanlık gösterip sizin kendisinden rica ettiğiniz hizmeti benim için de yapmakta ısrar edince.&quot;</p>
<p>Bu son cümle, zavallı beyefendinin ruhundaki hakiki asaletten kopup geliyor. &quot;Öteki türlü,&quot; diye düşünüyor, &quot;onun içinde bulunduğu sıkıntıyı bildiğim halde hiç kendi sıkıntım yokmuş gibi yukarıdan bakmış olurum. Bu da çok bayağı bir davranış olur, çok bayağı.&quot;</p>
<p>&quot;Bay Fledgeby'nin yardımı, sizin için de aynı ölçüde etkisiz mi oldu?&quot; diye soruyor Bayan Lammle.</p>
<p>&quot;Aynı ölçüde.&quot;</p>
<p>&quot;Bay Fledgeby'yi nerede gördüğünüzü bana söylemeyecek misiniz Bay Twemlow?&quot;</p>
<p>&quot;Kusma bakmayın. Söylemek niyetindeydim. Kasıtlı bir şey değil. Bay Fledgeby'yle orada karşılaştım. Orada derken, St Mary Axe'teki Bay Ri-ah'ın dükkânını kastediyorum.&quot;</p>
<p>&quot;Siz de mi Bay Riah'ın eline düşme bahtsızlığına uğradınız?&quot;</p>
<p>&quot;Maalesef, hanımefendi,&quot; diyor Twemlow, &quot;benim maddi yükümlülüğüm, hayatımın tek borcu (ama haksız bir borç değil, arkasındayım) Bay Riah'ın eline düşmüş.&quot;</p>
<p>&quot;Bay Twemlow,&quot; diyor Bayan Lammle, gözleriyle onun gözlerini sabitleyerek; Twemlow'un elinden gelse onu men etmek istiyor ama yapamıyor; &quot;borcunuz Bay Fledgeby'nin eline düşmüş. Bunu size kendinizi sakınmanız için söylüyorum. Bu bilgi belki bir işinize yarar, en azından herkesi kendiniz gibi dürüst zannetmenize, her söylenene inanmanıza engel olsa bir şeydir.&quot;</p>
<p>&quot;İnanamıyorum!&quot; diye bağırıyor Twemlow ağzı bir karış açık. &quot;Bunu nerden biliyorsunuz?&quot;</p>
<p>&quot;Doğrusu nerden bildiğimi ben de bilmiyorum. Arka arkaya gelen olaylar gösterdi.&quot;</p>
<p>&quot;Ya! Kanıtınız yok yani?&quot;</p>
<p>&quot;Çok tuhaf,&quot; diyor Bayan Lammle soğuk ve atılgan bir tavır, biraz da küçümsemeyle, &quot;erkeklerin karakterleri çok farklı olsa da bazı konularda nasıl da birbirlerine benziyorlar! Bay Twemlow'la kocam kadar birbiriyle alakasız iki erkek yoktur. Ama kocam da bana 'kamtın yok' dedi, tıpkı Bay Twemlow gibi!&quot;</p>
<p>&quot;Ama neden, hanımefendi?&quot; diye kibarca itiraza yelteniyor Twemlow. &quot;Neden aynı kelimeleri sarfediyoruz? Çünkü hakikat bu. Çünkü kanıtınız yok.&quot;</p>
<p>&quot;Erkekler kendilerince çok akıllı,&quot; diyor Bayan Lammle, Snigsworth'ün portresine küçümseyerek bakıp, çıkmadan önce eteklerini silkeleyerek; &quot;ama öğrenecekleri çok şey var. Kolayca güvenen, samimi ya da tecrübesiz biri olmayan kocam da bu kadar açık bir gerçeği tıpkı Bay Twemlow gibi göremiyor - çünkü kanıt yok! Yine de benim yerimdeki altı kadından beşi bunu görürdü. Ancak kocam bunu görene kadar elimden geleni ardıma koymayacağım (sırf Bay Fledgeby'nin elimi öpmesi hatırasına). Size hiç kanıt sunamasam da, bu gerçeği bir an önce görmek yararınıza olacaktır Bay Twemlow.&quot;</p>
<p>Kapıya doğru giderken ona eşlik eden Bay Twemlow, teselli mahiyetinde, Bay Lammle'ın maddi durumunun dönüşsüzce bozulmadığını umduğunu söylüyor.</p>
<p>&quot;Bilmiyorum,&quot; diye cevap veriyor Bayan Lammle, durup şemsiyesinin ucuyla duvar kağıdındaki deseni takip ederek, &quot;duruma göre değişir. Belki bir imkan doğmak üzere olabilir, belki de yoktur. Yakında belli olur. Eğer bir gelişme olmazsa burada iflasımızı ilan edip yurtdışına gitmemiz gerekecek herhalde.&quot;</p>
<p>Bay Twemlow her şeyde iyi bir taraf bulma arzusuyla, yurtdışında da hoş bir hayat sürülebileceğini söylüyor.</p>
<p>&quot;Evet,&quot; diyor Bayan Lammle, duvara şekiller çizmeye devam ederek; &quot;ama bilardo ya da kâğıt oynayarak nafaka temin etmeye çalışmak ve şaibe altında, kirli, salaş otellerde kalmak ne kadar hoştur bilemeyeceğim.&quot;</p>
<p>Twemlow (müthiş şaşkınlığa uğramış olduğu halde) Bay Lammle için her türlü koşulda ona destek olan, onu itibarsız ve tehlikeli yollara sapmaktan alıkoyan birinin yanında bulunmasının büyük nimet olduğunu söylüyor. Bunu duyan Bayan Lammle şekil çizmeyi bırakıp yüzüne bakıyor.</p>
<p>&quot;Alıkoymak mı, Bay Twemlow? Yeyip içmemiz, giyinmemiz, bir çatı altına başımızı sokmamız lazım. Her türlü koşulda destek olmak mı? Bunda övünülecek bir şey yok; benim yaşımda bir kadın başka ne yapsın? Evlenirken kocamla birbirimizi kandırdık; bu aldatmacanın sonuçlarına katlanmak zorundayız -yani birbirimize, bugünkü akşam yemeği, yarınki kahvaltı için birlikte dolaplar çevirmeye katlanmak zorundayız- ölüm bizi boşayana kadar.&quot;</p>
<p>Bu sözlerin ardından, St James's Duke Sokağı'na çıkıyor. Bay Twemlow divanına dönüp ağrıyan başını, küçük, kaygan, at kılı yastığına dayıyor, sofra keyfi öncesinde bir tedbir olarak alındığında son derece faydalı olan hapların üzerine sıkıntılı bir konuşma almamak gerektiğine ikna oluyor içten içe.</p>
<p>Akşam saat altı sulan, kıymetli beyefendi kendini biraz daha iyi hissetmeye başlıyor ve Veneeringler'deki hayret yemeği için modası geçmiş ipek çoraplarıyla makosenlerini giymeye koyuluyor. Saat yediyi bulduğunda onu da Duke Sokağı'nda buluyor, araba parasından altı peni tasarruf etmek için köşeye kadar yürüyor.</p>
<p>İlahi Tippins o saatlerde yemeklene yemeklene öyle bir hal almış ki, hastalıklı bir zihin, yemekten çatlayıp yatıp zıbarmasını arzu edebilir. Bay Eugene Wrayburn'ün zihni tam da böyle; Twemlow içeri girdiğinde onu Tippins'e son derece gamlı bir yüzle bakar vaziyette buluyor, o oyuncul mahluksa Wrayburn'e, adalet bakanlığı koltuğunun ne zamandır onu beklediğini söyleyerek latife yapıyor. Tippins, Mortimer Lightwood'a karşı da pek işveli, şu topu atan, hilekar, adını-söyleyiver çiftin nikahında sağdıç olduğu için onu yelpazesiyle dövüyor. Yelpaze genelde pek hareketli olsa ve dört bir yandaki erkeklere vurmak için kullanılsa da, akla Lady Tippins'in kemiklerini getiren gıcırtılı bir ses çıkarıyor.</p>
<p>Kamu yararı için Parlamento'ya girdiğinden beri Veneeringler'de yeni bir yakın dost ırkı türemiş ki Bayan Veneering bunlara özel bir ilgi gösteriyor. Bu dostlardan bahsederken, astronomik mesafelerde olduğu gibi sadece büyük rakamlarla konuşuluyor. Boots, içlerinden birinin, doğrudan ya da dolaylı olarak beş yüz bin kişiye iş sağlayan bir Müteahhit olduğunu söylüyor. Brewer, bir diğerinin haftada trenle en az beş bin kilometre yapan, ülkenin dört bir yanındaki yönetim kurullarının aranan üyesi, bir İdareci olduğunu söylüyor. Tampon, içlerinden birinin altı ay önce cebinde altı peni bile olmadığını söylüyor; büyük mali dehasıyla seksen beşten satışa çıkarılan hisseleri peşin para ödemeden almış, aynı fiyattan nakit parayla satmış, şimdi üç yüz yetmiş beş bin pound'u varmış -Tampon özellikle o yetmiş beş bini vurguluyor, bir kuruş aşağı inmiyor. Lady Tippins de Tampon, Boots ve Brewer'la birlikte, Para Babaları Kilisesinin bu Evliyalarına pek meraklı: Gözlüğünü takıp onları inceliyor, Boot, Brewer ve Tampon'a, onlarla aşk yaparsa, kendisine servet yaparlar mı diye soruyor ve daha nice latifelerde bulunuyor. Veneering de bu Evliyalarla meşgul ama başka bir şekilde; sofu bir tavırla onlarla birlikte seraya çekiliyor, bu inzivadan zaman zaman &quot;Komite&quot; kelimesi duyuluyor ve Evliyalar, Veneering'e solundaki piyano vadisinden ayrılmasını, şömine rafı seviyesine çıkmasını, şamdandaki bir açıklıktan geçmesini, konsoldaki nakliyat trafiğini ele geçirmesini ve perdelerin orada muhalefeti kökünden kesip atmasını salık veriyor.<a id="a180"></a><a href="notes.html#a281"><span class="t16">{38}</span></a></p>
<p>Bay ve Bayan Podsnap da konuklar arasında ve Evliyalar, Bayan Podsnap'ı çok hoş buluyor. Boots'un, beş yüz bir adam çalıştıran Evliyasına tahsis edilmiş Bayan Podsnap, Veneering'in soluna demir atmış; böylece (Veneering her zamanki gibi yok hükmünde olduğundan) sağındaki şakacı Tippins'le muhabbet edebiliyor. Tippins ona şu meşhur, adaleli demiryolu işçilerinin aşklarını soruyor, gerçekten çiğ etle mi besleniyorlarmış, siyah birayı el arabasından mı içiyorlarmış. Ama bu küçük sapmalara rağmen, bunun bir hayret yemeği olduğu, hayret etme işinin ihmal edilmemesi gerektiği unutulmuyor. Bunun üzerine, yapıştığı bir konuyu asla bırakmamasıyla tanınan Brewer, genel hissiyata tercüman oluyor.</p>
<p>&quot;Bu sabah,&quot; diyor Brewer bir münasip boşlukta, &quot;bir arabaya atlayıp açık arttırmaya gittim.&quot;</p>
<p>Kıskançlıktan çatlayan Boots, &quot;Ben de,&quot; diyor. Tampon, &quot;Ben de,&quot; diyor ama umursayan çıkmıyor. &quot;Eee nasıldı?&quot; diye soruyor Veneering.</p>
<p>&quot;İnanın bana,&quot; diyor Brewer, cevabını verecek bir başkasını arayıp nihayet Lightwood'da karar kılarak; &quot;inanın bana, ölü eşek fiyatına satıldı her şey. Çok şık eşyalar vardı ama hiç para getirmedi.&quot;</p>
<p>&quot;Ben de öyle duydum,&quot; diyor Lightwood.</p>
<p>Brewer bu sefer de şunu merak ediyor, &quot;Meslekten biri olarak size sorabilir miyim, bu - insanlar - nasıl - oldu - da - böyle - beş - parasız -kaldı?&quot; (Brewer kelimeleri dura dura söyleyerek vurguluyor.)</p>
<p>Lightwood elbette kendisine de danışıldığını ama icraya konu olan borcu ödeyecek bir yol bulamadığım, bu yüzden de başlarına bu gelenin kazandıklarından çok para harcamaktan kaynaklandığı tahmininde bulunmakla kimsenin güvenine ihanet etmeyeceğini umduğunu söylüyor.</p>
<p>&quot;İyi ama insanlar bunu nasıl yapabiliyor?&quot; diyor Veneering.</p>
<p>Hah! Bütün herkes bu sorunun cuk oturduğunu düşünüyor. İnsanlar bunu nasıl yapabiliyor? Şampanya servisi yapmakta olan Analitik Kimyager, zahmete değse onlara insanların bunu nasıl yapabildiğini gayet güzel anlatacakmış gibi görünüyor.</p>
<p>&quot;Nasıl,&quot; diyor Bayan Veneering, çatalını bırakıp ince parmaklarını birbirine bastırarak ve haftada beş bin kilometre yol yapan Evliyaya hitap ederek: &quot;bir anne, kocasının gelirinden çok daha fazlasını harcadığını bile bile, nasıl olup da bebeğinin yüzüne bakar bilemiyorum,&quot; diyor.</p>
<p>Eugene, anne olmadığı için Bayan Lammle'ın yüzüne bakması gereken bir bebek olmadığını hatırlatıyor.</p>
<p>&quot;Doğru,&quot; diyor Bayan Veneering, &quot;ama bu ilke yine de geçerli.&quot;</p>
<p>Boots da ilkenin geçerli olduğunda hemfikir. Tampon da. Bir davaya destek olmakla ona zarar vermek de Tampon'un talihsizliği. Tampon söyleyene kadar konuklar da ilkenin geçerli olduğu önermesini uysalca kabul etmiş durumdalar, ama o söyler söylemez bütün herkes ilkenin geçerli olmadığını mırıldanmaya başlıyor.</p>
<p>&quot;Ama anlamıyorum,&quot; diyor üç yüz yetmiş beş bin pound sahibi Evliya, &quot;sözü geçen bu şahısların sosyetede bir yeri var mıydı ki?&quot;</p>
<p>Veneering bu evde yemek yediklerini, hatta evlendiklerini itirafa mecbur kalıyor.</p>
<p>&quot;Bu durumda,&quot; diye devam ediyor Evliya, &quot;kazandıklarından fazla harcasalar bile nasıl böyle iflas ettiklerini anlamıyorum. Çünkü şöyle ya da böyle bir ağırlığı olan insanlar daima işlerini hale yola sokmanın bir yolunu bulurlar.&quot;</p>
<p>Bu akşam biraz karamsar tahminler yürütmeye meyilli görünen Eugene, &quot;Ya hiç kazanmadıkları halde fazla harcıyorlarsa?&quot; diye soruyor.</p>
<p>Evliyanın hayal dahi edemeyeceği bir iflas durumu bu. Kendine saygısı olan hiç kimsenin hayal dahi edemeyeceği bir iflas durumu, herkes tarafından hor görülecek bir durum. Ama herhangi birinin nasıl topu atabildiği öyle hayrete şayan ki, herkes kendince bir açıklama getirmeden duramıyor. Evliyalardan biri, &quot;Kumar,&quot; diyor. Bir diğeri, &quot;Spekülasyonun bir bilim olduğunu bilmeden borsa spekülasyonu yapmaktan,&quot; diyor. Boots, &quot;At yarışı,&quot; diyor. Lady Tippins yelpazesine, &quot;Metres,&quot; diyor. Bay Podsnap hiçbir şey söylemediği için kendisine fikri soruluyor; kıpkırmızı bir surat ve aşırı öfkeli bir tavırla beyan ediyor fikrini:</p>
<p>&quot;Bana sormayın. Bu insanların işlerini hiç tartışmak istemiyorum. Bu konudan nefret ediyorum. İğrenç bir konu, rahatsız edici bir konu, beni hasta eden bir konu ve ben... &quot; Her şeyi süpürüp sonsuza kadar bir yerlere havale eden gözde sağ kol hareketiyle, kazandıklarından fazla harcayıp iflas eden bu münasebetsiz, açıklanamaz rezilleri kainattan süpürüyor Bay Podsnap.</p>
<p>Arkasına yaslanan Eugene, Bay Podsnap'ı saygısız bir yüzle inceliyor, belki de yeni bir tahmin ortaya atmak üzere ama Analitik'in, Arabacıyla münakaşa ettiği görülüyor; Arabacı elinde gümüş bir tepsiyle içeri girmek maksadında, karısı ve çocuklar için biraz yiyecek isteme niyetinde; Analitik onu büfenin yanında zaptediyor. Arabasından indiğinde bir hiç olan adam karşısında Analitik'in üstün teşrifatı, hatta kurmaylığı galip geliyor ve Arabacı tepsiyi indirip tırs tırıs geri dönüyor.</p>
<p>Sonra Analitik, tepsinin üzerinde duran bir kâğıt parçasını, edebiyat sansürcüsü havasında okuduktan sonra katlıyor, biraz oyalanıyor, sonra kâğıtla birlikte masaya gidip Bay Eugene Wrayburn'e takdim ediyor. Bunun üzerine sevimli Tippins yüksek sesle, &quot;Adalet Bakanı istifa etti!&quot; diyor.</p>
<p>Eugene ilgiyi dağıtacak bir umursamazlık ve ağırlıkla - zira o Cazibe timsalinin doymak bilmez merakını bilirdi - gözlüğünü çıkarıyor, camını temizliyor, üzerinde yazanı şıp diye okuduğu halde zorlukla çıkarıyormuş gibi uzattıkça uzatıyor. Islak mürekkeple kağıda yazılı olan: &quot;Genç Blight.&quot;</p>
<p>&quot;Bekliyor mu?&quot; diye soruyor Eugene omzunun üzerinden alçak sesle Analitik'e.</p>
<p>&quot;Bekliyor,&quot; diye cevap veriyor Analitik, aynı mahrem tavırla.</p>
<p>Eugene, Bayan Veneering'e, &quot;İzninizle,&quot; bakışı fırlatarak çıkıyor ve Mortimer'ın katibi genç Blight'ı hol kapısında buluyor.</p>
<p>&quot;Siz yokken gelecek olursa, her neredeyseniz oraya getirmemi istemiştiniz, efendim,&quot; diyor ketum, genç beyefendi, parmaklarının ucuna yükselip fısıldayarak; &quot;ben de getirdim.&quot;</p>
<p>&quot;Zeki çocuk. Nerede?&quot; diye soruyor Eugene.</p>
<p>&quot;Arabada, efendim, kapıda. Mümkünse onu kimselere göstermemenin daha iyi olacağını düşündüm; çünkü tepeden tırnağa titriyor, tıpkı...&quot; Belki de etraftaki tabak tabak tatlıdan alıyor bu benzetmenin ilhamını, &quot;tıpkı j öle gibi.&quot;</p>
<p>&quot;Zeki çocuk,&quot; diyor Eugene. &quot;Yanına gideceğim.&quot;</p>
<p>Hemen dışarı çıkıyor ve rahat bir tavırla kollarını bekleyen arabanın açık penceresine dayayarak içerideki Bay Bebek'e bakıyor: Beraberinde kendi atmosferini getirmiş, kokusuna bakılırsa, arabaya uygun olarak bir cep kanyağı içinde getirmiş.</p>
<p>&quot;Bebek, uyan!&quot;</p>
<p>&quot;Bah Wrayburn? Adres! On beş şilin!&quot;</p>
<p>Kendisine uzatılan kirli kâğıt parçasını dikkatle okuduktan ve aynı dikkatle yeleğinin cebine yerleştirdikten sonra Eugene parayı veriyor; ilk şilini dikkatsizce Bay Bebek'in avucuna koyup anında pencereden dışarı uçtuğunu gördükten sonra on beş şilini arabanın koltuğuna sayıyor.</p>
<p>&quot;Onu Charing Kavşağı'na götürüp, orada kurtul, zeki çocuk.&quot;</p>
<p>Yemek odasına geri dönüp bir an paravanın arkasında duraklayan Eugene, insan sesleri ve tabak çanak tıkırtısı üzerinden güzel Tippins'in sesini duyuyor: &quot;Neden çıktığını öğrenmezsem meraktan öleceğim!&quot;</p>
<p>&quot;Öyle mi?&quot; diye mırıldanıyor Eugene. &quot;Bu durumda öğrenemezsen gerçekten de ölürsün belki. Ben de topluma bir hizmette bulunmuş olurum. Bir yürüyüş, bir puro, şunu iyice bir düşüneyim. İyice düşüneyim.&quot; Düşünceli bir yüzle şapkasını ve pelerinini buluyor ve Analitik'e görünmeden dışarı çıkıyor.</p>
</body>
</html>