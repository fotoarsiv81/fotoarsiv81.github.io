<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;Ben ne yapıyorum ki?&quot;</p>
<p>&quot;Öyle şaşkın şaşkın bakma bana! Lafa açıklamayla girebilirdim ama ben kestirmeden gitmeyi severim. Hiç lafımı esirgemem. Bob Gliddery, kapıyı zincirle de yemeğini ye.&quot;</p>
<p>Yemekten olduğu kadar laf esirgememe durumundan da kaynaklanan bir çeviklikle Bob kendine söyleneni yaptı ve çizmelerinin nehir yatağına doğru indiği duyuldu.</p>
<p>&quot;Lizzie Hexam, Lizzie Hexam,&quot; diye tekrar konuşmaya başladı Bayan Potterson, &quot;babandan kurtulursan doğru düzgün bir hayat sürebileceğini sana kaç kere söyledim?&quot;</p>
<p>&quot;Çok kere, hanfendi.&quot;</p>
<p>&quot;Çok kere. Evet! Fellowship Porters'ın önünden geçen en baba buharlı geminin demir bacasıyla konuşaydım daha iyiydi.&quot;</p>
<p>&quot;Hayır, hanfendi,&quot; dedi Lizzie; &quot;çünkü o size minnettar kalmazdı ama ben minnettarım.&quot;</p>
<p>&quot;Yemin ederim seninle böyle ilgilendiğime utanıyorum,&quot; dedi Bayan Abbey hırçın bir edayla, &quot;çünkü bu kadar güzel olmasan hiç sanmam ki ilgileneyim. Niye çirkin değilsin?&quot;</p>
<p>Lizzie bu zor soruya özür diler gibi bir bakışla cevap verebildi ancak.</p>
<p>&quot;Ama değilsin işte,&quot; diye devam etti Bayan Potterson, &quot;yani bu bahsi açmanın hiç manası yok. Seni olduğun gibi kabul etmem lazım. Öyle de yaptım. Hâlâ inat mı ediyorsun yani?&quot;</p>
<p>&quot;Ben olsam inat demezdim hanfendi.&quot;</p>
<p>&quot;Ya ne derdin, kararlılık mı?&quot;</p>
<p>&quot;Evet, hanfendi. Karar.&quot;</p>
<p>&quot;İnatçı olup da inatçı olduğunu kabul eden kimseyi görmedim zaten!&quot; dedi Bayan Potterson, sıkıntılı burnunu kaşıyarak. &quot;Ben olsam eminim kabul ederdim ama ben patavatsızım, ikisi farklı şeyler. Lizzie Hexam, Lizzie Hexam, tekrar düşün. Babanın en kötü tarafı ne, biliyor musun?&quot;</p>
<p>&quot;Babamın en kötü tarafını biliyor muyum!&quot; diye tekrar etti Lizzie, gözlerini açarak.</p>
<p>&quot;Babanın üzerine nasıl şüphe çektiğini biliyor musun? Ona karşı ne şüpheler beslendiğini biliyor musun?&quot;</p>
<p>Babasının yaptığı işten vicdanen büyük rahatsızlık duyan kız yavaşça gözlerini yere indirdi.</p>
<p>&quot;Söyle Lizzie. Biliyor musun?&quot; diye üsteledi Bayan Abbey.</p>
<p>&quot;Rica ederim şüpheler neymiş siz söyleyin, hanfendi,&quot; diye sordu gözlerini yerden kaldırmadan.</p>
<p>&quot;İnsana babası hakkında söylemek zor böyle bir şeyi ama söylemek lazım. Babanın ölü bulduklarının bazılarının ölmesine yardım ettiğini düşünenler var.&quot;</p>
<p>Kendi duymayı beklediği gerçek, doğru şüphe yerine, asılsız olduğuna emin olduğu bir şey duymak, Lizzie'nin içini öyle rahatlatmıştı ki Bayan Abbey kızın soğukkanlılığına şaşırdı. Gözlerini hemen kaldırıp adeta zafer kazanmış gibi başını iki yana salladı, neredeyse gülecekti.</p>
<p>&quot;Öyle konuşan her kimse babamı tanımıyor!&quot;</p>
<p>(&quot;Çok sakin karşıladı. Olağanüstü sakin karşıladı,&quot; diye düşündü Bayan Abbey.)</p>
<p>&quot;Belki de,&quot; dedi Lizzie bir şeyleri hatırlayarak, &quot;babama garezi olan biridir; onu tehdit eden biri! Riderhood mu dedi bunları, hanfendi?&quot; &quot;Doğrusunu istersen o dedi.&quot;</p>
<p>&quot;Evet! Babamın ortağıydı, babam ondan ayrıldığı için intikam almaya çalışıyor. Babam ortaklığı bozduğunda yanındaydım, çok kızmıştı. Hem bi de şey var Bayan Abbey! - Şimdi söyleyeceğim şeyi çok mecbur kalmadıkça kimseye söylemeyeceğinize söz verir misiniz?&quot;</p>
<p>Eğilip fısıldayarak söylemişti bunları.</p>
<p>&quot;Söz,&quot; dedi Bayan Abbey.</p>
<p>&quot;Babam sayesinde Harmon cinayetinin köprünün hemen üzerinde ortaya çıktığı geceydi. Köprünün hemen altında, eve doğru kürek çekerken, Riderhood teknesiyle karanlıkta belirdi. Sonra, cinayetin çözülmesi için o kadar uğraşıldığı halde bir türlü açıklığa kavuşmayınca, Riderhood'un cinayeti işlediğini ve babam bulsun diye cesedi özellikle oraya bıraktığım düşündüm çok kereler. Çok kötü, çok zalim bir şey ama şimdi babamın üzerine atmaya çalıştığı için bana sanki doğruymuş gibi görünüyor. Acaba ölen adam sayesinde mi malum oldu bu bana?&quot;</p>
<p>Bu soruyu Fellowship Porters'ın sahibesinden ziyade ateşe sormuştu, sonra endişeli gözlerle küçük barı taradı.</p>
<p>Ama Bayan Potterson, öğrencilerini hizaya getirmeye alışık, tecrübeli bir müdire gibi meseleyi dünyevi bir perspektife yerleştirdi.</p>
<p>&quot;Seni şaşkın kız seni,&quot; dedi, &quot;birinin şüphelerini dikkate almadan ötekinin şüphelerini geçiştiremeyeceğini görmüyor musun? Birlikte çalışıyorlardı eskiden. Ne yapıyorlarsa, epeydir yapıyorlardı. Senin düşündüğün doğru olsa bile, ikisinin birlikte yaptığı şey neyse, birinin aklına yatan şey de o.&quot;</p>
<p>&quot;Babamı tanımıyorsunuz hanfendi, yoksa böyle konuşmazdınız. Babamı hiç mi hiç tanımıyorsunuz.&quot;</p>
<p>&quot;Lizzie, Lizzie,&quot; dedi Bayan Potterson, &quot;bırak onu. İlişkini tümüyle kesmen gerekmez ama yanından ayrıl. Uzaklaş; ama sana bu gece söylediğim şey yüzünden değil -:bu konuda bir hüküm vermeyeceğiz ve doğru olmadığını ümit edeceğiz- daha önce söylediğim şeyler yüzünden. Bilmem güzelliğinden mi değil mi ama seni severim ve sana iyiliğim dokunsun isterim. Lizzie, gel sözümü dinle. Kendini harcama kızım, saygın ve mutlu olmaya gel ikna ol.&quot;</p>
<p>Ricasının arkasında öyle olumlu duygular, öyle sağlam bir sağduyu vardı ki Bayan Abbey'nin sesi yumuşayıp okşar gibi bir tını almıştı, hattâ kolunu kızın beline dolamıştı. Ama Lizzie sadece &quot;Teşekkür ederim, teşekkür ederim! Yapamam. Yapmam. Bunu düşünmemeliyim. Babamın yükü arttıkça benim desteğime daha çok ihtiyaç duyuyor.&quot;</p>
<p>Bunun üzerine Bayan Abbey, yumuşayan bütün sert insanlarda olduğu gibi yeterince ödün verdiğini hissederek buna tepki verdi ve buz kesti.</p>
<p>&quot;Ben elimden geleni yaptım,&quot; dedi, &quot;bundan sonrasını artık kendin bileceksin. Kendi düşen ağlamaz. Babana söyle artık buraya gelmesin.&quot;</p>
<p>&quot;Ama hanfendi, emniyette olduğunu bildiğim tek yeri de ona yasaklayacak mısınız?&quot;</p>
<p>&quot;Fellowships,&quot; dedi Bayan Abbey, &quot;başkaları kadar kendisini de düşünmek zorunda. Burada düzeni sağlamak, Fellowships'i bu hale getirmek için çok emek harcadım, bu haliyle muhafaza edebilmek için de gece gündüz çabalıyorum. Fellowships'in üzerinde, adını kötüye çıkarabilecek bir leke olmamalı. Burayı Riderhood'a yasakladım, Gaffer'a da yasaklıyorum. İkisine de. Hem Riderhood'un hem de senin söylediklerin, ikisi üzerinde de şüpheler olduğunu gösteriyor, benim de ikisi arasında bir seçim yapmaya niyetim yok. İkisi de aynı karaya bulanmış, Fellowships'in de o karaya bulanmasını istemiyorum. Benim için durum budur.&quot;</p>
<p>&quot;İyi geceler hanfendi,&quot; dedi Lizzie Hexam üzüntüyle.</p>
<p>&quot;Hah! - İyi geceler!&quot; dedi Bayan Abbey başını sallayarak.</p>
<p>&quot;İnanın bana, Bayan Abbey, her şeye rağmen size gerçekten minnettarım.&quot;</p>
<p>&quot;Çok şeylere inanırım,&quot; dedi oturaklı Abbey, &quot;buna da inanmaya çalışacağım, Lizzie.&quot;</p>
<p>O gece Bayan Potterson akşam yemeğini yemedi, her akşam içtiği sıcak negus şarabının da ancak yarsını içebildi. Kadın hizmetçiler -kara gözlü, parlak, kırmızı, yassı suratlı, basık burunlu ve oyuncak bebekler gibi kara bukleli iki gürbüz kız kardeş- birinin bayanın sinirlerini fena bozduğunu konuştular aralarında. Garson çocuk da, annesinin, yatma saatini maşayla sistematik olarak hızlandırdığı zamanlardan beri hiç böyle &quot;yatağa kışkışlanmadığı&quot; tespitinde bulundu.</p>
<p>Dışarı çıktığında arkasından kapının zincirlenmesi, Lizzie Hexam&rsquo;ın o ilk anda duyduğu rahatlamayı silip süpürdü. Gece karanlık ve keskindi, nehir kenarındaki mezbelelik hüzünlüydü ve Bayan Abbey'nin elleri altındaki zincirlerin, kilitlerin şakırtısında insanı kovan bir nağme vardı. Alçalan gökyüzünün altına çıktığında, Cinayetin bozbulanık gölgesi altına girdiği hissi çöktü üstüne; nasıl yükseldiğini göremediği nehir gelgitle ayaklarının dibinde kabarırken, düşünceleri de görünmeyen bir boşluktan sökün edip yüreğine çullanarak onu ürpertti.</p>
<p>Babasından haksız yere şüphe edildiğine emindi. Emindi. Emin. Yine de bu kelimeyi içinden ne kadar tekrar ederse etsin, bütün olasılıkları tarayıp emin olduğunu kendine kanıtlama işi hep sonra geliyor ve başarısızlıkla sonuçlanıyordu. Riderhood suçu işlemiş ve babasının üstüne atmıştı. Riderhood suçu işlememiş, sırf babasına kötülük olsun diye, çarpıtılmaya müsait bazı olaylar babasının aleyhine çevirmişti. Bunlardan hangisi doğru olursa olsun, babası masum olduğu halde suçlu olduğuna inanılması olasılığı, bu korkunç olasılık akla geliveriyordu hemen. İnsanların cana kıydılar diye idam edildiklerini, ama sonradan suçsuzluklarının kanıtlandığını duymuştu, hem o bahtsız insanlar babasının karşı karşıya olduğu iftirayla karşılaşan ilk insanlar da değildi. Demek ki en iyi ihtimalle, babasının dışlanması, arkasından konuşulması ve ondan uzak durulması artık kaçınılmaz bir şeydi. Daha o gece başlamıştı. Koca kara nehir, kasvetli kıyılarıyla, karanlığa gömülerek gözlerinin önünden silindiğinden, iyi kötü herkes tarafından dışlanarak, zan altında geçirilecek bir hayatın uçsuz bucaksız, ıssız sefaletini göremiyordu, ama önünde belli belirsiz yattığını ve o büyük okyanusa, Ölüme uzandığını biliyordu.</p>
<p>Kızın zihninde kesin olan tek bir şey vardı. Bebekliğinden beri o anda yapılması gereken şeyi yapmaya -yağmurdan, soğuktan kaçmaya, açlığı ertelemeye- alışık olduğundan dalgınlıktan silkinip eve koştu.</p>
<p>Oda sessizdi, masanın üzerinde lamba yanıyordu. Köşedeki yatakta kardeşi uyuyordu. Üzerine eğilip onu usulca öptükten sonra masanın başına geçti.</p>
<p>&quot;Bayan Abbey kapadığına göre, gelgite de bakılırsa saat bir olmalı. Sular yükseliyor. Babam sular alçalmaya başlamadan Chiswick'ten geri dönmez, yani dört buçuğu bulur gelmesi. Charley'yi altıda uyandırırım. Kilisenin çanını duyarım burada oturduğum yerden.&quot;</p>
<p>Hiç ses çıkarmadan cılız ateşin önüne bir sandalye çekti ve şalına sarınarak oturdu.</p>
<p>&quot;Charley'nin ateşteki boşluğu yok şimdi. Zavallı Charley.&quot;</p>
<p>Saat ikiyi vurdu, üçü vurdu, dördü vurdu, kadınlara has bir sabır ve kendine has bir maksatla orada öylece oturdu. Dörtle beş arası şafak sökmeye başladığında, ortalıkta gezinirken Charley'yi uyandırmamak için ayakkabılarını çıkardı, ateşe azıcık kömür attı, kaynasın diye üzerine su koydu, kahvaltıyı hazırladı. Sonra elinde lambayla merdivenden yukarı çıktı ve tekrar indi, etrafta dolanarak küçük bir bohça yaptı. Nihayet kendi cebinden, bacadan ve en üst rafta ters duran bir tasın altından bir yarım peni, birkaç tane altı peni, birkaç şilin toparladı ve onları meşakkatle, sessizce sayıp küçük bir yığın halinde kenara bıraktı. Kardeşinin sesiyle sıçradığında hâlâ bu işle meşguldü.</p>
<p>&quot;Günaaaydın!&quot; Kardeşi yatakta doğrulmuştu.</p>
<p>&quot;Ödümü kopardın Charley.&quot;</p>
<p>&quot;Yok ya! Asıl sen benim ödümü kopardın. Gözümü açtım bir baktım gece yarısı, pinti-kız hayaleti gibi orada oturuyorsun!&quot; &quot;Geceyarısı değil Charley. Sabahın altısı.&quot; &quot;O kadar oldu mu? Peki sen ne işler karıştırıyorsun Liz?&quot; &quot;Hâlâ falına bakıyorum, Charley.&quot;</p>
<p>&quot;Pek ümit vaat etmiyor herhalde,&quot; dedi oğlan. &quot;O üç beş kuruşu neden ayırıyorsun öyle?&quot;</p>
<p>&quot;Senin için Charley.&quot; &quot;Nasıl yani?&quot;</p>
<p>&quot;Kalk Charley, elini yüzünü yıka, sonra anlatırım.&quot;</p>
<p>Kararlı tavrı ve alçak sesi kardeşini daima etkilerdi. Çok geçmeden kafasını bir tas suyun içine daldırıp çıkarmış, bir kurulanma fırtınası arasından ona bakıyordu.</p>
<p>&quot;Hiç senin gibi kız görmedim,&quot; dedi en büyük düşmanı kendisiymiş gibi haşin haşin kurulanarak &quot;Çıkar baklayı Liz.&quot;</p>
<p>&quot;Kahvaltıya oturacak mısın Charley?&quot;</p>
<p>&quot;Koy çayı. Hu hu! Bu ne? Bi de bohça mı var?&quot;</p>
<p>&quot;Bir de bohça var, Charley.&quot;</p>
<p>&quot;Yoksa benim için mi?&quot;</p>
<p>&quot;Evet Charley, sana.&quot;</p>
<p>Oğlan yüzü daha ciddileşip, hareketleri daha ağırlaşarak giyindi, gelip küçük kahvaltı masasına oturdu ve gözlerini şaşkınlıkla ablasına çevirdi.</p>
<p>&quot;Charley'ciğim, canım, bizden ayrılman için en doğru zaman şimdi. Değişiklik senin için çok hayırlı olacak, çok daha mutlu olacaksın, daha bir ay geçmeden çok daha iyi bir hayatın olacak. Hattâ bir hafta geçmeden.&quot;</p>
<p>&quot;Nerden biliyorsun?&quot;</p>
<p>&quot;Biliyorum işte.&quot; Konuşma şeklinde ve kararlı görünümünde bir değişiklik olmadığı halde, kardeşine bakabilecek kadar güvenmiyordu kendine, gözlerini ekmeğini kesip yağlamakla, çayını karıştırmakla ve başka küçük hazırlıklarla meşgul ediyordu. &quot;Babamı bana bırakmalısın, Charley -ben onunla ne yaparsam yapacağım artık- sen gitmelisin.&quot;</p>
<p>&quot;Bana söz hakkı vermiyorsun anlaşılan,&quot; diye homurdandı oğlan, yağlı ekmeğini huysuzca bir kenara atarak.</p>
<p>Ablası cevap vermedi.</p>
<p>&quot;Sen nesin biliyor musun,&quot; dedi oğlan öfkeli bir sızlanmayla, &quot;bencil cadının tekisin, üçümüze yetecek para olmadığını bildiğinden benden kurtulmaya çalışıyorsun.&quot;</p>
<p>&quot;Madem öyle diyorsun Charley, tamam ben de kabul ediyorum, bencil bir cadıyım ve üçümüze yetecek para olmadığını bildiğimden senden kurtulmaya çalışıyorum.&quot;</p>
<p>Ancak oğlan üzerine atılıp boynuna sarıldığında kaybetti serinkanlılığını. Ama o zaman da tam kaybetti ve kardeşine sarılıp ağlamaya başladı.</p>
<p>&quot;Ağlama, ağlama! Gitmekten memnunum, Liz; memnunum. Beni kendi iyiliğim için gönderdiğini biliyorum.&quot;</p>
<p>&quot;Ah Charley, Charley, Allah biliyor ya öyle!&quot;</p>
<p>&quot;Evet, evet. Sen dediklerime kulak asma. Unut gitsin. Bir öpücük ver.&quot;</p>
<p>Kısa bir sessizlikten sonra kardeşini bırakıp gözlerini kuruladı ve güçlü, sakin etkisini tekrar kazandı.</p>
<p>&quot;Charley'ciğim, bak canım. İkimiz de bu işin yapılması gerektiğini biliyoruz, bu işin bir an önce yapılması için çok iyi bir sebep olduğunu da bizzat ben biliyorum. Dosdoğru okula git, seninle ikimizin kararımızı verdiğimizi -babamı ikna edemediğimizi- babamın onlara sorun çıkarmayacağını ama seni de bir daha geri almayacağını söyle. Okulun yüz akısın sen, bundan sonra da yüzlerini ağartmaya devam edeceksin, sana geçimini sağlayacak bir iş bulurlar. Yanında götürdüğün giysileri, parayı göster ve biraz daha göndereceğimi söyle. Başka yolunu bulamazsam o gece buraya gelen iki beyefendiden biraz yardım isterim.&quot;</p>
<p>&quot;Sakın!&quot; diye bağırdı kardeşi hemen. &quot;Çenemi tutan heriften isteme sakın! Wrayburn müdür nedir, ondan.&quot;</p>
<p>Lizzie başını salladı ve kardeşi susup dikkatle dinlesin diye elini dudaklarının üzerine götürdü. Bu arada yanakları ve alnı biraz kızarmıştı.</p>
<p>&quot;Her şeyden ziyade şuna dikkat et Charley! Sakın babam için kötü konuşma. Sakın babama haksızlık etme. Babam kendisi eğitim görmediği için senin de eğitim almana karşı, bunu inkâr edemezsin; ama aleyhinde başka bir şey söyleme ve ablanın da onu çok sevdiğini söylemekten geri durma. Babam hakkında daha önce duymadığın bir şey duyarsan, doğru değildir. Unutma Charley! Doğru değildir.&quot;</p>
<p>Oğlan biraz şüphe ve hayretle ablasına baktı ama o hiç aldırmadan konuşmaya devam etti.</p>
<p>&quot;Sakın unutma! Doğru değildir! Başka söyleyecek bir şeyim yok Charley'ciğim, akıllı uslu davran, eğitimine ağırlık ver, buradaki eski hayatın üç beş şeyini hatırla sadece, dün gece rüyanda görmüşsün gibi. Güle güle cancağızım!&quot;</p>
<p>Yaşı çok genç olduğu halde bu veda sözlerine, bir abladan ziyade bir annenin sevgisini katmıştı; oğlanın iyice boynu bükülmüştü. Yürekten bir ah çekerek ablasını göğsüne bastırdıktan sonra bohçasını kapıp, kolunu gözlerine kaldırarak kapıdan fırladı.</p>
<p>Kış gününün beyaz yüzü, buzlu pustan duvağıyla uyuşuk uyuşuk geldi; nehirde birer gölgeden ibaret olan gemiler yavaştan kara nesnelere dönüştü; siyah mizana ve seren direklerinin ardındaki doğu bataklıkları üzerinde yükselen kan kırmızısı güneş, kendi yaktığı bir ormanın kalıntılarıyla dolu gibiydi. Babasını bekleyen Lizzie, geldiğini görünce iskelede ayağa kalkıp kendini gösterdi.</p>
<p>Kayığından başka bir şey yoktu yanında ve hızla ilerliyordu. Sırf bakmakla gelgit akıntılarından bir nesneyi çıkarmak gibi gizemli bir güce sahip görünen, bir tomar amfibi insan mahlûkatı iskelede toplanmıştı. Babasının kayığı kıyıya geldiğinde önce gözleri çamura daldı sonra ortadan kayboldular. Bir şey söylemeden uzak durmaların başladığını gördü Lizzie.</p>
<p>Gaffer da görmüştü, zira karaya ayak bastığında durup etrafına bakmaktan kendini alamadı. Ama hemen kayığını bağlamaya ve küreklerini, ipini, demirini toplamaya koyuldu. Lizzie'nin yardımıyla bunları taşıyarak evine intikal etti.</p>
<p>&quot;Babacığım, ben kahvaltını hazırlarken ateşin yanına otur. Her şey hazır, seni bekliyor. Donmuşsundur.&quot;</p>
<p>&quot;Pek hararetim olduğu söylenemez Lizzie; orası kesin. Ellerim küreklere mıhlanmış gibiydi. Nasıl kaskatı oldular baksana!&quot; Ellerini uzatmıştı ama ya renkleri yüzünden ya da kızının yüzündeki ifade yüzünden hemen arkasını dönüp ateşe tuttu.</p>
<p>&quot;Gecenin ayazında dışarıda durmadın inşallah baba?&quot;</p>
<p>&quot;Hayır canım. Mavnanın birine çıktım, kömür ateşinin başında yattım - Oğlan nerde?&quot;</p>
<p>&quot;Azıcık brendi var baba, ben şu eti çevirirken çayına koyuver istersen. Nehir donarsa çok sıkıntı olurdu; di mi baba?&quot;</p>
<p>&quot;Sıkıntıdan yana eksiğimiz yok zaten,&quot; dedi Gaffer, bodur, siyah bir şişeden bardağına içki boşaltıyordu, çok görünsün diye ağır ağır; &quot;sıkıntı hep var, havadaki kurum gibi - Oğlan kalkmadı mı daha?&quot;</p>
<p>&quot;Et pişti baba. Sıcak sıcak ye. Bitirdiğinde ateşin başında konuşuruz.&quot;</p>
<p>Ama kızının kendisini oyaladığını fark etti ve yataktan tarafa peşinen öfkeli bir bakış fırlattıktan sonra, önlüğünün kenarını çekiştirerek sordu: &quot;Oğlana ne oldu?&quot;</p>
<p>&quot;Sen kahvaltına başla baba, ben de yanına oturup anlatayım.&quot; Kızına baktı, çayını karıştırdı, bir iki yudum içti, sıcak biftekten çakısıyla bir lokma kesti, onu çiğnerken sordu: &quot;Tamam mı! Oğlana ne oldu?&quot;</p>
<p>&quot;Sakın kızına baba. Okumaya yazmaya kabiliyeti varmış.&quot; &quot;Hayvan herif!&quot; dedi baba, bıçağını havada sallayarak.</p>
<p>&quot;Böyle bir kabiliyeti olduğundan, başka işlerde de o kadar iyi olmadığından, eğitim görmek için gitti.&quot;</p>
<p>&quot;Hayvan herif!&quot; dedi baba, yine aynı hareketi tekrarlayarak.</p>
<p>&quot;Senin ona ayıracak paran olmadığını bildiğinden, yük olmak istemediğinden, ekmeğini eğitimden çıkarmak üzere gitti. Bu sabah gitti baba, giderken çok ağladı ve onu affetmeni rica etti.&quot;</p>
<p>&quot;Sakın bir daha bana gelip özür dilemesin,&quot; dedi baba, yine sözlerini bıçakla vurgulayarak. &quot;Gözüm görmesin onu, elimin erişeceği yere de gelmesin. Demek öz babasını beğenmedi. Demek öz babasını reddetti. Babası da onu reddediyor, hayvan herif.&quot;</p>
<p>Tabağını itti. Güçlü, haşin bir adamın öfke duyduğunda kuvvet uygulamak için duyduğu doğal ihtiyaçla, bıçağını sapından kavrayıp, her cümlenin sonunda masaya vurmaya başladı. İçinde bir şey olmasa, kendi sıktığı yumruğuna bile saplayabilirdi bıçağı.</p>
<p>&quot;Gittiği iyi oldu. Gitmesi kalmasından iyi. Sakın geri gelmesin. Sakın kafasını bu kapıdan içeri uzatayım demesin. Sakın ağzından onu metheden bir kelime daha çıkmasın, yoksa sen de babanı reddetmiş olursun ve baban onun için dediği şeyi senin için de söyler. Adamların benden neden uzak durduğunu anladım şimdi. Birbirlerine 'Oğlunun kendine layık görmediği adam geliyor' diyorlar. Lizzie - !&quot;</p>
<p>Ama Lizzie onu bir çığlıkla durdurdu. Kızına baktığında, kendisine yabancı bir yüzle, elleri gözlerinin önünde, duvarın dibine sindiğini gördü.</p>
<p>&quot;Baba yapma! O bıçağı sapladığını görmeye dayanamıyorum. Bırak onu elinden!&quot;</p>
<p>Bıçağına baktı ama şaşkınlıkla elinde tutmaya devam etti. &quot;Baba bu çok korkunç. Bırak onu, bırak!&quot;</p>
<p>Kızının görüntüsünden ve çığlığından etkilenerek bıçağı attı ve ayağa kalkarak açtığı ellerini ona doğru uzattı.</p>
<p>&quot;Sana neler oluyor Liz? Seni bıçaklayacağımı mı düşünüyorsun?&quot; &quot;Hayır, baba, hayır; bana asla zarar vermezsin.&quot; &quot;Kime zarar veririm?&quot;</p>
<p>&quot;Hiç kimseye baba. Kalben ve ruhen eminim, hiç kimseye. Ama katlanması çok zor çünkü,&quot; elleriyle yine yüzünü kapadı, &quot;çünkü şey gibi görünüyordu ...&quot;</p>
<p>&quot;Ne gibi?&quot;</p>
<p>Babasının o katilleri andıran görüntüsü, bir gece önce yaşadıkları ve bu sabah yaşadıklarıyla birleşince, Liz tek kelime etmeden babasının ayaklarına kapandı.</p>
<p>Gaffer kızını daha önce hiç böyle görmemişti. Onu büyük bir şefkatle ayağa kaldırdı, kız evlatların en iyi olduğunu söyledi, &quot;zavallı güzel yavrucak&quot; dedi ve başını dizine yatırarak sakinleştirmeye çalıştı. Sakinleştiremeyince, siyah saçlarının altına usulca bir yastık koydu ve masada ona verecek bir kaşık brendi aradı. Hiç kalmadığından aceleyle boş şişeyi kapıp dı-şar fırladı.</p>
<p>Gittiği hızla ve boş şişeyle geri döndü. Kızının yanma diz çöktü, başını koluna aldı ve parmaklarını suya batırıp dudaklarını ıslattı; bir taraftan da kâh bir omzunun, kâh diğerinin üzerinden odaya bakarak öfkeyle söyleniyordu: &quot;Evde veba mı var? Kıyafetime yapışmış ölümcül bir şey mi var? Nedir bu başımızdaki bela? Kim musallat etti bu belayı başımıza?&quot;</p>
<p>&nbsp;</p>
</body>
</html>