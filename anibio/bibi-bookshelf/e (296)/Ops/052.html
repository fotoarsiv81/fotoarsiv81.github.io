<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;Peki ya Zifos kardeş - yoksa bey mi demeli?&quot; diye sordu Sekreter, karşısındaki adam mı çocuk mu bilememişti.</p>
<p>&quot;Aşk çocuğu,&quot; dedi Betty Higden, sesini alçaltarak; &quot;annesiyle babası bilinmiyor; sokakta bulunmuş. Şeyde büyümüş,&quot; dedi hoşnutsuzlukla silkinerek.</p>
<p>&quot;Darülacezede mi?&quot; dedi Sekreter.</p>
<p>Bayan Higden ihtiyar, metin yüzü asılarak, sıkıntıyla başını salladı. &quot;Lafını etmek hoşunuza gitmiyor mu?&quot;</p>
<p>&quot;Lafını etmek ha!&quot; dedi ihtiyar kadın. &quot;Oraya gitmektense ölürüm daha iyi. Şu güzelim yavruyu oraya götürmektense at arabasının altında atanın daha iyi. Buraya gelip hepimizi can çekişirken bulurlarsa, evi ateşe versinler hepimiz kömür olalım daha iyi, yeter ki cesedimizi bile oraya götürmesinler!&quot;</p>
<p>Onca sene didinmenin ve zorlu bir hayatın ardından, bu yalnız kadındaki ruh çok şaşırtıcı, Lordlarım, Beyefendiler ve Saygıdeğer Meclis Üyeleri! O cafcaflı konuşmalarımızda ne deriz buna? Biraz sapkınlaşmış Britanyalı bağımsızlığı mı? Bu mu, yoksa başka bir saçmalık mı?</p>
<p>&quot;Gazetelerde çıkmıyor mu çarşaf çarşaf,&quot; dedi kadın, çocuğa sarılarak, &quot;Allah yardımcım olsun, benim gibilerin yardımcısı olsun! Oraya düşmüş bitap insanların, sırf yorgunluktan ölsünler diye oradan oraya sürüldüğü çıkmıyor mu? Gazetelerde çıkmıyor mu, nasıl oyalanıp oyalanıp durdukları, nasıl bir damın, bir doktorun, bir damla ilacın, bir lokma ekmeğin onlara fazla, fazla görüldüğü? Gazetelerde çıkmıyor mu bunun nasıl kanlarına dokunduğu, o kadar alçaldıktan sonra nasıl kendilerini bıraktıkları, nasıl bir el uzatan olmadan öldükleri? Diyorum ki, ben de ölmekten yana kimseden aşağı kalmam, iyisi mi o rezilliği çekmeyeyim.&quot;</p>
<p>Bu sapkın insanların mantığını hukukun hikmetiyle de hizaya sokmak mümkün değil Lordlarım, Beyefendiler ve Saygıdeğer Meclis Üyeleri!</p>
<p>&quot;Johnny, nonoşum,&quot; diye devam etti ihtiyar Betty, çocuğu okşuyor, onunla konuşmaktan ziyade adeta yasını tutuyordu, &quot;ihtiyar Betty Ninen, yetmişten ziyade seksene yakın. Ne bir kez olsun avuç açtı ne de devletten bir kuruş aldı. Parası oldu mu vergisini de verdi; çalışabildiğinde çalıştı, çalışamadığında aç gezdi. Dua et de ninenin gücü yetsin, son anda yataktan kalkmaya (ihtiyardır ama kuvvetlidir ninen Johnny), kaçıp saklanmaya, bir delikte gebermeye; yeter ki gazetelerde okuduğumuz, kendi halinde yoksullar itip kakan, üzüp sıkan, aşağılayıp utandıran o Karındeşen Jack'ların eline geçmeyeyim.&quot;</p>
<p>Yoksulların kafasında bu işi bu hale getirmek takdire şayan bir başarı, Lordlarım, Beyefendiler ve Saygıdeğer Meclis Üyeleri! Bunun bir boş zamanda düşünülmesini arz ederim.</p>
<p>Bayan Betty Higden'ın bu konuyu kapatırken, güçlü yüzünden silkip attığı korku ve tiksinti, ne kadar ciddi olduğunu gösteriyordu.</p>
<p>&quot;Sizin yanınızda çalışıyor, öyle mi?&quot; diye sordu Sekreter, konuyu tekrar Zifos Bey'e getirerek.</p>
<p>&quot;Evet,&quot; dedi Betty, keyifli bir gülüşle başını sallayarak. &quot;Çok da sıkı çalışır.&quot;</p>
<p>&quot;Burada mı oturuyor?&quot;</p>
<p>&quot;Her yerden çok burada. Saf diye biliniyordu, ilk başta Bakımlık diye geldi. Kilisede gördüm tesadüfen, işime yarayabilir diye düşündüm ve görevli Bay Blogg'la konuştum Bakımlık olarak almak için. O zaman sıska, raşitik bir şeydi.&quot;</p>
<p>&quot;Bu gerçek adı mı?&quot;</p>
<p>&quot;Doğrusunu isterseniz gerçek adı filan yok. Bulunduğu gece yerlerde çok zifos varmış, herhalde adı da ordan geliyor.&quot; &quot;iyi huylu birine benziyor.&quot;</p>
<p>&quot;Ağzınıza sağlık beyefendi, iyi huylu olmayan bir santimi bile yoktur,&quot; dedi Betty, &quot;boyuna posuna bakarsanız ne kadar iyi huylu olduğunu anlarsınız.&quot;</p>
<p>Pek biçimsiz bir yapısı vardı Zifos'un. Boydan yana epey fazla, enden yana epey eksik, köşeli olabilecek yerleri fazlaca köşeli. Şu dağınık insan evlatlarından, adeta eklem yerlerini edepsizce sergilemek için doğmuş; üzerindeki her kemik çıkıntısı adeta doğaüstü bir belirginlikle cümle alemin gözüne batmaktaydı. Dizden, dirsekten, bilekten yana epey bir sermayesi vardı Zifos'un ve bu sermayeyi kendisine en fazla kar getirecek şekilde nasıl kullanacağını bilmiyor, daima yanlış şeylere yatırım yapıyor ve kendini dara sokuyordu. Hayat tümeninin Şabalak Timinin Bir Numaralı Başçavuşuydu Zifos ve bu bayrak altında kanının son damlasına kadar savaşmaya kararlıydı.</p>
<p>&quot;Biraz da Johnny'den bahsedelim,&quot; dedi Bayan Boffin.</p>
<p>Johnny çenesini indirmiş, dudakları kabartmış, gamzeli kolunu siper ettiği mavi gözlerini misafirlere dikerek Betty'ye yaslanmış olduğundan, ihtiyar ninesi onun taze, tombul ellerinden birini, buruşuk sağ eline alıp usul usul sol eline vurmaya başladı.</p>
<p>&quot;Evet, hanfendi, Johnny'den bahsedelim.&quot;</p>
<p>&quot;Bu güzel yavruyu bana emanet ederseniz,&quot; dedi Bayan Boffin, güven telkin eden bir yüzle, &quot;çok güzel bir ev, çok iyi bir bakım, mükemmel bir eğitim ve iyi arkadaşlar bekliyor onu. Allah'ın izniyle ona gerçekten iyi bir anne olacağım!&quot;</p>
<p>&quot;Size minnettarım hanfendi, çocuk da anlayacak yaşta olsa minnettar olurdu.&quot; Küçük eli hâlâ hafif hafif eline vuruyordu. &quot;Daha çok ömrüm olaydı, bu kadar az kalmayaydı bile onun istikbaline mani olmak istemezdim. Ama bu çocuğa kelimelerle ifade edemeyeceğim kadar düşkünüm çünkü bana bir tek o kaldı, bu sizi rahatsız etmez değil mil&quot;</p>
<p>'Teyzeciğim ne rahatsızlığı? Hiç öyle şey olur mu? Onu evine almışsın, bakmışsın, ne kadar sevdiğin belli!&quot;</p>
<p>&quot;Kaç tanesini kucağıma aldım,&quot; dedi Betty, nasırlı, sert elini hafif hafif vurmaya devam ederek, &quot;Hepsi gitti bir bu kaldı! Size bencillik gibi görünecek ama aslında öyle değil. Başına talih kuşu konacak, ben öldüğümde beyefendi olacak. Ben, ben, bana ne oldu böyle bilmem. Kendimi tutmaya çalışıyorum. Siz bana aldırmayın!&quot; Eli durdu, kararlı ağzı yumuşadı ve güzel, güçlü, ihtiyar yüzü çözülerek zayıflığa ve gözyaşlarına teslim oldu.</p>
<p>Misafirlerin imdadına duygusal Zifos yetişti; patronunu o halde görür görmez başını geri atıp açtı ağzını yumdu gözünü. Ortada bir acayiplik olduğunu gösteren bu tehlike işareti, Taytay'la Laylay'ı korkutunca şaşırtıcı bir kuvvetle avaz avaz ağlamaya başladılar, derken Johnny geriye doğru bükülerek küçük ayakkabısıyla Bayan Boffin'e bir tekme savurdu ve kahırla içine kapandı. Durumun saçmalığı, trajediye galebe çalmıştı. Bayan Betty Higden kendini anında toparladı ve ötekileri de çabucak hizaya soktu; çok heceli bir bağırtının ortasında duran Zifos enerjisini makineye verdi ve durdurulana kadar nedametle kolu üç beş tur çevirdi.</p>
<p>&quot;Yok ama, bir şey yok!&quot; dedi Bayan Boffin, kendi yufka yüreği dünyanın en taş kalbi gibi gelmişti ona. &quot;Hiçbir şey olmayacak. Kimsenin korkmasına gerek yok. Hepimizin rahatı yerinde; değil mi Bayan Higden?&quot;</p>
<p>&quot;Tabii öyle,&quot; dedi Betty.</p>
<p>&quot;Aceleye hiç gerek yok,&quot; dedi Bayan Boffin sesini alçaltarak. &quot;Siz iyice düşünün, teyzeciğim!&quot;</p>
<p>&quot;Korku morku yok hanfendi,&quot; dedi Betty, &quot;Dün enine boyuna düşündüm. Şimdi bana ne oldu anlamıyorum ama bir daha olmaz.&quot;</p>
<p>&quot;Madem öyle, Johnny biraz daha düşünsün,&quot; dedi Bayan Boffin; &quot;yavrucağın alışmak için zamana ihtiyacı var. Siz de işe iyi tarafından bakarsanız onun alışmasına yardımcı olursunuz, değil mi?&quot;</p>
<p>Betty bu işi neşe ve hevesle kabul etti.</p>
<p>&quot;Yarabbi,&quot; diye bağırdı Bayan Boffin güleç güleç etrafına bakarak, &quot;herkesi mutlu etmek istiyoruz, üzmek değil! - Belki bana da bir haber ulaştırırsınız bu alışma işleri nasıl gidiyor diye?&quot;</p>
<p>&quot;Zifos'u yollanın,&quot; dedi Bayan Higden.</p>
<p>&quot;Yanımdaki bu beyefendi de zahmetinin karşılığında ona ne icap ediyorsa verir,&quot; dedi Bayan Boffin. &quot;Bay Zifos, evime geldiğinizde, et, sebze, puding yiyip bira içmeden dönmezsiniz.&quot;</p>
<p>Bu teklif vaziyeti daha da düzeltti; zira önce aval aval bakarak sırıtan Zifos, sonra kahkahalarla gülmeye başladı, Taytay'la Laylay'ın onu takip etmesiyle, Johnny de kervana katıldı. Bu elverişli koşulları, Johnny'ye baskın yapmak için uygun gören T ve L, yine elele dağlar tepeler aşarak, bir korsanlık seferine çıktılar; muharebe ocağın köşesinde, Bayan Higden'ın sandalyesi arkasında, iki tarafın da büyük kahramanlıklarıyla cereyan etti, daha sonra iki yenik korsan, dağlardan akan bir derenin kuru yatağını aşarak, elele taburelerine döndüler.</p>
<p>&quot;Sevgili Betty, senin için ne yapabilirim söyle,&quot; dedi Bayan Boffin samimiyetle, &quot;bugün olmasa da bir dahaki sefere.&quot;</p>
<p>&quot;Teşekkür ederim hanfendi ama bir ihtiyacım yok, kendim çalışıp kazanıyorum. Gücüm kuvvetim yerinde. Bıraksalar otuz kilometre yürürüm.&quot; ihtiyar Betty gururluydu, parlak gözlerindeki kıvılcımlar da bunu ilan ediyordu.</p>
<p>&quot;Evet, ama fazladan bir iki şey olsa zararı dokunmaz,&quot; dedi Bayan Boffin. &quot;Valla ben de anamdan hanım doğmadım.&quot;</p>
<p>&quot;Bana sorarsanız,&quot; dedi Betty gülümseyerek, &quot;siz anadan doğma hanımsınız, hem sapma kadar, siz değilseniz kim hanım merak ediyorum. Ama sizden bir şey kabul edemem, canım. Kimseden bir şey almadım şimdiye kadar. Yanlış anlaşılmasın, minnettarım ama kendim kazanmayı tercih ederim.&quot;</p>
<p>&quot;Tabii, ona ne şüphe!&quot; dedi Bayan Boffin. &quot;Ufak tefek şeylerden bahsediyordum ben, yoksa hiç lafını etmezdim.&quot;</p>
<p>Betty, bu hassas cevabı takdir ettiğini göstermek için misafirinin elini tutup öptü. Vücudu dimdik, özgüveni muazzamdı. Misafirinin karşısına geçip meramını biraz daha anlattı.</p>
<p>&quot;Size sözünü ettiğim kaderin onu da beklediğinden korkmasam evlatcığımdan hiç mi hiç ayrılmazdım, sizin için bile. Çünkü onu seviyorum, çok ama çok seviyorum! Çoktan ölmüş, toprak olmuş kocamı seviyorum onda; ölmüş, toprak olmuş çocuklarımı seviyorum; kaybolup gitmiş genç ve umutlu zamanlarımı seviyorum. Bu sevgiyi satacak olursam sizin iyi, güleç yüzünüze bakamam. Bunun bir bedeli olamaz. Hiçbir şeyin eksikliğini çekmiyorum. Elden ayaktan düştüğümde, kendi kendime çabucak ölsem bana yeter. Ölülerimle o sözünü ettiğim kepazeliğin arasında da durdum hep, hiçbirini ona muhtaç etmedim. Elbisemin içinde,&quot; eliyle göğsüne dokundu, &quot;beni mezara koymaya yetecek para dikili. Sadece onun doğru yerlere harcanmasını sağlasanız yeter, böylece son ana kadar o zalimlikten, o rezillikten uzak kalmış olurum, siz de benim için küçük bir şeyden fazlasını yapmış olursunuz, şu dünyada tek muradım budur.&quot;</p>
<p>Bayan Betty Higden'ın misafiri elini sıktı. Güçlü yüz artık zayıflığa teslim olmuyordu. Lordlarm, Beyefendiler ve Saygıdeğer Meclis Üyeleri, neredeyse bizim yüzlerimiz kadar sakin, hatta vakurdu.</p>
<p>Bir süre sonra Johnny, Bayan Boffin'in kucağında geçici bir konum işgal etmeye kandırıldı. Ancak öncelikle iki Bakımlıkla arasında bir rekabet hissi yaratılması, ikisinin de sırayla söz konusu konuma intikal edip, hiç zarar görmeden geri döndüğünü görmesi gerekmiş, ancak ondan sonra Bayan Betty Higden'ın eteklerinden ayrılmaya razı olmuştu; Bayan Boffin'in kucağındayken bile ayrıldığı yere dönmek için can atıyordu, hem ruhen hem bedenen; birincisi asık suratında, ikincisi uzanan kollarında ifade bulmaktaydı. Ancak Bayan Boffin'in evinde beklemede olan harika oyuncaklar tasvir edildiğinde, dünya nimetlerine meraklı yetim, kaşlarını çatıp yumruğunu ağzına sokarak ona bakmaya razı oldu, hatta dörtnala pastanelere gitmek gibi mucizevi bir yeteneği olan, zengin koşumlu, tekerlekli attan bahsedildiğinde kıkırdamaktan kendini alamadı. Bakımlıklar tarafından da hemen kapılan bu ses, coşkulu bir trioya dönüştü ve herkesi memnun etti.</p>
<p>Bunun üzerine görüşmenin çok başarılı geçtiğine hükmedildi ve Bayan Boffin mutlu oldu, herkes de memnun kaldı. Bilhassa, onları en düzgün yoldan Üç Saksağan'a götürmeyi üstlenen ve çekiç kafalı delikanlı tarafından çok hor görülen Zifos.</p>
<p>Bu iş de hale yola konunca Sekreter, Bayan Boffin'i Köşk'e bıraktı ve akşama kadar yeni evde çeşitli işlerle meşgul oldu. Akşamleyin evine dönerken tarlalar arasından geçen yolu, Bayan Bella Wilfer'a rastlamak için mi seçtiği bilinmez ama söz konusu genç hamının o saatlerde oralarda yürüyüşe çıkma adeti vardı.</p>
<p>Dahası, o gün de yürüyüşe çıkmıştı.</p>
<p>Artık matemden çıkan Bayan Bella olabildiğince canlı renklere bürünmüştü. Kendisinin de o renkler kadar güzel olduğu, renklerle birbirlerine pek gittikleri su götürmezdi. Yürürken bir taraftan da okuyordu ve Bay Rokesmith'in yaklaşmakta olduğunun hiç farkındaymış gibi görünmediğine göre muhtemelen farkında değildi.</p>
<p>&quot;Hı?&quot; dedi Bayan Bella, gözlerini kitabından kaldırıp önünde duran adama bakarak. &quot;Ah! Siz.&quot;</p>
<p>&quot;Topu topu ben. Güzel bir akşam!&quot;</p>
<p>&quot;Öyle mi?&quot; dedi Bella, soğuk soğuk etrafına bakarak. &quot;Madem öyle diyorsunuz öyledir herhalde. Ben akşama filan pek dikkat etmiyordum.&quot; &quot;Kitaba mı daldınız?&quot; &quot;Ee-evet,&quot; dedi Bella, kayıtsız bir sesle. &quot;Aşk romanı mı Bayan Wilfer?&quot;</p>
<p>&quot;Yok, hiç alakası yok, aslında okumasam daha iyi. Her şeyden çok parayla ilgili.&quot;</p>
<p>&quot;Para her şeyden iyidir mi diyor?&quot;</p>
<p>&quot;Doğrusu,&quot; dedi Bella, &quot;ne dediğini unuttum ama isterseniz kendiniz bakabilirsiniz Bay Rokesmith. Daha fazla okumak istemiyorum bunu.&quot;</p>
<p>Sekreter kitabı aldı -Bella sayfalarım yelpaze gibi açmıştı- ve onunla birlikte yürümeye başladı.</p>
<p>&quot;Size bir mesajım var Bayan Wilfer.&quot;</p>
<p>&quot;Kim mesaj yollayacak ki bana!&quot; dedi Bella baygın bir sesle.</p>
<p>&quot;Bayan Boffin. Bir, bilemedin iki haftaya kadar sizi kabul etmeye hazır olacağını haber vermemi rica etti.&quot;</p>
<p>Bella hoş bir küstahlıkla kaşlarını kaldırıp gözkapaklarını düşürerek ona baktı. &quot;Bu mesajı getirmek nerden üzerinize vazife oluyor?&quot; der gibi bir hali vardı.</p>
<p>&quot;Size söylemeye fırsat bulamadım ama ben Bay Boffin'in sekreteri oldum.&quot;</p>
<p>&quot;Benim açımdan bir şey değişmedi,&quot; dedi Bayan Bella burnu bir karış havada, &quot;çünkü sekreter nedir bilmiyorum. Gerçi bir önemi de yok.&quot; &quot;Hem de hiç.&quot;</p>
<p>Yanında yürüyen kızın yüzüne kaçamak bir bakış fırlatınca, bu lafı bu kadar kolay kabul etmesini beklemediğini anladı.</p>
<p>&quot;Siz de sürekli orada mı olacaksınız Bay Rokesmith?&quot; diye sordu Bella, bunda bir mahzur görüyormuş gibi.</p>
<p>&quot;Sürekli değil. Sık sık.&quot;</p>
<p>&quot;Hay Allah!&quot; dedi Bella, sıkıntılı bir sesle.</p>
<p>&quot;Ama benim orada sekreter olarak konumum sizin misafir olarak konumunuzdan çok farklı olacak. Benim varlığımı hissetmeyeceksiniz bile. Ben işleri yürüteceğim; siz keyfinize bakacaksınız. Ben maaşımı hak etmeye çalışacağım; sizin zevk almak ve cezbetmekten başka yapacak işiniz olmayacak.&quot;</p>
<p>&quot;Cezbetmek mi?&quot; dedi Bella, yine kaşlarını kaldırıp gözkapaklarını düşürerek. &quot;Sizi anlamıyorum.&quot;</p>
<p>Bay Rokesmith ona cevap vermeden sözüne devam etti.</p>
<p>&quot;Kusura bakmayın; sizi o siyah elbiseyle ilk gördüğümde... &quot;</p>
<p>(&quot;Al işte!&quot; diye zihninde feveran etti Bayan Bella. &quot;Evdekilere kaç kere söyledim. Herkes o gülünç matem elbisesinin farkına varıyor diye.&quot;)</p>
<p>&quot;Sizi o siyah elbisenin içinde ilk gördüğümde, ailenizle aranızdaki farkı neye yoracağımı bilememiştim. Bu konuda yorumda bulunmam size münasebetsizlik gibi gelmez umarım.&quot;</p>
<p>&quot;Ben de öyle umuyorum,&quot; dedi Bayan Bella kibirle. &quot;Ama bu konuda nasıl yorumda bulunduğunuzu en iyi siz bilirsiniz.&quot;</p>
<p>Bay Rokesmith özür dilercesine başını eğip konuşmaya devam etti.</p>
<p>&quot;Bay Boffin işlerini bana emanet ettiğinden beri bu küçük muammayı çözmeye başladım. Kaybınızın çoğunun telafi edileceğini söylemek isterim. Elbette sadece zenginlikten bahsediyorum Bayan Wilfer. Değeri ya da değersizliği konusunda hiçbir fikir yürütemeyeceğim -sizin de yürütemeyeceğiniz- bir yabancının kaybı ayrı bir şey. Ama sizi kabul eden bu beyefendiyle hanımefendi öyle sade, öyle cömertler, sizden öyle hoşlanıyorlar ve -nasıl desem?- başlarına konan talih kuşunun tazminatını ödemeye öyle istekliler ki onlara karşılık verseniz yeter.&quot;</p>
<p>Kızın yüzüne yine kaçamak bir bakış fırlattığında, hiçbir takınılmış soğukluğun gizleyemeyeceği hırslı bir zafer ifadesi gördü.</p>
<p>&quot;Raslantılar bizi aynı çatı altına getirdi, tuhaftır, bizi bekleyen yeni koşullar yine aynı çatı altında olmamızı gerektirecek. Bu yüzden de haddimi aşarak size bu tür şeyler söyledim. Umarım özel hayatınıza müdahale ettiğimi düşünmemişsinizdir,&quot; dedi Sekreter saygıyla.</p>
<p>&quot;Doğrusu Bay Rokesmith, ne düşündüğümü ben de bilemiyorum,&quot; dedi genç hanım. &quot;Benim için çok yeni şeyler bunlar, hem sadece sizin muhayyilenizden kaynaklanıyor da olabilirler.&quot;</p>
<p>&quot;Zamanla göreceksiniz.&quot;</p>
<p>İçinde yürüdükleri arazi Wilferlar'ın evinin karşısına denk geliyordu. Pencereden bakıp kızını kiracıyla konuşurken gören ihtiyatlı Bayan Wilfer kafasını bağladığı gibi yürüyüşe çıkıverdi.</p>
<p>Bu görkemli hamının emin adımlarla üzerine doğru geldiğini gören John Rokesmith, &quot;Bayan Wilfer'a, tesadüf eseri Bay Boffin'in sekreteri olduğumu, yani işlerini takip ettiğimi anlatıyordum,&quot; dedi.</p>
<p>&quot;Bay Boffin'le yakın ahbaplık şerefine nail olmadım,&quot; dedi Bayan Wilfer, kronik vakar ve belli belirsiz haksızlığa uğramışlık havasıyla eldivenlerini sallayarak, &quot;bu yüzden de bu kazanımı için onu tebrik etmek bana düşmez.&quot;</p>
<p>&quot;Pek önemsiz bir kazanım,&quot; dedi Rokesmith.</p>
<p>&quot;Kusura bakmayın,&quot; dedi Bayan Wilfer, &quot;Bayan Boffin'in yüzüne bakmakla anlaşılamayacak kadar takdire şayan meziyetleri olabilir belki Bay Boffin'in, ama daha iyi bir yardımcıyı hak ettiğini söylemek tevazuyu abartmak olur.&quot;</p>
<p>&quot;Çok naziksiniz. Ayrıca Bayan Wilfer'a yakın zamanda şehirdeki yeni malikânede beklendiğini söylemiştim.&quot;</p>
<p>&quot;Kızımın Bayan Boffin'in teklifini kabul etmesini zımnen onayladığım için,&quot; dedi Bayan Wilfer, omuzlarını azametle silkip eldivenini savurarak, &quot;herhangi bir itirazda bulunmayacağım.&quot;</p>
<p>Bu noktada Bayan Bella ona çıkıştı: &quot;Saçma sapan konuşma anne, lütfen.&quot;</p>
<p>&quot;Sus bakiyim!&quot; dedi Bayan Wilfer.</p>
<p>&quot;Hayır anne, bu saçmalıklardan gına geldi. itirazda bulunmalar, bilmemne!&quot;</p>
<p>&quot;Ne diyorum,&quot; diye tekrarladı Bayan Wilfer büyük bir görkemle, &quot;itirazda bulunmayacağım diyorum. Eğer Bayan Boffin (simasını, çehre alimi Lavater'in tek bir takipçisi bile tasvip edemez)&quot; silkindi, &quot;şehirdeki yeni malikânesini, çocuklarımdan birinin cazibesiyle aydınlatmak istiyorsa, kendisine bu ayrıcalığın bahşedilmesinde bence mahsur yok.&quot;</p>
<p>&quot;Siz de benimle aynı kelimeyi kullandınız,&quot; dedi Rokesmith, Bella'ya bakarak, &quot;Bayan Wilfer'in cazibesinden söz ettiniz.&quot;</p>
<p>&quot;Kusma bakmayın ama ben daha lafımı bitirmedim,&quot; dedi Bayan Wilfer korkunç bir ciddiyetle.</p>
<p>&quot;Affedersiniz.&quot;</p>
<p>&quot;Diyecektim ki,&quot; diye lafına devam etti, besbelli hiç böyle bir niyeti olmayan Bayan Wilfer, &quot;cazibe kelimesini kullandığımda, özel bir mana kastetmiyorum.&quot;</p>
<p>Bu muhteşem bayan, aydınlatıcı fikirlerini, kendisini dinleyenlere büyük bir ihsanda bulunma ve kalitesini ortaya koyma havasında ifade etmişti. Bunun üzerine Bayan Bella onu küçümseyen küçük bir kahkaha attı:</p>
<p>&quot;Bu kadarı hepimize yeter. Bay Rokesmith, rica etsem Bayan Boffin'e sevgilerimi...&quot;</p>
<p>&quot;Kusma bakmayın!&quot; diye bağırdı Bayan Wilfer. &quot;Saygılarını.&quot;</p>
<p>&quot;Sevgilerimi!'' diye tekrarladı Bayan Bella ayağını yere vurarak.</p>
<p>&quot;Hayır!&quot; dedi Bayan Wilfer tekdüze bir sesle. &quot;Saygılarını.&quot;</p>
<p>(&quot;Bayan Bella'nın sevgilerini, Bayan Wilfer&rsquo;ın saygılarını iletsem,&quot; diye bir uzlaştırma teşebbüsünde bulundu Sekreter.)</p>
<p>&quot;Beni kabul etmeye hazır olduğunda seve seve gelirim. Ne kadar çabuk olursa o kadar iyi.&quot;</p>
<p>&quot;Aile ikametgahına girmeden son bir şey daha söyleyeceğim Bella,&quot; dedi Bayan Wilfer, &quot;Bay ve Bayan Boffin'le eşit şartlar altında ahbaplık ederken, Sekreter Bay Rokesmith hakkında, babanın kiracısı olarak, iyi şeyler söylemek, zarafetine yakışır bir hareket olacaktır.&quot;</p>
<p>Bayan Wilfer'ın tenezzülle himaye ilanında bulunması da kiracının Sekreter olmakla hızla gözden düşmesi kadar hayrete şayandı. Anne aşağı inerken tebessüm ediyordu ama kızı da peşinden gittiğinde yüzü asıldı.</p>
<p>&quot;Ne küstah, ne sığ, ne kaprisli, ne tüccar, ne kayıtsız, ulaşması ne zor, yola getirmesi ne zor!&quot; diye söylendi acı acı.</p>
<p>Yukarı çıkarken ekledi, &quot;Ama ne güzel, yarabbi ne güzel!&quot;</p>
<p>Odasında bir ileri bir geri yürürken de ekledi, &quot;Ya bilseydi!&quot;</p>
<p>Bir ileri bir geri yürüyerek evi sallayanın o olduğunu biliyordu Bella; fakirliğin nahoş yanlarından biri de, üst katta bir hayalet gibi güm güm güm yürüyen baş belası bir sekreterden kurtulamamak diye homurdandı.</p>
<p>&nbsp;</p>
</body>
</html>