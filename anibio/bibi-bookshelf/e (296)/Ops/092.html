<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>14. Bölüm -Kararlılık</title>
</head>
<body>
<h1><a id="a153"></a>14. Bölüm -Kararlılık</h1>
<p>John Harmon'ın üzerine bütün gece toprak yığma işi deliksiz bir uykuyu beraberinde getirmemişti, yine de Rokesmith sabaha karşı bölük pörçük kestirmiş ve büyük bir kararlılıkla uyanmıştı. Artık her şey bitmişti. Bay ve Bayan Boffin'in huzurunu kaçıracak hayalet kalmamıştı; hayalet bir müddet daha, kendisinin ayrıldığı varoluş durumunu, görünmeden ve işitilmeden seyredecek, sonra da ait olmadığı bu yerlere musallat olmayı sonsuza kadar bırakacaktı.</p>
<p>Her şeyi baştan sona tekrar düşündü. Daha başka nicelerinin yaptığı gibi, o da içinde bulunduğu farklı farklı durumların toplam etkisini hesaba katmadan kendini böyle bir konuma getirmişti. Sefil çocukluğunun ve babasıyla, babasının servetinin alanına giren her şey üzerindeki kötü etkisinin - o sırada bildiği tek bir iyi etki yoktu - verdiği güvensizlikle, küçük bir kandırmaca planlamıştı, kimseye zararı dokunmayacak, birkaç saat ya da gün sürecek, bir kapris sonucu kendisine dayatılan, kendisinin de ona dayatıldığı kızdan başka kimseyi ilgilendirmeyecek, onun da iyiliği düşünülecekti. Çünkü bu evlilik ihtimalinin (gönlünü başka bir erkeğe kaptırmış olması ya da farklı bir sebeple) kızı mutsuz ettiğini görecek olursa ciddi ciddi şöyle diyecekti: &quot;insanları sefil eden paranın sapkın kullanımlarından bir diğeri daha. Ablamla benim yegane dostlarımıza, bizi koruyan yegane kişilere bırakacağım onu.&quot; İçine düştüğü tuzak ilk baştaki niyetinin fevkinde bir imkan sağlayınca, kendini Londra duvarlarında polis yetkilileri tarafından ölü ilan edilmiş bulunca, kafa karışıklığıyla göklerden gelen bu yardımı kabul etmiş, bu kararın serveti nasıl sağlam bir biçimde Boffinler'e intikal ettireceğini düşünmemişti. Onları gördüğünde, tanıdığında ve bir gözlemci olarak bile tek kusur bulamadığında, kendi kendine, &quot;Bu insanlar parasız pulsuz bırakmak için mi hayata döneceğim?&quot; diye sormuştu. Onları böyle zor bir durumda bırakmayı mazur gösterecek bir şey yoktu. O gece odayı kiralamaya gittiğinde, kapıyı çalacağı sırada, Bella'nın kendi ağzından, evliliği sadece para için yapacağını duymuştu. Bilinmeyen kimliği ve uydurma konumuyla, o zamandan beri Bella'yı denemiş ama girişimleri geri çevrilmekle kalmamış, bir de kınanmıştı. Onu satın almanın utancı ya da cezalandırmanın küçüklüğü, kendisine yakışır mıydı? Yine de hayata geri dönüp mirastaki şartı kabul ederse birinciyi yapması icap edecekti; hayata dönüp şartı reddederse ikinciyi.</p>
<p>Önceden düşünemediği bir başka sonuç da masum bir adamın, onu sözüm ona öldürmekle suçlanmasıydı. Onu itham eden adamın bu ithamı tümüyle geri çekmesini sağlayacak ve bu haksızlığı tamir edecekti; ama böyle bir kandırmaca planlamasa, böyle bir haksızlık da asla vuku bulmazdı. Ancak bu kandırmacanın ona verdiği bütün sıkıntı ve üzüntüleri, bütün sonuçlarıyla, nedametle kabul etmek ve hiç şikayette bulunmamak yakışırdı bir erkeğe.</p>
<p>Sabahleyin bunları düşünmekteydi John Rokesmith ve John Harmon'ı gece gömdüğünden fersah fersah derinlere gömmekteydi.</p>
<p>Her zamankinden daha erken bir saatte dışarı çıkarken kapıda keru-biyle karşılaştı. Belli bir yere kadar aynı yoldan gitmeleri gerektiği için birlikte yürüdüler.</p>
<p>Kerubinin görünüşündeki değişikliği fark etmemek imkânsızdı. Keru-bi de bunun farkında olduğundan tevazuyla şöyle dedi: &quot;Kızım Bella'nın hediyesi, Bay Rokesmith.&quot;</p>
<p>Bunu duymak Sekreter'i çok memnun etti çünkü elli poundu hatırladı, kıza da hâlâ âşıktı. Kuşkusuz pek hafif bir şeydi -bazıları hep hafif demek eğilimindedir- ama kıza âşıktı.</p>
<p>&quot;Hiç Afrika seyahatleriyle ilgili kitaplar okudunuz mu, Bay Rokesmith?&quot; dedi RW.</p>
<p>&quot;Çok.&quot;</p>
<p>&quot;Madem öyle, bilirsiniz, hep bir Kral George, Çocuk Kral, Kral Sambo, Bill, Bun, Rom, Kral Ivır Zıvır vardır, artık denizciler bunlara hangi ismi vermeyi uygun görmüşse.&quot;</p>
<p>&quot;Nerede?&quot; diye sordu Rokesmith.</p>
<p>&quot;Her yerde. Yani Afrika'nın her yerinde. Hemen hemen her yerinde; herhalde zenci krallar çok ucuz -ve biraz da,&quot; dedi RW özür dilercesine, &quot;hırçın.&quot;</p>
<p>&quot;Ben de sizin gibi düşünüyorum, Bay Wilfer. Eee?&quot;</p>
<p>&quot;Şey diyecektim, bu kral genelde Londra'dan gelme bir şapka, Manchester yapımı pantolon askısı, tek bir apolet ya da bacaklarına geçirdiği bir asker ceketi giyer, öyle şeyler işte.&quot; &quot;Hı hı,&quot; dedi Sekreter.</p>
<p>&quot;Size bir itirafta bulunacağım, Bay Rokesmith,&quot; dedi sevimli kerubi, &quot;evde bakacak boğaz sayısı daha fazlayken, kendime baktığımda o kralı görürdüm. Bekar bir adam olduğunuz için, insanın üzerindeki kıyafetin sadece tek bir parçasının düzgün olmasının nasıl bir müşkülat olduğunu bilemezsiniz.&quot;</p>
<p>'Tahmin edebilirim, Bay Wilfer.&quot;</p>
<p>&quot;Size bunları anlatma sebebim,&quot; dedi RW sıcak kalplilikle, &quot;kızım Bella'nın ne kadar sıcak, hassas, düşünceli ve şefkatli olduğunu görmenizi sağlamak. Belki biraz şımarıktır ama şimdiki durumuna bakınca pek büyütülecek bir şey değil. Hayır hayır, hiç değil. Hem de çok güzeldir! Siz de güzel olduğu konusunda benimle hemfikir misiniz, Bay Rokesmith?&quot;</p>
<p>&quot;Kesinlikle. Herkes de olmalı.&quot;</p>
<p>&quot;Umarım öyledir,&quot; dedi kerubi. &quot;Benim hiç şüphem yok. Onun hayatında büyük bir ilerleme bu, Bay Rokesmith. İstikbali için çok önemli!&quot;</p>
<p>&quot;Bayan Wilfer, kendine Bay ve Bayan Boffin'den daha iyi iki arkadaş bulamazdı.&quot;</p>
<p>&quot;Bence de!&quot; dedi kerubi. &quot;Gerçekten de her şeyin böyle daha iyi olduğunu düşünmeye başladım. Bay John Harmon yaşasaydı. ..&quot; &quot;İyi ki ölmüş,&quot; dedi Sekreter.</p>
<p>&quot;Hayır, ben o kadarını söylemezdim,&quot; dedi kerubi, Sekreter'in kesin ve merhametsiz tonuna hafif serzenişte bulunarak; &quot;ama belki o Bella'ya uymazdı ya da Bella ona uymazdı, elli çeşit şey olurdu ama şimdi kendi seçimini yapabilecek durumda.&quot;</p>
<p>&quot;Peki acaba - bu konuda bana emniyet edip konuştuğunuza göre umarım sormamı mazur görürsünüz - acaba - seçimini yapmış olabilir mi?&quot; diye sordu Sekreter dili dolanarak.</p>
<p>&quot;Yok canım!&quot; dedi RW.</p>
<p>&quot;Genç hanımlar bazen,&quot; dedi Rokesmith, &quot;babalarına haber vermeden seçimlerini yapabiliyorlar.&quot;</p>
<p>&quot;Bu hanım öyle değil, Bay Rokesmith. Kızımla aramda tam bir sırdaşlık paktı vardır. Daha geçen gün onaylandı. Onaylama tarihi bunlarla, başlıyor&quot; dedi kerubi, ceketinin yakasım ve pantolonunun ceplerini düzelterek. &quot;Hayır, kimseyi seçmedi daha! Tabii George Sampson vardı, daha Bay John Harmon ...&quot;</p>
<p>&quot;Keşke doğmaz olaydı!&quot; dedi Sekreter kederli bir ifadeyle.</p>
<p>RW, onun zavallı merhuma karşı anlaşılmaz bir hınç güttüğünü düşünerek şaşkınlıkla yüzüne baktıktan sonra kaldığı yerden devam etti: &quot;Bay John Harmon'ın ortalıkta olmadığı zamanlarda genç George Sampson, Bella'nın peşinden ayrılmıyordu, o da göz yumuyordu. Öyle ciddi bir şey değildi ama, hele şimdi hiç değil. Çünkü Bella hırslı bir kız, Bay Rokesmith ve tahminim, zengin biriyle evlenecek. Bu sefer adamla servetini birlikte görecek ve gözleri açık seçim yapabilecek. Ben bu taraftan gidiyorum. Bu kadar erken ayrıldığımıza üzüldüm. İyi günler, beyefendi!&quot;</p>
<p>Bu konuşmayla morali pek de düzelmeyen Sekreter yoluna devam etti ve Boffin malikânesine vardığında Betty Higden'ı kendisini bekler buldu.</p>
<p>&quot;Sizinle bir iki kelime etmeme izin verirseniz minnettar kalacağım,&quot; dedi Betty.</p>
<p>İstediği kadar kelime edebileceğini söyledi Sekreter ve onu odasına götürüp oturttu.</p>
<p>&quot;Zifos'la ilgili bir şey,&quot; dedi Betty. &quot;Onun için tek başıma geldim. Size söyleyeceğim şeyden haberi olmasın diye ondan önce kalkıp buraya geldim.&quot;</p>
<p>&quot;Müthiş enerji,&quot; dedi Rokesmith. &quot;Benden gençsiniz.&quot;</p>
<p>Betty Higden esefle başını salladı. &quot;Bu yaşıma göre gücüm kuvvetim yerinde ama genç değilim, Allah'a şükür!&quot;</p>
<p>&quot;Genç olmadığınız için şükran mı duyuyorsunuz?&quot;</p>
<p>&quot;Evet, beyefendi. Genç olaydım, her şeyi baştan yaşamam gerekecekti ve sona ulaşmak için meşakkatli bir yol kat etmem gerekecekti. Ama şimdi beni boşverin, Zifos'tan bahsedelim.&quot;</p>
<p>&quot;Ona ne olmuş?&quot;</p>
<p>&quot;Ne kadar uğraşırsam uğraşayım, hem sizin iyi kalpli hanımınız ve beyinin gönlünü yapıp, hem de bana işimde yardım edebileceğini kafasına sokamıyorum. Yok, nafile. Geçimini sağlayacak iyi bir meslek edinmesi, ilerlemesi için beni bırakması lazım. Ama bırakmıyor.&quot;</p>
<p>&quot;Ona saygı duyuyorum,&quot; dedi Rokesmith.</p>
<p>&quot;Öyle mi, beyefendi? Valla ben ne duyuyorum bilemeyeceğim. Yine de aklına eseni yapması doğru değil. Madem o beni bırakmıyor ben onu bırakırım.&quot;</p>
<p>&quot;Nasıl Betty?&quot; &quot;Ondan kaçacağım.&quot;</p>
<p>İnatçı yaşlı yüze ve parlak gözlere hayretle bakan Sekreter, &quot;Kaçacak mısınız?&quot; diye sordu.</p>
<p>&quot;Evet, efendim,&quot; dedi Betty başını indirip kaldırarak. Bu haraketinde ve birbirine sıkıca yapışmış dudaklarında, şüpheye yer bırakmayacak bir kararlılık vardı.</p>
<p>&quot;Olur mu ama!&quot; dedi Sekreter. &quot;Şunu etraflıca bir konuşalım. Düşünüp taşınalım, işin aslını bir anlayalım, çözmenin doğru yolunu bulalım.&quot;</p>
<p>&quot;Bak, canım,&quot; dedi ihtiyar Betty, &quot;kusma bakma böyle samimi konuştum ama ninenin ninesi olacak yaştayım neredeyse. Şimdi durum şudur. Benim şimdi yaptığım bu işin parası az, kendi zor, Zifos olmayaydı tek başıma bu kadar devam edemezdim. İşte iki başımıza bize yetti şimdiye kadar. Şimdi artık Johnny de gitti bir başıma kaldım, ateşin başında pineklemek yerine bir an önce ayaklanıp kendimi yormanın zamanıdır. Sebebini de diyeyim. Bazen üzerime bir geberiklik geliyor, hayat işte, ama benim hoşuma gitmiyor. Bir bakıyorum sanki Johnny kucağımda - bir bakıyorum annesi - annesinin annesi - bir bakıyorum kendim çocuk olmuşum annemin kucağındayım - sonra hem düşüncem hem hislerim uyuşuyor, o zaman ayağa fırlıyorum, Darülacezeye kapatılmış yaşlılar gibi olacam zannediyorum, belki görmüşsündür onları, bazen güneşli günlerde ısınsınlar diye dışarı bırakırlar, zavallılar ürkek ürkek sokaklarda dolanır hani. Ben çocukluktan beri tez canlıyımdır, çalışmaktan hiç yılmam, o sevimli yüzünü ilk gördüğümde hanımıma da söylediydim. Bıraksalar otuz kilometre yürürüm. Uyuşup gamlanmaktansa yürüyeyim daha iyi. İyi örgü örerim, satacak ufak tefek şeyler yapabilirim. Senin hanımla bey bana yirmi şilin ödünç verirse kendime bir sepet düzerim, benim için servet olur. Bütün memleketi dolaşırım, kendimi yorarım, geberiklikten kurtulurum, kendi emeğimle ekmeğimi kazanırım. Daha ne isterim?&quot;</p>
<p>&quot;Kaçma planınız bu mu?&quot; diye sordu Sekreter.</p>
<p>&quot;Daha iyisini söyle! Cancağızım, daha iyisini söyle! Ben de gayet iyi biliyorum,&quot; dedi ihtiyar Betty Higden, &quot;sen de biliyorsun, senin hanımla bey beni hayatımın geri kalanında kraliçeler gibi yaşatır, aramızda anlaşalım yeter ki. Ama anlaşamayız. Ben şimdiye kadar kimseden sadaka almadım, benimkilere de aldırmadım. Böyle şimdi son anda taviz vermek hem kendimi, hem ölmüş çocuklarımı, hem onların ölmüş çocuklarını hiçe saymak olur.&quot;</p>
<p>&quot;Ama belki en nihayet haklı ve kaçınılmaz bir hal alabilir,&quot; dedi Sekreter, düşünceli bir tavırla. En nihayet lafını hafifçe vurgulamıştı.</p>
<p>&quot;Umarım asla böyle bir şey olmaz! Gurur yaparak kimseye sıkıntı vermek istemem,&quot; dedi ihtiyar kadın sadelikle, &quot;ama ölene kadar kendi kendime bakmak istiyorum.&quot;</p>
<p>&quot;Tabii,&quot; dedi Sekreter onu rahatlatmak için, &quot;Zifos da sizin ona yaptığınız şeyin karşılığını vermek için can atıyordur.&quot;</p>
<p>&quot;Kalıbımı basarım!&quot; dedi Betty neşeyle. &quot;Ama elini biraz çabuk tutsa iyi olacak, artık iyice yaşımı başımı aldım. Ama gücüm kuvvetim de yerinde, dolaşmak da hava da bana bir şey yapmaz! Şimdi rica etsem senin hanım ve beyle konuşup, ne istediğimi ve neden istediğimi anlatır mısın?&quot;</p>
<p>Sekreter, bu cesur ihtiyar kahramanın isteklerine karşı çıkmanın bir faydası olmayacağını düşündüğünden Bayan Boffin'in yanına gitti ve Betty Higden'ın, en azından şimdilik içinden geldiği gibi davranmasına izin vermesini tavsiye etti. &quot;Biliyorum ona bakmak sizin içinizi çok daha fazla rahatlatır,&quot; dedi, &quot;ama bağımsız ruhuna saygı göstermek de vazifemiz.&quot; Bayan Boffin önüne konan bu düşünceye fazla itibar etmedi. Kendisiyle kocası da çalışmışlar, çöp dağlarından inançlar ve onurlar tertemiz çıkmışlardı. Betty Higden'a karşı bir vazifeleri varsa elbet bunu yerine getireceklerdi.</p>
<p>&quot;Ama Betty,&quot; dedi Bayan Boffin, John Rokesmith'le birlikte odasına gidip, aydınlık yüzüyle ihtiyar kadının karşısına geçince, &quot;gerisini bilemeyeceğim ama yerinde olsam ben kaçmazdım.&quot;</p>
<p>&quot;Zifos için daha kolay olur,&quot; dedi Bayan Higden, başını sallayarak. &quot;Benim için de daha kolay olur. Ama siz bilirsiniz.&quot;</p>
<p>&quot;Ne zaman gideceksin?&quot;</p>
<p>&quot;Hemen,&quot; dedi Betty çabucak. &quot;Bugün, cancağızım, yarın. İnan olsun alışığım ben. Memleketin çok yerlerini bilirim. İşsiz kaldığım zamanlarda bağda bahçede çok çalışmışlığım var.&quot;</p>
<p>&quot;Gitmene razı olursam, Betty - Bay Rokesmith böyle yapmam gerektiğini düşünüyor... &quot;</p>
<p>Betty minnettarlıkla selam vererek ona teşekkür etti.</p>
<p>&quot;Seni gözden kaybetmememiz lazım. Neredesin, ne yapıyorsun bilmemiz lazım.&quot;</p>
<p>&quot;Olur cancağızım ama mektupla olmaz çünkü bizim gibiler küçüklükte mektup yazmayı -ya da yazmanın başka türlüsünü- öğrenemez. Ama buraya yolum düştükçe uğrarım. Senin cana can katan yüzünü görme fırsatını kaçırmam, korkma. Hem,&quot; dedi Betty kendinden emin, &quot;ödemem gereken bir borcum olacak, başka şey olmasa onun için geleceğim.&quot;</p>
<p>&quot;Bunu yapmak zorunda mıyız?&quot; diye gönülsüzce sordu Bayan Boffin, Sekreter'e.</p>
<p>&quot;Bence öyle.&quot;</p>
<p>Kısa bir tartışmanın ardından bu işin yapılması gerektiği konusunda fikir birliğine vardılar ve Bayan Boffin, Betty'nin yeni işine başlaması için gereken şeylerin bir listesini yapması için Bella'yı çağırttı. &quot;Sen beni merak etme, canım,&quot; dedi kendinden emin, ihtiyar kadın, Bella'nın yüzünü gördükten sonra, &quot;taşrada bir pazar yerinde, elime işimi alıp, tertemiz, hıtır hıtır örmeye başladığımda, oradaki çiftçi karıları ne kadar kazanıyorsa ben de o kadar kazanırım.&quot;</p>
<p>Sekreter fırsattan istifade, Bay Zifos'un elinden ne işler geldiği sorusunu ortaya attı. Yeterince sermayesi olsa ondan çok iyi marangoz olacağını söyledi Bayan Higden. Tezgahı tamir etmek için ödünç aldığı aletleri kullanırken ya da kırılmış bir mobilyayı tamir ederken harikalar yarattığını görmüştü. Bakımlıklara da her gün, eline geçen her şeyden oyuncak yapardı. Bir keresinde de maymun oynatan adamın yabancı müzik aletini tamir edişindeki hüneri seyretmek için sokakta on on beş kişi toplanmıştı. &quot;Güzel,&quot; dedi Sekreter. &quot;Ona bir iş bulmak zor olmayacak.&quot;</p>
<p>John Harmon artık sıradağlar altına gömülmüş olduğundan, Sekreter hemen o gün onun işlerini halletmeye ve onunla hesabı kesmeye karar verdi. Haydut Riderhood'un imzalaması için ayrıntılı bir beyanat hazırladı (akşamleyin bu sefer çok daha kısa bir ziyaretle imzayı alabileceğini biliyordu), sonra belgeyi kime versem diye düşündü. Hexam'ın oğluna mı, kızına mı? Hızla kızında karar kıldı. Ama kızı görmekten kaçınmak lazımdı çünkü oğlan Julius Handford'u görmüştü ve belki ikisi arasında bir bilgi alışverişi olabilirdi -ne kadar dikkat etse azdı- yoksa uyuyan şüpheler uyandırılabilir, bazı istenmeyen neticeler doğabilirdi. &quot;Hattâ kendi kendimi öldürmüş olmakla bile itham edilebilirim!&quot; diye düşündü. Bu yüzden de en iyisi belgeyi kıza postayla göndermekti. Pleasant Riderhood kızın adresini bulma işini üstlenmişti, hem belgelerin yanına tek kelimelik bir açıklama eklemeye bile gerek yoktu. Buraya kadar tamam.</p>
<p>Ama kız hakkında bildiği bütün her şeyi Bayan Boffin vasıtasıyla öğrenmişti. O da hikâye anlatma üslubuyla ün salmış, bu hikâyeyi de biraz sahiplenmiş Bay Lightwood'dan duymuştu. Hikâye ilgisini çektiğinden biraz daha bilgi edinmek istiyordu -mesela temize çıkarma mektubunu aldı mı, bu onu memnun etti mi- ama bunu Lightwood'dan başka bir kanaldan öğrenmek istiyordu: çünkü o da Julius Handford'u görmüştü, ilanla aratmıştı ve Sekreter herkesten çok ondan uzak durmaya çalışıyordu. &quot;Ama gündelik işler beni her an onunla yüzyüze getirebilir, haftanın herhangi bir günü, günün herhangi bir saati.&quot;</p>
<p>Bunun üzerine yeni bir kanal açma yolları üzerine düşünmeye başladı. Hexam'ın oğlu bir öğretmenin yanında eğitim alıyordu. Lightwood'un aile hakkındaki hikâyesinin en güzel bölümünü, kızın kardeşini bu işe yönlendirmesi teşkil ettiğinden, Sekreter bundan haberdardı. Genç Zifos'un da biraz eğitime ihtiyacı olacaktı. Sekreter bu eğitimi öğretmenin vermesini sağlayabilirse o kanal açılabilirdi. Peki acaba Bayan Boffin öğretmenin adını biliyor muydu? Hayır ama okulun yerini biliyordu. Bu kadarı yeterdi. Sekreter hemen o okulun öğretmenine bir mektup yazdı ve Bradley Headstone hemen o akşam bizzat kalkıp geldi.</p>
<p>Sekreter ona, Bay ve Bayan Boffin'in hayatta çalışarak faydalı bir yer edinmesini istedikleri bir genci akşamları ona eğitim görmesi için göndermek gibi bir amaçları olduğunu anlattı. Öğretmen böyle bir öğrenciyle ilgilenmeye hazırdı. Sekreter şartları sordu. Öğretmen söyledi. Anlaştılar.</p>
<p>&quot;Bir sakıncası yoksa size beni kimin tavsiye ettiğini sorabilir miyim beyefendi?&quot; dedi Bradley Headstone.</p>
<p>&quot;Burada işleri ben yürütmüyorum. Bay Boffin'in sekreteriyim. Muhtemelen kulağınıza çalınmıştır, Bay Boffin'e büyük bir miras kaldı, Bay Har-mon'ın mirası.&quot;</p>
<p>&quot;Bay Harmon,&quot; dedi Bradley, &quot;öldürülmüş, sonra da nehirde bulunmuştu.&quot; Kiminle konuştuğunu bilse şaşkınlığı bir kat daha artardı. &quot;Öldürülmüş ve nehirde bulunmuştu.&quot; 'Tabii ki. ..&quot;</p>
<p>&quot;Hayır,&quot; diye lafını kesti Sekreter gülümseyerek, &quot;sizi tavsiye eden o değildi. Bay Boffin sizin isminizi Bay Lightwood diye bir beyden duymuş. Kendisini tanıyorsunuz herhalde ya da biliyorsunuz?&quot;</p>
<p>&quot;Bilmem gerektiği kadarını biliyorum, beyfendi. Bay Lightwood'la ahbaplığım yok, olmasını da istemem. Bay Lightwood'a bir itirazım yok ama bazı arkadaşlarına var - daha doğrusu bir arkadaşına. En yakın arkadaşına.&quot;</p>
<p>Eugene Wrayburn'ün kayıtsız ve aşağılayıcı duruşu zihninde belirdiğinde kanı öyle beynine sıçramıştı ki (büyük bir gayretle kendine hâkim olmaya çalışarak) bu sözleri bile zor söylemişti.</p>
<p>Sekreter, burada hassas bir noktada bazı güçlü duygular olduğunu sezerek konuyu değiştirmeyi düşünürken Bradley, çektiği sıkıntıya rağmen aynı mevzuda konuşmaya devam etti.</p>
<p>&quot;Arkadaşının ismini söylemekten de çekinecek değilim,&quot; dedi sebatla. &quot;Hoşlanmadığım şahıs Bay Eugene Wrayburn.&quot;</p>
<p>Sekreter onu hatırlıyordu. İlaçla mücadele ettiği gecenin karman çorman hatıraları arasında Eugene'in şahsı hayal meyal seçiliyordu ama adını, konuşma tarzını, cesedi görmeye onlarla birlikte gelişini, durduğu yeri ve söylediği sözleri hatırlıyordu.</p>
<p>&quot;Bay Headstone, sizden rica etsem,&quot; diye sordu tekrar konuyu değiştirmeye çalışarak, &quot;genç Hexam'ın ablasının adını söyleyebilir misiniz?&quot;</p>
<p>&quot;Lizzie,&quot; dedi öğretmen bütün yüzü kasılarak</p>
<p>&quot;Bu genç hamının çok müstesna bir karakteri varmış öyle mi?&quot;</p>
<p>&quot;Bay Wrayburn'ün çok fevkinde olacak kadar müstesna - gerçi herkes onun fevkindedir,&quot; dedi öğretmen; &quot;kusma bakmayın ama acaba bu iki ismi neden yan yana koyduğunuzu sorabilir miyim?&quot;</p>
<p>&quot;Sadece tesadüf,&quot; dedi Sekreter. &quot;Bay Wrayburn'den bahsetmek hoşunuza gitmediği için konuyu dağıtmaya çalışmıştım; pek başarılı olamadım anlaşılan.&quot;</p>
<p>&quot;Bay Wrayburn'ü tanıyor musunuz beyefendi?&quot; &quot;Hayır.&quot;</p>
<p>&quot;Bu durumda, kendisi tarafından ima edilmiş herhangi bir şey üzerine bu iki ismi yan yana koymuş olamazsınız değil mi?&quot; &quot;Kesinlikle hayır.&quot;</p>
<p>&quot;Haddim olmayarak bu soruyu sordum,&quot; dedi Bradley gözlerini yere indirerek, &quot;çünkü kendisi küstahlığının getirdiği o münasebetsiz şakacılıkla her türlü imada bulunabilen birisi. U-umarım benim yanlış anlamazsınız, beyefendi. Be-ben bu abla kardeşle çok ilgileniyorum ve bu konu bende güçlü duygular uyandırıyor. Çok güçlü.&quot; Bradley titreyen eliyle mendilini çıkarıp alnını sildi.</p>
<p>Öğretmenin yüzüne bakan Sekreter gerçekten de burada bir kanal açtığını hissetti ve bunun beklenmedik ölçüde karanlık, derin, fırtınalı ve aşması zor bir konu olduğunu düşündü. Çalkantılı hislerinin ortasında Bradley aniden durdu ve onun bakışlarına meydan okudu. Sanki, &quot;Bana bakınca ne görüyorsun?&quot; diye sorar gibiydi.</p>
<p>&quot;Burada sizi düşünmelerinin asıl sebebi genç Hexam oldu,&quot; dedi Sekreter, yavaştan konuya geri dönerek; &quot;Bay ve Bayan Boffin, onun sizin öğrenciniz olduğunu Bay Lightwood vasıtasıyla biliyordu. Abla kardeşle ilgili soruların, konuya duyduğum ilgi yüzünden, kendi adıma sorulmuş sorulardır, resmi niteliği, Bay Boffin'le alakası yoktur. Bu konuya neden ilgi duyduğumu açıklamaya gerek yok. Bay Harmon'ın cesedinin bulunmasıyla babalarının ilişkisini biliyorsunuz herhalde?&quot;</p>
<p>&quot;Beyefendi,&quot; diye cevap verdi Bradley büyük bir huzursuzlukla, &quot;bu vakayla ilgili her şeyi biliyorum.&quot;</p>
<p>&quot;Size bir şey soracağım Bay Headstone,&quot; dedi Sekreter. &quot;Babaya yapılan ve sonra da geri çekilen -temelsiz demek daha iyi olacak gerçi- ithamın üzerine düşürdüğü lekeden abla mustarip mi acaba?&quot;</p>
<p>&quot;Hayır beyefendi,&quot; dedi Bradley adeta öfkeyle.</p>
<p>&quot;Bunu duyduğuma çok sevindim.&quot;</p>
<p>&quot;Abla,&quot; dedi Bradley, kelimeyi bir ders kitabından okur gibi tane tane heceleyerek, &quot;hayatta kendi gayretiyle adım adım yükselmiş, kusursuz karakterdeki bir adamın, onu kendi konumuna yerleştirmesine engel olacak bir şaibeden mustarip değil. Kendi konumuna yükseltecek demiyorum, yerleştirecek diyorum. Abla hiçbir şaibeden mustarip değil, kendi kendine talihsiz bir şaibe yaratmadığı müddetçe. Böyle bir adam bile onu eşiti olarak görebiliyorsa ve onun üzerinde en ufak bir leke olmadığına kendini ikna edebiliyorsa, bence bu kadarı yeterli olmalı.&quot;</p>
<p>&quot;Böyle bir adamı mı var?&quot; dedi Sekreter.</p>
<p>Bradley Headstone kaşlarını çattı, alt çenesini uzattı ve gözlerini o sırada lüzumsuz görünen bir kararlılıkla yere dikerek: &quot;Böyle bir adam var,&quot; dedi.</p>
<p>Sekreter'in konuşmayı uzatmak için bir sebebi ya da bahanesi olmadığından konuşma burada bitti. Üç saat sonra zifiri saçlı hayalet bir kez daha Bırakma Dükkânına daldı ve o gece Haydut Riderhood'un ifadesini geri çektiği beyanı, zarfın üzerinde Lizzie Hexam'ın doğru adresiyle postanedeki yerini aldı.</p>
<p>Bütün bu işler John Rokesmith'i o kadar meşgul etmişti ki Bella'yı ertesi güne kadar görmedi. Gördüğünde de Bay ve Bayan Boffin'in davranışlarında bir değişiklik fark etmesine izin vermeyecek ölçüde mesafeli bir tavır takınma kararı aralarında sözsüzce anlaşmaya bağlandı. İhtiyar Betty Higden'ın yeni işi için gerekli ihtiyaçlarının karşılanması, hem Bella'yı meşgul ederek hem de genel ilgiyi üzerine toplayarak bu işi kolaylaştırmıştı.</p>
<p>Betty sepetini toparlarken, yere diz çökmüş ona yardım eden Bella dışında hepsi onun etrafında duruyorlardı. &quot;Bence en azından cebinde, benim senin için yazacağım bir mektubu taşımalısın, Bayan Higden. Mektupta sadece Bay ve Bayan Boffin'in senin arkadaşın olduğu yazacak; hami demiyorum çünkü bu hiç hoşlarına gitmez.&quot;</p>
<p>&quot;Yok, yok,&quot; dedi Bay Boffin; &quot;himaye mimaye yok! Ne olursak olalım bu işlerden uzak duralım.&quot;</p>
<p>&quot;Etrafta onlardan öyle çok var ki bir de bize gerek yok, değil mi Noddy?&quot; dedi Bayan Boffin.</p>
<p>&quot;Aynen öyle, hanım!&quot; dedi Altın Çöpçü. &quot;Hem ne biçim!&quot;</p>
<p>&quot;Ama insanlar bazen himaye edilmekten hoşlanırlar; değil mi efendim?&quot; diye sordu Bella başını kaldırarak.</p>
<p>&quot;Ben hoşlanmam. Hoşlanan varsa iyi düşünsün,&quot; dedi Bay Boffin. &quot;Kadınlı erkekli bütün bu hamiler, hami yardımcılar, merhum hamiler, sabık hamiler, Rokesmith'in gırtlağına kadar gömüldüğü Hayırseverlik kitaplarında bunun ne manaya geldiğini iyi düşünsünler. Bay Tom Noakes, beş şilin verdi mi hami olmuyor mu? Bayan Jack Styles beş şilin verdi mi hami olmuyor mu? Ne menem bir şey bu? Basbayağı arsızlık değil de ne?&quot;</p>
<p>&quot;Sinirini bozma, Noddy,&quot; dedi Bayan Boffin.</p>
<p>&quot;Bozmak mı!&quot; diye bağırdı Bay Boffin. &quot;Adamın sinirini tepesine fırlatmaya yeter bu. Nereye gitsem birileri beni himaye ediyor. Himaye edilmek istemiyorum. Bir çiçek fuarına, bir konsere ya da başka bir gösteriye bilet alıyorum, epey de yüklüce bir para veriyorum, bir de bakıyorum bunun hamileri var, sanki bana bedavadan ısmarlıyorlarmış gibi. İyi bir şey sırf iyi olduğu için yapılamaz mı? Hamiler neden kötü şeyleri düzeltmekle uğraşmıyor? Yine de yeni bir müessese inşa edileceği zaman, tuğlayla çimento, hamiler kadar dikkate alınmıyor sanki, başka şeyler de. Başka ülkelerde de bu kadar himaye var mı biri bana söylese! Bütün o hamiler de kendilerinden utanmıyorlar mı merak ediyorum. İlaç mı bunlar, saç toniği mi, sinir hapı mı, neye derman bunlar?&quot;</p>
<p>Bu sözleri söyleyen Bay Boffin âdeti olduğu üzere, önce hızlı adımlarla uzaklaşıp sonra başladığı yere geri döndü.</p>
<p>&quot;Mektuba gelince Rokesmith,&quot; dedi Bay Boffin, &quot;yerden göğe haklısın. Ona mektubu ver, gerekirse zorla ver, cebren cebine yerleştir. Hastalanabilir. Hastalanabilirsin, bunu sen de biliyorsun,&quot; dedi Bay Boffin. &quot;İnat kadınsın Bayan Higden ama bunu da inkâr edemezsin.&quot;</p>
<p>İhtiyar Betty güldü ve mektubu minnettarlıkla kabul edeceğini söyledi.</p>
<p>&quot;Aferin!&quot; dedi Bay Boffin. &quot;Aklın yolu birdir. Ayrıca bize minnettarlık duymana gerek yok çünkü bu işi Bay Rokesmith akıl etti, bizim aklımıza bile gelmedi.&quot;</p>
<p>Mektup yazılıp Betty'ye okundu ve teslim edildi.</p>
<p>&quot;Ee ne diyorsun?&quot; dedi Bay Boffin. &quot;Hoşuna gitti mi?&quot;</p>
<p>&quot;Mektup mu efendim?&quot; dedi Betty. &quot;He ya, çok güzel mektup olmuş!&quot;</p>
<p>&quot;Hayır hayır, mektup değil,&quot; dedi Bay Boffin; &quot;fikirden bahsediyorum. Bu fikrini gerçekleştirecek kadar güçlü olduğuna emin misin?&quot;</p>
<p>&quot;Bu şekilde hem daha güçlü olacağım hem geberikliği üstümden atacağım, başka şey de bana böyle yaramaz, efendim.&quot;</p>
<p>&quot;Öyle kestirip atma,&quot; diye üsteledi Bay Boffin, &quot;dünyanın türlü türlü hali var, insan kendine neyin yarayacağını bilemez. Mesela Köşk'e bakacak biri olsa fena olmaz. Köşk'ü bir görmek istemez misin, orada Wegg adında emekli bir okuryazar adam yaşıyor, tahta bacaklı, onunla tanışmak istemez misin?&quot;</p>
<p>İhtiyar Betty bu cazip teklife bile hayır diyerek, siyah bonesiyle şalım kuşanmaya koyuldu.</p>
<p>&quot;Madem kesin gidiyorsun, gitmene dünyada izin vermezdim onu söyleyeyim,&quot; dedi Bay Boffin, &quot;Zifos'u en kısa zamanda hem düzgün bir adam hem de iyi bir usta yapacağıma inanmasam hiç izin vermezdim. Şu ne orada Betty? Bebek mi?&quot;</p>
<p>Johnny'nin yatağı başında nöbet bekleyen Muhafızdı bu. Yalnız, ihtiyar kadın bebeği çıkarıp gösterdikten sonra sükûnetle elbisesinin içine soktu. Sonra minnettarlıkla Bayan Boffin, Bay Boffin ve Rokesmith'le vedalaştı ve buruşuk, yaşlı kollarını Bella'nın güzel, genç boynuna dolayıp Johnny'nin sözlerini tekrarladı: &quot;Güse hanıma öpücük.&quot;</p>
<p>Sekreter kapıdan, bu şekilde kuşatılmış güse hanıma bakıyordu, kararlı ihtiyar kadın, azimli parlak gözleriyle, felçten ve dilencilikten kaçmak için sokakları arşınlamaya başladığında, hâlâ aynı yerde tek başına duran güse kadına bakmaktaydı.</p>
<p>&nbsp;</p>
</body>
</html>