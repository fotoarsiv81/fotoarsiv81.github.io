<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>Yolda bir oyuncakçıya uğradılar ve geçen geldiklerinde bu tür şeylere çok ilgi gösteren yetime türlü ayrıntılarını anlattıkları asil bir savaş atıyla, bir Nuh'un gemisi, yapay sesli san bir kuş, muhafız alayına konsa hiç sırıtmayacak tam tekmil giyimli bir asker aldılar. Ellerinde bu hediyelerle Betty Higden'ın kapısını açtıklarında onu en loş, en uzak köşede, kucağında zavallı Johnny'yle otururken buldular.</p>
<p>&quot;Benim oğlan nasıl Betty?&quot; diye sordu Bayan Boffin, yanına oturarak.</p>
<p>&quot;Kötü! Kötü!&quot; dedi Betty. &quot;Korkarım artık ne senin olacak ne benim. Ötekilerin hepsi de hakkın rahmetine kavuştu, şimdi onu da çağırıyorlar sanki - kendilerine çekiyorlar.&quot;</p>
<p>&quot;Hayır, hayır,&quot; dedi Bayan Boffin.</p>
<p>&quot;Madem öyle neden benim göremediğim bir parmağı tutar gibi sıkıyor yumruklarını? Bakın,&quot; dedi Betty, ateşli çocuğun üzerine sardığı battaniyeyi açıp, göğsünde yumruk yaptığı küçük sağ elini göstererek. &quot;Hep böyle. Ne yapsam böyle.&quot;</p>
<p>&quot;Uyuyor mu?&quot;</p>
<p>&quot;Sanmam. Uyuyor musun Johnny?&quot;</p>
<p>&quot;Hayır,&quot; dedi Johnny gözlerini açmadan, kendi kendine acıyan sakin bir hava vardı üzerinde.</p>
<p>&quot;Bak o hanım geldi, Johnny. Atı da getirmiş.&quot;</p>
<p>Johnny hanımı hiç umursamayabilirdi ama at başkaydı. Ağırlaşmış gözkapaklarını açtı ve o muhteşem şeyi görünce yüzü güldü, kucağına almak istedi. At biraz fazla büyük olduğundan bir sandalyenin üzerine kondu, yelesini tutup iyice inceleyebilsin diye. Ama çok geçmeden onu da unuttu.</p>
<p>Gözlerini yeniden kapayan Johnny bir şeyler mırıldanıyordu. Bayan Boffin ne dediğini anlayamayınca, ihtiyar Betty eğilip çocuğun sözlerini zar zor çıkartmaya uğraştı. Çocuğa sözlerini iki üç kere tekrarlattılar ve o zaman atı görmek için gözlerini açtığında başka şeyler de gördüğü anlaşıldı çünkü, &quot;O güse hanım kim?&quot; demişti. Güse, yani güzel hanım Bella'ydı; zavallı bebeciğin bu sözü başlı başına onu duygulandırmaya yeterdi ama babacığıyla yaşadığı son yakınlaşma ve güzel hanım diye şakalaşmalar yüzünden iyice dokunaklı bir hal almıştı. Bu sebeple çocuğu okşamak için tuğla zemine çömeldiğinde çok şefkatli ve doğal bir hali vardı. Çocuk da, çocukların genç ve güzel şeylere duyduğu hayranlıkla güse hanıma sarıldı.</p>
<p>&quot;Bettyciğim canım,&quot; dedi Bayan Boffin, fırsat bu fırsat deyip elini ikna edici bir tavırla onun koluna koyarak; &quot;Johnny'yi daha iyi bakılabileceği bir yere götürmek için geldik buraya.&quot;</p>
<p>İhtiyar kadın bu lafı duyar duymaz, gözleri çakmak çakmak ayağa fırladı ve kucağındaki hasta çocukla birlikte kapıya koştu.</p>
<p>&quot;Hepiniz benden uzak durun!&quot; diye bağırdı delirmiş gibi. &quot;Şimdi anladım meramınızı. Beni rahat bırakın. Bu tatlıyı da kendimi de öldürüveririm daha iyi!&quot;</p>
<p>&quot;Sakin olun!&quot; dedi Rokesmith onu teskin etmeye çalışarak. &quot;Anlamıyorsunuz.&quot;</p>
<p>&quot;Çok iyi anlıyorum. Ben bu işleri iyi bilirim, bayım. Ben çok kaçtım böyle şeylerden. Hayır! İngiltere&rsquo;de boyumuzu geçecek su olduğu müddetçe, ne bu çocuğu ne de beni oralara kapatamazlar!&quot;</p>
<p>Bu yorgun yüzde yanan ve ona çılgın bir ifade veren korku ve tiksintinin dehşet, utanç ve ihtirası tek bir insan evladı da bile görülse feci bir sahne olurdu. Ama Lordlarım, Beyefendiler ve sayın Meclis Üyeleri, pek çok insan evladının yüzünde, argo tabirle 'sık sık biten' bir ifadedir bu!</p>
<p>&quot;Ömrü billah peşimi bırakmadı ama ne beni ne de sevdiklerimi canlı yakalayacak!&quot; diye bağırdı ihtiyar Betty. &quot;Sizi de sildim. Ne için geldiğinizi bileydim, kapıyı pencereyi sıkı sıkı kapatır, içeride açlıktan ölürdüm daha iyi&quot;'</p>
<p>Ama Bayan Boffin'in emniyet telkin eden yüzünü görünce kendini bıraktı ve kapının yanında yere çömelerek sakinleştirmek için yükünün üzerine eğildi. &quot;Belki de korkularım yüzünden yanlış yapmışımdır. Eğer öyleyse söyleyin, Allah affetsin! Bu konuda çok kolay korkuya kapılıyorum, endişeden, dikkatten kafam bir acayip oldu.&quot;</p>
<p>&quot;Tamam canım!&quot; dedi Bayan Boffin. &quot;Sakin ol! Bunun lafını etme artık, Betty. Hataydı, hata. Senin yerinde hangimiz olsak, senin gibi hangimiz hissetsek bu hatayı yapardık.&quot;</p>
<p>&quot;Allah seni korusun!&quot; dedi ihtiyar kadın, elini uzatarak.</p>
<p>&quot;Ben aslında başka bir şey anlatmaya çalışıyordum Betty,&quot; dedi halden anlayan, tatlı kadın, kendine uzanan eli tutarak, &quot;biraz daha akıllı olsam, bu işlerden anlasam lafa oradan girerdim. Johnny'yi sadece çocukların olduğu bir yere götürmek istiyoruz; sadece hasta çocuklar için yapılmış bir yer; doktorlarla hemşirelerin hayatlarını çocuklarla geçirdiği, çocuklarla konuştuğu, çocuklardan başka kimseye dokunmadığı, sadece çocukları rahatlatıp iyileştirdiği bir yer.&quot;</p>
<p>&quot;Öyle bir yer var mı gerçekten?&quot; diye sordu ihtiyar kadın hayretle bakarak.</p>
<p>&quot;Evet, Betty, inan bana var, sen de göreceksin. Benim evim yavrucak için daha uygun olsa hiç düşünmez götürürdüm ama değil.&quot;</p>
<p>&quot;Onu istediğin yere götürebilirsin, canım,&quot; dedi Betty, derdini paylaşan eli, canı gönülden öperek. &quot;O kadar da katı değilim. Hem senin yüzüne, sesine inanıyorum, görebildiğim duyabildiğim müddetçe de inanacağım.&quot;</p>
<p>Bu zaferin kazanılması üzerine Rokesmith hemen faydalanmaya baktı çünkü yok yere ne kadar zaman kaybedildiğini görebiliyordu. Arabayı kapıya getirsin diye Zifos'u yolladı; çocuğu dikkatlice sarıp sarmalattı; ihtiyar Betty'ye bonesini giymesini söyledi, çocuk hazinelerinin de kendisiyle birlikte geleceğini anlasın diye oyuncakları toparladı; bütün bunları o kadar hızla ayarladı ki birkaç dakika sonra araba geldiğinde hepsi hazırdı ve çabucak binip yola koyuldular. Zifos evde bırakılmıştı, göğsüne çöken kasveti, tezgahın çarkını deli gibi çevirerek atmaya çalışıyordu.</p>
<p>Çocuk Hastanesinde, asil aygır, Nuh'un gemisi, sarı kuş ve muhafız alayı subayı, çocuk-sahipleri gibi memnuniyetle kabul edildiler. Ama doktor bir kenara çektiği Rokesmith'e, &quot;Günler önce getirilmeliydi. Artık çok geç!&quot; dedi.</p>
<p>Yine de hepsi birlikte temiz, havadar bir odaya götürüldü ve orada Johnny, uykudan ya da belki baygınlıktan uyanıp kendini küçük, sakin bir yatakta buldu, göğsünün üzerindeki küçük bir rafta, moral olsun, onu neşelendirsin diye Nuh'un gemisi, asil aygır, sarı kuş ve hepsine bekçilik eden, resmi geçit üniformalı, ülkesinin gururu Muhafız dizilmişlerdi. Yatağın başucunda da renkli, güzel bir resim vardı; başka bir Johnny'yi, belli ki küçük çocukları seven bir meleğin kucağında gösteren bir resim. Bu arada yattığı yerden etrafına bakarken harika bir şeyin daha farkına vardı, küçük bir ailenin parçası olmuştu, hepsi küçük, sakin yataklarda yatıyordu (sadece iki tanesi ateşin önündeki küçük bir masada, küçük sandalyelere oturmuş domino oynuyordu); bütün küçük yatakların üzerinde küçük raflar vardı, üzerlerinde bebek evleri, küçük sarı kuş gibi yapay bir sesle, mekanik mekanik havlayan tüylü köpekler, kurşun askerler, arap hacıyatmazlar, tahtadan çay takımları, değişik değişik taşlar.</p>
<p>Johnny dingin bir hayranlıkla bir şeyler mırıldanınca, yatağının yanındaki bakıcı kadın ona ne söylediğini sordu. Bütün bu çocukların kendi kardeşi olup olmadığını merak ediyordu. Evet dediler, kardeşin. Bunun üzerine hepsini Allah'ın mı buraya getirdiğini sordu. Tekrar evet dediler. Ondan sonra, hepsinin acılarından kurtulup kurtulmayacağım merak ettiğini anladılar. Bu soruya da evet cevabı verdiler ve bu cevabın kendisi için de geçerli olduğunun iyice üstüne bastılar.</p>
<p>Johnny'nin sohbet etme becerisi, sağlıklı zamanında bile henüz çok gelişmiş olmadığından, hastalıkta ancak tek heceli şeyler söyleyebiliyordu. Yıkanması, bakılması, ilaçlarının verilmesi gerekiyordu ve bütün bu hizmetler, kısa ve zorlu hayatında ona yapılmış her şeyden daha büyük bir maharet ve itinayla yapılsa da canını yakabilir, onu yorabilirdi ama hayret verici bir şey dikkatini çekmişti. Kendi küçük rafının üzerinde, çifter çifter Bütün Mahlûkatın, gemiye doğru gitmesiydi bu: Fil başı çekiyordu, en arkadaysa küçüklüğünün verdiği çekingenlikle, kibarca sona kalmış sinek vardı. Yandaki yatakta kırık bacakla yatan mini mini bir kardeş bu görüntüye öyle hayran kalmıştı ki aldığı keyif merakına baskın çıkmış, nihayet sakinleşip uyumaya başlamıştı.</p>
<p>&quot;Yavrucağı burada bırakmaktan korkmuyorsun değil mi Betty?&quot; diye fısıldadı Bayan Boffin.</p>
<p>&quot;Hayır, hanfendi. Aksine çok istiyorum, minnettarım, bütün kalbimle.&quot;</p>
<p>Bunun üzerine çocuğu öperek yanından ayrıldılar, Betty ertesi sabah erkenden gelecekti ve Rokesmith dışında kimse doktorun ne söylediğini tam olarak bilmiyordu. &quot;Günler önce gelmeliydi. Çok geç!&quot;</p>
<p>Ama Rokesmith biliyordu ve bunu aklında tutmasının, şimdi ölmüş ve gömülmüş olan kimsesiz John Harmon'ın çocukluğundaki tek ışık olmuş o iyi kadını mutlu edeceğini de biliyordu, bu yüzden gece geç vakti John Harmon'ın adaşının yanına gitmeye ve onu bir yoklamaya karar verdi.</p>
<p>Allah'ın bir araya getirdiği ailenin bütün fertleri uyumasa da hepsi sessizdi. Yataktan yatağa, yumuşak kadın adımları ve hoş, taze bir yüz dolaşıyordu gecenin sessizliğinde. O yaklaştıkça, loş ışıkta küçük bir baş öpülmek için kalkıyor -çünkü bu küçük hastalar pek sevecendi- sonra dinlenmek için tekrar yastığa geri dönüyordu. Bacağı kırık olan ufaklık huzursuzdu, inliyordu ama bir süre sonra gemiye bakıp kuvvet kazanmak için Johnny'nin yatağına döndü ve uykuya daldı. Yatakların çoğunun üzerinde oyuncaklar, çocukların yatmadan önce onları bıraktığı şekilde duruyordu; masum abartılan ve nizamsızlıklarıyla adeta onların rüyalarını temsil ediyorlardı.</p>
<p>Doktor, Johnny'ye bakmak için geldi. İkisi Rokesmith'le yanyana durup şefkat ve merhametle ona baktılar.</p>
<p>&quot;Ne oldu Johnny?&quot; Bu soruyu Rokesmith sormuş, kalkmaya çabalayan bebeğin sırtına kolunu dolayarak destek olmuştu.</p>
<p>&quot;Ona!&quot; dedi ufaklık. &quot;Bunları!&quot;</p>
<p>Doktor çocuklan anlamakta ustalaşmıştı ve atı, gemiyi, san kuşu, Muhafızı Johnny'nin yatağından alarak yavaşça komşusunun, bacağı kırık ufaklığın yatağına yerleştirdi.</p>
<p>Yorgun ama mutlu bir gülüşle ve küçük bedenini uykuya hazırlar gibi bir hareketle kendini onu destekleyen kola bıraktı ve dudaklarını Rokesmith'in yüzüne yaklaştırarak: &quot;Güse hanımı öp,&quot; dedi.</p>
<p>Böylece elinde avcunda ne varsa dağıtmış, dünyadaki bütün işlerini halletmiş olan Johnny, son sözünü de söyleyip onu terk etti.</p>
<p>&nbsp;</p>
</body>
</html>