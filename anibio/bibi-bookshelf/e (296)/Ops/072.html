<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;Kafanda bir plan mı var?&quot; &quot;Plan mı? Zannetmiyorum.&quot;</p>
<p>&quot;En azından daha önce ilgilenmediğin ama şimdi ilgilenmeye başladığın bir şey olsa gerek.&quot;</p>
<p>&quot;Öyle de diyemem,&quot; dedi Eugene başını dalgın dalgın iki yana salladı, sonra durup düşündü. &quot;Bazen varmış gibi geliyor, bazen yokmuş gibi. Bazen bu hususun üzerine gitmeye meyilli oluyorum, bazen saçma olduğunu, beni yorduğunu ve mahcup ettiğini hissediyorum. Gerçekten de bilemiyorum. İnan bana bilsem söylerdim.&quot;</p>
<p>Bu cevabı verdikten sonra yataktan kalkarak elini arkadaşının omzuna vurdu:</p>
<p>&quot;Arkadaşım olduğu gibi kabul et. Benim nasıl bir adam olduğumu biliyorsun, sevgili Mortimer. Sıkılmaya nasıl teşneyim bilirsin. Adam sırasına girip de ayaklı bir bilmece olduğumu keşfettiğimde, sıkıntıdan patlayana kadar cevabın ne olduğunu bulmaya çalıştım. Sonunda pes ettim ve daha fazla tahmin yürütmeye uğraşmaktan kendimi alıkoydum. Bu durumda kendim de bilmediğim bir cevabı sana nasıl söyleyebilirim? Çocuk tekerlemesi vardır ya hani, 'Bilmece bildirmece, dil üstünde kaydırmaca, cevabını söylemece.' Benim cevabım şu: 'Valla billa bilmiyorum.&quot;'</p>
<p>Bu gamsız mı gamsız Eugene'in kulağa pek acayip gelen sözlerindeki hakikati bilen Mortimer için bu cevap basit bir savuşturma hamlesi değildi. Dahası cazip bir açık yüreklilikle ve muazzam umursamazlığına rağmen değer verdiği tek arkadaşına yapılmış bir istisna havasında verilmişti.</p>
<p>&quot;Gel hadi!&quot; dedi Eugene. &quot;Bakalım puro içmek nasıl bir etki yaratacak. Bu meseleyle ilgili bir aydınlanma sağlarsa hiç çekinmeden sana da aktarırım.&quot;</p>
<p>Geldikleri odaya döndüler ve biraz fazla ısınmış buldukları için pencereyi açtılar. Purolarını yakıp pencerenin önünde içmeye ve aşağıdaki avluyu aydınlatan ayışığını seyretmeye başladılar.</p>
<p>&quot;Aydınlanma cereyan etmedi,&quot; dedi Eugene uzunca bir sessizlikten sonra. &quot;Kusura bakma Mortimer ama hiçbir şey çıkmıyor.&quot;</p>
<p>&quot;Madem çıkmıyor,&quot; dedi Mortimer, &quot;bir kötülük de çıkmayacak demektir. Umarım böyle devam eder. Sana zarar verecek bir şey çıkmaz Eugene, ya da.... &quot;</p>
<p>Eugene bir an elini arkadaşının koluna koyarak onu susturdu ve pencere kenarındaki saksıdan bir toprak parçası alarak büyük bir hünerle, karşıdaki aydınlık bir noktaya attı; hedefi vurmanın keyfiyle sordu &quot;Ya da?&quot;</p>
<p>&quot;Ya da bir başkasına.&quot; .</p>
<p>&quot;Nasıl,&quot; dedi Eugene, bir parça daha toprak alıp yine büyük isabetle aynı noktaya atarak, &quot;başka birine nasıl zarar verebilir ki?&quot; &quot;Bilmiyorum.&quot;</p>
<p>&quot;Hem,&quot; dedi Eugene bir atış daha yaparak, &quot;o başkası kim?&quot; &quot;Bilmiyorum.&quot;</p>
<p>Elinde bir parça toprakla bir an duralayan Eugene, arkadaşına meraklı, hatta biraz şüpheci bir ifadeyle baktı. Yüzünde gizlenen ya da tam açığa vurulmayan bir şey yoktu.</p>
<p>&quot;Hukuk labirentinde dolaşmaya çıkmış iki gecikmeli yolcu,&quot; dedi Eugene, aşağıdan gelen ayak seslerini duyunca avluya baktı, &quot;avluya girer. Aradıkları ismi Bir Numaranın kapısında bulmaya çalışırlar. Bulamayınca İki Numaraya geçerler. İki Numaralı yolcunun kafasına şu toprağı atıyorum. Şapkasından vurdum, şimdi sakin sakin puromu tüttürüp gökyüzünü seyre dalıyorum.&quot;</p>
<p>Yolcuların ikisi de kafalarını kaldırıp pencereye bakmışlardı ama bir iki mırıldandıktan sonra yine kapıdaki isimlere döndüler. Orada aradıklarını bulmuş olacaklar ki kapıdan içeri girerek gözden kayboldular. &quot;Dışarı çıktıklarında,&quot; dedi Eugene, &quot;ikisini de indireceğim,&quot; ve bu amaçla iki toprak parçası hazırladı.</p>
<p>Gelenlerin kendisinin ya da Lightwood'un adını aradıklarına ihtimal vermemişti hiç. Ama aranan ikisinden biri olsa gerekti, zira kapı çalındı. &quot;Bu gece ben nöbetteyim,&quot; dedi Mortimer; &quot;sen olduğun yerde kal Eugene .&quot; Bu konuda pek de ikna edilmesi gerekmeyen Eugene olduğu yerde kalıp purosunu içmeye devam etti ve kapıyı kimin çaldığını hiç mi hiç merak etmedi, ta ki Mortimer odaya girip ona bir şeyler söyleyene, hatta onu dürtükleyene kadar. Bunun üzerine başını çevirdiğinde ziyaretçilerin genç Charley Hexam ve okul müdürü olduğunu gördü; karşısında duran adamları bir bakışta tanımıştı.</p>
<p>&quot;Bu genci hatırlıyor musun Eugene?&quot; dedi Mortimer.</p>
<p>&quot;Dur bir bakayım,&quot; dedi Wrayburn soğuk bir sesle. &quot;Ha tabii! Hatırlıyorum!&quot;</p>
<p>Daha önce yaptığı gibi onu çenesinden yakalamaya niyeti yoktu ama oğlan işkillenip kolunu öfkeyle havaya savurdu. Wrayburn gülerek, bu tuhaf ziyaret için bir açıklama beklercesine Lightwood'a baktı.</p>
<p>&quot;Söyleyecek bir şeyi varmış.&quot;</p>
<p>&quot;Herhalde sana söyleyecektir, Mortimer.&quot;</p>
<p>&quot;Ben de öyle zannetmiştim ama sana söyleyecekmiş.&quot;</p>
<p>&quot;Evet öyle,&quot; diye araya girdi oğlan. &quot;Söylemek istediğim şeyi söylemeye de niyetliyim, Bay Eugene Wrayburn!&quot;</p>
<p>Karşısında hiç kimse durmuyormuş gibi gözlerini onun üzerinden geçiren Eugene, Bradley Headstone'a baktı. Mühiş bir bezginlikle Morti-mer'a dönerek sordu: &quot;Peki bu bey kim?&quot;</p>
<p>&quot;Ben Charles Hexam'ın arkadaşıyım,&quot; dedi Bradley; &quot;Ben Charles Hexam'ın öğretmeniyim.&quot;</p>
<p>&quot;Madem öyle, öğrencilerinize biraz yol yordam öğretin beyefendi,&quot; dedi Eugene.</p>
<p>Dalgın dalgın purosunu içerek dirseğini şöminenin rafına dayadı ve öğretmene gözlerini dikti. Hiçbir kıymeti olmayan bir mahlûka bakar gibi soğuk bir küçümsemeyle dolu, acımasız bir bakıştı bu. Öğretmen de ona baktı, onunki de acımasız bir bakıştı ama başka türden, hınçlı bir kıskançlık ve ateşli bir gazapla dolu bir bakıştı.</p>
<p>Dikkat çekici bir başka husus, ne Eugene Wrayburn ne de Bradley Headstone'un oğlana bakıyor oluşuydu. Daha sonraki diyalog esnasında da kim konuşursa konuşsun, onlar kime hitap ederlerse etsinler, sadece birbirlerine bakmayı sürdürdüler. Aralarında onları karşı karşıya getiren gizli ama mutlak bir bağ vardı.</p>
<p>&quot;Bazı özel durumlarda, Bay Eugene Wrayburn,&quot; dedi Bradley, soluk ve titrek dudaklarla onu cevaplayarak, &quot;öğrencilerimin doğal hisleri, benim onlara öğrettiklerimden daha kuvvetli oluyor.&quot;</p>
<p>&quot;Bana sorarsanız çoğu durumda,&quot; dedi Eugene, purosundan derin bir nefes çekerek, &quot;gerçi özel mi genel mi bilemem. Siz benim adımı biliyorsunuz. Acaba sizinki nedir?&quot;</p>
<p>&quot;Gerçi sizi alakadar etmez ama... &quot;</p>
<p>&quot;Doğru,&quot; diye araya girdi Eugene, sert bir hamleyle sözünü kesip onu bu hatayı yaptığına pişman ederek, &quot;beni hiç alakadar etmez. Öğretmen diyebilirim, çok saygıdeğer bir ünvan. Haklısınız, Öğretmen.&quot;</p>
<p>Bir anlık öfkeyle yaptığı dikkatsizliğin böyle aleyhinde neticelenmesi Bradley Headstone'un iyice içine oturdu. Titremelerini engellemek için dudaklarını toparlamaya çalıştı ama adeta zangırdıyorlardı.</p>
<p>&quot;Bay Eugene Wrayburn,&quot; dedi oğlan, &quot;sizinle konuşmak istiyorum. Bu benim için o kadar önemli ki rehberden adresinizi buldum ve buradaki ofisinize geldim.&quot;</p>
<p>&quot;Büyük zahmet etmişsiniz, Öğretmen,&quot; dedi Eugene, purosunun küllerini üfleyerek. &quot;Umarım karşılığını alırsınız.&quot;</p>
<p>&quot;Ayrıca Bay Lightwood'un yanında bu konuşmayı yapmaktan da memnunum,&quot; dedi oğlan, &quot;çünkü ablamı ilk olarak onun vesilesiyle görmüştünüz.&quot;</p>
<p>Wrayburn bir an için bakışlarını öğretmenden ayırıp bu son sözlerin Mortimer üzerindeki etkisini görmek için arkadaşına baktı. Şöminenin öteki tarafında duran Mortimer, bu sözleri duyar duymaz başını indirip ateşe bakmıştı.</p>
<p>&quot;Keza ablamı yeniden görmeniz de Bay Lightwood sayesinde oldu çünkü babamın bulunduğu akşam onunla birlikteydiniz ve ertesi gün de sizi ablamın yanında buldum. O günden beri de ablamı sık sık ziyaret ediyorsunuz. Hatta ziyaretleriniz gittikçe sıklaşıyor. Sebebini bilmek istiyorum.&quot;</p>
<p>&quot;Zahmetinize değdi mi, Öğretmen?&quot; diye mırıldandı Eugene, bu işle hiç alakası olmayan bir danışman edasıyla. &quot;Yok yere bu kadar zahmete katlandınız. Daha sağduyulu olmanız gerekirdi ama değilmişsiniz.&quot;</p>
<p>&quot;Neden bana hitap ettiğinizi anlamıyorum Bay Wrayburn,&quot; dedi Brad-ley, öfkesi burnunda.</p>
<p>&quot;Öyle mi?&quot; dedi Eugene. &quot;Ben de hitap etmem o zaman.&quot;</p>
<p>Mutlak bir sükûnetle öyle sinir bozucu bir biçimde söyledi ki bunu, saygıdeğer saatin, saygıdeğer kordonunu tutmakta olan saygıdeğer sağ el, o kordonu boğazına dolayıp boğazlayabilirdi onu. Eugene başka bir şey söylemeye zahmet etmeden, başını eline dayayıp purosunu tüttürmeye devam ederek, gözünü bile kırpmadan, boynundaki kordona sımsıkı yapışmış duran Bradley Headstone'a delirtene kadar baktı.</p>
<p>&quot;Bay Wrayburn,&quot; diye devam etti oğlan, &quot;size bu söylediklerimden daha fazlasını da biliyoruz. Ablamın daha haberi yok ama biz öğrendik. Bay Headstone'la birlikte ablamın eğitimi için bir plan yapmıştık. Bu konuyu Bay Headstone üstlenecekti; sizin puronuzu tüttürürken düşündüğünüzden çok daha yetkin bir uzmandır kendisi ve daha iyisini de bulamazsınız. Sonra ne öğrendik dersiniz? Ne öğrenmiş olabiliriz, Bay Lightwood? Ablamın, bizim haberimiz olmadan ders almaya başladığını. Ablam, onun yararına yaptığımız planlara -benim, yani kardeşinin ve sertifikalarıyla da kolayca kanıtlanacağı üzre bu konudaki en yetkin uzman olan Bay Headstone'un planlarına- kulak asmazken, bile isteye başka planlara dahil oluyormuş meğer. Hem bunun için türlü zorluklara da katlanıyormuş. Ben bütün bunları biliyorum, Bay Headstone da! Neyse! Doğal olarak bu işin ücretini birilerinin ödediğini düşündük. Kimdi acaba? Bu konuyu araştırdığımızda Bay Lightwood, arkadaşınız Bay Eugene Wrayburn'ün ödediğini öğrendik. Şimdi ona soruyorum, buna ne hakkı var, bundan ne gibi bir netice umuyor, nasıl olur da benim rızam olmadan böyle bir şey yapar? Ben ki kendi gayretlerim ve Bay Headstone'un yardımlarıyla toplumda yükselmeye çalışıyorum, üzerime düşecek bir lekeye ya da ablam üzerinden saygınlığıma halel gelmesine tahammülüm yok.&quot;</p>
<p>Bu konuşmanın çocukça zayıflığı muazzam bencilliğiyle birleşince pek hafif kalmıştı. Yine de okuldaki küçük dinleyicilere alışık olsa da büyük adamların büyük hallerine alışık olmayan Bay Headstone bu konuşmadan büyük coşku duydu.</p>
<p>&quot;Şimdi Bay Eugene Wrayburn'e diyeceğim şu,&quot; diye devam etti oğlan, doğrudan hitap etttiğinde bir cevap alamadığı için üçüncü tekil şahıs kullanıyordu mecburen, &quot;ablamla herhangi bir tanışıklığı olmasına karşıyım ve bunu derhal kesmesini talep ediyorum. Ablamın ona karşı herhangi bir his beslemesinden korktuğumu zannetmesin...&quot;</p>
<p>(Oğlan burnunu kaldırdığında, öğretmeni de kaldırdı, Eugene de purosunun küllerini tekrar üfledi.)</p>
<p>&quot;... sadece bu duruma karşıyım ve bu da yeterli. Ben ablam için Bay Wrayburn'ün zannettiğinden daha önemliyim. Kendim yükselirken onu da yükseltmek istiyorum; kendisi de bunu biliyor ve istikbali bana bağlı. Ben bu durumun gayet iyi farkındayım, Bay Headstone da öyle. Ablam harika bir kızdır ama bazı romantik fikirlere kapılmış; Bay Eugene Wrayburn'le filan ilgili değil bunlar, babamın ölümü ve benzer konularla ilgili. Bay Wrayburn kendisini önemli bir hale getirmek için bu fikirleri destekliyor, ablam da ona minnettar olması gerektiğini düşünüyor, hatta belki bundan hoşlanıyor. Ben onun Bay Headstone hariç, benden başka birine minnettar olmasını istemiyorum. Bay Wrayburn'ü uyarıyorum, dediğime kulak asmazsa ablam için çok kötü olur. Bunu iyice bir düşünüp anlasın. Ablam için kötü olur!&quot;</p>
<p>Öğretmenin ne yapacağını bilmiyormuş gibi göründüğü kısa bir sessizlik oldu.</p>
<p>&quot;Sizden artık öğrencinizi buradan götürmenizi rica etsem ne dersiniz, Öğretmen?&quot; dedi Eugene, hızla küçülen purosunu dudaklarından çekip inceleyerek.</p>
<p>&quot;Bay Lightwood,&quot; diye ekledi oğlan, hiçbir cevaba ya da ilgiye mazhar olamamanın verdiği öfkeyle yüzü alev alev yanarak, &quot;umarım arkadaşınıza söylediğim, onun da duymuyormuş gibi yaptığı halde her kelimesini pekala duyduğu şeyleri dikkate alırsınız. Bunları dikkate almak zorundasınız Bay Lightwood çünkü daha önce de söylediğim gibi, arkadaşınızı ablamla ilk siz tanıştırdınız ve siz olmasanız onu hiç görmeyecektik. Allah biliyor ya hiçbirimiz onu görmeyi istememiştik, bundan sonra görmezsek de özlemeyiz. Şimdi Bay Headstone, Bay Wrayburn söylediklerimi duyduğuna göre, benim de başka söyleyecek bir şeyim kalmadığına göre, yapmak istediğimiz şeyi yaptık, artık gidebiliriz.&quot;</p>
<p>&quot;Sen aşağı in Hexam, ben de bir dakika sonra geleceğim,&quot; dedi Brad-ley. Hiddetli bir bakışla, olabildiğince fazla ses çıkararak onun bu isteğini yerine getirdi oğlan; Lightwood da pencereye gidip dirseklerini dayayarak aşağı bakmaya başladı.</p>
<p>&quot;Ayağınızın altındaki tozdan daha fazla değerim olmadığını düşünüyorsunuz,&quot; dedi Bradley, Eugene'e, dikkatle ölçüp tarttığı bir ses tonuyla konuşuyordu yoksa hiç konuşamayacaktı.</p>
<p>&quot;Emin olun, Öğretmen,&quot; dedi Eugene, &quot;sizin hakkınızda hiç düşünmüyorum.&quot;</p>
<p>&quot;Bu doğru değil,&quot; dedi öteki; &quot;siz de biliyorsunuz.&quot;</p>
<p>&quot;Bu çok kaba,&quot; diye diklendi Eugene; &quot;ama siz bilmiyorsunuz.&quot;</p>
<p>&quot;Bay Wrayburn, en azından ben, size küstah sözler ve yukarıdan alan tavırlarla davranmanın manasız olduğunu biliyorum. Demin dışarı çıkan şu çocuk, yarım saatte sizi pek çok alanda bilgisiyle mat edebilir ama onu sizden aşağıymış gibi bir kenara atabiliyorsunuz. Aynı şeyi bana da yapabileceğinize hiç şüphem yok.&quot;</p>
<p>&quot;Doğrudur,&quot; dedi Eugene.</p>
<p>&quot;Ama ben küçük bir çocuk değilim,&quot; dedi Bradley, kordonu elinde sıkmaya devam ederek, &quot;ve beni dinlemek zorundasınız!&quot;</p>
<p>&quot;Öğretmen olduğunuz için,&quot; dedi Eugene, &quot;herkes sizi dinlemek zorunda. Bu kadarı size yetmeli.&quot;</p>
<p>&quot;Ama yetmiyor,&quot; dedi öteki, öfkeden bembeyaz kesilerek. &quot;Yerine getirdiğim vazifeye göre kendini şekillendiren ve o vazifeyi en iyi şekilde yerine getirmek için sürekli kendini tutup bastıran bir insan içgüdülerinden tümüyle sıyrılmış demek midir sizce?&quot;</p>
<p>&quot;Bence siz,&quot; dedi Eugene, &quot;şu halinize bir bakıyorum da, iyi bir öğretmen olamayacak kadar sinirlisiniz.&quot; Konuşurken purosunun sonunu şömineye attı.</p>
<p>&quot;Sizin karşınızda sinirlendiğimi kabul ediyorum, beyefendi. Sizin karşınızda sinirlendiğim için kendime saygı duyuyorum. Ama benim öğrencilerim böyle İblis değil.&quot;</p>
<p>&quot;Öğretmenlerden onlara fırsat kalmıyor herhalde,&quot; dedi Eugene.</p>
<p>&quot;Bay Wrayburn!&quot;</p>
<p>&quot;Öğretmen!&quot;</p>
<p>&quot;Beyefendi, benim adım Bradley Headstone.&quot;</p>
<p>&quot;Daha önce de gayet isabetli bir şekilde belirttiğiniz gibi isminiz beni alakadar etmez. Başka bir diyeceğiniz var mı?&quot;</p>
<p>&quot;Bir şey daha var. Ah ne talihsizim,&quot; diye bağırdı Bradley, tepeden tırnağa titreyerek, yüzünde birikmeye başlayan terleri sildi, &quot;kendimi kontrol edip, daha güçlü bir mahlûk izlenimi veremiyorum, halbuki hayatı boyunca benim bir günde hissettiğim şeyi hissetmemiş bir adam kendini mükemmelen kontrol edebiliyor!&quot; Bunu sahici bir kederle söylemişti, hatta sonrasında kendini paralayacakmış gibi bir hareket yaptı elleriyle.</p>
<p>Eugene onu eğlenceli bulmaya başlamış gibi bakıyordu.</p>
<p>&quot;Bay Wrayburn, size kendi adıma bir şey söylemek istiyorum.&quot;</p>
<p>&quot;Hadi ama Öğretmen,&quot; dedi Eugene, sabırsızlığında bile ötekinin tüylerini diken diken eden bir rehavet vardı; &quot;ne diyecekseniz bir an önce söyleyin. Bu arada kapının açık olduğunu ve genç dostunuzun sizi dışarıda beklediğini de hatırlatırım.&quot;</p>
<p>&quot;O delikanlıya buraya kadar eşlik etmemin maksadı, beyefendi, içgüdülerinin doğru ve haklı olduğunu size söylemekti. Çocuk olduğu için onu kolayca gözardı edebilirsiniz belki ama bir yetişkin olarak beni kolay kolay gözardı edemezsiniz.&quot; Büyük bir gayret ve müşkülatla söylemişti bunları Bradley Headstone. &quot;Bu kadar mı?&quot;</p>
<p>&quot;Hayır, beyefendi,&quot; dedi iyice kızarıp çileden çıkan Bradley Headstone. &quot;Ablasına yaptığınız ziyaretler konusundaki itirazını kuvvetle destekliyorum, ayrıca ablasına yardım etme konusundaki işgüzarlığınıza -tabii daha beter bir şey değilse- karşı çıkmasını da destekliyorum.&quot;</p>
<p>&quot;Bu kadar mı?&quot; diye sordu Eugene.</p>
<p>&quot;Hayır, beyefendi. Bu yaptığınız şeyi yapmaya hiç hakkınızın olmadığını ve ablasına zarar verdiğinizi söylemeye kararlıyım.&quot;</p>
<p>&quot;Sadece kardeşinin değil, onun da mı öğretmenisiniz? -Yoksa olmak gibi bir arzunuz mu var?&quot; dedi Eugene.</p>
<p>Bu darbe öyle sertti ki, Bradley Headstone'un yüzünü adeta hançerlenmiş gibi bir anda kan bastı. &quot;Ne demeye çalışıyorsunuz?&quot; diye mırıldanabildi ancak.</p>
<p>&quot;Çok doğal bir hırs bu,&quot; dedi Eugene serinkanlılıkla. &quot;Kimse tersini söyleyemez. Ablasının adı, sizin dudaklarınıza fazla - alışık olduğu muhitten, etrafındaki bütün o bayağı ve mazisi belirsiz tiplerden öyle farklı ki ablası, böyle bir hırsa kapılmanız çok doğal.&quot;</p>
<p>&quot;Mazimi başıma mı kakıyorsunuz Bay Wrayburn?&quot;</p>
<p>&quot;istesem de yapamam çünkü mazinize dair hiçbir şey bilmiyorum, Öğretmen, öğrenmeye de hevesli değilim.&quot;</p>
<p>&quot;Şecereme laf ediyorsunuz,&quot; dedi Bradley Headstone; &quot;aile terbiyeme dil uzatıyorsunuz. Size bir şey diyeyim mi, ben bu ikisine rağmen, kendimi bu ikisinden de kurtararak toplumda yükseldim ve sizden çok daha düzgün bir adam olarak görülmeye ve kendimle gurur duymaya hakkım var.&quot;</p>
<p>&quot;Bilmediğim şeylerle size nasıl dil uzatabileceğim ya da elimde olmayan taşları size nasıl fırlatabileceğim, ancak bir öğretmen zekâsının çözebileceği muammalar,&quot; dedi Eugene. &quot;Bu kadar mı?&quot;</p>
<p>&quot;Hayır, beyefendi. Eğer o çocuğun... &quot;</p>
<p>&quot;Beklemekten gına getirmiştir artık,&quot; dedi Eugene kibarca.</p>
<p>&quot;Eğer o çocuğun arkası yok zannediyorsanız yanılırsınız. Ben onun arkadaşıyım ve beni daima onun arkasında bulacaksınız.&quot;</p>
<p>&quot;Siz de onu merdivenlerde bulacaksınız,&quot; dedi Eugene.</p>
<p>&quot;Tecrübesiz, arkasız, arkadaşsız bir çocukla karşı karşıya olduğunuz için kafanıza estiği gibi davranabileceğinizi düşünmüş olabilirsiniz, beyefendi. Ama bu küçük hesaplarınızın yanlış olduğu konusunda sizi uyarıyorum. Karşınızda bir de yetişkin adam var. Benimle de mücadele etmeniz lazım. Onu destekleyeceğim ve zarara uğrarsa tazmini için elimden geleni yapacağım. Bu davada yüreğim ve kollarım ona ardına kadar açık.&quot;</p>
<p>&quot;Ne tesadüf, kapı da açık,&quot; dedi Eugene.</p>
<p>&quot;Bu kurnaz kaçamaklarınız çok aşağılık, siz aşağılık bir adamsınız,&quot; dedi öğretmen. &quot;O kadar bayağı bir mizacınız var ki mazimin bayağılığına küfrediyorsunuz. Bunun için sizi kınıyorum. Ama bu ziyaretten gereken dersi çıkarıp ona göre hareket etmezseniz, size karşı ne kadar ciddi olduğumu görürsünüz, tabii kendi namıma sizi ciddiye almaya değer bulursam.&quot;</p>
<p>Wrayburn'ün sakin ve rahat bakışları altında, ne kadar hantal ve kaskatı göründüğünün bilincinde, arkasını dönüp dışarı çıktı ve ağır kapı, yüzünü basan beyaz ve kızıl öfke dalgaları üzerine bir fırın kapısı gibi kapandı.</p>
<p>&quot;Ne takıntılı herif,&quot; dedi Eugene. &quot;Bütün herkesi anasıyla ahbap zannediyor!&quot;</p>
<p>Düşünceli bir hareketle çekildiği pencere kenarında durmakta olan Mortimer Lightwood, Eugene'in çağrısına uyup yavaş yavaş odayı arşınlamaya başladı.</p>
<p>&quot;Kusura bakma,&quot; dedi Eugene purosunu yakarak, &quot;beklenmedik misafirlerim canını sıktı. Bunu telafi etmek için Tippins'i çaya davet etmek istersen, ona kur yapmayı vadediyorum.&quot;</p>
<p>&quot;Eugene, Eugene, Eugene!&quot; dedi Mortimer, odada dolaşmaya devam ederek, &quot;Olanlara üzüldüm. Ne kadar körmüşüm!&quot;</p>
<p>&quot;Kör de ne demek?&quot; diye sordu arkadaşı kılını bile kıpırdatmadan.</p>
<p>&quot;O gece nehir kıyısındaki meyhanede ne demiştin bana?&quot; diye sordu Lightwood durarak. &quot;Ne sormuştun? O kızı düşündüğümde kendimi karanlık bir hain ve yankesici karışımı gibi hissedip hissetmediğimi sormuştun.&quot;</p>
<p>&quot;O ifadeyi hatırlar gibiyim,&quot; dedi Eugene.</p>
<p>&quot;Peki şimdi onu düşündüğünde ne hissediyorsun?&quot;</p>
<p>Arkadaşı doğrudan cevap vermedi ama purosundan bir iki nefes çektikten sonra başka bir tespitte bulunda: &quot;Durumu yanlış anlama. Koca Londra'da Lizzie Hexam'dan daha iyi bir kız yoktur. Ne benim ailemde, ne senin ailende ondan iyisi vardır.&quot; &quot;Peki öyle olsun. Ya sonra?&quot;</p>
<p>&quot;Bak işte,&quot; dedi Eugene, odanın öteki ucuna doğru yürüyen arkadaşının arkasından tereddütle bakarak, &quot;beni yine çözmekten vazgeçtiğim o bilmeceyle karşı karşıya bırakıyorsun.&quot;</p>
<p>&quot;Eugene, bu kızı ele geçirip sonra terk etmeyi mi planlıyorsun?&quot;</p>
<p>&quot;Ne münasebet.&quot;</p>
<p>&quot;Bu kızla evlenmeyi mi planlıyorsun?&quot; &quot;Ne münasebet.&quot;</p>
<p>&quot;Bu kıza musallat olmayı mı planlıyorsun?&quot;</p>
<p>&quot;Hayır Mortimer, bir şey planlamıyorum. Hiçbir planım yok. Ben plan yapmayı beceremeyen bir insanım. Bir plan yapmaya kalkışacak olsam, işlemden bitkin düşüp anında vazgeçerdim.&quot;</p>
<p>&quot;Ah Eugene, ah!&quot;</p>
<p>&quot;Sevgili Mortimer, rica ederim bu kederli sitem tonunu kullanma. Sana bildiğim her şeyi anlatmaktan ve bilmediklerim konusundaki cehaletimi teslim etmekten başka ne yapabilirim? Hani eski bir şarkı vardı, sözümona neşeli olsun diye yapılmış ama hayatımda duyduğum en hüzünlü şarkı, nasıldı?</p>
<p>Bir kenara bırak kederi Hayata ve insanın ahmaklığına Hüzünlü şarkılar düzmeyi Şen mi şen başla şarkına Lay la!</p>
<p>Bana Lay la filan söyletme, sevgili Mortimer (ki pek manasız bir şey) gel birlikte bu bilmeceyi çözmeyi bırakalım.&quot;</p>
<p>&quot;Bu kızla görüşüyor musun Eugene, bu insanların dedikleri doğru mu?&quot;</p>
<p>&quot;Saygıdeğer ve eğitimli dostum, her iki ithamı da kabul ediyorum.&quot; &quot;İyi de bunun sonu nereye varır? Sen ne yapıyorsun? Nereye gidiyorsun?&quot;</p>
<p>&quot;Sevgili Mortimer, öğretmenin ilmihal üslubu bulaşıcıymış galiba. Bence senin puro içme zamanın geldiği için böyle sinirlisin. Rica ederim bir tane al. Benimkinden yak, tam kıvamında. Şimdi! Kendimi ıslah etmek için elimden geleni yaptığımı kabul et, hakkımı ver. İlk gördüğünde, karanlık bir aynadan görür gibi aceleyle yermeye meylettiğin bu ev alet edevatına da yeni bir gözle bak. Kusurlarımın farkında olduğum için kendimi ev hayatının erdemlerinin oluşmasını sağlayacak manevi etkilerle kuşattım. Kendimi en iyi dileklerle bu etkilere ve okul arkadaşımın olumlu tesirine teslim ediyorum.&quot;</p>
<p>&quot;Ah Eugene!&quot; dedi Lightwood şefkatle, arkadaşının yanında durduğu için ikisi birlikte küçük bir duman bulutuna gömülmüşlerdi; &quot;Keşke şu üç soruyu cevaplasan! Bunun sonu nereye varır? Sen ne yapıyorsun? Nereye gidiyorsun?&quot;</p>
<p>&quot;Tamam da Mortimer,&quot; dedi Eugene, yüzündeki ve halindeki açık yürekliliği arkadaşı daha iyi görsün diye elini hafifçe sallayıp dumanları dağıtarak, &quot;inan bana, elimden gelse hemen cevap verirdim. Ama bunu yapabilmek için çoktandır kaderine terk ettiğim o bilmeceyi çözmem lazım önce. İşte kendisi. Eugene Wrayburn.&quot; Alnına ve göğsüne vurdu. &quot;Bilmece bildirmece, dil üstünde kaydırmaca, cevabını söylemece. Valla billa bilmiyorum cevabı. Pes ediyorum!&quot;</p>
<p>&nbsp;</p>
</body>
</html>