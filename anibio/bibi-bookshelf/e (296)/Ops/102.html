<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>1. Bölüm -Garipler Sokağı Sakinleri</title>
</head>
<body>
<h1><a id="a159"></a>1. Bölüm -Garipler Sokağı Sakinleri</h1>
<p>Londra'da sisli bir gündü, ağır ve karanlıktı sis. Londra'nın canlıları, batan gözler, yanan ciğerlerle, öksürüp tıksırıyor, boğulur gibi oluyordu; Londra'nın cansızları, görünür olmakla olmamak arasında kararsız kalmış, neticede her ikisi de olamayan isli bir hayaletti. Gaz lambaları, güneşin altında işleri olmadığını bilen gece yaratıkları olduklarının bilinciyle, yabani ve cenabet bir halde dükkânlarda titreşiyordu; güneşin kendisiyse, sis girdapları arasında bir an seçilir gibi olduğunda sönmüş, soğumuş, çökmüş gibi görünüyordu. Etraftaki kırlarda bile hava sisli ama orada sis griydi, halbuki Londra'da şehir sınırları civarında koyu sarı, biraz içinde kahverengi, daha içeri gittikçe daha koyu, daha koyu kahverengi ve Şehrin göbeğinde -mesela St Mary Axe'in orada- paslı siyahtı. Kuzeydeki yüksek sırtlardan aşağı bakıldığında, en yüksek binaların başlarını bu sis denizi üzerine çıkarmaya çabaladığı görülebilirdi, özellikle St Paul Katedrali'nin büyük kubbesi çetin cevizdi; ama ayakları dibindeki sokaklarda bunu anlamak imkânsızdı, koca şehir, tekerleklerin boğuk sesiyle dolu, devasa bir hastayı sarmalayan bir buğu bulutundan ibaretti.</p>
<p>Böylesi günlerde sabahın dokuzunda, Pubsey and Co. müessesesi, muhasebenin penceresinde hıçkıran gaz lambası ve onu gırtlaklamak için giriş kapısının anahtar deliğinden hırsızlama içeri sızan sisle, zaten pek hareketli bir yer olmayan St Mary Axe'in bile en hareketli mekânı sayılmazdı. Ama ışık söndü, kapı açıldı ve Riah, kolunun altında bir çantayla dışarı çıktı.</p>
<p>Daha kapıdan çıkmadan sise girip, St Mary Axe'teki gözlerden gizlendi. Ama bu hikâyenin gözleri onun peşinden batıya, Cornhill, Cheapside, Fleet Sokağı, Strand, Piccadilly'den Albany'ye kadar takip edebilir. O taraflara gitti, ciddi ve ölçülü adımları, elinde sopası, bileklerine dolanan etekleriyle; çoktan siste kaybolmuş bu muhterem ihtiyarı görmek için çevrilen pek çok kafa, hayal güçlerinin ve sisin onlara olduğundan farklı gösterdiği, dikkatle bakılmamış, sıradan biri olduğunu düşündü.</p>
<p>İkinci katında efendisinin oturduğu eve gelen Riah, merdiveni çıkıp, Hoşsohbet Fledgeby'nin kapısına geldi. Zili ya da tokmağı kullanmaktan çekinerek, sopasının ucuyla tıklattı kapıyı, içeriye biraz kulak kabarttıktan sonra da eşiğe oturdu. Boyun eğme alışkanlığıyla, çıplak, karanlık basamaklarda bekliyordu, nice atalarının zindanlarda, başlarına gelene razı olarak bekleştikleri gibi.</p>
<p>Bir süre sonra, parmaklarına hohlamanın da işe yaramayacağı kadar üşüyünce ayağa kalkıp tekrar sopasıyla kapıyı tıklattı ve tekrar içeri kulak kabarttıktan sonra beklemek üzere oturdu. Bu hareketleri üçüncüye tekrarladığında, içeriyi dinleyen kulaklarına Fledgeby'nin sesi geldi, yatağından bağırıyordu, &quot;Kes gürültüyü! Şimdi açıyorum!&quot; Ama hemen gelmek yerine, on beş dakika kadar tatlı uykusuna devam etti. Riah bu süre zar-fmda da merdivende oturup mükemmel bir sabırla beklemeyi sürdürdü.</p>
<p>Nihayet kapı açıldı ve Bay Fledgeby'nin yerde sürünen etekleri tekrar yatağa döndü. Onu saygılı bir mesafeden takip eden Riah, bir süre önce yakılmış ateşin harıl harıl yandığı yatak odasına geçti.</p>
<p>&quot;Gecenin bu saatinde burda işin ne?&quot; diye sordu Fledgeby, yorganın altında arkasım dönüp, soğuktan titreyen ihtiyar adama omzunu vererek.</p>
<p>&quot;Sabahın on buçuğu, efendim.&quot;</p>
<p>&quot;Hadi ya! Çok mu sis var?&quot;</p>
<p>&quot;Hem de çok, efendim.&quot;</p>
<p>&quot;Soğuktur da?&quot;</p>
<p>&quot;İnsanın içine işliyor,&quot; dedi Riah, gözleri cazip ateşte, halının kenarında durdu ve cebinden çıkardığı mendille kır sakalını ve uzun saçlarını kuruladı.</p>
<p>Fledgeby keyifli keyifli yatağına yerleşti.</p>
<p>&quot;Kardı, tipiydi, yağmurdu, çamurdu, öyle bir şey var mı?&quot; diye sordu. &quot;Hayır efendim, yok. O kadar da kötü değil. Sokaklar epey temiz.&quot; &quot;Afra tafra yapma bana,&quot; dedi Fledgeby, yatağıyla sokaklar arasındaki tezatı derinleştirme isteği boşa çıkınca hayal kırıklığına uğramıştı. &quot;Ama huyundur yaparsın. Defterleri getirdin mi?&quot; &quot;Getirdim, efendim.&quot;</p>
<p>&quot;Tamam. Ben şu konuyu kafamda bir iki dakika çevireyim, sen de bu arada çantanı boşaltıp hazırlan.&quot;</p>
<p>Bay Fledgeby yatağa tekrar keyifle gömülerek uykuya daldı. Onun emirlerini yerine getiren ihtiyar adam, bir iskemlenin kenarına ilişip ellerini önünde kavuşturdu ve yavaş yavaş sıcağa teslim olup uyuklamaya başladı. Bay Fledgeby'nin yatağının ayak ucunda, Türk terlikleri, pembe Türk şalvarı (birilerini dolandıran birinden ucuza almıştı), onları tamamlayan bir kaftan ve takkeyle zuhur etmesiyle uyandı. Bir de elinde oturulacak yeri olmayan sandalye, fener ve kibrit olsa, Guy Fawkes kılığında sokakta dolaşanlardan bir farkı kalmayacaktı.</p>
<p>&quot;Bana bak moruk!&quot; diye bağırdı Hoşsohbet pek latif bir alaycılıkla, &quot;şimdi ne üçkâğıt peşindesin, öyle gözlerin kapalı orada? Uyumuyorsun. Su uyur düşman uyumaz!&quot;</p>
<p>&quot;Korkarım içim geçmiş, efendim,&quot; dedi ihtiyar.</p>
<p>&quot;Yok canım!&quot; dedi Fledgeby kurnaz bir bakışla. &quot;Başkalarını inandırabilirsin belki ama ben kül yutmam. Gerçi fena fikir değil, pazarlık yaparken kayıtsız görünmek istiyorsan iyi. Az üçkâğıtçı değilsin ha!&quot;</p>
<p>İhtiyar adam, bu suçlamayı kibarca reddederek başını iki yana salladı ve iç çekmemek için kendini tutarak masaya gitti. Fledgeby, ateşin yanında hazır duran bir çaydanlıktan güzel kokulu sıcacık bir kahve döküyordu kendine. Koltuğuna oturmuş kahvesini içen genç adamla, ak saçlı başını önüne eğmiş onun keyfinin olmasını bekleyen yaşlı adamın görüntüsü ibretlikti.</p>
<p>&quot;Şimdi!&quot; dedi Fledgeby. &quot;Bilançoyu dök bakalım, söylediğinden fazla kazanıp kazanmadığını rakamlarla kanıtla. Önce şu mumu yak.&quot;</p>
<p>Riah ona itaat etti, sonra göğsünden bir kese çıkardı ve hesabını vermekle sorumlu olduğu parayı masaya döktü, saydı. Fledgeby, altın liraları ısıra ısıra tekrar saydı.</p>
<p>&quot;Bunları hafifletmemişsindir umarım,&quot; dedi, birini gözüne yaklaştırıp dikkatle inceleyerek, &quot;sizin millet bu işi iyi bilir. Parayı terletmek nedir iyi bilirsiniz.&quot;</p>
<p>&quot;Siz ne kadar biliyorsanız biz de o kadar biliriz,&quot; dedi ihtiyar adam, ellerini geniş yenlerinin içine sokmuş, saygıyla efendisinin yüzüne bakarak masanın yanında duruyordu. &quot;İzninizle bir şey söyleyebilir miyim?&quot; &quot;Söyle,&quot; diye lütfetti Fledgeby.</p>
<p>&quot;Acaba, efendim - istemeyerek de olsa - istemediğiniz muhakkak - yanınızda çalışan biri olarak gerçek karakterimle, sizin iş politikalarınız için büründüğüm karakteri birbirine karıştırmıyor musunuz?&quot;</p>
<p>&quot;Ben hiçbir şeyi öyle ince eleyip sık dokumam,&quot; cevabını verdi Hoşsohbet umursamazca.</p>
<p>&quot;Adil mi peki bu?&quot;</p>
<p>&quot;Adaleti yemişim!&quot; dedi Fledgeby.</p>
<p>&quot;Cömertliğe sığar mı bu?&quot;</p>
<p>&quot;Cömertlikten bahseden bir Yahudi!&quot; dedi Fledgeby. &quot;Ne de uyarlar ya! Makbuzları çıkart, bana Kudüs zırvaları anlatma.&quot;</p>
<p>Makbuzlar çıkartıldı ve yarım saat boyunca Bay Fledgeby üstün dikkatini bunlara verdi. Makbuzlarla hesaplar birbiriyle örtüştü ve defterlerle kâğıtlar çantadaki yerlerine geri döndü.</p>
<p>&quot;Şimdi,&quot; dedi Fledgeby, &quot;şu senet kırma işlerini konuşalım, benim en sevdiğim iş. Hangi karşılıksız senetler, kaçtan satın alınacak? Piyasadakilerin listesi var mı sende?&quot;</p>
<p>&quot;Uzun bir liste, efendim,&quot; dedi Riah, bir dosya içinden katlanmış bir kâğıdı çıkarıyor ve açtığında sık yazılarla kaplanmış büyük boy bir kâğıt olduğu anlaşılıyor.</p>
<p>&quot;Vay!&quot; diyor Fledgeby, ıslık çalarak kâğıdı eline alıyor. &quot;Garipler Sokağının amma çok sakini var şu anda! Bunlar taksit taksit elden çıkarılacak, değil mi?&quot;</p>
<p>&quot;Sözleşmeleri öyle olanlar taksitle,&quot; dedi yaşlı adam patronun omuzlarının üstünden kâğıtlara bakarak: &quot;bazıları da bir seferde.&quot;</p>
<p>&quot;Bir seferlik olanların yarısı çöpe gidecek, şimdiden belli,&quot; dedi Fledgeby. &quot;Mesele senin bunları çöp fiyatına alıp alamayacağın.&quot;</p>
<p>Riah başını salladı ve Fledgeby küçük gözleriyle listeyi taramaya başladı. Çok geçmeden gözleri parlamaya başladı ve bunu fark eder fark etmez, omzunun üzerinden arkasındaki vakur yüze bakarak şöminenin yanına gitti. Şömine rafını masa niyetine kullanarak sırtını ihtiyar adama döndü ve bir yandan dizlerini ısıtırken bir yandan listeyi dikkatle incelemeye koyuldu; bazı satırlar özellikle ilgisini çekiyormuş gibi tekrar tekrar onlara dönüyordu. Bunu yaptıkça da, şöminenin üzerindeki aynadan ihtiyar adama bakıyor, kendisiyle ilgili ne düşündüğünü kestirmeye çalışıyordu. İhtiyar pek bir şey düşünüyormuş gibi durmuyordu ama patronunun şüphelerinin farkında olduğundan gözlerini yerden kaldırmıyordu.</p>
<p>Bay Fledgeby böyle halim selim işlerine dalmışken dışarıdan bir ayak sesi duyuldu ve kapı hızla açıldı. &quot;Hop! Hep senin yüzünden, İsrail süne-pesi,&quot; dedi Fledgeby; &quot;kapıyı kapatmamışsın.&quot; Sonra ayak sesleri içeri doğru ilerledi ve Bay Alfred Lammle'ın yüksek sesle bağırdığı duyuldu, &quot;Fled-geby, evde misin?&quot; Fledgeby, alçak sesle Riah'a ona bakmadan gıkını bile çıkarmamasını tembihledikten sonra, &quot;Burdayım!&quot; diye bağırarak yatak odasının kapısını açtı.</p>
<p>&quot;Buraya buyur,&quot; dedi Fledgeby. &quot;Bu bey St Mary Axe'teki Pubsey and Co.'dan geliyor, talihsiz bir arkadaşımın ödeyemediği bir senet meselesi vardı da onunla anlaşmaya varmaya çalışıyorum. Ama Pubsey and Co. alacaklılarına karşı öyle sert, esneklikten öyle uzak ki zaman kaybından başka bir şey değil. Arkadaşımın işinde hiçbir şekilde anlaşma sağlayamaz mıyız Bay Riah?&quot;</p>
<p>&quot;Ben sadece asıl patronun temsilcisiyim, efendim,&quot; dedi Yahudi alçak sesle. &quot;O ne derse onu yaparım. Bu işe sermaye yatırmadım. Kâr payı da almıyorum.&quot;</p>
<p>&quot;Ha, ha!&quot; diye güldü Fledgeby. &quot;Lammle?&quot;</p>
<p>&quot;Ha, ha!&quot; diye güldü Lammle. &quot;Tabii. Öyledir. Bilmez miyiz!&quot;</p>
<p>&quot;İyi muhabbet, di mi Lammle?&quot; dedi Fledgeby, üstü örtülü şakasından pek bir keyiflenmiş halde.</p>
<p>&quot;Hep böyledir zaten, hep!&quot; dedi Lammle. &quot;Bay...&quot;</p>
<p>&quot;Riah, Pubsey and Co., St Mary Axe,&quot; diye araya girdi Fledgeby, gizli şakası öyle hoşuna gitmişti ki gözlerinden akan yaşları elinin tersiyle sildi.</p>
<p>&quot;Bay Riah, böyle işler için hazırlanmış malum şablona riayet etmek durumunda,&quot; dedi Lammle.</p>
<p>&quot;Başkasının temsilcisiymiş!&quot; diye bağırdı Fledgeby. &quot;Patronu ne derse onu yaparmış! Kendi sermayesi yokmuş! Ay aman! Ha ha ha ha!&quot; Bay Lammle da onunla birlikte gülerken, biz bu işleri biliriz gibilerinden bakıyordu; o öyle yaptıkça Bay Fledgeby'nin gözünde gizli şaka daha da eğlenceli bir hal alıyordu.</p>
<p>&quot;Ancak,&quot; dedi hoşsohbet beyefendi, gözlerini tekrar silerek, &quot;böyle devam edersek Bay Riah'la ya da Pubsey and Co., St Mary Axe'le ya da bir başkasıyla dalga geçiyormuş gibi olacağız ki hiç istemeyiz. Bay Riah, sizden rica etsem ben Bay Lammle'la konuşurken bir iki dakikalığına öteki odada bekler misiniz, gitmeden önce anlaşmaya varabiliriz belki.&quot;</p>
<p>Bay Fledgeby'nin şakası esnasında gözlerini yerden hiç kaldırmamış olan ihtiyar adam, sessizce başını eğdi ve Fledgeby'nin açtığı kapıdan çıktı. Kapıyı kapatan Fledgeby, arkasını ateşe vermiş olan Lammle'a döndü; bir eli ceketinin altında, öteki eli sakalında ayakta duruyordu.</p>
<p>&quot;Aha!&quot; dedi Fledgeby. &quot;Kötü bir şey olmuş!&quot;</p>
<p>&quot;Nerden anladın?&quot; diye sordu Lammle.</p>
<p>&quot;Asılmış suratın,&quot; dedi Fledgeby, farkında olmadan kafiye yaparak.</p>
<p>&quot;Peki madem,&quot; dedi Lammle; &quot;kötü bir şey oldu; her şey kötü.&quot;</p>
<p>&quot;Hadi!&quot; dedi Hoşsohbet uzatarak ve ateşi arkasına almış, ateş püsküren arkadaşına bakarak oturup ellerini dizlerine koydu.</p>
<p>&quot;İnan bana, Fledgeby,&quot; diye tekrarladı Lammle, sağ kolunu açarak, &quot;her şey kötü. Oyun bitti.&quot;</p>
<p>&quot;Ne oyunu?&quot; diye sordu Fledgeby yine önceki kadar yavaş ama biraz daha sıkıntılı.</p>
<p>&quot;Oyun. Bizim oyun. Oku şunu.&quot;</p>
<p>Fledgeby onun uzattığı notu alıp yüksek sesle okudu. &quot;Sayın Alfred Lammle, Beyefendi, Bayan Alfred Lammle ve sizin, kızımız Georgiana'ya gösterdiğiniz nazik ilgi karşısında Bayan Podsnap'la aynı düşünceleri paylaşıyoruz. Affınıza sığınarak bundan böyle bu ilgiyi kabul edemeyeceğimizi belirtmek ve iki ailenin artık birbirine tümüyle yabancı olması ricasını iletmek istiyoruz. Sadık bendeniz, John Podsnap.&quot; Fledgeby, bu notun boş taraflarına da, ilk baştaki anlamlı tarafına baktığı gibi uzun uzun, dikkatle baktı, sonra Lammle'a baktı, o da sağ kolunu tekrar açarak bu bakışa cevap verdi.</p>
<p>&quot;Bu kimin başının altından çıktı?&quot; dedi Fledgeby.</p>
<p>'Tahmin dahi edemiyorum,&quot; dedi Lammle.</p>
<p>&quot;Belki,&quot; dedi Fledgeby, çatık kaşlarla epey bir düşündükten sonra, &quot;birileri arkandan seni çekiştiriyordur.&quot;</p>
<p>&quot;Ya da seni,&quot; dedi Lammle kaşlarını ondan beter çatarak.</p>
<p>Bay Fledgeby tam isyana yeltenecekti ki eli tesadüfen burnuna dokundu. Bu uzvun ona hatırlattığı şeyler tam zamanında uyar vazifesi gördüğü için burnunu işaret parmağıyla baş parmağı arasında tutarak derin düşüncelere daldı; bu arada Lammle ona kaçamak bakışlar fırlatıyordu.</p>
<p>&quot;Ne yapalım!&quot; dedi Fledgeby. &quot;Konuşmakla düzelecek bir durum yok Kimin yaptığını öğrenirsek dersini veririz. Söylenecek başka bir şey yok, sadece şu denebilir belki, bu gelişmenin yapınana engel olduğu şeyi yapmayı vadetmiştin.&quot;</p>
<p>&quot;Sen de durumdan daha seri faydalansan bu zamana kadar çoktan halledeceğin şeyi yapmayı vadetmiştin,&quot; diye hırladı Lammle.</p>
<p>&quot;Hah!&quot; dedi Fledgeby, ellerini şalvarından içeri sokarak, &quot;Nereden baktığına göre değişir.&quot;</p>
<p>&quot;Bay Fledgeby,&quot; dedi Lammle dayılanarak, &quot;ne demeye getiriyorsun, bu işte beni mi suçluyorsun, bana kusur mu buluyorsun?&quot;</p>
<p>&quot;Hayır,&quot; dedi Fledgeby, &quot;aramızda yaptığımız anlaşmayı yanında getir-diysen ve bana verirsen hiç öyle bir şey demem.&quot;</p>
<p>Lammle hiç nazlanmadan kâğıdı çıkarttı. Fledgeby göz gezdirdi, emin oldu, sonra buruşturup ateşe attı. İkisi de parlayıp sönmesini ve tüy gibi bir kül yığını halinde bacaya doğru uçmasını seyrettiler.</p>
<p>&quot;Şimdi, Bay Fledgeby,&quot; dedi Lammle önceki gibi, &quot;ne demeye getiriyor-sun, bu işte beni mi suçluyorsun, bana kusur mu buluyorsun?&quot;</p>
<p>&quot;Hayır,&quot; dedi Fledgeby.</p>
<p>&quot;Nihai, çekincesiz bir hayır mı bu?&quot;</p>
<p>&quot;Evet.&quot;</p>
<p>&quot;Fledgeby, sana elimi uzatıyorum.&quot;</p>
<p>Bay Fledgeby kendisine uzanan eli sıktı. &quot;Bu işi kimin yaptığını öğrenirsek dersini veririz. Dostane hislerle sana bir şey daha söylememe izin ver. Maddi durumun nasıldır bilmiyorum, sormuyorum da. Burada bir kayıp yaşadın. Çoğu kişiler zaman zaman dara düşebilir, belki düşmüş-sündür, belki düşmemişsindir. Ama her ne yaparsan yap, Lammle, sakın - sakın - sana yalvarırım - şu yan odada bekleyen Pubsey and Co.'nun eline düşme çünkü insanı öğütüyorlar. İnsanı yiyip bitiriyorlar, öğütüyorlar, sevgili Lammle,&quot; diye tekrarladı Fledgeby, adeta keyiflenerek, &quot;insanın ensesinden ayağının tabanına derisini milim milim yüzüyorlar ve derisini öğütüp diş tozu yapıyorlar. Bay Riah'ı gördün. Sakın eline düşeyim deme, Lammle, dostun olarak rica ediyorum!&quot;</p>
<p>Bu şefkatli tembihin ciddiyetinde telaşlı bir şeyler sezen Bay Lammle, Pubsey and Co.'nun eline düşeceğini de nereden çıkardığını sordu?</p>
<p>&quot;Ne yalan söyleyeyim,&quot; dedi içten Fledgeby, &quot;adını duyduğunda o Yahudi'nin sana bakışlarını hiç beğenmedim. Belki de arkadaşım olduğun için evham yapmışımdır. Tabii karşılayamayacağın bir senedin filan yoksa ve bu senet onun eline geçmemişse endişem sadece hayalden ibaret kalacak. Yine de bakışını beğenmedim.&quot;</p>
<p>Düşüncelere dalan Lammle'ın, kıpır kıpır oynayan burnunda bir görünüp bir kaybolan beyaz çukurlar, işkenceci bir cin onu çimdikliyormuş gibi bir görüntü veriyordu. Şer yüzünde gülüş vazifesi yapan bir buruşmayla onu seyreden Fledgeby, bu işkencecinin ta kendisiydi sanki.</p>
<p>&quot;Ama onu fazla bekletmesem iyi olacak,&quot; dedi Fledgeby, &quot;yoksa acısını bahtsız arkadaşımdan çıkarır. Akıllı ve hoş eşin nasıl? Topu atmamızı nasıl karşıladı?&quot;</p>
<p>&quot;Ona mektubu gösterdim.&quot;</p>
<p>&quot;Çok mu şaşırdı?&quot; diye sordu Fledgeby.</p>
<p>&quot;Bence daha fazla şaşırabilirdi,&quot; dedi Lammle, &quot;sende biraz daha bir şey görseydi!&quot;</p>
<p>&quot;Ya! Demek benden biliyor?&quot; &quot;Bay Fledgeby, lafımı çarpıtma.&quot;</p>
<p>&quot;Sinirlenme, Lammle,&quot; dedi Fledgeby alttan alarak, &quot;sinirlenecek bir şey yok. Sadece bir soru sordum. Yani benden bilmiyor mu? Bu da başka bir soru sadece.&quot;</p>
<p>&quot;Hayır, bayım.&quot;</p>
<p>&quot;Memnun oldum,&quot; dedi Fledgeby, kendisinden bildiğini hemen anlayarak. &quot;Kendisine selamlarımı ilet. Güle güle!&quot;</p>
<p>El sıkıştılar ve Lammle kara kara düşünerek dışarı çıktı. Fledgeby onu sise kadar geçirdikten sonra ateşin başına döndü, dalgın dalgın pembe Türk şalvarının paçalarını açıp dizlerini çömelecekmiş gibi büktü.</p>
<p>&quot;Senin o sakallarını gözüm hiç tutmamıştı zaten, Lammle,&quot; diye mırıldandı Fledgeby, &quot;parayla alınacak şey değil; halin, tavrın, konuşman pek havalı; burnumu çekmek istedin, beni bu fiyaskoya soktun, karın da sebebinin ben olduğumu düşünüyor. Canına okuyacağım. Sakalım olmasa da,&quot; olması gereken yerleri ovaladı, &quot;halim, tavrım, konuşmam kötü olsa da!&quot;</p>
<p>Asil zihnini bu şekilde rahatlattıktan sonra, Türk şalvarının paçalarını toparladı, dizlerini düzeltti ve yan odadaki Riah'a seslendi, &quot;Hey, bayım!&quot; İhtiyar adamın, kendisinin ona yamadığı karakterle hiç alakası olmayan muazzam bir nezaketle içeri girdiğini görünce yine keyiflenip kıkır kıkır gülmeye başladı. &quot;Çok iyi ya! Çok komik! Hakikaten çok komik!&quot;</p>
<p>&quot;Şimdi,&quot; diye devam etti Fledgeby gülmesi bittiğinde, &quot;kalemle işaretlediğim senetleri alacaksın -şunu, şunu, bir de şunu- bahse girerim ondan sonra tam bir Yahudi gibi bu Hırstiyanların suyunu çıkaracaksın. Şimdi sen çekini de istersin -gerçi ihtiyacın yok ya, bir yerlerde paran var senin ama yerini bile ne aşk olsun, ateşe atsalar söylemezsin- al yazıyorum işte çeki.&quot;</p>
<p>Bir çekmecenin kilidini açıp içinden bir anahtar aldı, onunla başka bir çekmeceyi açıp içinden bir anahtar aldı, onunla başka bir çekmeceyi açıp içinden bir anahtar aldı, onunla başka bir çekmece açıp içinden çek defterini aldı; çeki yazıp, aynı işlemi tersten yaparak bütün anahtarlar yerlerine koyduktan, çek defterini emniyete aldıktan sonra; katladığı çeki gelip alsın diye adama uzattı.</p>
<p>&quot;Benim işler tamam, moruk,&quot; dedi Fledgeby, Yahudi çeki cüzdanının içine koyup onu da göğüs cebine yerleştirirken, &quot;şimdi beni pek ilgilendirmeyen mevzuya geçelim. Kız nerede?&quot;</p>
<p>Elini henüz göğüs cebinden çekmemiş olan Riah irkilerek bir an durdu.</p>
<p>&quot;Aha!&quot; dedi Fledgeby. &quot;Demek beklemiyordun! Onu nereye sakladın?&quot;</p>
<p>Hazırlıksız yakalandığı beli olan ihtiyar adam, efendisinin pek hoşuna giden bir şaşkınlıkla ona baktı.</p>
<p>&quot;St Mary Axe'te benim kirasını ve vergisini ödediğim evde mi?&quot; diye sordu Fledgeby.</p>
<p>&quot;Kendini ölmüş gibi göstermek ya da başka bir numara çevirmek için o evin tepesindeki bahçene saklanmadı değil mi?&quot; &quot;Hayır, efendim.&quot; &quot;Peki nerede?&quot;</p>
<p>Riah gözlerini yere indirip, emanete hıyanet etmeden bu soruya cevap vermesinin mümkün olup olmadığını düşündü, sonra mümkün olmadığına karar vererek sessizce gözlerini Fledgeby'ye kaldırdı.</p>
<p>&quot;Ya!&quot; dedi Fledgeby. &quot;Seni şimdi sıkıştırmayacağım. Ama bunu öğrenmek istiyorum ve öğreneceğim. Ne işler karıştırıyorsun?&quot;</p>
<p>Efendisinin neyi kastettiğini anlamıyormuş gibi özür dilercesine başını ve ellerini kımıldatan ihtiyar, soran gözlerle sessizce ona baktı.</p>
<p>&quot;Kız peşinde koşan kart bir zampara olmadığını biliyorum,&quot; dedi Fledgeby. &quot;Şu Hıristiyan ilahisindeki adam gibisin, eli ayağı titreyerek milletin kapısında merhamet dilenen. Dindar adamsın, titrek moruğun tekisin; bu Lizzie'ye âşık olmayasın sakın?&quot;</p>
<p>&quot;Ah, efendim!&quot; diye bağırdı Riah. &quot;O nasıl söz, efendim!&quot;</p>
<p>&quot;Peki neden,&quot; diye çıkıştı Fledgeby, yüzü hafiften kızararak, &quot;çorbaya kaşığını neden soktuğunu anlatmıyorsun?&quot;</p>
<p>&quot;Beyefendi, size doğruyu söyleyeceğim. Fakat kusura bakmayın ama bu bir sır ve şeref meselesi.&quot;</p>
<p>&quot;Şerefmiş!&quot; diye bağırdı Fledgeby alayla dudağını bükerek. &quot;Yahudiler-de de şeref varmış demek. Tamam. Uzatma.&quot;</p>
<p>&quot;Şerefiniz üzerine yemin eder misiniz, efendim?&quot; diye sordu ihtiyar, saygılı bir ısrarla.</p>
<p>&quot;Elbette! Şeref meref,&quot; dedi Fledgeby.</p>
<p>Otursun diye buyur edilmeyen ihtiyar adam, elini genç adamın koltuğunun arkasına koymuş ayakta duruyordu. Genç adam yüzünde meraklı bir dinleme ifadesi ateşe bakıyordu, her an onu gafil avlamaya hazır.</p>
<p>&quot;Uzatma,&quot; dedi Fledgeby. &quot;Maksadını anlat.&quot;</p>
<p>&quot;Çaresiz birine yardım etmekten başka maksadım yoktur, efendim.&quot;</p>
<p>Bay Fledgeby bu inanılmaz sözün içinde uyandırdığı hisleri, burnundan muazzam bir nefes bırakarak ifade etti.</p>
<p>'Tanıdıkça daha büyük bir saygı duyduğum bu genç kızla nasıl tanıştığımı, size evin üzerindeki naçizane bahçemde onu gördüğünüzde anlatmıştım,&quot; dedi Yahudi.</p>
<p>&quot;Öyle mi?&quot; dedi Fledgeby itimatsız bir sesle. &quot;Kimbilir, söylemiştin belki de.&quot;</p>
<p>&quot;Onu daha iyi tanıdıkça istikbaliyle daha fazla ilgilenmeye başladım. Bir an geldi büyük bir buhrana girdi. Bencil ve nankör kardeşi yüzünden, istemediği talibi yüzünden, daha kuvvetli bir sevgilinin getireceği felaket yüzünden, kendi kalbinin oyunlar yüzünden istikbali tehlikeye girdi.&quot;</p>
<p>&quot;Adamlardan birine gönlünü kaptırdı öyle mi?&quot;</p>
<p>&quot;Ona meyletmesi çok doğaldı, efendim, çünkü çok üstünlükleri vardı. Ama onunla aynı mevkide değildi ve evlenmek gibi bir niyeti yoktu. Kızı türlü tehlikeler kuşatıyor, etrafındaki halka kararıyordu; sizin de dediğiniz gibi, ona karşı baba şefkatinden başka bir his beslemeyecek kadar yaşlı olduğum için devreye ben girdim ve ona kaçmasını tavsiye ettim. 'Öyle zamanlar vardır ki kızım, ahlaki tehlike söz konusu olduğunda alınabilecek en zor erdemli karar kaçmaktır, en cesur kahramanlık kaçmaktadır,' dedim ona. Kendisi de bunu düşündüğünü söyledi; ama hiç kimsenin yardımı olmadan nasıl kaçacağını bilmiyordu ve ona yardım edecek kimse yoktu. Ona yardım edecek birinin olduğunu söyledim ve yardım ettim. O da gitti.&quot;</p>
<p>&quot;Onu nereye gönderdin?&quot; diye sordu Fledgeby, boynunu sıvazlayarak.</p>
<p>&quot;Uzak bir yere,'' dedi ihtiyar, kolunun vakur, geniş bir hareketiyle uzaklar işaret etti, &quot;kendi halkımdan insanların yanma, orada çalışıp kendini kurtarır, kimse de rahatsız etmez.&quot;</p>
<p>Fledgeby gözlerini bir an ateşten ayırdığında, onun 'uzak bir yere' derken yaptığı hareketi görmüştü. Fledgeby (başarısızca) bu hareketi taklit etmeye çalıştı, başını sallayarak, &quot;Demek onu sizinkilerin yanına yerleştirdin? Az üçkâğıtçı değilsin hani!&quot; dedi.</p>
<p>Bir eli göğsünün üzerinde, diğeri koltuğun arkalığında olan Riah, kendini savunmaya çalışmadan başka bir soru gelmesini bekledi. Ama tümüyle kendine sakladığı o tek konuda ona soru sormanın anlamsız olduğunu, birbirine çok yakın küçücük gözleriyle gayet iyi görmüştü Fledgeby.</p>
<p>&quot;Lizzie,'' dedi Fledgeby, önce ateşe sonra tekrar ona bakarak. &quot;Hıh, Lizzie. Evin tepesindeki bahçede bana soyadım söylememiştin. Ben sana söyleyeyim. Hexam.&quot;</p>
<p>Riah onaylayarak başını eğdi.</p>
<p>&quot;Bana bak,&quot; dedi Fledgeby. &quot;Şu ayartıcı, güçlü herif konusunda bir şeyler biliyormuşsun gibime geldi. Hukukla bir alakası var mı?&quot; &quot;Sadece ismen, mesleği buymuş sanırım.&quot; &quot;Tahmin etmiştim. Adı Lightwood filan olmasın?&quot; &quot;Hiç alakası yok efendim.&quot;</p>
<p>&quot;Hadi ama moruk,'' dedi Fledgeby, ona göz kırparak, &quot;söyle şu ismi.&quot; &quot;Wrayburn.&quot;</p>
<p>&quot;Jüpiter aşkına!&quot; diye bağırdı Fledgeby. &quot;Demek o, öyle mi? Ötekini tahmin ederdim de bunu hiç etmezdim! Gerçi hangisinin yoluna taş koysan itirazım olmazdı çünkü ikisi de pek havalarda; ama o dediğin burnun-dan kıl aldırmayan türden. Hem sakalı da var, onunla da caka satıyor. Aferin moruk iyi etmişsin! Git keyfini sür!&quot;</p>
<p>Bu beklenmedik iltifata sevinen Riah, başka talimatlar olup olmadığım sordu?</p>
<p>&quot;Hayır,&quot; dedi Fledgeby, &quot;tıpış tıpış evine şimdi, Yahuda, sana verdiğim talimatları yerine getirmeye.&quot; Bu sevimli kelimelerle huzurdan kovulan ihtiyar adam geniş kenarlı şapkasıyla bastonunu aldı ve bu yüce şahsın yanından ayrıldı: Bay Fledgeby'nin ayakları altına aldığı emir kulu değil de onu kutsamaya gelmiş üstün bir varlık gibiydi. Tek başına kalan Bay Fledgeby kapıyı kilitleyip ateşin başına geri döndü.</p>
<p>&quot;Aferin!&quot; dedi Hoşsohbet kendi kendine. &quot;Belki biraz ağırsın ama işi biliyorsun!&quot; Yine şalvarının paçalarını açıp dizlerini bükerek, bu sözleri büyük memnuniyetle üç dört kere tekrar etti.</p>
<p>&quot;İyi atıştı, kendimle gurur duyuyorum,&quot; diye kendi kendine konuşmaya devam etti. &quot;Hem o atışla Yahudi'yi de indirdim! Lammlelar'da hikâyeyi duyduğumda Riah'la bağlantısını hemen kuramamıştım. Hemen oraya atlamadım, foyasını yavaş yavaş çıkardım.&quot; Bu konuda çok haklıydı; hayatta hiçbir şeye atladığı, zıpladığı ya da ileri doğru sıçradığı görülmemişti, ulaşmak istediği şeye sürünerek ulaşırdı.</p>
<p>&quot;Foyasını,&quot; diye devam etti Fledgeby, sakalım yoklayarak, &quot;yavaş yavaş çıkardım. Lammlelar, Lightwoodlar filan onu yakalasalar, hemen kızın kaybolmasıyla bir alakası olup olmadığını sorarlardı. Benim daha iyi yöntemlerim var. Çalının arkasına saklanıp üzerine ışığı tuttum, ateş ettim, külçe gibi indi. Hıh! Gerçi alt tarafı bir Yahudi, benimle aşık atacak değil ya!&quot;</p>
<p>Yine güleyim derken alayla buruşturduğu yüzü ona tekinsiz bir görünüm vermişti.</p>
<p>&quot;Hıristiyanlara gelince,&quot; diye devam etti Fledgeby, &quot;kendinizi kollayın, sevgili din kardeşlerim, özellikle de Garipler Sokağında oturanlar! Artık Garipler Sokağı benim elimde, orada epey bir oyun göreceksiniz. Üzerinizde güç kurmak, hem de bunu sizin ruhunuz duymadan, siz kim olduğumu bilmeden yapmak, verdiğim paraya değer. Hele üzerinizden kar elde etmeye başlayınca, değme gitsin!&quot;</p>
<p>Sözüne noktayı koyan Bay Fledgeby, Türk kıyafetlerini çıkarıp Hıristiyan kisvesine büründü. Bu işlemi takip eden sabah temizliğinin ve insan yüzünde gür kıllar çıkartmak için yapılmış yüzde yüz garantili son mamulün sürülmesinden sonra (tefeciler dışında inandığı yegane bilgeler şarlatanlardı) sabah sisi üzerine kapanıp onu isli kollarına aldı. Bir daha hiç kollarından bırakmasa dünya büyük bir şey kaybetmiş olmaz, yerine hemen depodan yenisini koyardı.</p>
<p>&nbsp;</p>
</body>
</html>