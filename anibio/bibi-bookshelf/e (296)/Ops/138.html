<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>13. Bölüm -İnsanın Adı Çıkacağına Canı Çıksın</title>
</head>
<body>
<h1><a id="a174"></a>13. Bölüm -İnsanın Adı Çıkacağına Canı Çıksın</h1>
<p>Hoşsohbet Fledgeby muhasebe bürosunda yalnız kalınca şapkasını yana eğip ıslık çalarak ortalıkta dolaşmaya, çekmecelerde parasının sızdırıldığına dair küçük kanıtlar aramaya başladı ama bulamadı. &quot;Benden çalmaması kendi faziletinden değil,&quot; dedi gözünü kırparak, &quot;benim tedbirli olmamdan.&quot; Sonra bastonuyla tabureleri ve kutuları dürtükleyip, ateşe tü-kürerek Pubsey and Co. üzerindeki sahiplik haklarını tembel bir azametle ortaya koydu. Alemin kralıymış gibi pencereye gidip, yarım perdenin üzerine ancak erişen küçük gözleriyle dar sokağa baktı. Bu perde ona muhasebe bürosunda yalnız olduğunu, ön kapının da açık olduğunu hatırlattı. Böylesi bir tedbirsizlik yüzünden müesseseyle bir alakasının olduğu anlaşılmasın diye tam kapıyı kapatmaya gidiyordu ki içeri birinin girdiğini görerek olduğu yerde kaldı.</p>
<p>Gelen bebek terzisiydi, kolunda küçük sepeti, elinde koltuk değneğiyle. Bay Fledgeby daha onu görmeden, keskin gözleri Bay Fledgeby'yi yakalamıştı; bu beyefendi tam kapıyı kapatıp onu dışarıda bırakmak üzere hamle etmişti ki, yüzüne bakıp hızlı hızlı başını sallamasıyla olduğu yerde kaldı. Bebek terzisi bu üstünlüğü merdivenleri hızla çıkarak kullandı ve daha Bay Fledgeby evde kimse yokmuş ayaklarına yatamadan, muhasebe bürosunda karşısına dikiliverdi.</p>
<p>&quot;Umarım iyisinizdir, beyefendi,&quot; dedi Bayan Wren. &quot;Bay Riah yok mu?&quot;</p>
<p>Fledgeby kendini bir sandalyeye bırakmış, beklemekten sıkılmış gibi haller almıştı. &quot;Birazdan gelir herhalde,&quot; dedi, &quot;aniden çıkıp beni burada bıraktı nedense. Seni daha önce görmemiş miydim?&quot;</p>
<p>&quot;Bir kere - tabii baktığını görüyorsan,&quot; dedi Bayan Wren, cümlenin ikinci kısmını alçak sesle söyleyerek.</p>
<p>&quot;Evin tepesinde bir oyunlar oynuyordunuz. Arkadaşın nasıl?&quot;</p>
<p>&quot;Bende arkadaş çok, efendim,&quot; dedi Bayan Wren. &quot;Hangisini sormuştunuz?&quot;</p>
<p>&quot;Neyse boşver,&quot; dedi Bay Fledgeby, tek gözünü kapayarak, &quot;arkadaşlarından herhangi biri, hepsi. Tahammüllü müdürler?&quot;</p>
<p>Bu iltifat karşısında ne diyeceğini bilemeyen Bayan Wren, kapının arkasındaki köşeye oturup sepetini kucağına aldı. Uzun ve sabırlı bir sessizliğin ardından konuştu:</p>
<p>&quot;Kusura bakmayın, efendim ama Bay Riah genelde bu saatte burada olur, ben de onun için bu saatlerde gelirim. Sadece iki şilinlik artıklarımı almak istiyorum. Rica etsem siz verirsiniz belki, ben de işime giderim.&quot;</p>
<p>Yüzünü ışığa dönmüş, yanaklarını yoklayarak oturan Fledgeby, &quot;Ben mi vereceğim?&quot; dedi başını ona çevirerek. &quot;Burasıyla, bu işle bir alakam olduğunu zannetmiyorsun değil mi?&quot;</p>
<p>&quot;Zannetmek mi!&quot; diye bağırdı Bayan Wren. &quot;O gün, size patron diye hitap ediyordu!&quot;</p>
<p>&quot;Şu karalar giyen moruk mu? Riah mı? O abuk sabuk konuşur öyle.&quot;</p>
<p>&quot;Olabilir ama siz kendiniz de aynı şeyi söylediniz,&quot; dedi Bayan Wren. &quot;En azından patron gibi davrandınız ve onu düzeltmediniz.&quot;</p>
<p>&quot;Dolaplarından biri işte,&quot; dedi Bay Fledgeby soğuk ve küçümser bir tavırla omzunu silkerek. &quot;Dolapçının tekidir zaten. 'Yukarı gelin, efendim, size güzel bir kız göstereceğim ama size patron demem lazım,' dedi bana. Ben de evin tepesine çıktım ve bana güzel bir kız gösterdi (cidden bakmaya değer bir kızdı) ama bana patron dedi. Nedenini bilmiyorum. Kendisi de bilmiyordur bence. Laf olsun diye insan kandırmaya bayılıyor, dolapçıların en dolapçısı,&quot; dedi Bay Fledgeby, en etkili kelimeleri kullanma gayretiyle.</p>
<p>&quot;Ah başım!&quot; diye bağırdı bebek terzisi, kafası çatlayacakmış gibi iki eliyle tutarak. &quot;Bu söyledikleriniz doğru olamaz.&quot;</p>
<p>&quot;Hem de nasıl doğru,'' diye çıkıştı Fledgeby.</p>
<p>Bu karalama, başka birinin gelip de onu orada yakalaması ihtimaline karşı Fledgeby'nin geliştirdiği bir politikaydı ama aynı zamanda Bayan Wren'e aşırı uyanık olması yüzünden verilmiş bir ceza ve ihtiyar Yahudi üzerinden yaptığı mizahın hoş bir örneğiydi. &quot;İhtiyar bir Yahudi olduğu için adı kötüye çıkmış, ama bu sayede para kazanıyor, paramın karşılığını almam lazım.&quot; İş konusunda Fledgeby'nin her zamanki düşünceleriydi bunlar, ihtiyar adamın sözümona ondan bir sır saklaması yüzünden şu an iyice ayyuka çıkmıştı; gerçi hoşlanmadığı birini sinir ettiği için bu sırdan hiç de hoşnutsuz değildi.</p>
<p>Bayan Wren asılmış bir yüzle kapının arkasında oturmuş düşünceli düşünceli yere bakıyordu. O uzun ve sabırlı sessizlik bir kez daha kendine yer etmişti ki Bay Fledgeby'nin yüzü, kapının üzerindeki camdan, muhasebe bürosunun eşiğinde kararsız kalmış birini seçti. Sonra kapının önünde bir kıpırtı duyuldu, kapı tıklatıldı, bir kıpırtı daha, yine bir tıklama. Fledgeby hiç üzerine alınmadığı için kapı nihayet yavaşça açıldı ve ufak tefek, mülayim, yaşlıca bir beyefendinin kuru yüzü içeri uzandı.</p>
<p>&quot;Bay Riah mı?&quot; dedi misafir büyük bir kibarlıkla.</p>
<p>&quot;Ben de onu bekliyorum, beyefendi,'' dedi Bay Fledgeby. &quot;Dışarı çıkıp beni burada bıraktı. Her an geri dönebilir. Buyrun oturun.&quot;</p>
<p>Beyefendi iskemleye oturup, üzüntülü bir ruh halindeymiş gibi elini alnına koydu. Fledgeby ona yan yan bakıyordu. Bu haline içten içe seviniyor gibiydi.</p>
<p>&quot;Güzel bir gün, beyefendi,&quot; dedi Fledgeby.</p>
<p>Ufak tefek, kurumuş beyefendi kendi sıkıntılı düşüncelerine öyle dalmıştı ki, Bay Fledgeby'nin sesi muhasebe bürosunda sönene kadar kendine bir şey dendiğinin farkına varmadı. Sonra irkilerek kendine geldi: &quot;Kusma bakmayın, beyefendi. Bana bir şey mi söylediniz?&quot;</p>
<p>&quot;Evet,&quot; dedi Fledgeby sesini biraz daha yükselterek, &quot;güzel bir gün, demiştim.&quot;</p>
<p>&quot;Kusura bakmayın. Kusura bakmayın. Evet.&quot;</p>
<p>Ufak tefek, kuru beyefendi yine elini alnına koydu ve Bay Fledgeby bundan yine büyük zevk aldı. Beyefendi içini çekerek duruşunu değiştirdiğinde Fledgeby sırıtarak tekrar konuştu.</p>
<p>&quot;Bay Twemlow'du değil mi?&quot;</p>
<p>Kuru adam buna pek şaştı.</p>
<p>&quot;Sizinle birlikte Lammlelar'da yemek yeme zevkine nail olmuştum,&quot; dedi Fledgeby. &quot;Hatta akrabanız olmakla gurur duyuyorum. Burada karşılaşmayı hiç beklemezdim; ama insan Şehre indi mi kiminle karşılaşacağı belli olmuyor. Umarım sıhhat ve afiyetiniz yerindedir.&quot;</p>
<p>Son kelimelerde hafif bir münasebetsizlik olduğu söylenebilirdi ama Bay Fledgeby'nin kendine has bir incelik de olabilirdi. Bay Fledgeby başında şapkası, ayağı bir taburenin çubuğunda, başka bir taburede oturuyordu. Bay Twemlow kapıdan içeri baktığında şapkasını çıkarmış bir daha takmamıştı.</p>
<p>Kibar Fledgeby'nin planlarını engellemiş olduğunu hatırlayan Twemlow vicdan azabı hissettiği için bu karşılaşmadan iyice rahatsız olmuştu. Bir beyefendi ne kadar huzursuz olabilirse o kadar huzursuzdu. Fledgeby'ye mesafeli davranması gerektiğini düşündüğünden soğuk bir selam verdi. Onun bu tavrını gören Fledgeby küçük gözlerini iyice kıstı.</p>
<p>Bebek terzisi, kapının arkasındaki köşede, gözleri yerde, elleri sepetinin üzerinde koltuk değneğini kavramış, görünüşe göre hiçbir şeye dikkat etmeden öylece oturuyordu.</p>
<p>&quot;Gecikti,&quot; diye mırıldandı Bay Fledgeby saatine bakarak. &quot;Sizce saat kaç olmuştur, Bay Twemlow?&quot;</p>
<p>Bay Twemlow on ikiyi on geçe tahmininde bulundu.</p>
<p>&quot;Dakikası dakikasına doğru,&quot; dedi Fledgeby. &quot;Umarım sizin buradaki işiniz benimkinden daha keyiflidir, Bay Twemlow.&quot;</p>
<p>'Teşekkür ederim, beyefendi,&quot; dedi Bay Twemlow.</p>
<p>Büyük bir hoşnutlukla, elindeki katlanmış mektubu hızlı hızlı bir sehpaya vuran Twemlow'a bakan Fledgeby küçük gözlerini yine iyice kıstı.</p>
<p>&quot;Bay Riah'ı tanıdığım kadarıyla,&quot; dedi Fledgeby, ismini itibarını düşürecek şekilde telaffuz ederek, &quot;bu dükkâna gelenin pek hoş işi olmaz. Londra'nın en gaddar, en acımasız tefecisidir.&quot;</p>
<p>Bay Twemlow bu sözlere soğuk bir baş hareketiyle cevap verdi. Huzursuz olduğu belliydi.</p>
<p>&quot;O kadar ki,&quot; diye devam etti Fledgeby, &quot;bir arkadaşım rica etmiş olmasa burada bir dakika daha durmazdım. Ama insanın dostu dara düştü mü yanında olmalı. Ben böyle düşünür böyle yaparım.&quot;</p>
<p>Adil Twemlow, kimin ağzından çıkarsa çıksın bu hissin içten bir onayı hak ettiğini düşündü. &quot;Çok haklısınız, beyefendi,&quot; dedi takdirle. &quot;Cömertlik ve insanlık bunu gerektirir.&quot;</p>
<p>&quot;Takdir etmenize memnun oldum,&quot; dedi Fledgeby. &quot;Şu tesadüfe bakın Bay Twemlow,&quot; tüneğinden inip ona doğru yürüdü, &quot;bugün yardımcı olmaya çalıştığım arkadaşlar sizinle evlerinde tanıştığım arkadaşların ta kendisi! Lammlelar. Çok akıllı ve hoş bir kadın değil mi?&quot;</p>
<p>Vicdanı Twemlow'un rengini ruhunu soldurdu. &quot;Evet,&quot; dedi. &quot;Öyle.&quot;</p>
<p>&quot;Bu sabah benden buraya gelmemi ve alacaklıları Bay Riah'ı biraz sakinleştirmemi istedi. Daha önce başka bir arkadaş için de aracılık yaptığımdan onun üzerinde büyük etkim olduğunu zannediyor ama öyle bir şey yok. Onun gibi bir kadın insana sevgili Bay Fledgeby diye hitap edip gözyaşları dökünce elden ne gelir?&quot;</p>
<p>Twemlow nefesini bıraktı, &quot;İstediğini yapmak.&quot;</p>
<p>&quot;İstediğini yapmak. Ben de geldim. Ama Riah'a, Lammleların haczi biraz ertelemesini rica ettiklerini söylediğimde,&quot; dedi Fledgeby, ellerini ceplerine sokup derin düşüncelere dalmış gibi yaparak, &quot;neden öyle dikildi, neden hemen dönerim deyip fırlayıp gitti, neden beni burada bu kadar zaman yalnız bıraktı anlamadım.&quot;</p>
<p>Saf Kalp Şövalyesi, yüksek ruhlu Twemlow'un bir tahmini yoktu. Yaptığı şeye öyle pişmandı ki. Hayatında ilk olarak gizli bir iş çevirmiş ve birine haksızlık etmişti. Sırf bu genç adam kendisine benzemiyor diye, bu samimi gencin aleyhine müdahalede bulunmuştu.</p>
<p>Samimi genç Twemlow'un hassas başında yanan ateşe kova kova kömür atmaya devam ediyordu.</p>
<p>&quot;Kusura bakmayın, Bay Twemlow; gördüğünüz gibi burada yürütülen işlere aşinalığım var. Sizin için yapabileceğim bir şey var mı? Siz bir beyefendi olarak yetiştirilmişsiniz, işadamı olarak değil,&quot; bu da münasebetsizlik addedilebilirdi, &quot;belki de iş konularında pek iyi değilsinizdir. Normali de bu değil mi?&quot;</p>
<p>&quot;İşadamlığım, adamlığımdan bile daha kötü, beyefendi,&quot; dedi Twemlow, &quot;bu konudaki yetersizliğimi bundan daha kuvvetle anlatamam. Beni buraya getiren meseledeki konumumu bile tam olarak anlamış değilim. Ama yardımınızı kabul etme konusunda bazı hassasiyetlerim var. Böyle bir şeyden faydalanmak istemem. Bunu hak etmiyorum.&quot;</p>
<p>!yi kalpli, çocuksu mahlûk! Daracık, iyi aydınlatılmamış yollardan çıkarılmış dünyaya, yolda pek az kir pas görmüş!</p>
<p>&quot;Belki,&quot; dedi Fledgeby, &quot;bu konuda konuşmak gururunuza dokunu-yordur - bir beyefendi olarak yetiştirildiğiniz için.&quot;</p>
<p>&quot;Alakası yok, beyefendi,&quot; dedi Twemlow, &quot;alakası yok. Hakiki gururla boş gururu ayırt edebiliyorumdur umarım.&quot;</p>
<p>&quot;Bende hiç gurur yoktur,&quot; dedi Fledgeby, &quot;bazı şeyleri birbirinden ayırmak için böyle ince farklar bulmaya çalışmam. Ama burada bir işadamının bile bütün hünerine muhtaç olduğunu biliyorum; benim hünerim sizin işinize yararsa emrinize amadedir.&quot;</p>
<p>&quot;Çok iyisiniz,&quot; dedi Twemlow kekeleyerek. &quot;Ama gerçekten de... &quot;</p>
<p>&quot;Hünerimin,&quot; diye devam etti Fledgeby bozulmuş bir bakışla, &quot;size toplum içinde faydalı olabileceğin gibi kibirli düşüncelerim yok ama burada faydalı olabilir. Siz toplumu yüceltirsiniz, o da sizi, ama Bay Riah toplum değil. Toplumda Bay Riah karanlıkta kalır, değil mi Bay Twemlow?&quot;</p>
<p>İyice huzuru kaçan Twemlow, alnının üzerinde çırpınan eliyle, &quot;Haklısınız,&quot; dedi.</p>
<p>Samimi genç adam ondan durumunu anlatmasını rica etti. Fledgeby'nin, ifşa edeceği şeylerden hayrete kapılmasını bekleyen, bu tür şeylerin her gün meydana gelme olasılığını bir an olsun düşünmeyen masum Twemlow, yüzyılda bir meydana gelen korkunç bir olaymışçasına anlatmaya koyuldu. Ölmüş bir arkadaşı vardı, evli barklı bir memur, tayini çıktığında taşınma masrafları için paraya ihtiyaç duymuştu, Twemlow da ona kefil olmuştu ve bekleneceği ama Twemlowun hiç mi hiç beklemediği üzre asla sahip olmadığı bu parayı kendisi ödemek durumunda kalmıştı. Seneler zarfında küçük küçük ödemeler yaparak borcunu biraz azaltmıştı, zira &quot;malum asilzadenin eli açıklığına bağlı, sabit ve sınırlı bir geliri olduğundan daima parasını idareli kullanmak durumundaydı&quot; ve gelirinin faizini kuruşu kuruşuna bu borca yatırmıştı. Hayatının bu tek borcuna senede bir kere kapısını çalan bir müşkülat gözüyle bakmaya başlamıştı ki imzaladığı kefalet belgesi her nasılsa Bay Riah'ın eline düşmüş, ondan bütün borcu bir kerede ödemesi istenmiş, ödememesi halinde de feci sonuçlarına katlanması gerekeceği belirtilmişti. Buna ilaveten bazı bulanık anılar vardı: Bir ofise götürülüp &quot;borcunu teyit etmişti&quot; (ifadeyi yanlış hatırlamıyorsa), başka bir ofise götürülmüştü ve şarap ticaretiyle alakası olabilecek bir adama<a id="a175"></a><a href="notes.html#a279"><span class="t16">{37}</span></a> hayatta olduğu ispat edilmişti, adamın verecek parası olmasa da bir Stradivarius kemanı, bir de Meryem tablosu vardı. Twemlow'un hikâyesi üç aşağı beş yukarı bundan ibaretti. Tabii hikâyenin başından sonuna, tefeciler tarafından sisler içindeki bir teminat olarak görülen korkunç Snigsworth'un gölgesi kol geziyor, baronluk asasıyla Twemlow'un ödünü kopartıyordu.</p>
<p>Bay Fledgeby bütün bunları, her şeyi önceden bilen samimi bir gence yaraşır mütevazı ciddiyetle dinlemiş, bittiğinde de ciddiyetle başını sallamıştı. &quot;Hiç hoşuma gitmedi, Bay Twemlow,&quot; dedi Fledgeby, &quot;Riah'ın borcun tamamını talep etmesi hiç hoşuma gitmedi. Talep etti mi vermemezlik edemezsiniz.&quot;</p>
<p>&quot;Ya veremiyorsam, beyefendi?&quot; dedi Twemlow bunalmış bir halde.</p>
<p>&quot;O zaman gideceksiniz,&quot; diye çıkıştı Fledgeby.</p>
<p>&quot;Nereye?&quot; diye sordu Twemlow içi çekilerek.</p>
<p>&quot;Hapishaneye,&quot; dedi Fledgeby. Bunun üzerine Bay Twemlow masum başını eline dayayarak, keder ve utançla inledi.</p>
<p>&quot;Yine de,&quot; dedi Fledgeby, umutlanacak bir şey bulmuş gibi, &quot;belki korktuğumuz kadar kötü olmaz. Müsaadenizle, Bay Riah geldiğinde ona sizin kim olduğunuzu anlatayım, arkadaşım olduğunuzu söyleyeyim ve sizin yerinize ben konuşayım; belki ben daha işadamı ağzıyla anlatabilirim. Haddimi aşıyor muyum sizce?&quot;</p>
<p>&quot;Size ne kadar teşekkür etsem az, beyefendi,&quot; dedi Twemlow. &quot;Cömertliğinizden faydalanmak konusunda ciddi tereddütlerim var ama çaresizlik yüzünden teklifinizi kabul edeceğim. Zira en yumuşak tabirle, bunu hak edecek bir şey yapmadığımı düşünüyorum.&quot;</p>
<p>&quot;Nerede kaldı acaba?&quot; diye mırıldandı Fledgeby, tekrar saatine bakarak. &quot;Niçin çıkmış olabilir? Siz kendisini hiç gördünüz mü Bay Twemlow?&quot; &quot;Asla.&quot;</p>
<p>&quot;Gördüntz mü Yahudi olduğunu anlarsınız ama asıl iş yaptınız mı ne biçim Yahudi olduğunu anlarsınız. Sakinse korkacaksınız. Sessiz duruyorsa ben bunu kötüye yorarım. İçeri girdiğinde gözünüzü üstünden ayırmayın, sakinse sakın umutlanmayın. İşte geldi! Sakin gibi!&quot;</p>
<p>Zararsız Twemlow'da ızdıraplı bir heyecan yaratan bu kelimelerle Bay Fledgeby eski yerine çekildi ve ihtiyar adam muhasebe bürosuna girdi.</p>
<p>&quot;Nerede kaldınız, Bay Riah,&quot; dedi Fledgeby, &quot;kayboldunuz sandım!&quot;</p>
<p>Yabancıya bakan ihtiyar adam olduğu yerde kaldı. Efendisinin ona birtakım talimatlar vermeye hazırlandığını anlamıştı ve çözebilmek için bekliyordu.</p>
<p>&quot;Gerçekten de,&quot; diye ağır ağır tekrar etti Fledgeby, &quot;kaybolduğunuzu düşündüm, Bay Riah. Ama şimdi sizi görünce - yok ama, yapmış olamazsınız; yapmış olamazsınız!&quot;</p>
<p>İhtiyar adam, şapkası elinde başını kaldırıp, sıkıntıyla Fledgeby'ye baktı, şimdi nasıl bir ahlaki yük taşıması gerekeceğini merak eder gibi bir hali vardı.</p>
<p>&quot;Herkesten önce davranıp Lammlelar'a haciz götürmüş olamazsınız,&quot; dedi Fledgeby. &quot;Yapmadım deyin, Bay Riah.&quot;</p>
<p>&quot;Yaptım, efendim,&quot; dedi ihtiyar adam alçak sesle.</p>
<p>&quot;Yazıklar olsun,&quot; diye bağırdı Fledgeby. &quot;Cık cık cık! Nasıl olur! Sizin katı bir müşteri olduğunuzu biliyordum, Bay Riah ama bu kadarını beklemezdim.&quot;</p>
<p>&quot;Beyefendi,&quot; dedi ihtiyar adam gayet rahatsız bir tavırla, &quot;bana verilen emri yerine getirdim. Buranın sorumlusu ben değilim. Patronum ne derse onu yapıyorum, başka seçeneğim, gücüm yok.&quot;</p>
<p>&quot;Öyle demeyin,&quot; diye terslendi Fledgeby, ihtiyar adamın iki seyircinin keskin yargılan karşısında ellerini öne uzatarak kendini savunmaya çalışması pek hoşuna gitmişti. &quot;Bana bu nakaratları söylemeyin, Bay Riah. Canınız istiyorsa borcunuzu talep etme hakkınız var ama sizinle aynı işi yapan herkes talep ediyormuş gibi de davranmayın. En azından bana yapmayın. Ne gereği var Bay Riah? Ben sizin içinizi dışınızı bilirim.&quot;</p>
<p>İhtiyar adam entarisinin eteğini tutup kederle Fledgeby'ye baktı.</p>
<p>&quot;Sakın,&quot; dedi Fledgeby, &quot;sizden rica ediyorum, Bay Riah, sakın bana öyle aşırı uysal davranmayın çünkü sonrasında ne geldiğini biliyorum. Bakın Bay Riah. Bu beyefendi Bay Twemlow.&quot;</p>
<p>Yahudi dönüp selam verdi. O zavallı kuzucuk da, nezaket ve korkuyla selamına karşılık verdi.</p>
<p>&quot;Arkadaşım Lammle için yaptığım rica o kadar başarısız oldu ki,&quot; diye devam etti Fledgeby, &quot;arkadaşım (hatta akrabam) Bay Twemlow için yapacağım ricanın da bir işe yarayacağını tahmin etmiyorum. Ama kimse için iyilik yap-masanız da benim için yapacağınızı düşünüyorum, denemekten bir şey çıkmaz, hem Bay Twemlow'a da söz verdim. Borcunun faizini, azar azar da olsa daima zamanında öder. Bay Twemlow'u neden zorlayasınız? Ona karşı bir hıncınız olamaz! Neden ona müsamaha göstermeyesiniz?&quot;</p>
<p>lhtiyar adam, Fledgeby'nin gözlerinde, Bay Twemlow'a müsamaha göstermek için bir işaret aradı ama bulamadı.</p>
<p>&quot;Bay Twemlow sizin akrabanız değil, Bay Riah,&quot; dedi Fledgeby; &quot;hayatta beyefendi olduğu ve ailesinin sırtından geçindiği için onunla ödeşmek istiyor olamazsınız. Bay Twemlow iş alemini küçümsüyorsa bundan size ne?&quot;</p>
<p>&quot;Kusura bakmayın,&quot; diye araya girdi kibar kurban, &quot;ama küçümsemiyorum. Bu iddia doğru olmaz bence.&quot;</p>
<p>&quot;Gördünüz mü, Bay Riah!&quot; dedi Fledgeby. &quot;Ne de güzel söyledi değil mi? Hadi! Benim için Bay Twemlow'la anlaşın.&quot;</p>
<p>Zavallı, çelimsiz beyefendiyi kurtarmak için yine bir izin belirtisi aradı ihtiyar adam. Hayır. Bay Fledgeby onun mahvedilmesini istiyordu.</p>
<p>&quot;Çok üzgünüm, Bay Twemlow,&quot; dedi Riah. &quot;Ben emir kuluyum. Bana verilen emirlerden dışarı çıkma yetkim de yok. Parayı ödemeniz lazım.&quot;</p>
<p>&quot;Bir kerede mi Riah?&quot; diye sordu Fledgeby, iyice anlaşılsın diye.</p>
<p>&quot;Bir kerede,&quot; diye cevapladı Riah.</p>
<p>Bay Fledgeby esefle başını sallayarak Twemlow'a baktı ve gözlerini yere indirmiş karşısında duran saygıdeğer adama, &quot;Ne canavar bir israilli!&quot; dercesine baktı.</p>
<p>&quot;Bay Riah!&quot; dedi Fledgeby.</p>
<p>İhtiyar adam bir kere daha gözlerini, Bay Fledgeby'nin kafasındaki küçük gözlere kaldırdı, işaretin şimdi geleceğine dair son bir umutla.</p>
<p>&quot;Bay Riah, sizden bir gerçeği saklamamın manası yok. Bay Twemlow'un arkası kuvvetli.&quot;</p>
<p>&quot;Biliyorum,&quot; dedi ihtiyar.</p>
<p>&quot;Şimdi açık açık, bir iş meselesi olarak soruyorum Bay Riah. Bu söz konusu önemli şahsın ya kefaletini ya da parasını almaya kesin kararlı mısınız?&quot;</p>
<p>&quot;Kesin kararlıyım,&quot; dedi Riah, efendisinin yüzünü okumuştu ve hangi ifadenin ne anlama geldiğini artık iyice ezber etmişti.</p>
<p>&quot;Bay Twemlow'la söz konusu önemli şahsın arasında kopacak kavga ve tatsızlığı hiç umursamıyorsunuz,&quot; dedi Fledgeby özel bir vurguyla, &quot;hatta bundan zevk alıyorsunuz öyle mi?&quot;</p>
<p>Bu söze gerçekten cevap beklenmediğinden cevap verilmedi. Asil akrabası ufukta belirdiğinden beri dehşet üzerine dehşet yaşadığı her halinden belli olan zavallı Bay Twemlow içini çekerek ayağa kalktı. &quot;Çok teşekkür ederim, beyefendi,&quot; dedi ateşler içinde yanan elini Fledgeby'ye uzatarak. &quot;Bana hiç hak etmediğim bir hizmette bulundunuz. Teşekkür ederim.&quot;</p>
<p>&quot;Rica ederim,&quot; dedi Fledgeby. &quot;Şimdilik başarı sağlayamamış olsam da biraz daha kalıp Bay Riah'la bu konuyu tekrar konuşmak istiyorum.&quot;</p>
<p>&quot;Kendinizi kandırmayın, Bay Twemlow,&quot; dedi Yahudi, ilk olarak doğrudan ona hitap ederek. &quot;Sizin için hiç umut yok. Buradan bir müsamaha beklemeyin. Borcun tamamını ödemek zorundasınız, hem de bir an önce, yoksa çok ağır bedel ödeyeceksiniz. Bana güvenmeyin, beyefendi. Para, para, para.&quot; Anlayışlı bir tavırla bu sözleri söylediğinde Bay Twemlow'un hala kibar bir baş hareketiyle cevap verdiğini gördü ve o mülayim, ufak tefek ekabir, morali iyice bozulmuş bir halde dükkândan ayrıldı.</p>
<p>O muhasebe bürosundan çıktıktan sonra Hoşsohbet Fledgeby öyle büyük bir neşeye kapıldı ki pencereye gidip kollarını perdenin çubuğuna dayadı ve sırtını emir kuluna dönerek sessizce gülmeye başladı. Sakin bir yüzle geri döndüğünde emir kulu hala aynı yerde duruyor, bebek terzisi de kapının arkasında yüzünde dehşet ifadesiyle oturuyordu.</p>
<p>&quot;Hey!&quot; diye bağırdı Bay Fledgeby, &quot;şuradaki genç hanımı unutuyorsunuz, Bay Riah, uzun zamandır bekliyor. Ona artıkları satın lütfen, iyi bir fiyat verin, hayatınızda bir kere hakkaniyetle davranacak olursanız tabii.&quot;</p>
<p>Yahudi küçük sepeti pılı pırtıyla doldururken bir müddet seyretti ama neşesi tekrar kabarınca, pencereye dönüp bir kere daha perdenin çubuğuna yaslanmaya mecbur oldu.</p>
<p>&quot;Tamamdır, Sindirella'cığım,&quot; dedi ihtiyar adam fısıltıyla ve yorgun bir bakışla, &quot;sepet doldu. Selametle git!&quot;</p>
<p>&quot;Bana Sindirella'cığım deme artık,&quot; dedi Bayan Wren. &quot;Seni zalim iyilik perisi!&quot;</p>
<p>Küçük işaret parmağını, evdeki yürek üzüntüsü, yaşlı çocuğuna sallar gibi üzüntü ve sitemle Riah'ın yüzüne doğru salladı.</p>
<p>&quot;Sen iyilik perisi filan değilsin!&quot; dedi. &quot;Ormandaki kurtsun sen, kötü kurt! Sevgili Lizzie'ciğimi birisi satar ve ona ihanet ederse bunu kimin yaptığını bileceğim!&quot;</p>
<p>&nbsp;</p>
</body>
</html>