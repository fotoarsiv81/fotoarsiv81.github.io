<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>9. Bölüm -Birisi Bir Kehanette Yer Alıyor</title>
</head>
<body>
<h1><a id="a169"></a>9. Bölüm -Birisi Bir Kehanette Yer Alıyor</h1>
<p>&quot;BU HEMŞİREMİZİ GÜNAHKAR DÜNYANIN SEFALETİNDEN KURTARMA LÜTFUNDA BULUNDUĞUN İÇİN EN KALPTEN ŞÜKRANLARIMIZI SUNARIZ SANA.&quot; Dua kitabından bu satırları okuyan Frank Milvey'in sesi biraz huzursuzdu, zira hemşiremizin ardından bu sözleri söylemeye yüzümüz olmadığını, bazen hemşirelerimizin de biraderlerimizin de arkasından bu sözleri okurken dilimizin dolandığını hissetmeden edemiyordu.</p>
<p>Zifos - cesur merhume, başka türlü kendisinden ayrılmayacağını bildiği için kaçıp gidene kadar hiç sırtını çevirmemişti ona - Zifos da kalpten şükran sunacak halde değildi. Zifos'un bu yaptığı bencillik de olsa hoş görülebilir belki çünkü hemşiremiz onun için anneden ileri olmuştu.</p>
<p>Bu sözler, nehir kıyısındaki bir mezarlıkta Betty Higden'ın külleri üzerinde okunmuştu; ne olduğu öyle belirsizdi ki bu mezarlığın, içinde tek bir mezartaşı yoktu, sadece ot bürümüş tümsekler vardı. Bu kayıt kuyut çağında, mezarlarının yerini belirtecek bir şey konması için de yardım makbuzu kesebilseydik, mezar kazıcılarla, tabutçuların itirazı olmazdı herhalde; böylece yeni nesiller nerede kimin yattığını bilirdi; böylece eve dönen asker, denizci, göçmen, babasının, annesinin, oyun arkadaşının, nişanlısının istirahatgahını bulabilirdi. Ne de olsa hepimiz gözlerimizi kaldırıp ölümde eşit olduğumuzu söylüyoruz, gözlerimizi aşağı indirip bu sözü, bu dünyada hayata geçirebiliriz. Duygusal mı olur acaba? Ama sizin ifadenizle, Lordlarım, Beyefendiler, Meclis Üyeleri, kalabalıklarımıza baktığımızda, azıcık duyguyu alacak bol bol yer görmez miyiz?</p>
<p>Duayı okuyan Rahip Frank Milvey'in yanında minyon karısı, Sekreter John Rokesmith ve Bella Wilfer vardı. Zifos dışında, bu fakir mezarın başında matem tutanlar bu kadardı. Elbisesine diktiği paraya tek kuruş eklenmemişti: Bu onurlu kadının ne zamandır yaptığı plana uyulmuştu.</p>
<p>&quot;Kafamdan çıkaramıyorum,&quot; dedi Zifos, tören bittikten sonra teselli kabul etmeyen kafasını kilise kapısına dayayarak &quot;Hiç kafamdan çıkaramıyorum, bazen biraz terslenirdim ona, düşündükçe içim acıyor.&quot;</p>
<p>Zifos'u rahatlatmaya çalışan Rahip Milvey, içimizden en iyilerinin bile Tezgahının çarkını çevirirken zaman zaman teklediğini, hepimizin pek zayıf, zorlanan, kusurlu, istikrarsız bir güruh olduğumuzu anlattı.</p>
<p>&quot;O öyle değildi, efendim,&quot; dedi Zifos, bu iç karartıcı teselliyi, merhum koruyucusuna bir hakaret gibi alarak. &quot;Biz kendi adımıza konuşalım. O bütün vazifelerini yerine getirdi. Benimle uğraştı, bakımlıklarla, kendisiyle, her şeyle. Ah Bayan Higden, Bayan Higden, senin gibi bir kadın, anne, işçi milyonda bir, milyonda bir.&quot;</p>
<p>Zifos bu yürekten sözlerle başını kilise kapısından kaldırıp tekrar köşedeki mezara götürdü ve oraya dayayıp tek başına ağlamaya başladı. &quot;Üzerinde bu candan figürle,&quot; dedi Rahip Frank Milvey, eliyle gözlerini silerek, &quot;hiç de fakir bir mezar gibi durmuyor. Westminster Abbey'deki heykelli mezarlardan çok daha zengin bence!&quot;</p>
<p>Onu kendi haline bırakıp küçük kapıdan çıktılar. Kâğıt değirmeninin çarkı buradan duyuluyor ve kış manzarasını adeta yumuşatıyordu. Daha yeni gelmişlerdi. Lizzie Hexam, içine Bay Rokesmith'in mektubunu koyduğu ve talimatlarını sorduğu mektuba ilaveten bir iki şey daha anlatmış-n: İniltiyi nasıl duyduğunu, ondan sonra olanları, mezarlığa kadar eşlik ettikleri külleri değirmenin o temiz, güzel, boş deposuna koymak için nasıl izin aldığını, son isteklerin nasıl yerine getirildiğini.</p>
<p>&quot;Hepsini, hatta bir kısmını bile tek başıma yapamazdım,&quot; dedi Lizzie. &quot;İstekten yana bir sıkıntım olmazdı da gücüm yetmezdi, buradaki idareci arkadaş olmasa.&quot;</p>
<p>&quot;Bizi karşılayan Yahudi değildi herhalde?&quot; dedi Bayan Milvey.</p>
<p>(&quot;Neden olmasın ki canım?&quot; diye sordu kocası parantez içinde.)</p>
<p>&quot;Beyefendi Yahudi evet,&quot; dedi Lizzie, &quot;karısı da Yahudi, beni onlara gönderen de Yahudi'ydi. Ama bence dünyada onlardan iyi bir halk yoktur.&quot;</p>
<p>&quot;Peki ya seni döndürmeye çalışırlarsa!&quot; dedi Bayan Milvey, bir din adamının karısına yaraşır titizlikle.</p>
<p>&quot;Ne yaparlarsa?&quot; diye sordu Lizzie mütevazı bir gülüşle.</p>
<p>&quot;Dinini değiştirtmeye çalışırlarsa,&quot; dedi Bayan Milvey.</p>
<p>Lizzie gülümsemeyi sürdürerek başını iki yana salladı. &quot;Bana dinimi sormadılar bile. Hikâyemi sordular, ben de anlattım. Benden çalışkan ve sadık olmamı istediler, ben de söz verdim. Burada çalışan herkese karşı görevlerini memnuniyetle yerine getiriyorlar, biz de aynı şekilde karşılık vermeye çalışıyoruz. Hatta sadece görevlerini yerine getirmekle kalmıyorlar, çok da düşünceli davranıyorlar.&quot;</p>
<p>&quot;Seni çok sevdikleri belli oluyor, canım,&quot; dedi minyon Bayan Milvey, pek memnun görünmüyordu.</p>
<p>&quot;Sevmediklerini söylesem nankörlük etmiş olurum,&quot; dedi Lizzie, &quot;çünkü kısa zamanda burada önemli bir mevkiye yükseldim. Ama onlar kendi dinlerinin gereklerini yerine getiriyor, bizi de rahat bırakıyorlar. Ne kendi dinlerinden ne de bizim dinimizden bahsediyorlar. Bu değirmende bir tek ben olsam yine bir şey değişmezdi. O zavallının hangi dinden olduğunu bile sormadılar bana.&quot;</p>
<p>&quot;Canım,&quot; dedi Bayan Milvey, kocasının kulağına eğilerek, &quot;onunla konuşsan iyi olacak bence.&quot;</p>
<p>&quot;Canım,&quot; dedi Rahip Milvey, munis, minyon karısının kulağına eğilerek, &quot;ben o işi başkasına bıraksam iyi olacak. Şimdi hiç müsait bir durum yok. Ortalıkta konuşmaya meraklı çok adam var, yakında birini bulur.&quot;</p>
<p>Onlar kendi aralarında konuşurken, Bella da Sekreter de dikkatle Lizzie Hexam'ı inceliyordu. Sözde katilinin kızıyla ilk kez karşılaşan John Harmon'ın, onun yüz hatlarını, tavırlarını dikkatle incelemek için kendine has sebepleri olması doğaldı. Bella, kendi hayatı ve istikbali üzerinde bu kadar büyük etki yaratan bir suçun yanlışlıkla Lizzie'nin babasına yüklendiğini biliyordu; onun ilgisi de, Sekreter'inki gibi sır barındırmasa da doğaldı. ikisi de gerçek Lizzie Hexam'dan çok daha farklı bir şey görmeyi beklemişti ve bu şekilde kendisi farkında olmadan ikisini bir araya getirmişti.</p>
<p>Kâğıt değirmeninin yanındaki tertemiz köye kadar yürümüşler, Lizzie'nin aynı işyerinde çalışan orta yaşlı bir çiftin yanında kaldığı küçük eve gitmişler, Bayan Milvey'le Bella yukarı çıkıp odasını görmüşlerdi ki, değirmenin kampanası çaldı. Lizzie'nin bir süreliğine gitmesi gerekince Sekreter'le Bella ne yapacaklarını bilmez halde küçük sokakta kaldılar; Bayan Milvey köy çocuklarının peşine düşmüş, kendini onların İsrail çocuklarına dönüşme tehlikesi olup olmadığını araştırmaya vakfetmişti; Rahip Frank'e gelince -doğrusu- ruhani işlevlerinin bu cephesini savsaklayıp, ortadan kaybolmayı tercih etmişti.</p>
<p>Uzun bir sessizlikten sonra Bella: &quot;Üstlendiğimiz vazife hakkında konuşsak daha iyi olmaz mı Bay Rokesmith?&quot; diye sordu.</p>
<p>&quot;Elbette,&quot; dedi Sekreter.</p>
<p>&quot;Herhalde,&quot; dedi Bella biraz kekeleyerek, &quot;bu vazife ikimize de verildi. Yoksa ikimiz de burada olmazdık değil mi?&quot; &quot;Herhalde,&quot; dedi Sekreter.</p>
<p>&quot;Bay ve Bayan Milvey'le birlikte gelebileceğimi söylediğimde,&quot; dedi Bella, &quot;Bayan Boffin gitmemi özellikle rica etti, ona Lizzie Hexam hakkında karınca kararınca rapor verebilmem için -öyle pek büyük kıymeti yok, Bay Rokesmith, sadece kadın gözüyle olması dışında- hatta belki bu bile sizin gözünüzde daha kıymetsiz hale getirebilir.&quot;</p>
<p>&quot;Bay Boffin de beni aynı maksatla gönderdi,&quot; dedi Sekreter.</p>
<p>Konuşurken küçük sokaktan çıkıp nehir kıyısında ağaçlık bir alana giriyorlardı.</p>
<p>&quot;Lizzie hakkındaki düşünceleriniz olumlu mu Bay Rokesmith?&quot; diye devam etti Bella, bütün adımları kendisinin attığının bilincinde. &quot;Çok olumlu.&quot;</p>
<p>&quot;Ne güzel! Çok saf bir güzelliği var değil mi?&quot; &quot;Çarpıcı bir görünümü var.&quot;</p>
<p>&quot;İnsana dokunaklı gelen hüzünlü bir hali var. En azından ben - yanlış anlamayın Bay Rokesmith, size kendi naçiz fikrimi benimsetmeye çalışmıyorum,&quot; dedi Bella, mahcup bir tavırla özür dileyip, meramını açıklayarak, &quot;karşılıklı konuşalım diye söylüyorum.&quot;</p>
<p>&quot;O hüznü ben de fark ettim,&quot; dedi Sekreter sesini biraz alçaltarak, &quot;umarım geri alınan şu haksız itham yüzünden değildir.&quot;</p>
<p>Konuşmadan bir müddet yürüdükten sonra Bella, çaktırmadan Sekreter'e bir iki kere baktıktan sonra aniden patladı: &quot;Rica ederim Bay Rokesmith, böyle katı olmayın, bana böyle soğuk davranmayın; gönül indirin! Sizinle iki eşit gibi konuşmak istiyorum.&quot;</p>
<p>Sekreter'in birden yüzü aydınlandı: &quot;inanın bana sizi düşündüğüm için böyle davranıyorum. Doğal davranırsam yanlış anlamanızdan korktuğum için kendimi mesafeli davranmaya zorluyordum. Buyrun. Yok bilin.&quot;</p>
<p>&quot;Teşekkür ederim,&quot; dedi Bella, küçük elini uzatarak. &quot;Beni affedin.&quot;</p>
<p>&quot;Hayır!&quot; diye bağırdı Sekreter heyecanla. &quot;Siz beni affedin!&quot; Çünkü Bella'nın gözlerinde yaşlar vardı ve dünyadaki bütün pırıltılardan daha güzel görünüyordu ona (gerçi taşıdıkları sitemle onu can evinden vuruyorlardı).</p>
<p>Biraz daha ilerlemişlerdi. &quot;Benimle konuşmak istemiştiniz,&quot; dedi Sekreter, uzun süredir üzerine musallat olan gölgeyi silkelemiş halde, &quot;Lizzie Hexam hakkında. Ben de lafa nereden başlayacağımı bilsem aynı konuda konuşmak istiyordum.&quot;</p>
<p>&quot;Artık nereden başlayacağınızı bildiğinize göre,&quot; dedi Bella, kelimenin altına gamzelerinden birini koyarak onu italik yapmış gibi, &quot;ne diyecektiniz söyleyin lütfen.&quot;</p>
<p>&quot;Muhakkak hatırlayacaksınız, Bayan Boffin'e yazdığı kısa ama özlü mektupta adının ve yaşadığı yerin aramızda sır olarak kalmasını rica etmişti.&quot;</p>
<p>Bella başıyla onayladı.</p>
<p>&quot;Benim vazifem bu ricayı neden yaptığını bulmak. O geri alınan suçlamaya rağmen halen üzerinde bir şaibe kalıp kalmadığını öğrenmem gerek, hem Bay Boffin'in talimatı böyle hem de ben çok istiyorum. Yani bu itham ona herhangi birisi karşısında, hatta kendi içinde bir mağduriyet yaşatıyor mu?&quot;</p>
<p>&quot;Evet,&quot; dedi Bella, düşünceli düşünceli başını sallayarak; &quot;anlıyorum. Çok ferasetli, ince bir yaklaşım.&quot;</p>
<p>&quot;Belki farkına varmamışsınızdır, Bayan Wilfer ama siz onunla nasıl ilgilendiyseniz o da sizinle aynı şekilde ilgilendi. Siz nasıl onun güz - görünümü ve tavırlarından etkilendiyseniz o da sizinkilerden etkilendi.&quot;</p>
<p>&quot;Gerçekten de farkına varmamışım,&quot; dedi Bella, yine gamzesiyle altını çizerek, &quot;doğrusu zevkine... &quot;</p>
<p>Sekreter gülümseyerek elini kaldırdı ve &quot;bunu söylemesen daha iyi&quot; der gibilerinden lafını böldü. Küçük şımarıklık teşebbüsü yanda kesilen Bella kulaklarına kadar kızardı.</p>
<p>&quot;Bu yüzden de,&quot; diye devam etti Sekreter, &quot;gitmeden önce onunla yalnız konuşabilirseniz, aranızda kolayca doğal bir sırdaşlık kurulacağına eminim. Elbette kimse sizden bu sırları açık etmenizi istemeyecek; isteseler de yapmazsınız zaten. Ama bu soruyu ona sormaya itirazınız yoksa -bu konudaki hislerinden emin olabilmemiz için- doğru bir cevap alma şansınız hepimizden daha fazla. Bay Boffin bu konuya çok önem veriyor. Ben de,&quot; diye ekledi Sekreter bir an durakladıktan sonra, &quot;kendime has sebeplerle çok önem veriyorum.&quot;</p>
<p>&quot;Bu konuda bir faydam olabilirse,&quot; dedi Bella, &quot;çok mutlu olurum Bay Rokesmith; zira bugünkü hazin sahneden sonra kendimi dünyada epey faydasız hissetmeye başladım.&quot;</p>
<p>&quot;Öyle demeyin,&quot; dedi Sekreter.</p>
<p>&quot;Ama cidden böyle hissediyorum!&quot; dedi Bella, kaşlarını kaldırarak.</p>
<p>&quot;Bu dünyada bir başkasının yükünü hafifletebilen hiç kimse faydasız değildir,&quot; dedi Sekreter.</p>
<p>&quot;İnanın ben böyle bir şey yapmıyorum, Bay Rokesmith,&quot; dedi Bella ağlamaklı.</p>
<p>&quot;Babanız için de mi?&quot;</p>
<p>&quot;Benim kendini umursamayan, kolayca tatmin olan, sevecen, biricik babam! Tabii! O öyle zannediyor!&quot;</p>
<p>&quot;Öyle zannetmesi yeter,&quot; dedi Sekreter. &quot;Müdahale ettiğim için kusma bakmayın; kendinizi kınadığınızı duymak hoşuma gitmiyor.&quot;</p>
<p>&quot;Ama siz de zamanında beni kınamıştınız, beyefendi,&quot; diye düşündü Bella somurtarak, &quot;umarım başınıza açtığınız bu işten memnun kalmışsınızdır!&quot; Ama bu manaya gelecek bir şey söylemedi. Hatta tam tersi manaya gelecek bir şey söyledi.</p>
<p>&quot;Bay Rokesmith, birlikte doğal bir biçimde konuşmayalı o kadar uzun zaman geçti ki başka bir konuyu açmaya biraz çekiniyorum. Bay Boffin. Ona ne kadar minnettar olduğumu biliyorsunuz, değil mi? Ona büyük saygı beslediğimi ve kendi cömertliğinden kaynaklanan güçlü bağlarla bağlı olduğumu biliyorsunuz.&quot;</p>
<p>&quot;Şüphesiz. En sevdiği arkadaşının siz olduğunu da biliyorum.&quot;</p>
<p>&quot;Bu da,&quot; dedi Bella, &quot;ondan bahsetmeyi çok zorlaştırıyor. Ama... Size iyi davranıyor mu?&quot;</p>
<p>&quot;Bana nasıl davrandığını görüyorsunuz,&quot; dedi Sekreter, sabırlı ama gururlu bir havayla.</p>
<p>&quot;Evet, üzüntüyle görüyorum,&quot; dedi Bella hararetle.</p>
<p>Sekreter ona öyle ışıltılı bir bakışla baktı ki yüzlerce kez teşekkür etse bu kadar çok şey söylemiş olmazdı.</p>
<p>&quot;Üzüntüyle görüyorum,&quot; diye tekrarladı Bella, &quot;ve genellikle bana kendimi çok kötü hissettiriyor. Çünkü bunu onayladığımın ya da bunda dolaylı bir payımın olduğunun düşünülmesine katlanamıyorum. Çok kötü hissediyorum çünkü servetin Bay Boffin'i bozduğunu kabul etme mecburiyetine katlanamıyorum.&quot;</p>
<p>&quot;Bayan Wilfer,&quot; dedi Sekreter yüzünde güller açarak, &quot;servetin sizi bozmadığını öğrenmenin beni ne kadar sevindirdiğini bilseniz, başkasından gördüğüm hakaretleri fazlasıyla telafi ettiğini de tahmin ederdiniz.&quot;</p>
<p>&quot;Lütfen benden bahsetmeyin!&quot; dedi Bella, eldiveniyle sabırsızca kendisine vurarak. &quot;Beni o kadar iyi tanımıyorsunuz... &quot;</p>
<p>&quot;Ne kadar, sizin kendinizi tanıdığınız kadar mı?&quot; diye sordu Sekreter, onun sustuğunu görünce. &quot;Siz kendinizi tanıyor musunuz?&quot;</p>
<p>&quot;Epeyce tanıyorum,&quot; dedi Bella, kendinden umudu kesmiş sevimli bir edayla, &quot;daha iyi tanıdıkça da pek matah bir şey görülmüyor. Ama Bay Boffin'e dönelim.&quot;</p>
<p>&quot;Bay Boffin'in bana eskisi gibi davranmadığı, beni eskisi gibi görmediği,&quot; dedi Sekreter, &quot;inkar edilemez. Fazlasıyla açık.&quot;</p>
<p>&quot;İnkar etmek mi isterdiniz, Bay Rokesmith?&quot; diye sordu Bella hayretle.</p>
<p>&quot;Edebilsem ederdim tabii, sırf kendim için bile olsa.&quot;</p>
<p>&quot;Doğru,&quot; dedi Bella, &quot;sizi çok yoruyor olmalı, hem - bu ekleyeceğim şeyi yanlış anlamayacağınıza söz verir misiniz Bay Rokesmith?&quot;</p>
<p>&quot;Bütün kalbimle.&quot;</p>
<p>&quot;Bana öyle geliyor ki, zaman zaman,&quot; dedi Bella tereddütle, &quot;sizi kendi gözünüzde de biraz küçük düşürüyor olmalı?&quot;</p>
<p>Başının bir hareketiyle bu sözü onaylayan ama hiç de onaylıyormuş gibi görünmeyen Sekreter dedi ki:</p>
<p>&quot;İkimizin de oturduğu bu evdeki konumumun sıkıntılarına katlanmak için çok kuvvetli sebeplerim var, Bayan Wilfer. İnanın bana bu sebeplerin hiçbiri parayla ilgili değil. Doğrudur, kaderin tuhaf oyunları yüzünden hayattaki mevkimi kaybettim. Nazik ve hoş bir duygu yakınlığıyla, gördüğünüz (ve görmediğiniz) şeylerin gururumu kıracağını tahmin ediyorsunuz, ama beni sessizce bunlara katlanmaya mecbur bırakan başka kaygılarım var. Onlar çok daha kuvvetli.&quot;</p>
<p>&quot;Sanırım, Bay Rokesmith,&quot; dedi Bella, gizemli sözlerinden duyduğu merakla ona bakarak, &quot;kendinizi bastırdığınızı ve pasif davranmaya zorladığınızı fark ettim.&quot;</p>
<p>&quot;Haklısınız. Kendimi bastırıyorum ve belli bir şekilde davranmaya zorluyorum. Munis bir karakterim olduğu için boyun eğmiyorum. Belli bir maksadım olduğu için boyun eğiyorum.&quot;</p>
<p>&quot;!yi bir maksattır, umarım,&quot; dedi Bella.</p>
<p>&quot;İyi bir maksattır, umarım,&quot; diye cevap verdi Sekreter, gözlerinin içine bakarak.</p>
<p>&quot;Bazen bana öyle geliyor ki,&quot; dedi Bella gözlerini kaçırarak, &quot;Bayan Boffin'e duyduğunuz büyük saygı sayesinde dayanıyorsunuz.&quot;</p>
<p>&quot;Bunda da haklısınız. Onun için her şeyi yaparım, her şeye dayanırım. O iyi kalpli kadına duyduğum hürmeti ifade edecek kelime bulamıyorum.&quot;</p>
<p>&quot;Ben de aynı şekilde! Size bir soru daha sorabilir miyim Bay Rokesmith?&quot;</p>
<p>&quot;İstediğiniz kadar sorabilirsiniz.&quot;</p>
<p>&quot;Bay Boffin'in değiştiğini gördükçe nasıl acı çektiğini görüyorsunuz değil mi?&quot;</p>
<p>&quot;Görmem mi, sizin de gördüğünüz gibi günbegün görüyorum ve ona acı verdiğim için büyük keder duyuyorum.&quot;</p>
<p>&quot;Siz mi acı veriyorsunuz?&quot; diye çabucak bu sözü tekrarladı Bella, kaşlarını kaldırarak.</p>
<p>&quot;Maalesef genelde ben sebebiyet veriyorum.&quot;</p>
<p>&quot;Belki bana söylediği gibi size de, her şeye rağmen onun dünyanın en iyi adamı olduğunu söylüyordur sık sık.&quot;</p>
<p>&quot;Kocasına olan o samimi, güzel bağlılığıyla size söylediğini sıkça duyuyorum,&quot; dedi Sekreter yine aynı açık bakışlarla, &quot;ama bana söylediğini doğrulayamayacağım.&quot;</p>
<p>Bella bu bakışlara, bir an hülyalı, dalgın bakışlarla cevap verdikten sonra güzel başını, hayattan dersler çıkaran (en iyisinden) gamzeli bir filozof gibi birkaç kere yavaş yavaş salladı; iç geçirdi ve kendinden nasıl ümit kesmişse her şeyden de ümidini keserek teslim oldu.</p>
<p>Her şeye rağmen çok hoş bir yürüyüş olmuştu. Ağaçlarda yaprak, nehirde su sümbülü yoktu belki ama gökyüzünün güzel mavisi mevcuttu ve sudan yansıyordu; ayrıca akıntıyla aynı yönde esip suyu ürperten enfes bir rüzgâr vardı. İnsan elinden çıkma hiçbir ayna yoktur ki, yansıtmış olduğu bütün görüntüler tekrar yüzeyinden geçse, bir dehşet ya da sıkıntı sahnesi göstermesin. Ama nehrin devasa dingin aynası, o sakin kıyılar arasında yansıtmış olduğu her şeyi yeniden gözler önüne serse, huzurlu, kırsal, çiçek çiçek olmayan hiçbir şey çıkmayacaktı sanki gün yüzüne.</p>
<p>Az önce dolmuş olan mezardan, Johnny'den ve daha başka şeylerden bahsederek yürümeye devam ettiler. Geri dönerlerken onları aramaya gelen tezcanlı Bayan Milvey'le karşılaştılar; köyde bir Hıristiyan okulu olduğu, üzerindeki yegane Yahudi etkisinin de bahçesinde görüldüğü, çocuklar için korkulacak bir durum olmadığı bilgisiyle gelmişti. Köye geri döndüklerinde Lizzie Hexam da kâğıt değirmeninden geliyordu. Bella kendi evinde onunla konuşmak üzere diğerlerinden ayrıldı.</p>
<p>&quot;Fakir odamın kusuruna bakmayın,&quot; dedi Lizzie gülümseyerek onu buyur ederken ve ateşin yanında şeref konuklarına ayırdığı yere oturttu.</p>
<p>&quot;Zannettiğin kadar fakir değil, canım,&quot; dedi Bella, &quot;ben daha nelerini gördüm.&quot; Gerçekten de, bembeyaz bir baca içine yerleştirilmiş gibi gelen, daracık bir dönen merdivenle çıkıldığı, tavanı pek alçak, zemini pek yıpranmış olduğu ve kafesli penceresi pek küçük kaldığı halde, Bella'nın kiracı almak mecburiyetine kederlendiği, kendi evindeki odasından kat kat daha güzeldi.</p>
<p>İki kız ateşin yanında birbirlerine bakarken hava kararmaya başlamıştı. Loş odayı sadece ateş aydınlatıyordu. Şömine yerinde o eski mangal, alevler arasında da o eski boşluk olabilirdi pekala.</p>
<p>&quot;Kendi yaşıma bu kadar yakın ve bu kadar güzel bir hanımefendi tarafından ziyaret edilmek,&quot; dedi Lizzie, &quot;benim için yeni bir şey. Size bakmak büyük zevk.&quot;</p>
<p>&quot;Bana söyleyecek bir şey kalmadı,&quot; dedi Bella kızararak, &quot;çünkü ben de sana bakmanın büyük zevk olduğunu söyleyecektim, Lizzie. Ama bir başlangıç olmadan da başlayabiliriz değil mi?&quot;</p>
<p>Lizzie, aynı güzellikte bir samimiyetle uzatılmış olan, güzel, küçük eli tuttu.</p>
<p>&quot;Canım,&quot; dedi Bella, sandalyesini biraz daha yakma çekip, yürüyüşe çı-kacaklarmış gibi Lizzie'nin koluna girerek, &quot;sana bir şey söylemekle görevlendirildim, büyük ihtimalle de yanlış söyleyeceğim ama becerebilsem doğru söylemek isterdim. Bay ve Bayan Boffin'e yazdığın mektupla ilgili. Nasıl desem. Evet! Demek istediğim şu.&quot;</p>
<p>Bu mukaddemenin ardından Bella, Lizzie'nin o dokunaklı gizli kalma ricasına lafı getirdi, sonra özenle o haksız ithamdan ve geri alınışından bahsederek, bu ricayla uzaktan yakından alakası olup olmadığını sordu. &quot;Bana öyle geliyor ki canım,&quot; dedi Bella, işkadını havasıyla ilerleyişine kendisi de şaşarak, &quot;bu konu sana acı veriyor ama ben de işin içine karışmış vaziyetteyim; çünkü - bilmem haberin var mı ya da tahmin ediyor musun ama - vasiyette adı geçen kız benim, kendisi lütfedip beni beğenseydi o talihsiz adamla evlenmem gerekecekti. Yani kendi rızam olmadan bu işin içine çekildim, sen de aynı şekilde, aramızda pek büyük bir fark yok.&quot;</p>
<p>&quot;Adını sık sık duyduğum Bayan Wilfer'ın siz olduğunuza şüphem yoktu,&quot; dedi Lizzie. &quot;Tanımadığım dostumun kim olduğunu söyleyebilir misiniz?&quot;</p>
<p>'Tanımadığın dostun?&quot; dedi Bella.</p>
<p>&quot;Zavallı babama yapılan ithamı geri aldıran ve yazıp bana gönderen kişi.&quot; Bella ondan bahsedildiğini hiç duymamıştı. Kim olduğuna dair en ufak bir fikri yoktu.</p>
<p>&quot;Ona teşekkür etmek isterdim,&quot; dedi Lizzie. &quot;Benim için çok büyük bir şey yaptı. Günün birinde ona teşekkür etmeme izin vereceğini umuyorum. Bana bunun şeyle alakası var mı diye sormuştunuz... &quot;</p>
<p>&quot;İthamla,&quot; diye hatırlattı Bella.</p>
<p>&quot;Evet. Burada gizli ve münzevi bir hayat yaşamamla alakası var mı diye soruyorsanız, hayır yok.&quot;</p>
<p>Lizzie Hexam başını iki yana sallayarak bu cevabı verdikten sonra bakışlarını ateşe çevirdi. Kavuşturduğu ellerindeki sakin kararlılık, Bella'nın zeki gözlerinden kaçmamıştı.</p>
<p>&quot;Yalnız yaşadın mı çok?&quot; diye sordu Bella.</p>
<p>&quot;Evet. Benim için yeni değil. Babacığım hayattayken de gece olsun, gündüz olsun saatlerce yalnız kalırdım.&quot; &quot;Kardeşin varmış, öyle mi?&quot;</p>
<p>&quot;Kardeşim var ama benimle arası bozuk. Çok iyi bir çocuk, ama, çalışkanlığıyla kendini kurtardı. Şikayetim yok ondan.&quot;</p>
<p>Gözleri ateşin ışıltısında bu sözleri söylerken yüzüne bir an keder hakim oldu. Bella bunu fırsat bilip elini tuttu.</p>
<p>&quot;Lizzie, kendi yaşında bir kız arkadaşın var mı bilmek istiyorum.&quot;</p>
<p>&quot;Hep yalnızdım, hiç arkadaşım olmadı,&quot; cevabı geldi.</p>
<p>&quot;Benim de,&quot; dedi Bella. &quot;Gerçi ben yalnız yaşamadım, doğrusu, daha yalnız olmayı istediğim anlar çoktur. Annemin yüzünün haşmetli köşelerinde ağrılarla Trajik bir Peri gibi ortalıkta dolaşmasından, Lavvy'nin hainliklerinden iyidir - tabii ikisini de çok severim o ayrı. Benimle arkadaş olmanı çok isterdim, Lizzie. Mümkün mü sence? Belki kanarya kuşu kadar karakterim yoktur, canım ama bana güvenebilirsin.&quot;</p>
<p>Ayaklarını yere bastıracak bir amacın yokluğundan başı dönen, küçük şeyler arasında koşuşturmaktan kaprisli olmuş, bu şımarık, oyuncu, şefkatli mizacın bir büyüsü de yok değildi. Lizzie için öyle yeni, öyle hoş, hem kadınsı hem çocuksu bir şeydi ki onu hemen kazandı. Bella, içinde belli belirsiz bir şüphe taşıyormuş gibi başını yana eğip kaşlarını kaldırarak bir kez daha, &quot;Ne dersin mümkün mü Lizzie?&quot; dediğinde, Lizzie bunun mümkün olduğunu sorguya yer bırakmayacak şekilde gösterdi.</p>
<p>&quot;Söylesene canım,&quot; ded Bella, &quot;sorun nedir, neden böyle yaşıyorsun.&quot;</p>
<p>Lizzie giriş kabilinden, &quot;Eminim senin pek çok aşığın vardır. ..&quot; diye lafa başlamıştı ki Bella küçük bir hayret çığlığıyla onu böldü.</p>
<p>&quot;Hiç de yok!&quot;</p>
<p>&quot;Bir tane bile mi?&quot;</p>
<p>&quot;Bilmem! Belki bir tane vardır,&quot; dedi Bella. &quot;Gerçekten de bilmiyorum. Eskiden bir tane vardı ama şu anda bu konuda ne düşündüğünü bilmiyorum. Belki yarım daha vardır (o salak George Sampson'ı hesaba katmıyorum tabii). Neyse beni boşver. Seni merak ediyorum asıl.&quot;</p>
<p>&quot;Birisi var,&quot; dedi Lizzie, &quot;beni sevdiğini söyleyen, tutkulu, öfkeli bir adam var, eminim seviyordur. Kardeşimin arkadaşı. Kardeşim onu ilk getirdiğinde içimde bir şeyler ondan kaçmak istedi ama onu son gördüğümde korkudan ödümü koparttı.&quot; Sustu.</p>
<p>&quot;Ondan kaçmak için mi geldin buraya, Lizzie?&quot;</p>
<p>&quot;Beni korkuttuktan hemen sonra geldim.&quot;</p>
<p>&quot;Burada da korkuyor musun ondan?&quot;</p>
<p>&quot;Genelde korkak bir yapım yoktur ama ondan daima korkarım. Londra'da olanlarla ilgili gazete okumaya, anlatılanları dinlemeye korkuyorum, birilerine bir fenalık yaptığını duyacağım diye.&quot;</p>
<p>&quot;O zaman ondan kendin için korkmuyorsun, öyle mi?&quot; dedi Bella bu sözleri biraz kafasında çevirdikten sonra.</p>
<p>&quot;Buralarda karşılaşsam kendim için de korkardım. Geceleri işe gidip gelirken hep etrafı kolluyorum.&quot;</p>
<p>&quot;Londra'da kendi kendine bir fenalık yapacağından mı korkuyorsun canım?&quot;</p>
<p>&quot;Hayır. Belki kendine bile zararı dokunabilir ama pek tahmin etmiyorum.&quot;</p>
<p>&quot;Öyleyse,&quot; dedi Bella hünerle, &quot;başka biri var sanki.&quot;</p>
<p>Lizzie cevap vermeden önce bir an ellerini yüzüne kapattı: &quot;Sözleri sürekli kulaklarımda yankılanıyor, onları söylerken duvara indirdiği yumruk hep gözümün önünde. Hatırlamaya değmeyeceğine ikna etmeye çalıştım kendimi ama bir türlü hafife almayı başaramadım. 'Umarım onu öldürmem!' dediğinde elinden kan damlıyordu.&quot;</p>
<p>İrkilen Bella, Lizzie'nin beline sıkı sıkı sarıldı, sonra ikisi birlikte ateşe bakarken sakin, yumuşak bir sesle sordu:</p>
<p>&quot;Öldürecekmiş ha! Kimi kıskanıyor bu adam?&quot;</p>
<p>&quot;Bir beyefendiyi,&quot; dedi Lizzie. &quot;Nasıl anlatacağımı bilmiyorum, benim çok üzerimde, hayat tarzımın çok üzerinde bir beyefendi, babamın ölüm haberini verdi bana ve o zamandan beri ilgisini eksik etmedi.&quot;</p>
<p>&quot;Seni seviyor mu?&quot;</p>
<p>Lizzie başını iki yana salladı.</p>
<p>&quot;Seni beğeniyor mu?&quot;</p>
<p>Lizzie başını sallamayı bırakıp, elini, belinin çevresindeki canlı kuşağa bastırdı.</p>
<p>&quot;Seni buraya gelmeye o mu yönlendirdi?&quot;</p>
<p>&quot;Hayır! Burada olduğumu bilmesini, beni nerede bulacağına dair en ufak bir ipucu edinmesini kesinlikle istemem.&quot;</p>
<p>&quot;Lizzie'ciğim! Neden?&quot; diye sordu Bella bu çıkışa hayret ederek. Ama sonra Lizzie'nin yüzünü okuyup çabucak ekledi: &quot;Yok, tamam. Nedenini söyleme. Aptalca bir soruydu. Anladım.&quot;</p>
<p>Üzerlerine bir sessizlik çöktü. Lizzie başını eğmiş, ilk hayallerini besleyen alevlere bakıyordu, kardeşini içinden çekip aldığı o sefil hayattan ilk kaçışları onlara olmuştu.</p>
<p>&quot;Artık her şeyi biliyorsun,&quot; dedi gözlerini Bella'ya kaldırarak. &quot;Eksik kalmadı. Hakiki dostum olan çok iyi bir amcanın yardımıyla buraya saklanmaya geldim. Hayatımın bir kısmında, babamla birlikte yaşarken bazı şeyler vardı -nedir diye sorma- onlara savaş açmıştım, düzeltmeye çalışıyordum. Babamı bırakmadan daha fazlasını yapamazdım; ama bazen vicdanımda ağırlık yapıyorlar. Elimden gelenin en iyisi yaparak zamanla onları silebilirim inşallah.&quot;</p>
<p>&quot;Hak etmeyen birine duyduğun bu zaafı da sil, Lizzie,&quot; dedi Bella tatlı bir sesle.</p>
<p>&quot;Hayır. Onu silmek istemiyorum,&quot; dedi telaşla, &quot;Onun bunu hak etmediğine inanmak istemiyorum, inanmıyorum. Bu bana hiçbir şey kazandırmaz, ama neler kaybettirir.&quot;</p>
<p>Bella cevap vermeden önce, konuşkan küçük kaşları bir müddet ateşe itiraz etti:</p>
<p>&quot;Sana baskı yaptığımı düşünme ama Lizzie, sence de huzur, umut, hatta özgürlük kazanmaz mısın? Böyle saklanarak yaşamaktansa doğal, sağlıklı bir hayat sürmek daha iyi değil mi? Sorduğum için bağışla ama bu bir kazanç olmaz mı?&quot;</p>
<p>&quot;Bir kadının kalbinde - senin sözünü ettiğin zaaf varsa,&quot; dedi Lizzie, &quot;kazanç peşinde koşabilir mi?&quot;</p>
<p>Bu soru, Bella'nın babasına da aktardığı hayat görüşüne öyle aykırıydı ki içinden, &quot;Seni pis paragöz! Duydun mu bunu? Kendinden utanmıyor musun?&quot; dedi ve kendi kendine küçük bir yumruk atmak için kollarını Lizzie'nin belinden çözdü.</p>
<p>&quot;Demin sana çok şeyler kaybettireceğini söylemiştin, Lizzie,&quot; dedi Bella, kendine bu cezayı verdikten sonra yeniden konuya dönerek, &quot;ne kaybedeceğini söyler misin?&quot;</p>
<p>&quot;Gün boyu yanımda taşıdığım en iyi anılan, bana kuvvet veren en güzel şeyleri kaybederim. Onun eşiti olsaydım ve beni sevmiş olsaydı, onu daha iyi, daha mutlu yapmaya çalışacağıma, onun da aynı şeyi yapacağına inancımı kaybederim. Sırf boşa gittiğini düşünmesin diye bütün zorlukların üstesinden gelerek, onun sayesinde edindiğim azıcık eğitime verdiğim kıymeti kaybederim. Onun bir tür resmini kaybederim -ben bir hanımefendi olsaydım ve o beni sevseydi nasıl olacağını- o resim hep yanımda ve o yanımdayken kötü bir şey, yanlış bir şey yapamazmışım gibi geliyor bana. O değerli bilgiyi kaybederim; onu tanıdığımdan beri bana sadece iyiliği dokunduğu, benim içimde büyük bir değişiklik yaptığı bilgisini - ellerimdeki değişiklik gibi, eskiden nehirde babamın kayığında kürek çekerken ellerim kuru, çatlak, sert ve esmerdi, bu yeni iş onları yumuşatıp narinleştirdi, bak.&quot;</p>
<p>Uzattığı elleri titriyordu ama takatsizlikten değil.</p>
<p>&quot;Beni anla, canım,&quot; diye devam etti, &quot;bu dünyada benim için o güzel resimden başka herhangi şey olabileceğini hayal dahi etmedim onun, senin içinde bunu anlayacak kudret olmasa anlatmam mümkün olmazdı. O nasıl düşünmediyse ben de karısı olmam ihtimalini hayal etmedim hiç -kelimeler bundan daha güçlü olamaz. Yine de onu seviyorum. Onu öyle çok, öyle derinden seviyorum ki bazen pek matah bir hayatım olmasa da onunla gurur duyduğumu, ondan memnun olduğumu hissediyorum. Ona hiçbir faydası olmasa da onun için acı çekmekten gururluyum ve memnunum, o bunu hiç bilmese, hiç umursamasa da.&quot;</p>
<p>Bella, kendi yaşındaki bu kızın ya da kadının, derin, bencillikten uzak tutkusunu, doğru anlaşılacağına duyduğu güvenle, cesaretle gözler önüne sermesi karşısında yerine zincirlenmiş gibi oturuyordu. Hiç böyle bir şey yaşamamış, var olduğunu bile düşünmemişti.</p>
<p>&quot;Pek berbat bir gece, geç vakitti,&quot; dedi Lizzie, &quot;buradan çok farklı olan, nehir kıyısındaki eski evimde gözleri bana ilk baktığında. Belki bir daha bana hiç bakmayacak gözleri. Keşke hiç bakmamış olsalardı; umarım bir daha hiç bakmazlar. Ama o gözlerin hayatıma getirdiği ışığı dünyada hiçbir şeye değişmem. Sana her şeyi anlattım, canım. Bu sırrı birine vermiş olmak bana biraz tuhaf gelse de pişman değilim. Sen gelmeden önce tek kelimesini kimseye söylemeye niyetim yoktu; ama sen gelince fikrim değişti.&quot;</p>
<p>Bella onu yanağından öptü ve güveni için teşekkür etti. &quot;Keşke bu güveni daha fazla hak eden biri olsaydım,&quot; dedi Bella.</p>
<p>&quot;Nasıl yani?&quot; diye sordu Lizzie, duyduklarına inanamıyormuş gibi gülerek.</p>
<p>&quot;Bu sırrı saklamak manasında söylemiyorum,&quot; dedi Bella, &quot;çünkü tek hecesini olsun benden almak için önce beni lime lime etmeleri gerek, ama bu da büyük meziyet değil çünkü zaten keçi gibi inatçıyımdır. Demek istediğim şu, Lizzie, ben kendini beğenmiş küstahın tekiyim ve sen beni mahcup ediyorsun.&quot;</p>
<p>Bella'nın başını hararetle iki yana sallaması yüzünden çözülen güzel kahverengi saçlarını yukarı topladı Lizzie; bir taraftan da ona itiraz ediyordu, &quot;Canım, nasıl söz öyle!&quot;</p>
<p>&quot;Hıh! Canım diyorsun iyi hoş,&quot; dedi Bella şımarık şımarık sızlanarak, &quot;çok da hoşuma gidiyor ama kimsenin canı olacak biri değilim ben. İşe yaramazın tekiyim!&quot;</p>
<p>&quot;Canım!&quot; diye çıkıştı Lizzie yine.</p>
<p>&quot;Sığ, soğuk, paragöz, dar canavar!&quot; dedi Bella, son sıfatın üzerine kuvvetle basa basa.</p>
<p>&quot;Sence öyle olsan ben anlamaz mıyım?&quot; diye sordu Lizzie dingin gülüşüyle, Bella'nın saçını toplama işini bitirmişti.</p>
<p>&quot;Anlar mısın gerçekten?&quot; dedi Bella. &quot;Beni daha iyi tanıdığını mı düşünüyorsun? Keşke öyle olsa ama maalesef kendimi en iyi ben tanıyorum.&quot;</p>
<p>Kahkahayı koyuveren Lizzie, sen hiç kendi yüzünü gördün mü, kendi sesini duydun mu diye sordu.</p>
<p>'Tabii,&quot; dedi Bella, &quot;habire aynaya bakanın, saksağan gibi bütün gün gevezelik yaparım.&quot;</p>
<p>&quot;Ben senin yüzünü gördüm ve sesini işittim,&quot; dedi Lizzie, &quot;ve hiç kimseye söylemeyeceğimi düşündüğüm şeyleri sana söylemeye teşvik etti bunlar beni - yanılmadığıma o kadar emindim ki. Bu sana kötü görünüyor mu?&quot;</p>
<p>&quot;Hayır, görünmüyor,&quot; dedi Bella, tatlı bir gülüşle tatlı bir hıçkırık arasında kendini tutup dudaklarını büzerek.</p>
<p>&quot;Eskiden ateşin içinde resimler görürdüm,&quot; dedi Lizzie oyuncu bir sesle, &quot;kardeşimi oyalamak için. Sana şu ateşin parladığı yerde ne gördüğümü söyleyeyim mi?&quot;</p>
<p>Ayağa kalkmış şöminenin önünde duruyorlardı, artık ayrılma zamanı gelmiş, vedalaşmak için birbirlerine sarılmışlardı.</p>
<p>&quot;Orada ne gördüğümü sana söyleyeyim mi?&quot; diye sordu Lizzie.</p>
<p>&quot;Sığ canavarı mı?&quot; diye sordu Bella kaşlarını kaldırarak.</p>
<p>&quot;Kazanmak için her şeyi yapmaya değecek bir kalp, zaten çoktan kazanılmış. Bir kere kazanıldı mı, onu kazanan uğruna ateşe, suya atılacak, yolundan dönmeyecek, yılmayacak bir kalp.&quot;</p>
<p>&quot;Bu kalp bir kıza mı ait?&quot; diye sordu Bella, kaşlar eşliğinde.</p>
<p>Lizzie başını salladı. &quot;Peki bu kalp kimin?&quot;</p>
<p>&quot;Senin,&quot; dedi Bella.</p>
<p>&quot;Hayır. Apaçık, besbelli senin.&quot;</p>
<p>Böylece konuşma ikisinin birbirine söylediği güzel sözlerle bitti. Bella arkadaş olduklarını ona tekrar tekrar hatırlattıktan sonra yakında tekrar buralara geleceğine söz verdi. Akabinde Lizzie işine, Bella da yol arkadaşlarına katılmak üzere hana koştu.</p>
<p>&quot;Biraz ciddi görünüyorsunuz, Bayan Wilfer,&quot; dedi Sekreter onu görür görmez.</p>
<p>&quot;Biraz ciddi hissediyorum,&quot; dedi Bayan Wilfer.</p>
<p>Bunun dışında tek bir şey söyledi: Lizzie Hexam'ın sırrının ne o acımasız ithamla ne de onun geri alınmasıyla bir ilgisi vardı. Aynen öyle! dedi Bella; bir şeyden daha bahsedebilirdi, Lizzie ona bu yazılı beyanı gönderen, tanımadığı dostuna teşekkür etmeyi çok istiyordu. Öyle mi? dedi Sekreter. Hı hı! Bella ona bu bilinmeyen dostun kim olduğunu biliyor mu diye sordu? En ufak bir fikri yoktu.</p>
<p>Oxfordshire sınırlarına gelmişlerdi, ihtiyar Betty Higden buralara kadar savrulmuştu. Trenle döneceklerdi. İstasyon yakın olduğu için Rahip Frank ve Bayan Frank, Zifos, Bella ve Sekreter yürüyerek gitmeye karar verdiler. Kırlık yerde patikalar beş kişiyi alacak kadar geniş olmadığından Bella'yla Sekreter arkada kaldı.</p>
<p>&quot;İnanır mısınız, Bay Rokesmith,&quot; dedi Bella, &quot;Lizzie Hexam'ın kulübesine gittiğimden beri seneler geçmiş gibi geliyor.&quot;</p>
<p>&quot;Bir güne çok şey sığdırdık,&quot; dedi Sekreter, &quot;mezarlıkta da çok fena oldunuz. Biraz fazla yoruldunuz.&quot;</p>
<p>&quot;Hayır, hiç yorgun değilim. Ne demek istediğimi tam ifade edemedim. Aradan çok zaman geçmiş gibi gelmiyor ama çok şeyler olmuş gibi geliyor, yani bana.&quot;</p>
<p>&quot;İyi şeylerdir umarım.&quot;</p>
<p>&quot;Umarım,&quot; dedi Bella.</p>
<p>&quot;Üşümüşsünüz, titriyorsunuz. Şu yanımda taşıdığım battaniyeyi sırtınıza koyayım mı? Şöyle omzunuzun üzerinde katlasam elbiseniz buruşur mu acaba? Böyle de çok ağır olacak, etekleri yere sürtünecek. Nasıl olsa koluma giremeyeceksiniz, ucunu kolumda taşıyayım.&quot;</p>
<p>Girebilirim, diye düşündü. Nasıl yaptı etti, iyice sarmalanmış olduğu halde kolunu dışarı çıkarmanın bir yolunu buldu ve Sekreter'in koluna girdi.</p>
<p>&quot;Lizzie'yle uzun ve ilginç bir konuşma yaptım, Bay Rokesmith, bana bütün sırlarını açtı.&quot;</p>
<p>&quot;Saklamak elinden gelmemiştir,&quot; dedi Sekreter.</p>
<p>Bella olduğu yerde durup ona baktı, &quot;Nasıl oluyor da tam bana söylediği şeyi söyleyebiliyorsunuz hayret!&quot;</p>
<p>'Tahmin ettim çünkü bu konuda ben de aynen onun gibi hissediyorum.&quot;</p>
<p>&quot;Bu tam olarak ne manaya geliyor, beyefendi?&quot; diye sordu Bella tekrar yürümeye başlayarak.</p>
<p>&quot;Onun - herhangi birinin - güvenini kazanmak istemeniz yeter, başarısız olmanız imkânsız.&quot;</p>
<p>Demiryolu bu noktada, bilgiç bilgiç yeşil gözünü kapayıp kırmızı gözünü açınca hemen koşmaya başladılar. Bella öyle sarmalanmış vaziyette rahatça koşamadığı için Sekreter'in ona yardım etmesi gerekti. Kompartımanda karşı köşedeki yerini aldığında yüzündeki ışıltı öyle güzeldi ki, &quot;Ne güzel yıldızlar, ne muhteşem gece!&quot; diye bağırdığında, Sekreter, &quot;Evet,&quot; dedi ama pencereden dışarı bakmaktansa, geceyi ve yıldızlan onun güzel küçük yüzündeki ışıkta görmeyi tercih eder gibiydi.</p>
<p>Ah, güse hanım, büyüleyici güse hanım! Johnny'nin vasiyetinin yasal varisi ben olsaydım! Sana bırakılan payı ödeyip, makbuzunu alma hakkım olsaydı! - güse hanımın geçmesi için bilgiç bilgiç yeşil gözlerini kapayıp kırmızı gözlerini açan istasyonlardan bir hışımla geçen trenin gürültüsüne böyle şeyler karışıyordu.</p>
<p>&nbsp;</p>
</body>
</html>