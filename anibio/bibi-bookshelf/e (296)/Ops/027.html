<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>8. Bölüm -Bay Boffin istişarede</title>
</head>
<body>
<h1><a id="a121"></a>8. Bölüm -Bay Boffin istişarede</h1>
<p>Bu hikâyenin geçtiği sıralarda, Fleet Sokağı'ndan Temple'a çıkıp, kasvetli bir kilise mezarlığına gelene kadar etrafta gamlı gamlı dolaşmış olan ve o mezarlığa nazır kasvetli pencerelere göz gezdiren birisi, o pencerelerin en kasvetlisinde gamlı bir çocuk görecektir; o çocukta da göz alabildiğine, bir idare katibi, bir stajyer kâtip, bir mahalli hukuk katibi, bir tapu katibi, bir Chancery katibi, olabilecek her türlü şeyin katibi ve son zamanlarda gazetelerde saygın avukat Bay Mortimer Lightwood diye adı geçen şahsın katibini görecektir.</p>
<p>Bay Boffin, bu kâtiplik cevheriyle, hem kendi mekanında hem de Köşk'te pek çok kereler iletişime geçmiş olduğundan, tozlu kanal yuvasında oturduğunu gördüğünde teşhis etmekte hiç zorlanmadı. Pencerenin bulunduğu ikinci kata doğru çıkmaya başladı ama Roma imparatorluğunu bekleyen belirsizlikle kafası çok meşguldü, hem iyi huylu Pertinaks'ın ölümüne de pek üzülmüştü; Pretoryen muhafızlarının gazabına uğrayan Pertinaks, daha önceki gece İmparatorluğu büyük kargaşa içinde bırakıp öteki dünyayı boylamıştı.</p>
<p>&quot;Günaydın, günaydın, günaydın!&quot; dedi Bay Boffin, elini sallayarak ve büronun kapısı, musibet anlamına gelen ismi kendine pek yakışan gamlı çocuk, Blight tarafından açıldı. &quot;Avukat burda mı?&quot;</p>
<p>&quot;Bay Lightwood size randevu vermiş miydi, beyefendi?&quot;</p>
<p>&quot;Benim randevuya ihtiyacım yok,&quot; dedi Bay Boffin; &quot;parasıyla değil mı?&quot;</p>
<p>'Tabii, efendim. Buyurmaz mısınız? Bay Lightwood şu anda burada değil ama birazdan gelir. Ben randevu defterine bakarken siz de Bay Lightwood'un odasına geçmez miydiniz?&quot; Genç Blight aşırı abartılı bir hareketle, kahverengi kâğıtla kaplı uzun ince bir defter çıkardı ve parmağını yukarıdan aşağı indirerek mırıldanmaya başladı, &quot;Bay Aggs, Bay Baggs, Bay Caggs, Bay Daggs, Bay Faggs, Bay Gaggs, Bay Boffin. Evet efendim, doğruymuş. Ama biraz erken gelmişsiniz, efendim. Bay Lightwood birazdan burada olur.&quot;</p>
<p>&quot;Acelem yok,&quot; dedi Bay Boffin.</p>
<p>&quot;Teşekkür ederim, efendim. İzninizle, ben bu arada adınızı Ziyaretçiler Defterine gireyim.&quot; Genç Blight yine aşırı abartılı bir hareketle başka bir defter çıkardı, eline mürekkepli kalemini alıp biraz emdi, sonra mürekkebe batırdı ve yazmadan önce, daha önce girilmiş isimleri kontrol etti. &quot;Bay Alley, Bay Balley, Bay Calley, Bay Dalley, Bay Falley, Bay Galley,</p>
<p>Bay Halley, Bay Lalley, Bay Malley. Ve Bay Boffin.&quot;</p>
<p>&quot;Katı bir düzen var burada, ha evlat?&quot; dedi Bay Boffin, ismi kaydedilirken.</p>
<p>&quot;Evet efendim,&quot; dedi çocuk. &quot;Başka türlü başa çıkamazdım.&quot;</p>
<p>Bununla muhtemelen, böyle uyduruktan bir meşgalesi de olmasa zihninin paramparça olacağını söylemeye çalışıyordu. Yapayalnız mahpusluğunda ne parlatabileceği prangaları, ne kendine tahtadan oyabileceği bir su kabı olduğundan, söz konusu iki deftere, baş harflerini alfabetik sıraya göre değiştirerek isimler girme ya da adres rehberinden bulduğu isimleri Bay Lightwood'la çalışıyormuş gibi gösterme işine vermişti kendini. Ruhen buna ihtiyacı vardı çünkü hassas bir mizacı olduğundan, patronunun hiç müşterisi olmamasını kendi adına utanç verici bir durum addediyordu.</p>
<p>&quot;Ne zamandır hukuk işlerindesin?&quot; diye sordu Bay Boffin, her zamanki meraklı ve atılgan tavrıyla.</p>
<p>&quot;Üç yıl kadar oldu, efendim.&quot;</p>
<p>&quot;Neredeyse içine doğmuşsun!&quot; dedi Bay Boffin takdirle. &quot;Seviyor musun?&quot;</p>
<p>&quot;Pek kafayı takmıyorum,&quot; dedi genç Blight, bu yüzden çektiği sıkıntılar geride kalmış gibi içini çekerek. &quot;Ne kadar ücret alıyorsun?&quot; &quot;İstediğimin yarısını,&quot; dedi genç Blight. &quot;İstediğinin tamamı ne kadar?&quot; &quot;Haftada on beş şilin,&quot; dedi oğlan.</p>
<p>&quot;Bu gidişle ortalama ne kadar zamanda Yargıç olursun?&quot; diye sordu Bay Boffin, çelimsiz çocuğu sessizce süzdükten sonra.</p>
<p>Oğlan henüz bunun hesabını yapmadığını söyledi.</p>
<p>&quot;Yargıç olmanı engelleyecek bir şey yoktur herhalde değil mi?&quot; diye sordu Bay Boffin.</p>
<p>Asla asla asla köle olmayacak bir Britanyalı olma şerefine nail olduğundan, yargıç olmasını engelleyecek hiçbir şey olmadığı cevabını verdi oğlan. Yine de böyle bir engel olabileceğine dair şüpheleri varmış gibi görünüyordu.</p>
<p>&quot;Bir iki pound fazladan alsan işine yarar mıydı?&quot; diye sordu Bay Boffin.</p>
<p>Bu hususta genç Blight'ın hiç şüphesi yoktu, bunun üzerine Bay Boffin kendisine söz konusu miktarda parayı hediye etti ve işleriyle ilgilendiği için teşekkür etti, sonra da işlerin artık yoluna girmek üzere olduğunu ekledi.</p>
<p>Sonra Bay Boffin, cinlerinden büroya dair bilgiler alıyormuş gibi bastonunu kulağına dayayarak, Hukuk İcrası ve Mahkeme Raporları ile dolu küçük kitaplığa, pencereye, boş bir mavi çantaya, mühür mumuna, mürekkepli kaleme, bir kutu etikete, bir elmaya ve sumene -hepsi de çok tozluydu- mürekkep lekelerine, damlalarına, hukuk işleriyle ilgili bir şeymiş gibi gösterilmeye çalışılmış ama bunda pek de başarılı olunamamış silah kutusuna ve üzerinde HARMON MİRASI yazan demir bir kutuya baktı durdu, ta ki Bay Lightwood gelene kadar.</p>
<p>Bay Lightwood, Bay Boffin'in işlerini görüşmek üzere gittiği dava vekilinden geldiğini söyledi.</p>
<p>&quot;Sizi pek yormuşa benziyorlar!&quot; dedi Bay Boffin, Lightwood'un sıkıntısını paylaşmaya çalışarak.</p>
<p>Bay Lightwood bu bezginliğin onda kronik olduğunu söyleme gereği duymadan açıklamalarına devam etti; nihayet her türlü hukuki sürecin sonuna gelindiğini, müteveffa Harmon'ın mirasının geçerliliğinin vs. kanıtlandığını, mirasçı Harmon'ın öldüğünün vs. kanıtlandığım, Chancery Mahkemesi'nin karara vardığını anlattı; kendisi, Bay Lightwood büyük bir sevinç, şeref, mutluluk vs.'yle, Bay Boffin'i, İngiltere Bankası hesaplarında bulunan, yüz bin pound'luk bir mirasa kavuştuğu için tebrik ediyordu.</p>
<p>&quot;Bu mirasın en güzel tarafı, Bay Boffin, hiç sorun içermemesi. İdare edilmesi gereken mülkler yok, iyi ürün alınmadığında çiftçilere geri ödenecek kira yok (bu yüzden adı gazetelere çok düşen olmuştur), seçimlerde tesir altında bırakılmaya çalışılacak seçmenler yok, sütün kaymağını masaya gelmeden üstünden alan aracılar yok. Yarın sabah bütün bu parayı alıp kasanıza koyabilirsiniz ve istediğiniz yere götürebilirsiniz -ne bileyim, isterseniz Rocky Dağları'na götürün. Er ya da geç,&quot; diye sözlerini bağladı Bay Lightwood, bezgin bir gülüşle, &quot;gayet aşina bir havayla, birilerine Rocky Dağları'ndan bahsetmenin karşı konulmaz cazibesine kendimi kaptırıp, sizi bu coğrafi başağrılarının devasa silsilesine gönderdiğim için kusura bakmazsınız umarım.&quot;</p>
<p>Bu son sözü tam manasıyla takip edemeyen Bay Boffin, şaşkın bakışlarını önce tavana sonra halıya yöneltti.</p>
<p>&quot;Şey,&quot; dedi, &quot;bu konuda ne söylesem bilemiyorum doğrusu. Ben halimden memnundum. Şimdi ilgilenmek gereken çok şey çıktı.&quot;</p>
<p>&quot;Sevgili Bay Boffin, siz de ilgilenmezsiniz olur biter!&quot;</p>
<p>&quot;Hı?&quot;</p>
<p>&quot;Şimdi,&quot; dedi Mortimer, &quot;profesyonel bir danışman ağırlığıyla değil de, sade bir vatandaşın sorumsuz budalalığıyla konuşursam, meblağın aşırı yüksek olması zihninize yük oluyorsa, o meblağı kolayca azaltabileceğinizi bilmenin avuntusuna sığınabilirsiniz. Bunu yapmak pek meşakkatli geliyorsa, bu meşakkati üzerinizden alabilecek pek çok kişinin var olduğu avuntusuna da sığınabilirsiniz.&quot;</p>
<p>&quot;İyi de bana pek öyle gelmiyor,&quot; dedi Bay Boffin aksi aksi, yüzü hâlâ şaşkındı. &quot;Söylediğiniz şey hiç tatminkar değil.&quot;</p>
<p>&quot;Ne tatminkar ki, Bay Boffin?&quot; diye sordu Mortimer, kaşlarını kaldırarak.</p>
<p>&quot;Benim için tatminkar şeyler vardı,&quot; dedi Bay Boffin özlemli bakışlarla. &quot;Köşk'te ustabaşıyken -daha adı Köşk konmadığı zamanlarda- işimi çok tatminkar buluyordum. İhtiyar adam acayip huysuzdu (anısına saygısızlık etmek için söylemiyorum bunu) ama iş güzeldi, gün ışımasından, karanlık çökene kadar. Yazık,&quot; dedi Bay Boffin kulağını kaşıyarak, &quot;kendini para kazanmaya verdi. Bu kadar kaptırmasa onun için daha iyi olurdu. İnanın bana,&quot; dedi aniden bir keşifte bulunmuş gibi, &quot;bu meblağ ona da çok fazla geliyordu!&quot;</p>
<p>Bay Lightwood pek inanmamış gibi öksürdü.</p>
<p>&quot;Hem tatminkar demişken,&quot; diye devam etti Bay Boffin, &quot;Allah bizi korusun! Onu küçük parçalara böldüğümüzde paranın tatminkarlığı mı kalır? İhtiyar adam yükünü tutuyor ama zavallı çocuk, zavallı çocuğa hiç faydası yok. Deyim yerindeyse tam başına devlet kuşu konacakken işi bitiyor. Bay Lightwood, diyeceğim o ki, zavallı çocukcağız için, Bayan Boffin de ben de, kimbilir kaç kereler ihtiyara kafa tutmuşuzdur, o da bize ağzına geleni söylemiştir. Bayan Boffin ona doğal sevgi bağlarından bahsettiğinde, bonesini (başının tepesine siyah hasır bir şapka iliştirir Bayan Bof-fin genelde) kafasından çekip avlunun öte tarafına fırlattığını bilirim. Bir keresinde bunu hakaret gibi yaptıydı da ona ağzının payını verecek olduydum, Bayan Boffin kendini aramıza atıp şakağına bir darbe aldıydı. Sonra da yere düştüydü, Bay Lightwood. Yere.&quot;</p>
<p>Bay Lightwood mırıldandı, &quot;Bayan Boffin'in kafasına, yüreğine sağlık.&quot;</p>
<p>&quot;Bunları neden anlattığımı anlıyorsunuz değil mi,&quot; diye devam etti Bay Boffin, &quot;şimdi işler bu şekli almadan önce, Bayan Boffin'le ben, dini bütün Hıristiyanlar olmamızdan mütevellit, daima çocukların dostu olduk. Zavallı kızcağızın dostuyduk Bayan Boffin'le ben; zavallı oğlanın dostuyduk; bizi kovacağını bilsek bile ihtiyara karşı durduk. Hattâ Bayan Boffin,&quot; burada sesini alçalttı, &quot;şimdi Modayı takip ettiği için sözünün edilmesini istemez belki ama, benim önümde ihtiyara taş kalpli rezil, diye bile bağırdı.&quot;</p>
<p>Bay Lightwood yine mırıldandı, &quot;Yılmaz Saxon ruhu - Bayan Boffin'in ataları - okçular - onlar sayesinde yenemedik mi Fransızları.&quot;</p>
<p>&quot;Bayan Boffin'le zavallı oğlanı son gördüğümüzde,&quot; dedi Bay Boffin, (şişmanlarda genelde rastlandığı üzre) hararet kazandı mı eriyecek gibi oluyordu, &quot;yedi yaşındaydı. Ablası namına konuşmak için geldiğinde Bayan Boffin'le ben yoktuk, tozun taşınmadan önce elenmesini gerektiren bir taşra ihalesi için şehir dışına gitmiştik. Bir saat içinde gelip gitmiş. Son gördüğümüzde yedi yaşında küçük bir çocuktu, diyordum. Yalnız ve hüzünlüydü, şu yabancı okula gidiyordu, şimdiki Köşk'ün yukarısındaki evimize gelmişti, ateşin başında ısınmaya. Üzerinde biraz ince, küçük yol kıyafetleri vardı. Küçük sandığı dondurucu rüzgârda dışarıda duruyordu, buharlı gemiye kadar ben taşıyacaktım, ihtiyar adam arabaya altı peni vermenin lafını bile ettirmezdi. O zaman açılmış bir gülden farksız genç bir kadı olan Bayan Boffin onu yanına alıp ateşin başına gitmiş, diz çöküp ellerini ateşte ısıtmış ve yanaklarını ovmuştu; ama çocuğun gözlerinin dolduğunu görünce onun da gözleri hemen dolu dolu oldu ve onu korumak ister gibi boynuna sarıldı ve bana bağırdı 'Onunla birlikte kaçıp gitmek için her şeyimi, her şeyimi verirdim!' Söylemedim ama bu laf biraz kanıma dokundu, aynı zamanda Bayan Boffin'e duyduğum hayranlığı da arttırdı. Çocukcağız ona, o çocuğa sarılmış vaziyette durdular biraz, sonra babası seslenince, 'Gitmem lazım! Allah sizden razı olsun!' dedi ve bir an kalbini Bayan Boffin'in göğsüne dayadı, sonra acı çekiyormuş gibi bize baktı, ızdırapla. Ne bakıştı! Ben de onunla birlikte gemiye bindim (önce hoşuna gidecek bir şeyler yedirdim), yatağında uyur vaziyette bırakıp Bayan Boffin'in yanına döndüm. Ama onu nasıl bıraktığımı ne kadar anlatırsam anlatayım işe yaramadı, çünkü Bayan Boffin bizden ayrılırken yüzünde beliren bakışın değiştiğine asla ikna olmadı. Ama en azından bir işe yaradı. Bayan Boffin'le çocuğumuz olmamıştı ve zaman zaman olsun isterdik O olaydan sonra istemedik 'İkimiz de ölebiliriz,' dedi Bayan Boffin, 'o zaman başka gözler, çocuğumuzun yüzündeki o yalnız bakışı görür.' Bazı geceler, hava çok soğuk olduğunda, rüzgâr uluduğunda ya da yağmur fasılasız yağdığında hıçkırarak uyanır, sıkıntıyla bağırırdı, 'Zavallı çocukcağızın yüzü gelmiyor mu hiç gözünün önüne? Ah, Allah çocukcağızı korusun!' - seneler geçtikçe bu huyu da geçti, daha başka pek çok şeyler gibi.&quot;</p>
<p>&quot;Sevgili Bay Boffin, her şey paçavraya dönüşüyor,&quot; dedi Mortimer hafif bir gülüşle.</p>
<p>&quot;Ben olsam her şey demezdim,&quot; dedi Bay Boffin, bu tavırdan incinmiş gibi, &quot;öyle şeyler var ki onları çöplerin içinde görmedim hiç. Neyse. Bayan Boffin'le ben, ihtiyarın hizmetinde yaşlandıkça yaşlandık, çok çalıştık, zor bir hayatımız oldu, ta ki ihtiyar yatağında ölü bulunana kadar. Sonra Bayan Boffin'le birlikte, daima yatağının yanındaki sehpada duran kutuyu mühürledik, avukatlarının çöpünün Temple'dan alındığını çok duyduğumdan, fikir danışacak bir avukat bulmak için buraya geldim ve sizin delikanlıyı, şu anki irtifasında, çakısıyla pencere pervazında sinek avlarken gördüm, aşağıdan seslendim, o zaman sizi tanımıyordum ama bu sayede müşerref oldum. Sizinle, hem de şu rahatsız yakalı adamla, hani St Paul Mezarlığı'nın oradaki küçük kemerin altındaki... &quot;</p>
<p>&quot;Doctors' Commons,&quot;<a id="a122"></a><a href="notes.html#a256"><span class="t16">{25}</span></a> dedi Lightwood.</p>
<p>&quot;Ben adını başka türlü anlamıştım,&quot; dedi Bay Boffin duraklayarak, &quot;ama siz daha iyi bilirsiniz. Sonra siz ve Doktor Scommons işe koyuldunuz, gerekli adımları attınız, Doktor S.'yle birlikte, zavallı çocuğu bulmak için her şeyi yaptınız ve sonunda zavallı çocuğu buldunuz, biz de Bayan Boffin'le 'Onu daha iyi koşullarda tekrar göreceğiz,' deyip duruyorduk birbirimize. Kısmet değilmiş; bu işin tatminkar olmaması da bundan, para asla onun eline geçmeyecek.&quot;</p>
<p>&quot;Ama gerçekten çok iyi ellere geçmiş durumda,&quot; dedi Lightwood, başını yana eğerek.</p>
<p>&quot;Bayan Boffin'le benim elimize geçti, bu gün ve bu saat itibariyle, ben de tam oraya geliyordum, bu günü ve bu saati bir şey için bekliyordum ben. Bay Lightwood, korkunç, zalim bir cinayet işlendi. Bu cinayetten, gizemli bir biçimde Bayan Boffin'le ben karlı çıktık. Katilin yakalanması ve hapse atılması için mirasın bir kısmını ayırmak istiyoruz - On Bin Pound'luk bir ödül koyacağız.&quot;</p>
<p>&quot;Bay Boffin, bu çok fazla.&quot;</p>
<p>&quot;Bay Lightwood, bu miktarı Bayan Boffin'le birlikte belirledik ve böyle olmasında ısrarlıyız.&quot;</p>
<p>&quot;Bu sefer budalaca şahsi hislerimle değil, mesleki kimliğimle size şunları hatırlatayım,&quot; dedi Lightwood, &quot;bu kadar muazzam bir ödül koyarsanız, zorla bir suçlu bulmaya, zorla kanıtlar yaratmaya, zoraki suçlamalara sebebiyet verir, özetle bir sürü tehlikeye davetiye çıkarırsınız.&quot;</p>
<p>&quot;İyi de,&quot; dedi Bay Boffin, biraz tereddütle, &quot;bu maksat için ayırdığımız meblağ bu. Açıktan açığa duyurulur mu duyurulmaz mı karar verilir, bizim adımıza basılacak yeni ilanlarda... &quot;</p>
<p>&quot;Sadece sizin adınıza Bay Boffin.&quot;</p>
<p>&quot;Peki; benim adıma olsun, Bayan Boffin'in de adı aynı, bu da ikimizin de bu işin içinde olduğunu gösterir. Neyse, mirası aldıktan sonra avukatıma verdiğim ilk talimat bu.&quot;</p>
<p>&quot;Avukatınız, Bay Boffin,&quot; dedi Lightwood, çok paslı bir kalemle çok kısa bir not alarak, &quot;bu talimatı almaktan büyük memnuniyet duyar. Başka talimat var mı?&quot;</p>
<p>&quot;Sadece bir tane daha, o kadar. Bana olabildiğince derli toplu, küçük, sıkı bir vasiyet hazırlayın ve bütün mal varlığımı 'yegane mirasçı olarak, sevgili karım, Henerietty Boffin'e' bıraktığımı yazın. Bu kelimeleri kullanarak, mümkün olduğunca kısa bir şey hazırlayın; ama sıkı olsun.&quot;</p>
<p>Bay Boffin'in sıkı vasiyetten neyi kastettiğini anlamakta zorluk çeken Lightwood el yordamıyla ilerledi.</p>
<p>&quot;Kusura bakmayın ama mesleki açıdan kesinlik önemlidir. Sıkı demekle... &quot;</p>
<p>&quot;Sıkı demek istiyorum,&quot; diye açıkladı Bay Boffin.</p>
<p>&quot;Muhakkak. Çok da açık. Ama bu sıkılık, Bayan Boffin'i belli koşullarla bağlayan bir sıkılık mı?&quot;</p>
<p>&quot;Bayan Boffin'i bağlamak mı?&quot; diye lafını kesti kocası. &quot;Hayır! Siz ne sandınız ki? Benim istediğim her şey öyle sıkı sıkıya onun elinde olsun ki kimse gevşetemesin.&quot;</p>
<p>&quot;İstediği her şeyi yapacak şekilde serbestçe onun mu olsun? Mutlak bir biçimde onun mu olsun?&quot;</p>
<p>&quot;Mutlak?&quot; diye tekrar etti Bay Boffin, kısa, gürbüz bir kahkahayla. &quot;Hah! Şu işe bak! Bu saatten sonra Bayan Boffin'i bağlamaya çalışmak ne yakışırdı ya bana!&quot;</p>
<p>Bu talimat da Bay Lightwood tarafından alındı; bu işi de halleden Bay Lightwood, tam Bay Boffin'i geçirme eylemini gerçekleştirmekteyken, Bay Eugene Wrayburn kapıda adeta onu iterek içeri daldı. Bunun üzerine Bay Lightwood, her zamanki sakin tavrıyla, &quot;Sizi tanıştırayım,&quot; dedikten sonra Bay Wrayburn'ün de hukuk mezunu olduğunu ve kısmen iş icabı, kısmen de ilgi alanına girdiği için ona Bay Boffin'in biyografisinden bazı ilginç bölümleri anlattığını ekledi.</p>
<p>&quot;Sizinle tanıştığıma çok memnun oldum, Bay Boffin,&quot; dedi Eugene -gerçi pek öyle görünmüyordu.</p>
<p>&quot;Teşekkürler, beyefendi, teşekkürler,&quot; diye karşılık verdi söz konusu beyefendi, &quot;Hukukla aranız nasıl?&quot;</p>
<p>&quot;Pek iyi değil,&quot; dedi Eugene.</p>
<p>&quot;Size biraz fazla mı kuru geliyor? Ustalaşana kadar biraz sebat etmek gerekiyor galiba. Ama çalışmak gibisi yoktur. Bakın anlara.&quot;</p>
<p>&quot;Kusura bakmayın,&quot; dedi Eugene zoraki bir gülüşle, &quot;ama bana örnek olarak arıların gösterilmesine daima karşı çıkmışımdır.&quot;</p>
<p>&quot;Öyle mi?&quot; dedi Boffin.</p>
<p>&quot;İlkesel olarak karşıyım,&quot; dedi Eugene, &quot;bir biped olarak. ..&quot; &quot;Bir ne?&quot; diye sordu Bay Boffin.</p>
<p>&quot;İki ayaklı bir mahlûk - iki ayaklı bir mahlûk olarak, bana sürekli böceklerin ve dört ayaklı mahlûkların örnek gösterilmesine ilkesel olarak karşıyım. Davranışlarımı, anları, köpekleri, örümcekleri ya da develeri örnek alarak düzenleme gereğine itirazım var. Mesela devenin çok iyi huylu bir şahıs olduğunu tümüyle kabul ediyorum ama onun kendini eğleyecek bir sürü midesi var, benimse sadece bir tane. Dahası, içeceğimi içinde taşıyabileceğim serin bir mahzen iliştirilmemiş bedenime.&quot;</p>
<p>&quot;Ama ben arı demiştim,&quot; diye tekrar ediyor Boffin ne cevap vereceğini bilemediğinden.</p>
<p>&quot;Aynen. İzninizle, an demenin hiç akla yatkın olmadığını söyleyebilir miyim? Zira tümüyle varsayımdan ibaret. Bir an için bir arıyla, gömlekli pantolonlu bir insan arasında benzerlik olduğunu kabul etsek bile (ki ben reddediyorum) ve bir insanın bir arıdan bir şeyler öğrenebileceğinde hemfikir olsak bile (ki bunu da reddediyorum), öğrenilecek şeyin ne olduğu sorusu halen cevapsız kalıyor. Taklit etmek mi? Bir şeylerden kaçınmak mı? Dostunuz anlar, kraliçeleri konusunda kendilerini helak edecek kadar endişeli olduklarına ve en ufak bir monarşik harekette kendilerini dağıttıklarına, biz insanlar onlardan dalkavukluğun erdemlerini mi yoksa Saray Genelgesi'nin zavallılığını mı öğreneceğiz? Kovan'ın ancak hiciv olabileceğini düşünüyorum Bay Boffin.&quot;</p>
<p>&quot;Her halükarda çalışıyorlar,&quot; dedi Bay Boffin.</p>
<p>&quot;Ee-vet,&quot; dedi Eugene küçümsemeyle, &quot;çalışıyorlar; ama sizce de abartmıyorlar mı biraz? ihtiyaçlarından çok daha fazla çalışıyorlar - yiyebileceklerinden çok daha fazlasını üretiyorlar - ölene kadar tek bir fikre saplanıp vızıldayıp duruyorlar - sizce de büyütmüyorlar mı? Peki insan işçiler de hiç tatil yapmamalı mı, arlara benzeyeceğiz diye? Arılar hiç hava değişimine gitmiyor diye ben de gitmeyecek miyim? Bay Boffin, bence kahvaltıda bal nefis oluyor, ama tutucu ve ahlakçı ilkokul öğretmenimin bakışıyla, dostunuz arının despot martavallarına itirazım var. Size tekmil saygımla.&quot;</p>
<p>&quot;Teşekkürler,&quot; dedi Bay Boffin. &quot;Selametle, selametle!&quot; Muhterem Bay Boffin, Harmon mirasından kaynaklanan tatminsizlik dışında, dünyada daha çok tatminsizlikler olduğuna dair rahatsız edici bir izlenimle yola koyuldu. Bu ruh haliyle Fleet Sokağı'nda hızlı hızlı yürümekteydi ki, kibar görünüşlü bir beyefendi tarafından izlendiğini ve gözlendiğini fark etti.</p>
<p>&quot;Allah allah!&quot; dedi Bay Boffin, olduğu yerde durup düşüncelerini de sekteye uğratarak, &quot;bakalım sırada ne var?&quot;</p>
<p>&quot;Affedersiniz Bay Boffin.&quot;</p>
<p>&quot;ismimi de mi biliyorsunuz? Nerden öğrendiniz? Ben sizi tanımıyorum.&quot;</p>
<p>&quot;Hayır, beyefendi, tanımıyorsunuz.&quot;</p>
<p>Bay Boffin dikkatli dikkatli adama baktı, adam da ona. &quot;Hayır,&quot; dedi Bay Boffin kaldırıma baktıktan sonra, sanki kaldırım yüzlerden yapılmıştı da adamınkini onların arasında bulamamıştı, &quot;sizi tanımıyorum.&quot;</p>
<p>&quot;Ben mühim biri değilim,&quot; dedi yabancı, &quot;tanınmak da istemiyorum; ama Bay Boffin'in serveti...&quot;</p>
<p>&quot;Aa! Daha şimdiden duyuldu, öyle mi?&quot; diye mırıldandı Boffin.</p>
<p>&quot; ... ve onu ele geçirmesindeki romantizm, dikkatleri üzerine çekiyor. Geçen gün gösterdiler sizi bana.&quot;</p>
<p>&quot;Ya,&quot; dedi Bay Boffin, &quot;Herhalde gösterdiklerinde hayal kırıklığına uğramışsınızdır ama kibarlıktan itiraf edemezsiniz, gerçi ben öyle pek göze hitap etmediğimi gayet iyi biliyorum. Benden ne istiyorsunuz? Hukuk işlerinde değilsiniz, değil mi?&quot;</p>
<p>&quot;Hayır, beyefendi.&quot;</p>
<p>&quot;Ödül almak için bilgi vermeye mi geldiniz?&quot; &quot;Hayır, efendim.&quot;</p>
<p>Son cevabı verirken adamın yüzünde bir pembelik belirdi ama çabucak kayboldu.</p>
<p>&quot;Yanılmıyorsam, avukatımın bürosundan çıktığımdan beri peşimdesiniz ve dikkatimi çekmeye çalışıyorsunuz. Söyleyin! Öyle mi, değil mi?&quot; diye sordu Bay Boffin öfkeyle.</p>
<p>&quot;Evet.&quot;</p>
<p>&quot;Niçin?&quot;</p>
<p>&quot;Sizinle yürümeme izin verirseniz anlatacağım Bay Boffin. Şuraya sapsak -Clifford Han diyorlar galiba- sokağın gürültüsünden birbirimizi iyi duyamıyoruz, orası sakindir, ne dersiniz?&quot;</p>
<p>(&quot;Hım,&quot; diye düşündü Bay Boffin, &quot;dokuz kuka oynayalım derse, ya da yeni mirasa konmuş taşralı bir beyle karşılaşırsa ya da cebinden sokakta bulduğu bir mücevheri çıkarırsa, kafasına bastonu indiririm!&quot; Bu temkinli düşüncelerle ve bastonunu kukla Punch'ın sopasını taşıdığı gibi kolunda taşıyarak, yukarıda adı geçen Clifford Ham'na saptı Bay Boffin.)</p>
<p>&quot;Bay Boffin, bu sabah Chancery Sokağı'ndan geçerken sizi gördüm. Önümden yürüyordunuz. Sizi takip etme cüretini gösterdim, tam konuşayım mı konuşmayayım mı diye karar vermeye çalışıyordum ki avukatınızın bürosuna girdiniz. Ben de siz çıkana kadar dışarıda bekledim.&quot;</p>
<p>(&quot;Ne dokuz kuka, ne taşralı beyefendi ne de mücevher gibi görünüyor,&quot; diye düşündü Bay Boffin, &quot;ama belli olmaz.&quot;)</p>
<p>&quot;Korkarım biraz cesaret isteyen bir konu, pek bildiğimiz dünyayla da alakası yok ama yine de anlatmayı göze alıyorum. Bana bu cesareti veren şeyin ne olduğunu sorarsanız -muhtemelen içinizden kendinize soruyorsunuzdur zaten- size cevabım, sizin dürüst, işleri kolay yoldan halletmeyi seven birisi olduğunuza, pek sağlam bir maneviyata sahip olduğunuza ve yine aynı özellikleri taşıyan bir eşe sahip olduğunuza kuvvetle ikna olmuş vaziyetteyim.&quot;</p>
<p>&quot;En azından Bayan Boffin konusunda doğru bilgi almışsınız,&quot; dedi Boffin, yeni arkadaşını bir kez daha tepeden tırnağa incelerken. Bu yabancı adamın halinde tavrında bastırılmış bir şeyler vardı ve gözleri yerde yürüyordu -yine de Bay Boffin'in onu incelediğinin farkındaydı- ve alçak sesle konuşuyordu. Gerçi kelimeleri bulmakta zorlanmıyordu ve ses tonu, biraz ketlenmiş olsa da kulağa iyi geliyordu.</p>
<p>&quot;Başka insanların sizin için söyledikleri şeyi kendi gözlerimle de görebildiğimi -servetin sizi şımartmadığını, burnunuzun büyümediğini- de eklersem, eminim açık bir insan olarak, size dalkavukluk ettiğimden şüphelenmeyecek, sadece kendimi mazur göstermeye çalıştığımı ve bunların da şu anki yegane mazeretlerim olduğunu anlayacaksınızdır.&quot;</p>
<p>(&quot;Acaba ne kadar?&quot; diye düşündü Bay Boffin. &quot;Para isteyecek. Ne kadar?&quot;)</p>
<p>&quot;Muhtemelen hayat tarzınızı değiştireceksiniz, Bay Boffin, maddi durumunuz değişti. Muhtemelen daha büyük bir eve taşınacaksınız, halletmeniz gereken pek çok mesele, uğraşmanız gereken pek çok insan olacak. Acaba beni Sekreteriniz olarak. .. &quot;</p>
<p>&quot;Neyim olarak?&quot; diye bağırdı Bay Boffin gözlerini kocaman açarak.</p>
<p>&quot;Sekreteriniz.&quot;</p>
<p>&quot;Şey,&quot; dedi Bay Boffin fısıldar gibi, &quot;acayip!&quot;</p>
<p>&quot;Ya da,&quot; diye devam etti yabancı, Bay Boffin'in hayretine hayret ederek, &quot;beni herhangi başka bir isim altında işe alırsanız, eminim sadık ve minnettar olduğumu görecek ve umarım işinize yaradığımı anlayacaksınız. Doğal olarak asıl hedefimin para olduğunu düşünebilirsiniz. Ama öyle değil, bu konuyu aramızda bir karara bağlamadan önce size bir yıl, hatta iki yıl gönüllü olarak hizmet edebilirim.&quot;</p>
<p>&quot;Nereden geldiniz?&quot; diye sordu Bay Boffin.</p>
<p>&quot;Farklı farklı bir sürü ülkeden,&quot; dedi beriki, gözlerine bakarak.</p>
<p>Bay Boffin'in yabancı ülkelerin isimleri ve yerleriyle olan tanışıklığı sınırlı ve biraz kafa karıştırıcı nitelikte olduğundan, sonraki sorusunu biraz daha esnek bir model üzerinden şekillendirdi.</p>
<p>&quot;Belli bir yer var mı?&quot;</p>
<p>&quot;Çok yerler dolaştım.&quot;</p>
<p>&quot;Ne iş yaptınız?&quot; diye sordu Bay Boffin.</p>
<p>Bu soruyla da fazla bir ilerleme kaydedemedi, zira şu cevabı aldı, &quot;Önce öğrencilik, sonra gezginlik.&quot;</p>
<p>&quot;Böyle açık sormamı mazur görün ama,&quot; dedi Bay Boffin, &quot;geçiminizi nasıl sağlıyorsunuz?&quot;</p>
<p>&quot;Yapmayı düşündüğüm işi size az önce söyledim,&quot; dedi beriki, tekrar bakıp gülümseyerek, &quot;Aslında başka niyetlerim vardı ama birisi benden önce davrandı ve şu anda hayata baştan başlamam gerekiyor.&quot;</p>
<p>Bu adaydan nasıl kurtulacağını tam bilemeyen ve haliyle tavrıyla, giyim kuşamıyla, kendisinde pek olmadığından korktuğu bir incelmişlik sergilediği için karşısında iyice mahcup olan muhterem Bay Boffin, Clifford Hanı'nın çamurlu küçük bahçesine ya da kedi barınağına baktı dikkatli dikkatli, bir fikir vermelerini bekler gibi. Serçeler vardı, kediler vardı, çürüme ve kokuşma vardı ama bunlar dışında pek ilham veren bir yer değildi.</p>
<p>&quot;Bu arada,&quot; dedi yabancı, cüzdanından bir kart çıkarıp uzatarak, &quot;size kendimi tanıtmadım. Adım Rokesmith. Holloway'de, Bay Wilfer diye bir zatın evinde oturuyorum.&quot;</p>
<p>Bay Boffin tekrar baktı.</p>
<p>&quot;Bayan Bella Wilfer'ın babası mı?&quot; diye sordu.</p>
<p>&quot;Ev sahibimin Bella diye bir kızı var. Evet; odur muhtemelen.&quot;</p>
<p>Bu isim sabahtan beri, hatta günlerden beri Bay Boffin'in aklında dolanıp duruyordu zaten; bu yüzden de, &quot;Bu da çok tuhaf!&quot; dedi ve farkında olmadan, bütün adabı muaşeret kurallarını hiçe sayarak yine dik dik yabancıya baktı. &quot;Gerçi şimdi düşünüyordum da, belki size beni gösteren o aileden birileriydi.&quot;</p>
<p>&quot;Hayır. Hiç onlarla birlikte sokağa çıkmadım.&quot;</p>
<p>&quot;Belki de benden bahsettiklerini duymuşsunuzdur.&quot;</p>
<p>&quot;Hayır. Kendi odamda kalıyorum ve onlarla neredeyse hiç görüşmüyorum.&quot;</p>
<p>&quot;Tuhaf ki ne tuhaf!&quot; dedi Bay Boffin. &quot;Valla beyefendi, doğrusu size ne diyeceğimi bilemiyorum.&quot;</p>
<p>&quot;Bir şey demeyin,&quot; dedi Bay Rokesmith: &quot;İzin verin bir iki güne kadar sizi görmeye geleyim. Daha ilk görüşte bana güveneceğinizi ya da sokaktan alıp eve götüreceğinizi düşünecek kadar şuursuz değilim. İzin verin, boş bir zamanınızda tekrar görüşmek için geleyim.&quot;</p>
<p>&quot;Bence uygun, buna itirazım yok,&quot; dedi Bay Boffin; &quot;ama şunu iyice anlamanız şartıyla: Sekreter olarak bir beyefendiye ihtiyacım olur mu hiç bilmiyorum. - öyle demiştiniz değil mi, Sekreter? -&quot;</p>
<p>&quot;Evet.&quot;</p>
<p>Bay Boffin'in gözleri tekrar kocaman açıldı ve adayı tepeden tırnağa süzerek mırıldandı, &quot;Tuhaf! - Sekreter olduğuna emin misiniz?&quot;</p>
<p>&quot;Eminim.&quot;</p>
<p>&quot;Sekreter olarak,&quot; diye tekrar etti Bay Boffin, kelimeye yoğunlaşarak; &quot;aydaki adama ne kadar ihtiyaç duyarsam sekretere de o kadar ihtiyaç duyarmışım gibi geliyor. Bayan Boffin'le hayat tarzımızı değiştirme konusunda karar bile almadık daha. Bayan Boffin'in Modaya meyli var tabii ama Köşk'te modaya uygun şeyler yaptı zaten, başka değişikliğe gerek duymaz belki. Madem aceleniz yok beyefendi, sizinle görüşmek isterim, bir ara Köşk'e buyrun. Bir iki haftaya kadar beklerim. Aynı zamanda, önce söylediğim şeylere ilaveten, tahta bacaklı, okur yazar bir adam çalıştırıyorum ve ondan ayrılmak gibi bir niyetim yok.&quot;</p>
<p>&quot;Benden önce davranmışlar demek, üzüldüm,&quot; dedi Bay Rokesmith, bu duyduğuna şaşırdığı her halinden belliydi; &quot;belki başka vazifeler çıkar ama.&quot;</p>
<p>&quot;Benim okur yazar adamın işleri belli,&quot; dedi Bay Boffin vakarla, &quot;meslek icabı yükselip çöküyor, arkadaş olarak da şiir okuyor.&quot; Bu vazifelerin Bay Rokesmith'in şaşmış zihninde hiçbir açıklık taşımadığını fark etmeden devam etti: &quot;Size iyi günler dilerim beyefendi. Bir iki hafta içinde ne zaman isterseniz Köşk'e gelebilirsiniz. Oturduğunuz yere yaklaşık bir buçuk kilometre mesafede, ev sahibiniz de yolu tarif edebilir. Ama yeni adını belki bilmiyordur, Boffin'in Köşkü diyoruz şimdi, eğer bilmiyorsa Harmon'ın yeri diye sorun, olmaz mı?&quot;</p>
<p>&quot;Harmuun,&quot; diye tekrarladı Bay Rokesmith, tam duyamamış gibi, &quot;Harmam. Nasıl yazılıyor?&quot;</p>
<p>&quot;Nasıl yazıldığı sizin işiniz,&quot; dedi Bay Boffin sükûnetle. &quot;Harmon deyin yeter. Hadi selametle, selametle!&quot; Ve arkasına bakmadan uzaklaştı.</p>
<p>&nbsp;</p>
</body>
</html>