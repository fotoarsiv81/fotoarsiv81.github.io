<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>12. Bölüm -Başka Alıcı Kuşlar</title>
</head>
<body>
<h1><a id="a151"></a>12. Bölüm -Başka Alıcı Kuşlar</h1>
<p>Haydut Riderhood, Limehouse Hole'un derin ve karanlık dehlizlerinde, vinççilerin, direk, kürek, makara ustalarının, tekne ve yelken imalatçılarının arasında, kimi ondan daha düzgün olmayan, kimi ondan çok daha düzgün ama hiçbiri de ondan beter olmayan su kenarı şahsiyetleriyle dolu bir gemide yaşar gibi yaşardı. Ahbap seçiminde genelde pek ince eleyip sık dokumayan Hole muhiti, Haydut'un ahbaplığına müşerref olmak hususunda bir miktar çekingendi; ona ellerini uzatmaktan çok sırtlarını dönerler, o ısmarlamadığı müddetçe birlikte içki içmezlerdi. Hole ahalisinin bir kısmı öyle çok topluluk ruhuna ve bireysel fazilete sahipti ki, böyle güçlü bir itici kuvvet bile onları, damgalı bir iftiracıyla sıkı fıkı olmaya sevk edemezdi. Gerçi bu yüce ahlakın da kusurları yok denemezdi, zira ona gönül verenler için Adalet karşısında yalancı şahitlik yapan birinden hemen sonra gelen istenmeyen kişi, doğru şahitlik yapandı.</p>
<p>Sık sık sözünü ettiği kızı olmasa, geçimini sağlamak bakımından Bay Riderhood için Hole, mezardan farksız olurdu. Ama Bayan Pleasant Riderhood'un, Limehouse Hole'da belli bir mevkii ve bazı bağlantıları vardı. Küçük mü küçük bir ölçekte, ruhsatsız bir rehinciydi; halk arasında Bırakma Dükkânı denilen bir müessese işletmekte, kendisine teminat olarak bırakılan önemsiz öte beri karşılığı, önemsiz miktarda para ödünç vermekteydi. Yirmi dört yaşındaki Pleasant bu mesleğe atılalı beş yılı bulmuştu bile. İşi merhum annesi kurmuş, onun ölümüyle kızının eline elli şilin gizli sermaye geçmişti; merhumun anlaşılabilen, sır mahiyetindeki son sözleri, bir yastığın içinde saklanmakta bulunan bu sermayeye dairdi, daha sonra enfiye ve cinin etkisiyle, anlaşılırlık ve hayatiyetle bağdaşmayan bir koma durumuna intikal etmişti.</p>
<p>Kızına niçin hoş manasına gelen Pleasant adını taktığını açıklayabileceği bir dönem olmuştu muhtemelen merhum Bayan Riderhood'un, ama hiç açıklamamıştı. Kızının bu konuda hiç bilgisi yoktu. Kendini Pleasant olarak bulmuştu, değiştirmesi de mümkün değildi. Ne bu meselede ne de bir isim sahibi olmasını gerektirecek dünya gezegenine gelmesi konusunda kendisine danışılmıştı. Keza, o civarlarda dönerce göz denilen (babasından aldığı) gözlerini de, bu konudaki hisleri sual edilse istemeyebilirdi. Bunun dışında o kadar da çirkin sayılmazdı, gerçi biraz vesveseli, cılız, donuk benizliydi ve yaşını gösteriyordu.</p>
<p>Nasıl, bazı mahlûklara musallat olmak bazı köpeklerin kanında varsa ya da bunun için eğitiliyorlarsa -bu benzetme saygısızlık olarak alınmasın- Pleasant Riderhood'un da belli sınırlar dahilinde, denizcileri av olarak görmek kanında vardı ya da bunun için eğitilmişti. Mavi ceketli bir adam görmesin, mecazi anlamda, onu anında mıhlardı. Yine de kafası fenalığa çalışan, kötü huylu biri olduğu söylenemezdi. Gelin talihsiz tecrübeleri sonucu dünyayı nasıl gördüğüne bir bakalım. Pleasant Riderhood'a sokakta bir düğün gösterin, kavga etmek için ruhsat alan iki kişi görür. Ona bir vaftiz töreni gösterin, kendisine fuzuli bir isim verilen küçük, inançsız bir şahıs görür, nasılsa insanlar onu taciz edecek başka bir isim takacaklardır; bu küçük şahıs kimse tarafından istenmeyecek, birilerini itip kakacak hale gelene kadar da itilip kakılacaktır. Ona bir cenaze gösterin, siyah bir maskeli balo şeklinde faydasız bir tören görecektir, muazzam bir masraf karşılığı geçici bir kibarlık takınan davetliler, merhumun verdiği tek resmi davete katılmışlardır. Ona yaşayan bir baba gösterin, kendi babasının bir eşini görür, bebekliğinden itibaren kızına karşı babalık vazifesini nöbetler halinde yapmaya sıvanmıştır, yumruk ya da deri bir kayış şeklinde tezahür eden bu vazife daima can yakmıştır. Bu sebeple de her şey hesaba katıldığında Pleasant Riderhood hiç de o kadar kötü değildi. Hatta romantik bir yanı olduğu bile söylenebilirdi -Limehouse Hole'da ne kadar olursa artık- bazen ılık bir yaz akşamı, kollarını kavuşturmuş dükkânının kapısında dururken, leş gibi kokan sokaktan bakışlarını güneşin battığı gökyüzüne kaldırdığında, güney denizlerindeki ya da başka yerlerdeki (özel bir coğrafi tercihi yoktu) uzak adaların buğulu görüntüleri belirirdi gözlerinin önünde, ekmek ağacı koruları içinde münasip bir partnerle o korularda dolaşmak, medeniyetin kof limanlarından gelecek gemileri beklemek ne hoş olurdu. Zira gafil avlanacak denizciler Bayan Pleasant'ın cennetinin ayrılmaz parçalarıydı.</p>
<p>Ancak küçük dükkân kapısına çıkıp da, sokağın karşısındaki evin önünde duran adamın dikkatini çektiğinde bir yaz akşamı değildi. Soğuk, sert, rüzgârlı bir akşamdı, karanlık çökeli çok olmuştu. Pleasant Riderhood'un, Hole'un bayan sakinleriyle paylaştığı bir özelliği de saçının çitişmiş bir düğüm halinde sırtında durmasıydı, öncelikle saçlarını toparlayıp yerli yerine koymadan hiçbir işe el atamazdı. Tam o anda, dışarı bakmak için henüz eşiğe gelmekte olduğundan, iki eliyle birden kendini bu modaya göre tanzim etmekteydi. Bu moda o kadar yaygındı ki, Hole'da bir kavga ya da başka bir arbede çıkması halinde, bütün kadınların dört bir yandan olay mahaline akın ederken bir taraftan da birbirinin tıpkısı hareketlerle saçlarını düğümledikleri görülürdü, hatta çoğunun telaştan tarağını ağzında unuttuğu olurdu.</p>
<p>Küçücük, sefil bir dükkândı, elini uzatsan tavana dokunurdun; üç basamakla inilirdi, mahzenden ya da mağaradan halliceydi. Yine de loş ışıklı vitrininde, birkaç süslü mendilin, kurumuş bezelye kabuğunun, kıymetsiz saat ve pusulaların, bir kavanoz tütünün ve çaprazlanmış iki piponun, bir şişe cevizli ketçapın ve birtakım korkunç tatlıların arasında -bu sevimsiz nesneler Bırakma Dükkânının gerçek işini perdelemek üzere konmuştu- DENİZCİ YATAKHANESİ tabelası göze çarpıyordu.</p>
<p>Pleasant Riderhood'u gören adam yolun karşısına o kadar hızlı geçti ki, yanına geldiğinde kadın halen saçlarını toparlamakla uğraşmaktaydı. &quot;Baban evde mil&quot; dedi.</p>
<p>&quot;Galiba,&quot; dedi Pleasant, kollarını indirerek; &quot;içeri buyur.&quot;</p>
<p>Adamda denizci tipi olduğundan otomatik verilmiş bir cevaptı bu. Babası evde değildi, Pleasant da bunu biliyordu. Adam içeri girdiğinde, &quot;Ateşin yanına buyur,&quot; dedi misafirperver bir tavırla, &quot;senin işi yapanların burada başımızın üzerinde yeri var.&quot;</p>
<p>&quot;Saol,&quot; dedi adam.</p>
<p>Hali tavrı tıpkı denizci gibiydi, elleri de denizci eliydi ama yıpranmamıştı. Pleasant denizciden anlardı; güneşten yanmış oldukları halde ellerin renginde ve dokusundaki kullanılmamışlık dikkatini çekti, gevşeklik ve yumuşaklık da. Adam, sol eli rasgele sağ dizinin hemen üzerine bırakılmış, sağ eli de tahta koltuğun yanından aşağı sarkıtılmış şekilde oturuyordu, eli ne tam açık ne tam kapalıydı, bir halatı az önce bırakmış gibi.</p>
<p>&quot;Kalacak bir yer mi arıyorsun?&quot; diye sordu Pleasant, ateşin öteki tarafında gözlem duruşu alarak.</p>
<p>&quot;Daha ne yapıcağıma karar vermedim,&quot; dedi adam.</p>
<p>&quot;Bırakma Dükkânı mı bakıyordun yoksa?&quot;</p>
<p>&quot;Hayır,&quot; dedi adam.</p>
<p>&quot;Hayır,&quot; diye onayladı Pleasant, &quot;üstünden başından belli oluyor zaten. Ama birinden birine ihtiyacın olursa burada ikisi de var.&quot;</p>
<p>&quot;Hı hı!&quot; dedi adam, etrafa göz gezdirerek. &quot;Biliyorum. Daha önce geldiydim.&quot;</p>
<p>&quot;Daha önce geldiğinde bir şey bırakmış mıydın?&quot; diye sordu Pleasant mesleki bir ilgiyle.</p>
<p>&quot;Hayır.&quot; Adam başını iki yana salladı. &quot;Yatakhanede de kalmadın di mi?&quot; &quot;Hayır.&quot; Adam tekrar başını salladı.</p>
<p>&quot;Önceki gelişinde burada ne yapmıştın?&quot; diye sordu Pleasant. &quot;Seni pek çıkaramadım da.&quot;</p>
<p>&quot;Çıkaramazsın. Sadece kapıda beklemiştim, şurada en alt basamakta, bir arkadaşım babanla konuşmak için uğramıştı buraya. İyi hatırlıyorum.&quot; Garip bir tavırla etrafına baktı.</p>
<p>&quot;Çok mu oldu?&quot;</p>
<p>&quot;He ya, epey oldu. Son seferimden döndüydüm.&quot; &quot;Denize çıkmayalı çok oldu öyleyse?&quot; &quot;Hı. Hastanedeydim, sonra da karada çalıştım.&quot; &quot;Ya, ellerin ondan böyle demek.&quot;</p>
<p>Adam onu yakalamış gibi, kurnaz bir bakışla aniden güldü ve tavrı değişiverdi. &quot;Gözünden hiçbir şey kaçmıyor. Evet. Ellerim ondan böyle.&quot;</p>
<p>Pleasant onun bu bakışından biraz rahatsız olmuştu, şüpheyle karşılık verdi. Hem tavrındaki değişiklik ani olmakla birlikte çok kontrollüydü, hem de yeniden döndüğü ilk halinde, bastırılmış bir güven, azıcık tehdit-kar gelen bir güç hissi vardı.</p>
<p>&quot;Baban gecikir mi?&quot; diye sordu.</p>
<p>&quot;Bilmiyorum. Belli olmaz.&quot;</p>
<p>&quot;Evde olduğunu sandığına göre daha yeni mi çıktı yani? Nasıl oluyor?&quot; &quot;Ben eve döndü sanmıştım,&quot; dedi Pleasant.</p>
<p>&quot;Ya! Demek eve döndü sanmıştın? O zaman dışarıdaydı? Nasıl oluyor?&quot; &quot;Seni kandıracak değilim. Babam sandalıyla nehre açıldı.&quot; &quot;Yine eski işler ha?&quot; diye sordu adam.</p>
<p>&quot;Ne diyorsun anlamadım,&quot; dedi Pleasant, bir adım geri çekilerek. &quot;Sen neyin peşindesin?&quot;</p>
<p>&quot;Babana zarar vermek istemem. İstesem zarar verebilirim demeye de getirmiyorum. Onunla konuşmak istiyorum. Bunda ne var? Senden gizli de değil; yanında konuşuruz. Hem Bayan Riderhood, besbelli bende söğüşlenecek bir şey yok. Ne Bırakma Dükkânına işim düşer ne Yatakhaneye, benden size beş kuruşluk fayda gelmez. Bu fikri bir kenara bırak, gül gibi geçinelim.&quot;</p>
<p>&quot;Ama denizcisin değil mi?&quot; diye sordu Pleasant, sanki ondan fayda gelmesi için bu kadarı yeterliymiş gibi.</p>
<p>&quot;Hem evet hem hayır. Eskiden denizciydim, belki tekrar olurum. Ama senin dişine göre değilim. Bana inanmıyor musun?&quot;</p>
<p>Konuşma, Bayan Pleasant'ın saçlarının açılmasını haklı çıkaracak bir dönüm noktasına gelmişti. Saçlar açılıp dökülünce, başını eğip kaşlarının altından adama bakarak onları toparlamaya koyuldu. Adama-alışık sert-hava denizci kıyafetlerini tek tek envantere işledi, belindeki kınında elini attığı gibi çekebileceği şekilde duran ürkütücü bıçağını, boynunda asılı duran düdüğü, önü açık paltosunun iç cebinden tokmak şeklindeki kafasını uzatan, kısa, boğumlu sopayı da işledi. Adam oturmuş sakin sakin ona bakıyordu ama yer yer kendini gösteren bu uzantılarla ve birbirine karışmış, katran rengi saçı sakalıyla ürkütücü bir görünümü vardı. &quot;Bana inanmıyor musun?&quot; diye sordu tekrar.</p>
<p>Pleasant kısa, sessiz bir baş hareketiyle cevap verdi. Adam da ona aynı şekilde mukabele etti. Sonra ayağa kalkıp kollarını kavuşturdu ve ateşin karşısına geçti. Pleasant da kollarını kavuşturmuş, şömineye yaslanmış, karşısında duruyordu.</p>
<p>&quot;Baban gelene kadar vakit öldürmek için biraz sohbet edelim bari,&quot; dedi, &quot;nasıl, su kıyılarında eskisi gibi denizcileri soyup öldürüyorlar mı?&quot;</p>
<p>&quot;Hayır,&quot; dedi Pelasant.</p>
<p>&quot;Hiç mi?&quot;</p>
<p>&quot;Ratcliff ve Wapping dolaylarında böyle şikayetler oluyor bazen. Ama kimbilir kaçı doğru?&quot;</p>
<p>&quot;Tabii. Hem de manasız.&quot;</p>
<p>&quot;Bence de,&quot; dedi Pleasant. &quot;Neden böyle bir şey yapsınlar ki? Denizciler sağolsun, soyulmasalar da ellerindekini tutmayı bilmezler.&quot;</p>
<p>&quot;Haklısın. Paralarını ellerinden almak için şiddete lüzum yok,&quot; dedi adam.</p>
<p>&quot;Doğru,&quot; dedi Pleasant; &quot;sonra da para kazanmak için tekrar denize açılırlar. Onlar için en hayırlısı da denizde olmak. Karada pek fenalar.&quot;</p>
<p>&quot;Neden sordum biliyor musun,&quot; dedi misafir ateşe bakarak. &quot;Bir keresinde bana öyle saldırıp öldüm diye bıraktılar.&quot;</p>
<p>&quot;Ya!&quot; dedi Pleasant. &quot;Nerde?&quot;</p>
<p>&quot;Yanlış hatırlamıyorsam,&quot; dedi adam, sağ elini düşünceli düşünceli çenesine koyup, sol elini kalın paltosunun cebine sokarak, &quot;buralarda bir yerdeydi. Taş çatlasa bir iki kilometre mesafede.&quot;</p>
<p>&quot;Sarhoş muydun?&quot; diye sordu Pleasant.</p>
<p>&quot;Kafam bulanmıştı ama sarhoşluktan değil. Öyle fazla bir şey içmemiştim. Bir yudum yetti.&quot;</p>
<p>Pleasant ciddi bir bakışla başını salladı; ne olup bittiğini gayet iyi anladığını ve tasvip etmediğini gösteren bir hareketti bu.</p>
<p>&quot;Namusunla ticaret başka,&quot; dedi, &quot;bu başka. Kimsenin denizcilere bunu yapmaya hakkı yok.&quot;</p>
<p>&quot;Aferin sana, güzel fikirler,&quot; dedi adam acı bir gülüşle, sonra mırıldanarak ekledi, &quot;hele babanın aynı fikirde olmadığı düşünülürse. Evet, çok zorda kaldım. Her şeyimi kaybettim, bütün takatsizliğime rağmen hayatta kalmak için mücadele ettim.&quot;</p>
<p>&quot;Bunu yapanlara cezalarını verdin mi?&quot; diye sordu Pleasant.</p>
<p>&quot;Cezalarını feci çektiler,&quot; dedi adam ciddileşerek, &quot;ama benim elimden değil.&quot;</p>
<p>&quot;Peki kimin elinden?&quot; diye sordu Pleasant.</p>
<p>Adam işaret parmağıyla yukarıyı işaret ettikten sonra elini tekrar çenesine götürüp gözlerini ateşe dikti. Baba mirası gözleriyle ona bakan Pleasant Riderhood gittikçe daha büyük bir rahatsızlık hissediyordu, adamın tavırlar öyle gizemli, öyle kararlı ve kendinden emindi ki.</p>
<p>&quot;Olsun,&quot; dedi kız, &quot;cezalarını çekmelerine sevindim. Denizcilerle namusunla ticaret yapmanın adını da kötüye çıkarıyorlar böyle şiddetle. Denizciler kendilerine uygulanan şiddete ne kadar karşıysa ben de o kadar karşıyım. Annem hayattayken de hep öyle derdi. Namusunla ticaretini yap, derdi, hırsızlık yok, kavga dövüş yok.&quot; Ticaret babından, Bayan Pleasant bir haftalık yatak parası otuz şilin alırdı ki beş şilin bile bu iş için pahalıydı, Bırakma işini de aynı hakkaniyet anlayışıyla yürütürdü; yine de ticareti bir kenara bıraktığı anda vicdanı ve insanı duygular kabarır, denizcileri cansiperane savunurdu, hatta başka konularda hiç karşı çıkma adetinin olmadığı babasına karşı bile.</p>
<p>Ama o anda babasının öfkeyle, &quot;Seni papağan seni!&quot; diye bağıran sesiyle lafı bölündü, havada savurduğu şapkası da yüzüne indi. Babalık görevini bu şekilde yerine getirmesine alışık olduğundan, Pleasant sadece yüzünü (elbette açılmış olan) saçlarına silmekle yetindi, sonra da saçını arkada düğüm yaptı. Sözlü ya da yumruklu kavgalar esnasında, Hole kadınlarının sıkça tatbik ettiği bir diğer işlemdi bu.</p>
<p>&quot;Konuşmayı öğrenmiş papağanlar arasında senin kadar gevezesi var mı acaba!&quot; diye homurdandı Bay Riderhood şapkayı almak için eğilerek, sonra kafası ve sağ dirseğiyle kızına dalacakmış gibi bir hamle yaptı; denizcileri soyma konusunda büyük hassasiyeti vardı ve şakasına bile tahammülü yoktu. &quot;Şimdi ne zırvalıyorsun? Bütün gün papağan gibi cak cak etmekten başka işin yok mu senin?&quot;</p>
<p>&quot;Onu rahat bırak,&quot; diye diklendi adam. &quot;Benimle konuşuyordu.&quot;</p>
<p>&quot;Onu rahat bırak, demek!&quot; diye çıkıştı Bay Riderhood, onu tepeden tırnağa süzerek. &quot;Bu benim kızım biliyor musun?&quot;</p>
</body>
</html>