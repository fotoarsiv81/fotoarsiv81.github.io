<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>3. Bölüm -Altın Çöpçü Tekrar Batıyor</title>
</head>
<body>
<h1><a id="a185"></a>3. Bölüm -Altın Çöpçü Tekrar Batıyor</h1>
<p>O günün akşamı Köşk'teki okuma gecelerinden biri olduğu için Bay Boffin, saat beşte yenen akşam yemeğinden sonra Bayan Boffin'i öptü ve kocaman bastonunu iki koluyla sarmalayarak yola koyuldu. Eski günlerdeki gibi baston kulağına bir şeyler söylüyordu sanki. Yüzünde öyle dikkatli bir ifade vardı ki, kalın sopanın ona verdiği sırları dikkatle takip etmesi gerekiyormuş gibi görünüyordu. Bay Boffin'in yüzü, karmaşık bir konuşmayı dinleyen düşünceli birinin yüzüydü ve yürürken arada sırada yol arkadaşına &quot;Deme!&quot; gibilerinden bir bakış fırlatıyordu.</p>
<p>Bay Boffin'le bastonu, aynı saatlerde Clerkenwell'den Köşk'e giden biriyle karşılaşmaları muhtemel olan kavşağa varana kadar tek başlarına ilerlediler. Orada durdular ve Bay Boffin saatine baktı.</p>
<p>&quot;Venüs'le randevumuza daha beş dakika var,&quot; dedi. &quot;Biraz erken gelmişim.&quot;</p>
<p>Ama Venüs çok dakik bir adamdı ve daha Bay Boffin saatini cebine yerleştirmeden karşıdan geldiği görüldü. Bay Boffin'in çoktan buluşma noktasına gelmiş olduğunu görünce adımlarını hızlandırdı ve çabucak yanına geldi.</p>
<p>&quot;Teşekkür ederim, Venüs,&quot; dedi Bay Boffin. &quot;Teşekkür, teşekkür, teşekkür!&quot;</p>
<p>Anatomiste neden teşekkür ettiği pek beli değildi ama sonra bir açıklama getirdi.</p>
<p>&quot;Çok güzel, Venüs. Benimle görüştüğün için ve Wegg'e karşı bir müddet daha bu işin içindeymiş gibi davranmayı kabul ettiğin için bir desteğim var. Çok güzel, Venüs. Teşekkür ederim, Venüs. Teşekkür, teşekkür, teşekkür!&quot;</p>
<p>Bay Venüs kendisine uzanan eli tevazuyla sıktı ve Köşk istikametinde yürümeye başladılar.</p>
<p>&quot;Sence Wegg bu gece gırtlağıma çöker mi, Venüs?&quot; diye sordu Bay Boffin dalgın dalgın.</p>
<p>&quot;Bence çöker, efendim.&quot;</p>
<p>&quot;Böyle düşünmenin özel bir sebebi var mı, Venüs?&quot;</p>
<p>&quot;Var, efendim,&quot; dedi Venüs, &quot;bana tekrar uğradı, sermayemiz dediği şeyi yoklamak ve bir dahaki gelişinizde harekete geçmekten kendisini kimsenin alıkoyamayacağıı söylemek için. Bu gece de,&quot; diye ekledi hassas bir tavırla, &quot;bir dahaki gelişiniz oluyor.&quot;</p>
<p>&quot;Bu yüzden de şu burun sürtme işine başlayacağını düşünüyorsun, öyle mi Venüs?&quot; dedi Bay Boffin.</p>
<p>&quot;Aynen, efendim.&quot;</p>
<p>Bay Boffin, burnu şimdiden sürttürülüyormuş ve üzerinden kıvılcımlar fışkırıyormuş gibi eliyle sıkı sıkı tuttu. &quot;Çok fena bir adam bu; berbat bir adam. Bu işi nasıl atlatacağım bilemiyorum. tyi ve vefalı bir adam olarak yanımda dur Venüs. Elinden geldiğince bana destek olursun değil mi Venüs?&quot;</p>
<p>Bay Venüs destek olacağı konusunda onu temin etti; Bay Boffin Köşk'ün kapısına gelene kadar endişeli ve moralsiz bir halde sessizce yürüdü. Wegg'in tahta bacağının sesi kapının arkasından duyuldu, sonra kapı menteşeleri üzerinde dönerek açıldı ve eli kilidin üzerinde duran Wegg göründü.</p>
<p>&quot;Bay Boffin, siz misiniz efendim?&quot; dedi. &quot;Arayı soğuttunuz!&quot; &quot;Evet. Başka işlerim vardı, Wegg.&quot;</p>
<p>&quot;Öyle mi efendim?&quot; dedi okur yazar adam, tehditkar bir gülüşle. &quot;Ben de sizi bekliyordum, efendim, özel bir iş için.&quot; &quot;Deme Wegg?&quot;</p>
<p>&quot;Dedim bile. Bu gece gelmeseydiniz, yarın ben gelecektim. Evet! En iyisi anlatayım!&quot;</p>
<p>&quot;Bir yaramazlık yoktur umarım Wegg?&quot;</p>
<p>&quot;Hayır, Bay Boffin,&quot; cevabı geldi ironik bir havayla. &quot;Bir yaramazlık yok! Boffinler'in Köşkü'nde ne yaramazlık olabilir ki? İçeri buyrun, efendim.</p>
<p class="p8">Eğer gelirsen senin için gölgelediğim Köşke </p>
<p class="p8">Üzeri çiğlerle bezeli güller olmayacak yatağın; </p>
<p class="p8">Gelecek misin Köşke, gelecek, gelecek misin?</p>
<p class="p8">Yoksa gelmeyecek, gelmeyecek misin Köşke?&quot;</p>
<p class="p8">&nbsp;</p>
<p>Bu müzikli alıntıyla patronunu avluya alıp bahçe kapısını üzerine kilitleyen Wegg'in gözlerinde uğursuz bir düşmanlık ve hınç ışıltısı parlamaktaydı. Bay Boffin'in üzerinde kuyruğunu kıstırmış, uysal bir hava vardı. Avluda arkasından yürürlerken Wegg, Venüs'e fısıldadı: &quot;Talih kuşunun tüneğine baksana, şimdiden yelkenleri suya indirmiş.&quot; Venüs de Wegg'e fısıldadı: &quot;Çünkü ona anlattım. Senin için yolu açtım.&quot;</p>
<p>Her zamanki odaya giren Bay Boffin, genelde kendisine ayrılan koltuğun üzerine bastonunu bırakıp ellerini ceplerine soktu ve omuzlarını kaldırıp şapkasını arkaya kaykıltarak, umutsuzca Wegg'e baktı. &quot;Dostum ve ortağım Bay Venüs, üzerinizdeki gücümüzden haberdar olduğunuzu söyledi,&quot; dedi o muktedir adam, &quot;şapkanızı çıkarın da konuya girelim.&quot;</p>
<p>Bay Boffin şapkayı kafasının bir hareketiyle silkip attı ve yere yuvarlanan şapkaya hiç aldırmadan aynı acıklı ifadeyle aynı pozisyonda durmaya devam etti.</p>
<p>&quot;Önce, kısa kesmek için sana Boffin diyeceğim,&quot; dedi Wegg. &quot;Beğensen de beğenmesen de.&quot;</p>
<p>&quot;Fark etmez, Wegg,&quot; dedi Bay Boffin.</p>
<p>&quot;Senin adına sevindim, Boffin. Ee, okuma istiyor musun bu gece de!&quot; &quot;Bu gece pek hevesim yok, Wegg.&quot;</p>
<p>&quot;Çünkü isteseydin bile,&quot; diye devam etti Bay Wegg, bu beklenmedik cevap yüzünden edeceği lafın etkisi zayıflasa da, &quot;okumayacaktım. Sana bu kadar kölelik ettiğim yeter. Artık çöpçülerin ayakları altında çiğnenmeyeceğim. Maaş hariç her şeyi reddediyorum.&quot;</p>
<p>&quot;Madem öyle istiyorsun, Wegg,&quot; dedi Bay Boffin, kollarını kavuşturarak, &quot;öyle olsun.&quot;</p>
<p>&quot;Öyle olacak tabii,&quot; diye diklendi Wegg. &quot;İkinci olarak (işe geçmeden önce durumu netleştirmek için), bu avluya suratsız, sinsi, sümüklü bir uşağım yerleştirdin.&quot;</p>
<p>&quot;Buraya gönderdiğimde nezle değildi,&quot; dedi Bay Boffin.</p>
<p>&quot;Boffin!&quot; diye sesini yükseltti Wegg. &quot;Bana şaka yapmaya kalkma!&quot;</p>
<p>Burada Bay Venüs araya girerek, Bay Boffin'in onun tanımını düz anlamıyla almış olabileceğini söyledi; kendisi de Bay Wegg'in tanımının mecazi olduğunu anlayana kadar, söz konusu kişinin sosyal ilişkilerin tadını kaçıracak, burnuyla ilgili ciddi bir illet kapmış olduğunu zannettiğini belirtti.</p>
<p>&quot;Neyse ne,&quot; dedi Wegg, &quot;buraya yerleştirildi, şu anda da burada. Onu burada istemiyorum. Bu yüzden de başka bir şey söylemeden önce, Boffin'den onu çağırmasını ve buradan sepetlemesini istiyorum.&quot;</p>
<p>Hiçbir şeyden haberi olmayan Zifos, o sırada pencerenin görüş alanında, kemik çıkıntılarını havalandırmaktaydı. Bay Boffin dışarıya belli etmediği bir tereddüdün ardından pencereyi açıp onu içeri çağırdı.</p>
<p>&quot;Boffin'den,&quot; dedi Wegg, bir şahitten cevap bekleyen savcı edasında, elini kalçasına dayayıp başını yana çevirerek, &quot;uşağına burada benim Efendi olduğumu söylemesini istiyorum!&quot;</p>
<p>Çıkıntıları parlayan Zifos içeri girdiğinde Bay Boffin, mütevazı bir uysallıkla ona: &quot;Zifos, sevgili evladım, buranın efendisi Bay Wegg. Seni burada istemiyor, gitmen gerekiyor.&quot;</p>
<p>&quot;Ebediyen!&quot; diye şiddetle bastırdı Bay Wegg.</p>
<p>&quot;Ebediyen,&quot; dedi Bay Boffin.</p>
<p>Zifos, gözleri, çıkıntılar ve ağzı ardına kadar açık bakakaldı; ama hiç zaman kaybetmeyen Silas Wegg tarafından bahçe kapısına kadar götürülüp dışarı itildi ve kapı da arkasından kilitlendi.</p>
<p>&quot;Artık atmosfer,&quot; dedi Wegg, harcadığı gayretten rengi kızarmış vaziyette, tahta bacağını taklatarak odaya girdiğinde, &quot;nefes almak için daha uygun. Bay Venüs, buyrun oturun. Boffin sen de oturabilirsin.&quot;</p>
<p>Bay Boffin, elleri yine gamlı gamlı ceplerinde, koltuğun köşesine ilişti, dertop oldu ve kudretli Silas'a, uzlaşmacı bakışlarla bakmaya başladı.</p>
<p>&quot;Bu beyefendi,&quot; dedi Silas Wegg, Venüs'ü işaret ederek, &quot;bu beyefendi Boffin, sana karşı daha yufka yürekli. Ama o benim gibi Roma zulmü çekmedi, cimri karakterlere duyduğun büyük açlık altında inim inim inlemedi.&quot;</p>
<p>&quot;Sevgili Wegg, ben hiç...&quot; diye lafa başlamıştı ki Silas onu susturdu.</p>
<p>&quot;Dilini tut, Boffin! Soru sorulduğunda cevap ver. Yapacak çok şeyin var. Hakkın olmayan bir mirasa konduğunun farkındasın artık, değil mi?&quot;</p>
<p>&quot;Venüs öyle söyledi,&quot; dedi Bay Boffin, bir destek bulurum umuduyla ona bakarak.</p>
<p>&quot;Ben de öyle söylüyorum,&quot; dedi Silas. &quot;İşte şapkam, Boffin, bu da bastonum. Beni ciddiye almazsan, şapkamı takarım, bastonumu alırım, seninle pazarlık etmek yerine mirasın gerçek sahibine giderim. Buna ne diyorsun?&quot;</p>
<p>&quot;Diyorum ki,&quot; dedi Bay Boffin, elleri dizlerinin üzerinde telaşla eğilip yalvararak, &quot;seni ciddiye alıyorum, Wegg. Venüs'e de söyledim.&quot; &quot;Evet, söylediniz,&quot; dedi Venüs.</p>
<p>&quot;Dostumuza karşı çok yufka yüreklisin,&quot; diye sitem etti Silas, odun kafasını hoşnutsuzlukla sallayarak. &quot;Madem öyle, hemen anlaşmak istediğini itiraf et gitsin, Boffin, ediyor musun? Cevap vermeden önce şu şapkayla şu bastona iyice bir bak hele.&quot;</p>
<p>&quot;Anlaşmak istiyorum, Wegg.&quot;</p>
<p>&quot;İstemek yetmez, Boffin. İstesen kaç yazar. Anlaşmaya can atıyor musun? Sana anlaşma lütfunda bulunulmasını rica ediyor musun?&quot; Bay Wegg tekrar kolunu kalçasına koyup başını öteki tarafa çevirdi.</p>
<p>&quot;Evet.&quot;</p>
<p>&quot;Evet ne?&quot; dedi amansız Wegg. &quot;Evet yetmez. Hepsini söyle, Boffin.&quot;</p>
<p>&quot;Yarabbim,&quot; diye bağırdı talihsiz beyefendi. &quot;Sinirlerim kalktı! Anlaşma lütfunda bulunulmasını rica ediyorum, tabii belge doğruysa.&quot;</p>
<p>&quot;Sen onu merak etme,&quot; dedi Silas, kafasını ona uzatarak. &quot;Gördüğünde anlayacaksın. Bay Venüs belgeyi gösterecek, bu arada ben de seni tutacağım. Demek anlaşma şartlarını öğrenmek istiyorsun. Meblağı mı yoksa içeriği mi? Cevap verecek misin Boffin?&quot; Bir an durdu.</p>
<p>&quot;Yarabbim!&quot; diye bağırdı talihsiz beyefendi tekrar. &quot;Öyle sinilerim bozuk ki kafa filan kalmadı. Beni çok acele ettiriyorsun. Rica ederim şartlan söyle, Wegg.&quot;</p>
<p>&quot;İyi dinle, Boffin,&quot; dedi Silas. &quot;İyi dinle, çünkü bundan aşağı inmeyeceğim, pazarlık yok. Senin Tepeyi de (zaten sana kalan küçük tepeyi) bütün mülke kâtip üçe böleceksin, biri sende kalacak diğer ikisini bize vereceksin.&quot;</p>
<p>Bay Boffin'in yüzü uzarken Bay Venüs'ün ağzı büzüştü; bu kadar açgözlü bir talep beklemiyordu.</p>
<p>&quot;Dur bir dakika, Boffin,&quot; diye devam etti Wegg, &quot;bir şey daha var. Bu paranın bir kısmını gaspetmiştin - kendine ayırmıştın. Olmaz. Kendine ev aldın. Onun parası da düşecek.&quot;</p>
<p>&quot;Mahvolurum, Wegg!&quot; diye cılız bir sesle itiraz etti Bay Boffin.</p>
<p>&quot;Dur bir dakika, Boffin; bir şey daha var. Bu Tepeler bitene kadar nezaret etme işini bana vereceksin. İçlerinden kıymetli bir şey çıkarsa onları ben alacağım. Tepelerin kaç para ettiğini kuruşu kuruşuna öğrenmemiz için bize kontratı göstereceksin, diğer mülklerin de tam bir listesini yapacaksın. Tepelerin son küreği de atıldığında, her şey paylaşılacak.&quot;</p>
<p>&quot;Korkunç, korkunç, korkunç! Düşkünler evinde öleceğim!&quot; diye bağırdı Altın Çöpçü ellerini başına kaldırarak.</p>
<p>&quot;Dur bir dakika, Boffin; bir şey daha var. Hakkın olmadığı halde bu avlunun içinde aranıyordun. Bu avlunun içinde aranırken görüldün. Şu anda da sana bakan iki çift göz, seni tepelerden bir şişe çıkarırken gördü.&quot;</p>
<p>&quot;O benimdi, Wegg,&quot; diye itiraz etti Bay Boffin. &quot;Oraya kendim koymuştum.&quot;</p>
<p>&quot;İçinde ne vardı, Boffin?&quot; diye sordu Silas.</p>
<p>&quot;Ne altın, ne gümüş, ne para, ne mücevher, para edecek bir şey yoktu, Wegg; inan bana!&quot;</p>
<p>&quot;Buradaki tozlu dostumuzun,&quot; diyerek, bilmiş ve üstün bir havayla ortağına döndü Wegg, &quot;böyle kaçamak bir cevap vereceğini tahmin ettiğim için, aklıma güzel bir fikir geldi. Tozlu dostumuza şişe için bin poundluk fatura çıkaracağız.&quot;</p>
<p>Bay Boffin derinden inledi.</p>
<p>&quot;Dur bir dakika, Boffin; bir şey daha var. Yanında çalışan sinsi bir herif var, Rokesmith. Biz bu işleri yaparken onun ortalarda dolaşması iyi olmaz. İşten çıkarılması lazım.&quot;</p>
<p>&quot;Rokesmith çoktan işten çıkarıldı,&quot; dedi Bay Boffin boğuk bir sesle, ellerini yüzüne kapamış, koltuğun üzerinde sallanıyordu.</p>
<p>&quot;Çıkarıldı öyle mi?&quot; dedi Wegg şaşkınlıkla. &quot;Hı! Öyleyse şu anda başka bir diyeceğim yok, Boffin.&quot;</p>
<p>Talihsiz adamın ara sıra inleyerek ileri geri sallanmaya devam ettiğini gören Bay Venüs, onun bu duruma katlanabilmesi ve yeni konumuna alışması için biraz zamana ihtiyacı olduğunu söyledi. Ama Silas Wegg'in, ona zaman verilmesini duymaya bile tahammülü yoktu. &quot;Ya evet ya da hayır, ortası yok!&quot; diye tekrar etti inatla, yumruğunu Bay Boffin'e sallayıp, tehditkar ve ürkütücü bir tavırla tahta bacağını yere vurarak.</p>
<p>Nihayet Bay Boffin'e on beş dakikalık bir dinlenme, avluda on beş dakikalık ferahlatıcı bir yürüyüş bahşedildi. Bay Wegg bu büyük lütufta bulunmayı tek bir şartla kabul etti; tek başına giderse tepelerin arasından neler kazıp çıkaracağını bilmediğinden ona eşlik edecekti. Zihinsel tahriş hissiyle bitkin adımlarla yürüyen Bay Boffin ve arkasından büyük enerji harcayarak topallaya topallaya gelen, zengin sırlarla dolu bir köşeyi ele verecek diye Boffin'in kirpiklerinin her hareketini takip eden Bay Wegg'den daha tuhaf bir manzara görülmemiştir tepelerin gölgeleri arasında. Çeyrek saat sona erdiğinde Bay Wegg'in sinirleri iyice tepesine çıkmıştı, yarışta sona kalmış gibi topallaya topallaya içeri girdi.</p>
<p>&quot;Çıkar yol göremiyorum!&quot; diye bağırdı Bay Boffin, cepleri çökmüş gibi ellerini ta dibe kadar sokarak kendini kederle koltuğa attı. &quot;Çıkar yol göremediğim halde karşı koymanın ne manası var? Bu şartlara razı olmak zorundayım. Ama önce belgeyi görmek isterim.&quot;</p>
<p>Çaktığı çiviyi iyice yerine sağlamlamak isteyen Wegg, Boffin'in belgeyi bir saat içinde göreceğini bildirdi. Sonra onu bu amaçla, ete kemiğe bürünmüş kendi Şeytani Dehasıymış gibi himayesine aldı, şapkasını başına geçirdi ve hem vücudunun hem de ruhunun sahibiymiş gibi koluna girerek sürüklemeye başladı. Bu haliyle Bay Venüs'ün koleksiyonundaki her şeyden daha korkunç ve gülünç görünüyordu. Söz konusu açık renk saçlı beyefendi ikisinin arkasından geliyor, manen olmasa da madden Bay Boffin'e arka çıkıyordu; bu arada olabildiğince hızlı yürüyen Bay Boffin, Silas Wegg'in yoldan geçenlerle çarpışmasına sebep oluyordu, kör bir adamın dalgın köpeği gibi.</p>
<p>Bu şekilde Bay Venüs'ün müessesesine ulaştıklarında, oraya kadar olan yolu katetme tarzlarının da etkisiyle hepsini hararet basmıştı. Özellikle Bay Wegg'in alı al moru mordu; birkaç dakika gıkını bile çıkaramadan, mendiliyle başını silerek nefes nefese öylece durdu.</p>
<p>Bu arada kendisi yokken, düello yapan kurbağalarını cümle alem görsün diye yaktığı mum ışığında bırakan Bay Venüs kepenkleri kapattı. Tam bir mahremiyet sağlanıp dükkân kapısı da kilitlenince, ter içindeki Silas'a:</p>
<p>&quot;Artık belgeyi çıkarabiliriz değil mi Bay Wegg?&quot; diye sordu.</p>
<p>&quot;Bir dakika bekleyin, beyefendi,&quot; dedi söz konusu temkinli şahıs; &quot;bir dakika. Rica etsem şu kutuyu -daha önce içinde karışık parçalar olduğunu söylemiştiniz ya- bana doğru uzatabilir misiniz?&quot;</p>
<p>Bay Venüs kendinden isteneni yaptı.</p>
<p>&quot;Çok iyi,&quot; dedi Silas etrafına bakınarak; &quot;çok iyi. Üzerine koymak için bana şu sandalyeyi de uzatır mısınız?&quot; Venüs ona sandalyeyi de uzattı.</p>
<p>&quot;Şimdi, Boffin,&quot; dedi Wegg, &quot;çıkıp bunun üzerine otur, tamam mı?&quot;</p>
<p>Bay Boffin, portresi yapılacakmış gibi, elektrikli sandalyede idam edilecekmiş gibi, mason teşkilatına kabul edilecekmiş gibi ya da tek başına başka bir olumsuz durumla karşı karşıya kalmış gibi kendisine hazırlanmış tüneğe çıktı.</p>
<p>&quot;Şimdi, Bay Venüs,&quot; dedi Silas paltosunu çıkararak, &quot;ben buradaki dostumuza sıkı sıkı sarılıp onu sandalyeye mıhladıktan sonra istediği şeyi gösterebilirsin. Belgeyi açıp tek elinle onu, öteki elinle de mumu tutarsan gayet iyi okur.&quot;</p>
<p>Bay Boffin bu tedbirlere itiraz etmeye yeltenecek gibiydi ama Wegg hiç vakit kaybetmeden sarılınca duruma razı oldu. Bunun üzerine Venüs belgeyi çıkardı ve Bay Boffin ağır ağır heceleyerek okumaya başladı: öyle ağırdı ki, onu bir güreşçi gibi kafakola almış olan Wegg, harcadığı gayretten iyice bitap düştü. &quot;Emniyetle yerine kaldırdığında haber ver, Bay Venüs,&quot; dedi zorlukla, &quot;zira böyle tutmak pek müşkül.&quot;</p>
<p>Sonunda belge yerine kondu ve duruşu, amuda kalkmayı başaramadığı halde sürekli denemeye devam eden çok azimli bir adamın rahatsız duruşunu andıran Wegg kendini toparlamak için oturdu. Bay Boffin'se bırakıldığı halde hiç inmeye hamle etmeden, gamlı gamlı yukarıda kaldı.</p>
<p>&quot;Eee Boffin!&quot; dedi Wegg konuşacak kuvveti bulur bulmaz. &quot;Gördün işte.&quot;</p>
<p>&quot;Evet, Wegg,&quot; dedi Bay Boffin cılız bir sesle. &quot;Gördüm.&quot;</p>
<p>&quot;Şüphen var mı Boffin?&quot;</p>
<p>&quot;Hayır, Wegg. Hayır, Wegg. Yok,&quot; dedi kederli bir sesle ağır ağır.</p>
<p>&quot;Madem öyle,&quot; dedi Wegg, &quot;koşulları yerine getirmeye bak. Bay Venüs, bu hayırlı hadise şerefine, çaydan biraz daha sert bir içeceğin varsa, dostun olarak senden rica edeceğim.&quot;</p>
<p>Ev sahibi vazifeleri kendisine hatırlatılan Bay Venüs biraz rom çıkardı.</p>
<p>&quot;Suyla karıştıracak mısın, Bay Wegg?&quot; diye sordu ev sahibi. &quot;Yok karıştırmayayım. Bu hayırlı hadise şerefine ilkini sek alayım.&quot;</p>
<p>Rom istemeyen Bay Boffin, halen kaidesi üzerinde, hitap edilmeye uygun konumdaydı. Onu küstah bir tavırla ağır ağır süzen Wegg, içkiyle kendini tazelerken seslendi.</p>
<p>&quot;Bof-fin!&quot;</p>
<p>&quot;Efendim, Wegg,&quot; dedi, içini çekerek kapıldığı dalgınlıktan sıyrıldı.</p>
<p>&quot;Bir şeyden bahsetmeyi unuttum çünkü bu durum icabı ortaya çıkan bir ayrıntı. Birinin seni takip etmesi lazım. Sürekli nezaret altında bulundurulman lazım.&quot;</p>
<p>&quot;Anlamadım,&quot; dedi Bay Boffin.</p>
<p>&quot;Öyle mi?&quot; dedi Wegg alayla. &quot;Kafan çalışmıyor mu Boffin? Tepeler bitip de iş tamamlanana kadar bütün mülkün hesabı senden sorulacak O hesabı bana vereceksin. Bay Venüs sana karşı fazla yufka yürekli olduğundan o işi ben yapacağım.&quot;</p>
<p>&quot;Düşünüyorum da,&quot; dedi Bay Boffin sıkıntılı bir sesle, &quot;bunu bizim hanıma söylememek en iyisi.&quot;</p>
<p>&quot;Paylaşım meselesini mi?&quot; diye sordu Wegg, üçüncü bardağını alırken - arada ikinciyi yuvarlamıştı bile.</p>
<p>&quot;Evet. Eğer o önce ölürse, hayatı boyunca servetin bende olduğunu ve onu sakladığımı düşünebilir böylece.&quot;</p>
<p>&quot;Bana öyle geliyor ki, Boffin,&quot; dedi Wegg başını ferasetle sallayıp ona kazık gibi göz kırparak, &quot;sahip olduğundan çok daha fazla parası var zannedilen bir cimri hikâyesi olacak bu seninki. Gerçi bana göre hava hoş.&quot;</p>
<p>&quot;Anlamıyor musun Wegg?&quot; dedi Bay Boffin canı yürekten, &quot;Anlamıyor musun? Bizim hanım mala mülke çok alıştı. Onun için çok kötü bir sürpriz olur.&quot;</p>
<p>&quot;Hayır anlamıyorum,&quot; diye diklendi Wegg. &quot;Benim ne kadar param varsa senin de o kadar olacak. Hem sen kim oluyorsun?&quot;</p>
<p>&quot;Gerçi bizim hamının çok düzgün ilkeleri vardır.&quot;</p>
<p>&quot;Senin hanım da kim oluyor,&quot; dedi Wegg, &quot;benden daha düzgün ilkeleri mi var?&quot;</p>
<p>Bay Boffin konuşmanın bu noktasında aynı sabrı gösteremedi ama kendini tutarak olabildiğince uysal bir sesle: &quot;Bunu bizim hanımdan saklamak lazım, Wegg,&quot; dedi.</p>
<p>&quot;Peki,&quot; dedi Wegg burun kıvırarak, gerçi belki de inatlaşırsa tehlike doğacağını hissetmişti, &quot;senin hanımdan sakla. Benim de anlatmaya niyetim yok. O bilmese de seni kontrol altında tutabilirim. Ben de adamlıkta senden aşağı değilim, eksiğim yok fazlam var. Beni akşam yemeğine çağır. Evinin idaresini bana ver. Bana börek ikram ettiğiniz zamanlarda, senin için de hamının için de bir eksiğim yoktu. Sizden önce Bayan Elizabeth, Efendi George, Jane Teyze, Parker Amca yoktu sanki.&quot;</p>
<p>&quot;Sakin ol, Wegg,&quot; diye lafını kesti Venüs.</p>
<p>&quot;Yufkayım diyorsun yani,&quot; dedi, içtiği içkilerden biraz dili dolanarak. &quot;Artık onu göz hapsine alıyorum, bu kadar.</p>
<p class="p12">Saftan safa yayıldı emir </p>
<p class="p12">İngiltere bekliyor bu adamdan </p>
<p class="p12">Boffin'i vazifeye davet etmesini.</p>
<p>&nbsp;</p>
<p>Boffin seni evine bırakayım.&quot;</p>
<p>Bay Boffin uysallıkla aşağı indi ve Bay Venüs'le vedalaştıktan sonra kendini teslim etti. Bir kez daha Gözleyen ve Gözlenen sokaklarda birlikte ilerleyerek Bay Boffin'in kapısına vardılar.</p>
<p>Ama orada bile, Bay Boffin bekçisine iyi geceler deyip, anahtarıyla kapıyı açtıktan ve içeri girip usulca kapadıktan sonra bile, kadiri-mutlak Silas yeni edindiği gücü anahtar deliğinden teyit etmek istedi.</p>
<p>&quot;Boffin!&quot; diye seslendi anahtar deliğinden.</p>
<p>&quot;Efendim, Wegg,&quot; cevabı geldi aynı kanaldan.</p>
<p>&quot;Dışarı çık. Göster kendini. Bir yol daha bakalım sanal&quot;</p>
<p>Bay Boffin -dürüst basitliğinin yüksek makamından nasıl da düşmüş ah!- kapıyı açıp emirlere uydu.</p>
<p>''Gir içeri. Artık yatabilirsin,&quot; dedi Wegg sırıtarak.</p>
<p>Kapı daha yeni kapanmıştı ki tekrar anahtar deliğinden seslendi.</p>
<p>&quot;Bof-fin!&quot;</p>
<p>&quot;Efendim, Wegg.&quot;</p>
<p>Bu sefer Silas cevap vermedi ama içeride deliğe eğilmiş Bay Boffin'in burnunu sürtdüğünü düşünerek oyalandı; sonra sessizce gülerek topallaya topallaya evinin yolunu tuttu. </p>
<p>&nbsp;</p>
</body>
</html>