<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;Beni çekiştiriyorsunuz demek,&quot; diye düşündü Bayan Jenny, altın pelerini içinde oturmuş ayaklarını ısıtıyordu. &quot;Ne dediğinizi duymuyorum ama ben sizin bütün numaralarınızı bilirim!&quot;</p>
<p>Bir kaşıkla tadına bakılan likör Bayan Jenny'nin damak zevkine mükemmelen uyduğu için, Bayan Potterson hünerli elleriyle ölçülü bir miktar hazırladı ve bir kısmını da Riah'a paylaştırdı. Bu ön hazırlığın ardından Bayan Abbey belgeyi okumaya başladı; okurken kaşlarını kaldırdıkça, onun her hareketini yakından takip eden Bayan Jenny de hislerini paylaşırcasına içkisinden bir yudum alıyordu.</p>
<p>&quot;Burada yazılanlar,&quot; dedi Bayan Abbey Potterson, tekrar tekrar okuyup iyice bir düşündükten sonra, &quot;Haydut Riderhood'un alçağın teki olduğunu kanıtlıyor (hoş bunun kanıta ihtiyacı yok ya). Bu cinayeti tek başına onun işlediğinden de şüphelenmiyor değilim ama bu şüphelerin bu saatten sonra aydınlığa kavuşacağını hiç zannetmem. Lizzie'nin babasına haksızlık etmişim anlaşılan ama Lizzie'ye hiç haksızlık etmedim çünkü işler sarpa sardığında ona güvendim, sonuna kadar itimat ettim ve gelip buraya sığınmaya ikna etmeye çalıştım. Birisine haksızlık etmiş olmak beni çok üzüyor, hele telafisi de mümkün olmayınca. Rica ederim Lizzie'ye bu dediklerimi söyleyin; geçmişi geride bırakıp Porters'a gelmek isterse burası onun evidir ve burada daima bir dostu vardır. Ona Bayan Abbey'yi eskiden beri tanıdığını hatırlatın, o ev ne menem bir evdir, o dost ne menem bir dosttur kendisi iyi bilir. Genelde kısa ve yerinde konuşurum - bazen de kısa ve acı konuşurum, en azından bazılarına göre,&quot; dedi Bayan Abbey, &quot;diyeceklerim de bunlardır, çok bile.&quot;</p>
<p>Ama sulu likör bitmeden Bayan Abbey belgenin bir kopyasını elinin altında bulundurmak istedi. &quot;Pek uzun değil, beyefendi,&quot; dedi Riah'a, &quot;size zahmet olmazsa hızlı hızlı çiziktiriverseniz.&quot; ihtiyar adam seve seve gözlüğünü taktı ve Bayan Potterson&rsquo;ın faturalarını dosyaladığı ve numune şişeleri tuttuğu, köşedeki küçük masada, güzel yuvarlak bir elyazısıyla yazmaya koyuldu. Seri hareketlerle yazan ihtiyarın, kendini işine vermiş, kadim, kâtipvari görüntüsünü ve altın peleriniyle ateşin önünde oturan küçük bebek terzisini seyreden Bayan Abbey, onları Six Jolly Fellowships'te rüyasında gördüğüne, birazdan uyandığında yerlerinde yeller eseceğine inanacak gibi oluyordu.</p>
<p>Bayan Abbey iki kere gözlerini kapatıp tekrar açarak bunu tecrübe etmiş, söz konusu şahısları yine yerlerinde bulmuştu ki salondan rüya gibi karman çorman bir uğultu yükseldi. Onun yerinden doğrulmasıyla üçü bakıştılar, yükselen uğultuya ayak sesleri de eklenmişti; sonra bütün pencerelerin hızlı hızlı açıldığı duyuldu ve nehirden içeri çığlık sesleri süzüldü. Bir dakika sonra, Bob Gliddery, botlarının çivilerini takırdata takırdata koridordan geldi.</p>
<p>&quot;Ne oluyor?&quot; diye sordu Bayan Abbey.</p>
<p>&quot;Sisten pek anlaşılmıyor, hanfendi,&quot; dedi Bob. &quot;Nehirde çok insan var.&quot;</p>
<p>&quot;Söyle güğümleri ateşe koysunlar!&quot; diye bağırdı Bayan Abbey. &quot;Kazanları doldurun. Bir küvet çıkarın. Ateşin önüne birkaç battaniye asın. Toprak şişelere sıcak su doldurun. Aklınızı başınıza toplayın, aşağıya kızlar, kullanmayı da ihmal etmeyin.&quot;</p>
<p>Bayan Abbey bu talimatları kısmen Bob'a -saçlarından tutup aklını başına toplamasını sağlamak için kafasını duvara vura vura- kısmen mutfaktakilere yağdırıyordu. Salondakiler birbirlerini çiğneye çiğneye rıhtıma çıktılar ve dışarıdaki sesler çoğaldı.</p>
<p>&quot;Gidip bakalım,&quot; dedi Bayan Abbey misafirlerine. Üçü birlikte boşalmış salona koştular ve pencerelerden birini kullanarak nehre uzanan ahşap verandaya çıktılar.</p>
<p>&quot;Aşağıda ne olup bittiğini bilen var mı?&quot; diye sordu Bayan Abbey otoriter bir sesle.</p>
<p>&quot;Buharlı, Bayan Abbey,&quot; diye bağırdı siste tam seçilmeyen biri. &quot;Zaten ne olursa buharlıdan olur, Bayan Abbey,&quot; diye bağırdı bir başkası.</p>
<p>&quot;Na şu ilerde kırpışan ışıklar yok mu, Bayan Abbey, işte onun ışıkları,&quot; diye bağırdı bir diğeri.</p>
<p>&quot;Buharını bırakıyor, Bayan Abbey, sisi de koyultuyor, gürültüyü de arttırıyor,&quot; diye açıkladı bir başkası.</p>
<p>Kayıklar açılıyor, meşaleler yakılıyor, insanlar akın akın su kıyısına koşuyorlardı. Adamlardan biri şap diye suya düştü, kahkahalar arasında kıyıya çekildi. Kancalar, ağlar alındı. Can simidi diye bir çığlık ağızdan ağıza geçti. Nehirde ne olup bittiğini anlamak imkânsızdı çünkü açılan her tekne daha bir boy gitmeden siste kayboluyordu. Pek iyi gözle bakılmayan buharlının herkes tarafından kınanması dışında açık bir şey yoktu. Darağacı Koyu'na giden Katil gemisiydi; Ceza Kolonisi'ne giden Cani gemisiydi; kaptanı ömür boyu hapse çarptırılmalıydı; tayfaları kürekli sandallara çarpıp batırmaktan zevk alırdı; çarklarıyla Thames mavnacılarını paramparça etmişti; bacasından savrulan kıvılcımlar insanların evlerini yakmıştı; kendisine benzeyen bütün buharlılar gibi daima birine ya da bir şeye yıkım getirecekti. Koca sis kütlesi, aynı boğuk seslerle sarfedilen böylesi kanaatlerle doluydu. Bu esnada, durmuş kazanın neticesinde başına gelecekleri bekleyen buharlının ışıkları bir hortlak gibi pek az kımıldanıyordu. Derken mavi ışıklar yaktı. Sisi ateşe vermiş gibi aydınlık bir hale oluştu etrafında ve o halenin içinde -daha bir heyecanlanan, yükselen sesler arasında- hareket eden insanların ve teknelerin gölgeleri seçilmeye başladı, bir taraftan bağırışlar duyuluyordu: &quot;Şurda!&quot; &quot;Na şurda!&quot; &quot;!ki kulaç ötede!&quot; &quot;Hoop!&quot; &quot;Dikkat!&quot; &quot;Az bekle!&quot; &quot;Yanaş!&quot; Son bir iki mavi ateş topu da suya yuvarlandıktan sonra gece tüm karanlığıyla tekrar kapandı, buharlının çarkları dönmeye başladı ve ışıkları denize doğru uzaklaştı.</p>
<p>Bayan Abbey'ye iki misafirine epey zaman geçmiş gibi geldi. Binanın altındaki kıyıdan tekneler nasıl telaşla açılmışsa şimdi aynı telaşla geri dönüyorlardı; geri dönen ilk sandalla birlikte olup bitenler de ortaya çıktı.</p>
<p>&quot;Şu gelen Tom Tootle'sa,&quot; diye bağırdı Bayan Abbey en buyurgan sesiyle, &quot;hemen aşağı gelsin.&quot;</p>
<p>Uysal Tom itaat etti ve peşindeki kalabalıkla birlikte verandanın altına geldi.</p>
<p>&quot;Ne olmuş Tootle?&quot; diye sordu Bayan Abbey. &quot;Yabancı bir buharlı, kayığa çarpmış.&quot; &quot;Kayıkta kaç kişi varmış?&quot; &quot;Bir kişi, Bayan Abbey.&quot; &quot;Bulundu mu?&quot;</p>
<p>&quot;Evet. Suyun altında çok kalmış ama cesedini buldular.&quot;</p>
<p>&quot;İçeri getirsinler. Bob Gliddery, kapıyı kapat ve ölünün başında bekle, ben diyene kadar açmayacaksın kapıyı. Polis var mı aşağıda?&quot;</p>
<p>&quot;Var, Bayan Abbey,&quot; diye cevap verdi resmi bir ses.</p>
<p>&quot;Cesedi içeri aldıktan sonra kalabalığı uzak tutarsın, olmaz mı? Bob Gliddery'ye yardım et de kimse girmesin.&quot;</p>
<p>&quot;Peki, Bayan Abbey.&quot;</p>
<p>Diktatör patroniçe, Riah ve Bayan Jenny'yle birlikte içeri girdi ve bu kuvvetleri iki tarafına alarak, bir siper arkasına geçer gibi barın yarım kapısı arkasına geçti.</p>
<p>&quot;Bana yakın durun,&quot; dedi Bayan Abbey, &quot;o zaman hiçbir şeycik olmaz, hem cesedi de görürsünüz. Bob, sen kapının yanında dur.&quot;</p>
<p>Nöbetçi tayin edilen Bob, gömleğinin kollarını bir kat daha kıvırarak, omuzlarını da şöyle bir düzelterek emre itaat etti.</p>
<p>Konuşmalar ve ayak sesleri duyuldu. Hışırtılar. Bir anlık sessizlik. Kapıya boğuk boğuk iki kere vuruldu, taşınarak getirildiği kapıya hareketsiz ayaklarının tabanlarıyla ölmüş adam vuruyordu sanki.</p>
<p>&quot;Onu neyle taşıyorlarsa onunla vuruyorlar herhalde,&quot; dedi Bayan Ab-bey kulağının tecrübesiyle. &quot;Aç kapıyı Bob!&quot;</p>
<p>Kapı açıldı. Yüklü adamlar ağır adımlarla girdiler. Durdular. Bir koşuşturma oldu. Koşuşturma kesildi. Kapı kapandı. Hayal kırıklığına uğrayan dışarıdaki adamlar homurdandılar.</p>
<p>&quot;Gelin!&quot; dedi Bayan Abbey; tebası üzerinde öyle büyük bir etkisi vardı ki taşıyıcılar bile onun iznini bekliyorlardı. &quot;Birinci kata.&quot;</p>
<p>Girişin ve merdivenlerin tavanı basık olduğundan, yükü alçakta taşıyacak şekilde kaldırmışlardı. Ceset hemen hemen tam yarım kapının hizasından geçti.</p>
<p>Bayan Abbey adamı görünce irkilerek geriye doğru bir adım attı. &quot;Aman Allahım!&quot; dedi, misafirlerine dönerek, &quot;elimizdeki beyanı yapan adamın ta kendisi bu. Riderhood!&quot;</p>
<p>&nbsp;</p>
</body>
</html>