<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>9. Bölüm -Yetimin Vasiyeti</title>
</head>
<body>
<h1><a id="a148"></a>9. Bölüm -Yetimin Vasiyeti</h1>
<p>Ertesi sabah erkenden Sefil Bataklıkta çalışmaya başlayan Sekreter'e, Zifos adında bir gencin kendisini holde beklediği haber verildi. Bu haberi getiren uşak, ismi söylemeden önce edeplice duraklayarak, söz konusu gencin kendisini bu ismi telaffuza mecbur bıraktığını ifade etti, bu genç başka bir isim miras alacak kadar zevk ve aklıselim sahibi olsa ulağın da böyle nahoş şeyler hissetmesine gerek kalmayacaktı.</p>
<p>&quot;Bayan Boffin çok memnun olacak,&quot; dedi Sekreter en ufak bir rahatsızlık belirtisi göstermeden. &quot;içeri buyur edin.&quot;</p>
<p>Bay Zifos içeri buyur edildiğinde kapıya yakın kaldı: Vücudunun çeşitli yerlerindeki şaşırtıcı, ürkütücü, acayip kemik çıkıntılarını sergileyerek.</p>
<p>&quot;Gelmene çok sevindim,&quot; dedi John Rokesmith neşeli bir sesle. &quot;Seni bekliyordum.&quot;</p>
<p>Zifos aslında daha önce gelmek istediğini ama Yetim'in (o Bizim Johnny demişti) hastalandığını ve iyileştiğini haber vermek için beklediğini söyledi.</p>
<p>&quot;iyileşti mi yani?&quot; dedi Sekreter.</p>
<p>&quot;Hayır,&quot; dedi Zifos.</p>
<p>Bay Zifos başını epey sağa sola salladıktan sonra, Johnny'nin &quot;bunu Bakımlıklardan kaptığını&quot; söyledi. Bununla neyi kastettiği sorulduğunda hani şu üzerinde çıkan şeyler, en çok da göğsünde cevabını verdi. Buna biraz açıklama getirmesi istendiğinde, bazılarının üzerini altı peninin bile kapatamayacağını belirtti. Biraz daha anlatması için sıkıştırıldığında, kıpkırmızı olduklarını söyledi. &quot;Ama dışarı uç verdiler mi korkma,&quot; diye devam etti Zifos, &quot;yeter ki içeri uç vermesinler. Asıl onu kestirmeli.&quot;</p>
<p>John Rokesmith çocuğun tıbbi yardım alıp almadığını sordu. Aldı, dedi Zifos, hemen doktor dükkânına götürülmüştü. Peki doktor ne dedi? diye sordu Rokesmith. Zifos bir müddet şaşkın şaşkın düşündükten sonra canlanarak, &quot;Benekten çok daha uzun bir şeydi,&quot; dedi. Roksmith, kızamık olmasın diye sordu. &quot;Hayır,&quot; dedi Zifos kendinden emin, &quot;ondan da uzun!&quot; (Bay Zifos bu durumdan memnun görünüyordu, zavallı küçük hastanın şanına şan katıyordu sanki hastalık isminin uzun olması.)</p>
<p>&quot;Bayan Boffin duyunca çok üzülecek,&quot; dedi Rokesmith.</p>
<p>&quot;Bayan Higden da öyle dedi, Bizim Johnny toparlar belki diye onun için sakladı ondan.&quot;</p>
<p>&quot;Toparlayacak ama değil mi?&quot; dedi Rokesmith aniden başını ulağa çevirerek.</p>
<p>&quot;inşallah,&quot; dedi Zifos. &quot;İçeri sıçramazlarsa.&quot; Sonra Johnny mi Bakımlıklardan aldı yoksa Bakımlıklar mı Johnny'den diye mırıldanmaya devam etti çünkü Bakımlıklar da hastaydı ve evlerine gönderilmişlerdi. Hem Bayan Higden gece gündüz kucağından indirmediği Johnny'yle uğraştığı için bütün tezgah işleri kendisine kalmıştı ve &quot;epey zorlatmıştı&quot;. İşe yaramış olmanın coşkulu hatırasıyla, çirkin ama dürüst yüzü parladı ve kızardı.</p>
<p>&quot;Dün gece,&quot; dedi Zifos, &quot;çarkı çevirirken, tezgahın sesi Bizim Johnny'nin nefeslerine benziyordu. Önce güzel başladı, sonra titreşti, şaşırdı, sonra başa dönerken hırıldadı, duraladı biraz, sonra yumuşadı, öyle öyle gitti, artık bilemedim hangisi tezgah hangisi Bizim Johnny. Kendi de bilemedi ya, bazen çark hırıldadığında 'Boğuluyorum, Nine!' diyordu, Bayan Higden da onu kucağına alıp 'Az dur, Zifos,' diyodu ve hep birlikte duruyoduk. Bizim Johnny tekrar nefes almaya başladığında, baştan başlıyoduk.&quot;</p>
<p>Zifos'un açıklaması yavaş yavaş dalgın bir bakışa ve boş bir sırıtmaya dönüşmüştü. Daha sonra sessizce, bastırmaya çalıştığı gözyaşlarına boğuldu, sonra terlemiş de alnını silecekmiş gibi, çok hantal ve zahmetli bir hareketle gömleğinin yeniyle gözlerini sildi.</p>
<p>&quot;Çok yazık,&quot; dedi Rokesmith. &quot;Gidip Bayan Boffin'e haber vermem lazım. Sen burada bekle Zifos.&quot;</p>
<p>Zifos duvar kağıdının desenlerine bakarak, Sekreter, Bayan Boffin'le birlikte dönene kadar bekledi. Bayan Boffin'in yanında bir de genç hanım vardı ki (Bayan Bella Wilfer isminde) seyretmesi, Zifos'a göre en iyi duvar kağıdından bile daha güzeldi.</p>
<p>&quot;Ah benim zavallı, tatlı, küçük John Harmon'cığım!&quot; diye bağırdı Bayan Boffin.</p>
<p>&quot;Evet, hanımım,&quot; dedi Zifos hislerini paylaşarak. &quot;Öyle çok çok kötü de değildir, di mi?&quot; diye sordu sevimli kadın bütün içtenliğiyle.</p>
<p>İyi niyetinin gerçek kanaatleriyle çatışma halinde olduğunu gören Zifos başını arkaya atıp ahenkli bir inilti çıkarttı ve sonunu da burnunu çekerek bağladı.</p>
<p>&quot;Demek o kadar kötü!&quot; diye bağırdı Bayan Boffin. &quot;Betty Higden nasıl olur da bana daha önce haber vermez!&quot;</p>
<p>&quot;Herhalde çekindi hanımım,&quot; dedi Zifos biraz tereddütle. &quot;Neden çekinecekmiş Allah aşkına?&quot;</p>
<p>&quot;Bizim Johnny'nin istikbalini karartacam diye çekindi zaar,&quot; dedi Zifos uysalca. &quot;Hastalıkta çok zahmet var, çok masraf var, insanlar böyle şeyleri sevmez.&quot;</p>
<p>&quot;Ama nasıl olur da,&quot; dedi Bayan Boffin, &quot;sevgili yavrucaktan bir şey esirgeyeceğimi düşünür?&quot;</p>
<p>&quot;Hayır, hanımım, öyle değil. Johnny'nin istikbaline mani olurum diye düşünmüştür (alışkanlık gibin) kimseye belli etmeden onu iyileştireyim demiştir.&quot;</p>
<p>Zifos onu iyi tanıyordu. Bir hayvan gibi hastalandığında saklanmak, bir kenara kıvrılıp ölmek bu kadında içgüdüsel bir şeydi. Canından bir parça olan hasta çocuğu kollarında tutmak, suçluymuş gibi saklamak, kendi cahil şefkati ve sabrından başka her tür ilgiyi ondan uzak tutmak, anne sevgisinin, vefasının ve vazifesinin ta kendisiydi onun için. Hıristiyan takviminin her haftası, küçük resmi bir insaniyetsizlik hakkında haberler okuyoruz, Lordlarım, Beyefendiler, sayın Meclis Üyeleri ve bunlar bizim zihnimizden silindiği gibi geçip gitmiyor insanların hayatlarından. İşte biz haşmetmeaplara pek mantıksız, kör, inatçı görünen, hayretimizi mucip olan bu önyargıların sebebi -Allah Kraliçeyi korusun, bunların siyaseti yerin dibine batsın- ateşten dumanın çıkma sebebiyle aynı!</p>
<p>&quot;Zavallı çocuk için hiç uygun bir yer değil orası,&quot; dedi Bayan Boffin. &quot;Söylesenize sevgili Bay Rokesmith, ne yapsak en doğrusu olur.&quot;</p>
<p>O çoktan ne yapılacağını düşünmüştü, kısa sürede plan kararlaştırıldı. O yarım saat içinde gerekli düzenlemeleri yapacaktı, sonra birlikte Brentford'a gideceklerdi. &quot;Lütfen beni de alın,&quot; dedi Bella. Bunun üzerine hepsini alacak bir araba çağırıldı, bu arada Zifos'a Sekreter'in odasında tek başına bir ziyafet çekildi, peri masalı gerçek olmuş gibi - et, bira, sebze ve puding. Yemek sonrası Zifos'un kemik çıkıntıları daha bir göze batar hale gelmişti, göbek nahiyesinde tevazuyla dinlenmeye çekilmiş üç beş tanesi hariç.</p>
<p>Araba ve Sekreter tam zamanında geldiler. Sekreter sürücünün yanına oturdu, Bay Zifos da arka tarafı şereflendirdi. Yine önceki gibi Üç Saksağan'a gittiler; orada Bayan Boffin ve Bayan Bella'nın inmesine yardım edildi ve hep birlikte Bayan Betty Higden'ın evine yürüdüler.</p>
<p>&nbsp;</p>
</body>
</html>