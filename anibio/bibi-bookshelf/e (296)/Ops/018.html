<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>5. Bölüm -Boffin'in Köşkü</title>
</head>
<body>
<h1><a id="a116"></a>5. Bölüm -Boffin'in Köşkü</h1>
<p>Londra'da, Cavendish Meydanı yakınındaki köşe evlerden birinin yanında, tahta bacaklı bir adam, soğuk havalarda sağlam bacağını bir sepetin içine sokarak otururdu senelerdir, hayatını da şöyle kazanırdı: Her sabah saat sekizde, topallaya topallaya köşeye gelirdi, elinde hepsi denk yapılmış bir sandalye, bir askılık, iki tezgâh ayağı, bir tahta levha, bir sepet, bir şemsiye. Dengi açıp ayaklara levhayı tezgâha dönüştürür; içinden satmak için getirdiği üç beş meyve ve şekerlemeyi çıkarttığı sepeti ayak ısıtıcısına dönüştürür; askılığı, yarım penilik seçme şarkı sözlerini satmak için bir panoya dönüştürür; onun yanına iliştirdiği tabure de gün boyu görev yeri olurdu. Her türlü havada alırdı yerini. Sokak lambasının direğini de taburesine sırtlık yapmıştı. Hava yağmurlu olduğunda şemsiyeyi kendisinin değil mallarının üzerine açardı; hava kuru olduğunda o ağarmış nesneyi kapatır, etrafına bir parça ip bağlar, ayakların altına yanlamasına koyardı; orada sağlıksızca semirtilmiş, boydan yana kazandığını renkten ve tazelikten yana kaybetmiş bir marul gibi dururdu.</p>
<p>Köşe üzerindeki hakkını, ev sahiplerinden izin almadan kendi kendine tesis etmişti. Yerinden milim kımıldamazdı ama daha en baştan, çekingenlikten evin yan cephesini tercih etmişti. Kışları rüzgârın uluduğu, yazları tozun savrulduğu, en iyi gününde bile kimsenin istemeyeceği cepheyi. Anayol sükûnet içinde olduğunda bile orada saman ve kâğıt parçaları fırtınaya tutulmuş gibi uçuşurdu; su arabası da, sarhoşmuş ya da gözleri iyi seçmiyormuş gibi tam o köşede şöyle bir savurulur, başka her yer temiz olduğu halde orayı çamur içinde bırakırdı.</p>
<p>Tezgahının önünden, tutacağa benzeyen küçük bir levha sarkardı, üzerinde kendi özenli elyazısıyla birkaç satır vardı:</p>
<p class="p8">Hanım ve Beyefendilerin </p>
<p class="p8">Getir götür İşleri Titizlikle takip edilir </p>
<p class="p8">Sadık hizmetkarınız: Silas Wegg</p>
<p class="p8">&nbsp;</p>
<p>Zaman içinde kendini köşedeki evin getir götür işlerine tayin etmekle kalmamıştı (gerçi bu tür işler senede beşi altıyı geçmezdi, o zaman da bir uşağın yanına yardımcı diye takılırdı), kendini ekmeğini evden kazananlardan biri olarak da görür, ona karşı sadık ve vefakâr bir ilgi duyardı. Bu sebeple de ondan hep &quot;Bizim Ev&quot; diye bahsederdi ve içinde olup bitenlere dair bilgisi çoğunlukla tahminlerden ibaret ve yanlış olsa da, bilmediği sırrı yokmuş gibi davranırdı. Yine aynı sebeplerle, evin sakinlerinden birini pencerede görüp de şapkasına davranmadığı olmamıştı. Ama onlara dair öyle az şey biliyordu ki onlara taktığı isimler kendi uydurmasıydı: &quot;Bayan Elizabeth&quot;, &quot;Bay George&quot;, &quot;Jane Teyze&quot;, &quot;Parker Amca&quot; gibi - sonuncusu hariç hiçbirine taktığı isimlerde doğruluk payı olmadığından, özellikle bu sonuncuya büyük bir inatla sarılmıştı.</p>
<p>Ev üzerinde de, sakinleri ve yapıp ettikleri üzerindeki kadar hayali bir nüfuz sahibiydi. Arka kapının üzerinden kıvrılarak nemli taşlığa giren ve yerine pek &quot;ısımış&quot; bir sülüğü andıran tombul, siyah su borusundan daha fazla girememişti asla eve, ama bu durum, eve kendi kafasına göre bir plan yakıştırmasına engel değildi. Yanlarda dar pencereleri olan, arkası düz duvar, büyük, kasvetli bir evdi, dış görünüşüne anlam verecek şekilde içini tanzim etmek için kafasını epey bir yormuştu. Ama sonuçtan tatmin olmuş ve evin içinde gözü kapalı dolaşabileceğine iyiden iyiye kendini ikna etmişti: çatının tepesindeki parmaklıklı tavanarası odalarından giriş kapısının önündeki -hayat dolu misafirlerden, içeri girmeden önce bir zahmet kendilerini söndürüvermelerini talep edercesine duran- demirden iki meşale söndürücüye kadar.</p>
<p>Silas Wegg'in bu küçük tezgahı kuşkusuz Londra'daki bütün kısır, küçük tezgahların en beteriydi. Elmalarına bakmak insanın yüzünü, portakallarına bakmak midesini, fındıklarına bakmak dişlerini sızlatırdı. Bu son mamulden daima küçük, bayat bir küme bulundurur, üzerine de Magna Cana'da belirlenmiş bir penilik ölçek olduğu iddiasıyla, neredeyse hiç çukuru bulunmayan tahta bir ölçek koyardı. Doğu rüzgârını çok yediğinden mi ne -köşe tam doğuya bakıyordu- tezgah, mallar ve satıcı, çöl gibi kupkuruydu. Wegg, budak budak, damarlı bir adamdı, çok sert bir malzemeden oyulmuş yüzünde ancak bir bekçi düdüğü kadar ifade vardı. Güldüğünde sarsılır ve bekçi düdüğü gibi takırdardı. Doğrusu öyle odun gibi bir adamdı ki tahta bacağı bile ona pek doğal geliyor gibiydi; onu gören hayalperest bir gözlemci -gelişiminde beklenmedik bir duraklama olmazsa-altı aya kadar ikinci bir tahta bacağa kavuşacağını düşünebilirdi.</p>
<p>Bay Wegg gözlem gücü yüksek bir insandı ya da kendi deyimiyle &quot;gördüğünü unutmazdı&quot;. Düzenli olarak tezgahının yanından geçenleri, sokak lambasına dayalı taburesinden, her gün selamlardı, bu selamların duruma göre gösterdiği değişkenlikten de büyük gurur duyardı. Mesela mahallenin papazına halka has bir hürmet ve kilisedeki ilk duanın belli belirsiz dalgın-lığıyla selam verirdi; doktora verdiği selam daha mahremdi, beyefendiye iç organlarıyla olan tanışıklığını saygıyla hatırlatır gibi; Kalite karşısında tevazu göstermekten zevk duyardı; asker emeklisi (en azından Wegg onu orduya layık görmüştü) Parker Amca'ya gelince, onu gördüğünde elini şapkasının kenarına götürüp asker selamı çakardı ama bu kızgın bakışlı, kapalı, kırmızı suratlı, ihtiyar beyefendi selamın kıymetini bilirmiş gibi gözükmezdi.</p>
<p>Silas'ın sanığı şeyler arasında sert olmayan tek şey zencefilli kurabiyeydi. Bir gün zavallı bir çocuk at şeklinde (çok berbat durumda) bir zencefilli kurabiyeyle birlikte, o gün tezgaha konmuş, zamktan yapış yapış bir kuş kafesini satın aldığında, feci kurabiyelerin yenilerini çıkartmak üzere tezgahın altındaki teneke kutuya eğilmiş tam kapağını açıyordu ki durup kendi kendine: &quot;Aha! Yine o adam!&quot; dedi.</p>
<p>Sözünü ettiği adam, geniş, yuvarlak omuzlu, vücudunun iki tarafı eşit gelişmemiş, komik komik köşeye doğru ilerleyen, bahariyeli paltolu, büyük bastonlu, matem kıyafetli, yaşlı biriydi. Ağır ayakkabılar, kalın deri tozluklar ve kalın eldivenler giymişti, çit örenler gibi. Hem giyimi hem de vücudu itibariyle, katlı gergedan yapısındaydı, yanaklarında, alnında, göz kapaklarında, dudaklarında ve kulaklarında derin çizgili kat yerleri vardı; ama sarkık gözkapakları ve geniş kenarlı şapkası altındaki gri gözlerinde ışıltı, heves ve çocukça bir merak vardı. Tepeden tırnağa pek tuhaf görünüşlü bir ihtiyardı.</p>
<p>&quot;Yine o adam,&quot; diye tekrarladı Bay Wegg, derin derin düşüncelere dalarak. &quot;Nesin ki sen? Şu Vakıfçı para babalarından mısın? Bu mahalleye yeni mi yerleştin yoksa başka mahalleden misin? İş güç sahibi bir adam mısın yoksa sana selam vermek boşa sarfiyat mı? Peki! Riski göze alıyorum! Sana bir selam yatırıyorum.&quot;</p>
<p>Teneke kutuyu yerine koyup, bir başka zencefilli çörek düşkünü bebeyi tuzağına düşürmek üzere doğrulan Bay Wegg bu dediğini yaptı. Selamına da karşılık aldı:</p>
<p>&quot;Günaydın beyefendi! Günaydın! Günaydın!&quot;</p>
<p>(&quot;Bana Beyefendi diyor!&quot; dedi Bay Wegg kendi kendine. &quot;Bundan hayır gelmez. Selam boşa gitti!&quot;)</p>
<p>&quot;Günaydın, günaydın, günaydın!&quot;</p>
<p>&quot;Gösterişçi bir moruğa benziyor,&quot; dedi Wegg yine kendi kendine. &quot;Size de günaydın, beyefendi.&quot;</p>
<p>&quot;Beni hatırlıyor musunuz yani?&quot; diye sordu yeni ahbabı, tezgahın önünde tek tarafa meyletmiş bir halde durmuş, sert bir tavırla ama çok mülayim bir ifadeyle konuşuyordu.</p>
<p>&quot;Son bir iki haftadır, bizim evin yanından pek çok kereler geçtiğinizi gördüm, beyefendi.&quot;</p>
<p>&quot;Bizim ev derken...?&quot; diye sordu öteki.</p>
<p>&quot;Evet,&quot; dedi Bay Wegg, adamın sağ eldiveninin işaret parmağıyla sarsakça evin köşesine işaret etmesi üzerine.</p>
<p>&quot;Ya! Peki,&quot; diye devam etti ihtiyar adam meraklı bir tavırla, boğumlu bastonunu bebek gibi sol koluna almıştı, &quot;ne yapıyorsun onlar için?&quot;</p>
<p>&quot;Getir götür işleri yapıyorum bizim ev için,&quot; dedi Silas kuru ve ketum bir tavırla; &quot;ama daha resmiyete bağlanmadı.&quot;</p>
<p>&quot;Ya! Demek resmiyete bağlanmadı? Hım! Resmiyete bağlanmadı. Ya! -Hadi selametle, selametle!&quot;</p>
<p>&quot;Çatlak moruğun teki bu,&quot; diye düşündü Silas, öteki ağır ağır uzaklaşırken, onun hakkındaki ilk iyi izlenimlerine böyle şerh düşmeyi uygun bulmuştu. Ama bir dakika sonra adam tekrar geri dönüp soruverdi:</p>
<p>&quot;Bu bacak neden tahta?&quot;</p>
<p>Bay Wegg bu özel soruya biraz nazlanarak cevap verdi, &quot;Kaza geçirdim.&quot; &quot;Hoşuna gidiyor mu?&quot;</p>
<p>&quot;Bilmem! En azından sıcak tutmam gerekmiyor,&quot; sorunun tuhaflığının verdiği bir çaresizlikle bulmuştu bu cevabı.</p>
<p>&quot;Sıcak tutması,&quot; diye tekrar etti öteki, sarıldığı boğumlu bastonuna bakarak; &quot;sıcak tutması -ha, ha!- gerekmiyor! Boffin adını duydun mu hiç?&quot;</p>
<p>&quot;Hayır,&quot; dedi Bay Wegg, bu sorgulama karşısında biraz huzursuzlan-maya başlamıştı. &quot;Boffin adını hiç duymadım.&quot;</p>
<p>&quot;Hoşuna gitti mi?&quot;</p>
<p>&quot;Şey, hayır,&quot; diye terslendi Bay Wegg, yine çaresizlikle, &quot;hoşuma gittiğini söyleyemem.&quot; &quot;Neden gitmedi?&quot;</p>
<p>&quot;Bilmem,&quot; diye çıkıştı Bay Wegg, iyice çileden çıkarak, &quot;ama hiç hoşuma gitmedi.&quot;</p>
<p>&quot;Şimdi sana bir şey söyleyeceğim, bu dediğine üzüleceksin,&quot; dedi yabancı gülümseyerek. &quot;Benim adım Boffin.&quot;</p>
<p>&quot;Elden ne gelir!&quot; dedi Bay Wegg. Sonradan yapacağı saldırgan ilaveyi de tavrıyla ima etmişti, &quot;Elden bi şey gelse de yapmazdım zaten!&quot;</p>
<p>&quot;Ama sana bir şans daha tanıyorum,&quot; dedi Bay Boffin, hâlâ gülüyordu. &quot;Nicodemus adını sever misin? İyi düşün. Nick ya da Noddy.&quot;</p>
<p>&quot;Bu isim,&quot; dedi Bay Wegg, melankolik bir açıksözlülükle karışık sakin bir tevekkülle tekrar taburesine otururken; &quot;saygı duyduğum kimsenin beni çağırmasını isteyeceğim bir isim değil, ama eminim bu isme benim gibi itirazı olmayanlar da vardır - nedenini bilmiyorum,&quot; diye ekledi Bay Wegg, yeni bir soruyu önceden tahmin ederek.</p>
<p>&quot;Noddy Boffin,&quot; dedi beyefendi. &quot;Noddy. Benim adım bu, Noddy - ya da Nick - Boffin. Senin adın ne?&quot;</p>
<p>&quot;Silas Wegg - bilmem,&quot; dedi Bay Wegg yine aynı tedbiri almak için kendini zorlayarak, &quot;bilmem neden Silas ve bilmem neden Wegg.&quot;</p>
<p>&quot;Bana bak Wegg,&quot; dedi Bay Boffin, bastonuna daha sıkı sarılarak, &quot;sana bir teklifte bulunacağım. Beni ilk ne zaman gördüğünü hatırlıyor musun?&quot;</p>
<p>Tahta Wegg adama dalgın dalgın baktı, bir menfaat ihtimali sezdiğinden tavrı da biraz daha yumuşamıştı. &quot;Dur bir düşüneyim. Pek emin değilim ama genelde gördüğümü unutmam. Pazartesi miydi acaba, kasabın çırağı bizim eve et siparişlerini getirdiydi, benden de bir balad aldıydı, melodiyi bildiğim için ona okuyuverdiydim, o zaman mıydı?&quot;</p>
<p>&quot;Doğru bildin, Wegg! Ama bir taneden fazla aldıydı.&quot;</p>
<p>&quot;Evet, haklısınız beyefendi; birkaç tane aldı; parasını en iyilerine harcamak istediğinden bana fikir sormuştu, sonra da bütün koleksiyonu birlikte elden geçirmiştik. Valla öyle. Aha o şuradaydı, ben burada, siz de şurada Bay Boffin, tıpkısının aynısı böyle, koltuğunuzun altında aynı baston, aha böyle sırtınız bize dönük. Tabii ya!&quot; Bay Wegg, Bay Boffin'in sırtını görebilmek ve bu son olağandışı rastlantıyı teşhis etmek için şöyle başını eğip arkasına doğru baktı, &quot;nah işte bu sırtınız!&quot;</p>
<p>&quot;Sence ne yapıyordum, Wegg?&quot;</p>
<p>&quot;Bana kalırsa sokağı süzüyordunuz.&quot;</p>
<p>&quot;Hayır, Wegg. Dinliyordum.&quot;</p>
<p>&quot;Sahi mi?&quot; dedi Bay Wegg şüpheyle.</p>
<p>&quot;Ayıp bir şey yapmıyordum Wegg, ne de olsa kasap çırağına şarkı söylüyordun; sokağın ortalık yerinde sırlarını şarkı yapıp kasaba söylemez insan.&quot;</p>
<p>&quot;Hatırlayabildiğim kadarıyla hiç bu dediğinizi yaptığım olmamıştır,&quot; dedi Bay Wegg temkinle. &quot;Ama yapabilirim de. Gün gelip de neyi canının çekeceğini bilemez insan.&quot; (Bay Boffin'in bu itirafından doğabilecek en küçük üstünlüğü bile kaybetmemek için söylemişti bunu.)</p>
<p>&quot;Neyse,&quot; dedi Boffin, &quot;seni ve onu dinliyordum. Senin yaptığın - başka bir taburen yoktur di mi? Biraz nefes darlığı var da bende.&quot;</p>
<p>&quot;Başka yok ama bunu alabilirsiniz,&quot; dedi Wegg, kendi taburesinden feragat ederek. &quot;Biraz ayakta durmak bana da iyi gelir.&quot;</p>
<p>&quot;Oh be!&quot; diye bağırdı Bay Boffin sesinde büyük bir keyifle ve bastonunu yine bebek gibi kucağında tutarak oturdu, &quot;güzel yer burası! İnsanın dört bir yanının böyle baladlarla çevrili olması, kitap sayfasından yapılmış fenerler gibi! Harika!&quot;</p>
<p>&quot;Eğer yanılmıyorsam beyefendi,&quot; dedi Bay Wegg hassas bir dokundurmayla, elini tezgahına dayayıp, daldan dala atlayan Boffin'in üzerine eğilerek, &quot;aklınızdaki bir tekliften bahsetmiştiniz?&quot;</p>
<p>&quot;Ona geliyorum! Tamam. Ona geliyorum! Diyeceğim şuydu, o sabah dinlerken, hayranlık, hattâ huşu içinde dinledim. Kendi kendime şöyle düşündüm, 'Al sana tahta bacaklı bir adam - okumuş yazmış...&quot;'</p>
<p>&quot;P-pek öyle sayılmaz, beyefendi,&quot; dedi Bay Wegg.</p>
<p>&quot;Neden ki, bütün bu şarkıların adını ve melodisini biliyorsun, hangisini okumak ya da söylemek istesen, tek yapman gereken gözlüğünü gözüne takmak!&quot; diye bağırdı Bay Boffin. &quot;Kendi gözümle gördüm.&quot;</p>
<p>&quot;Madem öyle, beyefendi,&quot; dedi Bay Wegg, kafasını mahcup mahcup yana eğerek, &quot;okumuş yazmış diyelim.&quot;</p>
<p>&quot; 'Okumuş yazmış bir adam - tahta bacaklı - ve bütün Matbuat ona açık!' O sabah bunu düşündüm,&quot; diye devam etti Bay Boffin, elbise askısı kolunu engellemesin diye öne eğilerek olabildiğince büyük bir yay çizdi; &quot; 'bütün Matbuat ona açık'. Nitekim öyle, değil mi?&quot;</p>
<p>&quot;Valla doğrusunu isterseniz beyefendi,&quot; diye kabul etti Bay Wegg tevazuyla; &quot;yakasından tutup sırtını yere vuramayacağım hiçbir yazı yok, yeter ki İngilizce olsun.&quot;</p>
<p>&quot;Şipşak mı?&quot; dedi Bay Boffin.</p>
<p>&quot;Şipşak.&quot;</p>
<p>&quot;Biliyordum! Madem öyle, şunu bir düşün. Ben tahta bacağı olmayan bir adamım ama bütün matbuat bana kapalı.&quot;</p>
<p>&quot;Sahi mi beyefendi?&quot; Bay Wegg'in kendinden duyduğu memnuniyet arttıkça artıyordu. &quot;Eğitimi ihmal mi ettik?&quot;</p>
<p>&quot;Ih-mal!&quot; diye tekrarladı Boffin vurgulayarak. &quot;Doğru kelime bu değil. Hani diyeceğim o ki, B'yi gördüm mü, Boffin'i yapıştıracak kadar da üç beş kuruşluk bilgimiz var.&quot;</p>
<p>&quot;Iyi ya beyefendi,&quot; dedi Bay Wegg, onu yüreklendirmeye çalışarak, &quot;o da bir şey.&quot;</p>
<p>&quot;Bir şey,&quot; dedi Boffin, &quot;ama çok bir şey değil.&quot;</p>
<p>&quot;Belki de işlek bir zekâyı tatmin etmeye yetecek kadar çok değildir,&quot; cevabını verdi Bay Wegg.</p>
<p>&quot;Şimdi bak. Ben artık emekli oldum. Bayan Boffin'le birlikte -Henerietty Boffin- babasının adı Henery'ydi, annesinin Hetty, ikisini birleştirip ona bu ismi vermişler; neyse merhum mal sahibimizin mirasında bize bıraktığı ufak bir gelirle geçiniyoruz.&quot;</p>
<p>&quot;Beyefendi öldüler mi?&quot;</p>
<p>&quot;E dedim ya. Merhum mal sahibi diye. Alfabeydi, gramerdi, kazma kürek bunlara girişmem için artık çok geç. Yaşımı başımı aldım artık, biraz rahatıma bakayım diyorum. Ama okumak istediğim şeyler de var - güzel iri yazılı, Belediye Başkanı'nın Geçit Alayı gibi tıka basa ciltler,&quot; (burada muhtemelen aklı Belediye Başkanı'nın verdiği muazzam ziyafetlere gittiğinden dolu dolu yerine tıka basa demişti); &quot;insanın zihnine nüfuz eder, sindirmesi zaman alır. Nasıl okuyabilirim ki o kitapları Wegg? Bu işi yapmaya ehil birisine,&quot; bastonuyla onun göğsüne vurdu, &quot;gelip bana okusun diye, saat başı para (mesela iki peni) ödeyerek.&quot;</p>
<p>&quot;Hım! Gurur duydum efendim,&quot; dedi Wegg, kendini bambaşka bir gözle görmeye başlamıştı. &quot;Hım! Sözünü ettiğiniz teklif bu muydu?&quot;</p>
<p>&quot;Evet. Hoşuna gitti mi?&quot;</p>
<p>&quot;Düşünüyorum, Bay Boffin.&quot;</p>
<p>&quot;Doğrusu,&quot; dedi Boffin bonkör bir edayla, &quot;tahta bacaklı, okumuş yazmış bir adamı öyle fazla sıkıya getirmek de istemem. Hani yarım peninin daha aramızda lafı olmaz. Saatleri kendin seç, sizin evdeki işlerine göre. Maiden Lane taraflarında oturuyorum ben -Holloway'e giderken- burada işin bittikten sonra sürekli kuzeydoğuya git yeter, oradası. Saati iki buçuk peni,&quot; dedi Boffin, cebinden bir parça tebeşir çıkardı ve üzerinde kendince hesap yapmak üzere tabureden kalktı; &quot;iki uzun bir kısa - iki buçuk peni; iki kısa bir uzun eder, uzunlardan ikişer tane dört eder - hepsi beş uzun; gecede beş uzundan, haftada altı gece,&quot; hepsini tek tek çizdi, &quot;otuz uzun. Bir gümüş lira. Yarım kron!&quot;</p>
<p>Bu toplamı büyük ve tatminkar bir yekun olarak işaret eden Bay Boffin, nemli eldiveniyle tabureyi silip kalanların üzerine oturdu.</p>
<p>&quot;Yarım kron,&quot; dedi Wegg derin düşüncelere dalarak. &quot;Evet. (Hani öyle fazla da sayılmaz beyefendi.) Yarım kron.&quot;</p>
<p>&quot;Iyi de haftada.&quot;</p>
<p>&quot;Haftada. Evet. Hayır, insanın beynine verdiği yük açısından düşünüyorum da. Şiir filan da var mı?&quot; diye sordu Bay Wegg kafasında evirip çevirerek.</p>
<p>&quot;Fiyat artar mı?&quot; diye sordu Boffin.</p>
<p>&quot;Artar tabii,&quot; dedi Bay Wegg. &quot;İnsan her gece her gece şiir hafızladı mı, beyin üzerindeki zayıflatıcı etkisi için de para almayı hak eder.&quot;</p>
<p>&quot;Doğrusunu istersen, Wegg,&quot; dedi Boffin, &quot;ben şiir düşünmemiştim ama belki şöyle bir şey olur, ara sıra gönlünden kopar da Bayan Boffin'le bana senin şu baladlardan bir tane attırırsan o zaman şiirden yana da eksik kalmayız.&quot;</p>
<p>&quot;Ben onu anladım, beyefendi,&quot; dedi Wegg. &quot;Ama müzik mesleğinden olmadığım için, yaparım dersem haddimi aşmış olurum, o sebepnen, şiire geçecek olursam bana sadece arkadaş gözüyle bakmanızı rica edeceğim.&quot;</p>
<p>Bunu duyan Bay Boffin'in gözleri parladı ve Silas'ın elini samimiyetle sıktı; bundan iyisi can sağlığı diyerek, bu söylediğinin ne kadar makbule geçtiğini belli etti.</p>
<p>&quot;Koşullara ne diyorsun Wegg?&quot; diye tekrar sordu Bay Boffin saklayamadığı bir endişeyle.</p>
<p>Bu endişeyi, mesafeli ve ciddi tavrıyla yaratmış olan, karşısındaki adamı da iyiden iyiye anlamaya başlayan Silas, kendine olağanüstü cömert ve mühim bir şey söylüyormuş gibi bir hava vererek konuştu:</p>
<p>&quot;Asla pazarlık yapmam Bay Boffin.&quot;</p>
<p>&quot;Ben de senden beklemezdim zaten!&quot; dedi Bay Boffin takdirle.</p>
<p>&quot;Hayır efendim. Asla pazarlık etmedim, etmem de. Onun için de size hemen tek bir şeyle karşılık veriyorum - Kabul ederim ama iki katı paraya!&quot;</p>
<p>Bay Boffin lafın sonunun böyle gelmesine hazırlıklı değildi pek ama razı oldu, &quot;Sen benden daha iyi bilirsin Wegg,&quot; diyerek onunla anlaşma üzerine tekrar el sıkıştı.</p>
<p>&quot;Bu gece başlayabilir misin Wegg?&quot; talebinde bulundu sonra.</p>
<p>&quot;Evet efendim,&quot; dedi Bay Wegg, bütün hevesi itinayla karşı tarafa bırakarak. &quot;Madem öyle istiyorsunuz bana uyar. Gerekli gereci, yani kitabı temin etmişsinizdir herhalde?&quot;</p>
<p>&quot;Açık arttırmadan aldım,&quot; dedi Bay Boffin. &quot;Sekiz cilt. Yaldızlı kırmızı. Her cildin içinde mor kurdele var, kaldığın yeri işaretlemek için. Yazar biliyor musun?&quot;</p>
<p>&quot;Kitabın adı ne efendim?&quot; diye sordu Silas.</p>
<p>&quot;Kitabın adını bilmeden de bilirsin sanmıştım,&quot; dedi Bay Boffin hafif hayal kırıklığıyla. &quot;Rusa-İmparatorluğunun-Yükselişi-ve-Çöküşü.&quot; (Bay Boffin bu taşların üzerinden ağır ağır ve büyük dikkatle geçmişti.)</p>
<p>&quot;Bilmem mi!&quot; dedi Wegg, eski bir dostu hatırlar gibi.</p>
<p>&quot;Biliyorsun demek, ha?&quot;</p>
<p>&quot;Son zamanlarda pek sayfalarını çeviremedim keratanın,&quot; dedi Bay Wegg, &quot;malum işten güçten, Bay Boffin. Hiç bilmez olur muyum? Şu bizim Rusa'nın yükselişi ve çöküşü. Daha sizin şu baston kadar yoktu boyum. En büyük ağabeyimin kulübemizden ayrılıp orduya yazıldığı zamanlardı. Hattâ bunun baladı da vardır:</p>
<p class="p8">O kulübe kapısının yanında, Bay Boffin</p>
<p class="p8">&nbsp;&nbsp;&nbsp;Diz çökmüştü bir kız; </p>
<p class="p8">Havaya kaldırmıştı kar gibi bir eşarbı, efendim,</p>
<p class="p8">&nbsp;&nbsp;&nbsp;Eşarp (ağabeyim baktı ki) rüzgârda salınmaktaydı. </p>
<p class="p8">Kız onun için bir dua okudu, Bay Boffin;</p>
<p class="p8">&nbsp;&nbsp;&nbsp;Duyamayacağı bir dua. </p>
<p class="p8">En büyük ağabeyim dayandı kılıcına, Bay Boffin,</p>
<p class="p8">&nbsp;&nbsp;&nbsp;Sildi gözünden akan yaşı.&quot; </p>
<p class="p8">&nbsp;</p>
<p>Bu ailevi durumdan ve Bay Wegg'in daha şimdiden şiirler döktürerek sergilediği dostluktan çok etkilenen Bay Boffin, bu tahta bacaklı madrabazla el sıkıştı ve kendisine bir saat vermesi talebinde bulundu. Bay Wegg sekiz dedi.</p>
<p>&quot;Oturduğum yere,&quot; dedi Boffin, &quot;Köşk derler. İlk taşındığımızda Bayan Boffin onu Boffin'in Köşkü diye vaftiz etmişti. Bilmeyen birine denk gelirsen (pek yoktur ya), Maiden Lane'de bir buçuk, bilemedin iki kilometre gittikten sonra, Battle Köprüsü'ne gelirsin, orada Harmany Hapishanesi'ni sor, hemen gösterirler. Seni bekleyeceğim Wegg,&quot; dedi Bay Boffin, büyük bir heyecanla omzuna vurarak, &quot;sevinçle. Sen gelene kadar içim içime sığmayacak. Artık matbuat önümde açılıyor. Bu gece tahta bacaklı bir adam,&quot; bu aksesuara hayranlıkla baktı, Bay Wegg'in hünerlerinin verdiği heyecanı daha da arttırıyormuş gibi - &quot;beni yeni bir hayata götürmeye başlayacak! Sana elimi tekrar uzatıyorum, Wegg! Hadi selametle, selametle!&quot;</p>
<p>Öteki ağır ağır uzaklaşırken tezgahında tek başına kalan Bay Wegg, paravanı arkasına eğildi, burun silerken insana çile çektiren türden küçük bir mendil çıkardı ve düşünceli düşünceli onunla burnunu yakaladı. Aynı zamanda bu metayı halen elinde tutmaktayken uzaklaşan Bay Boffin'e doğru defalarca düşünceli bakışlar fırlattı. Ama Wegg'in yüzünde derin bir ciddiyet tahta kurulmuştu. Zira içten içe bu ihtiyar adamın görülmedik saflıkta olduğunu, bunun durumunu düzeltmek için bir fırsat olduğunu, belki bu işten şimdiki hesapların üzerinde bir para çıkarabileceğini düşünüyordu da, bu yeni işin hiç kendi harcı olmadığını ya da bir nebze de olsa gülünçlük unsuru içerdiğini teslim edip kendi üzerine toz kondurmuyordu. Bay Wegg, bahsi geçen o Yükseliş ve Çöküş kitabının sekiz cildiyle yakından tanışıklığını sorgulayan biri çıksa esaslı bir kavgaya bile tutuşabilirdi.</p>
<p>Ciddiyeti olağandışı, uğursuz ve ölçüsüzdü, kendisinden hiç şüphesi olmadığından değil, başka birisinde oluşabilecek bir şüpheyi daha başından engellemeyi gerekli gördüğü için. Bu bakımdan da sadece başkalarına karşı değil kendisine karşı da zevahiri kurtarmaya kararlı, o kalabalık sahtekarlar sınıfına giriyordu.</p>
<p>Aynı zamanda hafif bir kendini beğenmişlik de gelmişti Bay Wegg'e; sırların resmi yorumcusu olarak kendisine talep olduğunu bilmekten gelen bir burnu büyüklük. Gerçi bu onu ticari alanda bonkörlüğe değil cimriliğe sevketmişti, öyle ki o tahta ölçeğin her zamankinden daha az fındık alması mümkün olsa o gün kesin alırdı. Ama gece çöküp de peçesinin ardından onu Boffin'in Köşkü'ne doğru aksak aksak giderken gördüğünde, Bay Wegg ferahlamıştı da.</p>
<p>Köşkü bulmak, Güzel Rosamond'un kulesini bulmak kadar zordu. Kendisine söylenen semte gelen Bay Wegg, en azından on kişiye Köşk'ü sorup cevap alamadıktan sonra aklına Harmony Hapishanesi'ni sormak geldi. Çok şaşırttığı kaba bir beyefendi ile bir eşeğin ruh halinde hızlı bir değişikliğe neden oldu bu isim.</p>
<p>&quot;Bizim Harmon'u mu diyon?&quot; dedi kaba beyefendi, eşeğini arabaya koşmuş, kırbaç yerine havuç kullanmaktaydı. &quot;Ne derneğe söölemedin ki? Eddard'la ben de oraya gidiyoduk! Atlayıver.&quot;</p>
<p>Bay Wegg dediğini yaptığında kaba beyefendi, mevcut bulunan üçüncü kişiye dikkatini şöyle çekti:</p>
<p>&quot;Bak bakiim Eddard'ın kulaklarına. Ne dediydin demincek? Fısılda.&quot;</p>
<p>&quot;Boffin'in Köşkü,&quot; diye fısıldadı Bay Wegg.</p>
<p>&quot;Eddard! (gözünü kulaklarından ayırma) Boffin'in Köşkü'ne çek!&quot;</p>
<p>Kulakları yatık duran Edward hiç kıpırdamadı.</p>
<p>&quot;Eddard! (gözünü kulaklarından ayırma) Bizim Harmon'a çek!&quot;</p>
<p>Edward kulaklarını anında dikti ve öyle bir hızla tırısa kalktı ki Bay Wegg'in sözleri ağzından bölük pörçük döküldü.</p>
<p>&quot;Hi-iç-hapi-sane-olmuş-mu-buu-rası?&quot;</p>
<p>&quot;Yok ööle seni beni kapatacakları gibi mapushane değil,&quot; dedi eşlikçisi, &quot;Bizim Harmon orada tek başına yaşadığı için ööle isim takmışlar.&quot;</p>
<p>&quot;Pek-iii-nede-Nar-monide-mişler?&quot; diye sordu Wegg.</p>
<p>&quot;Bu kimselerle geçinemez de ondan. Espirik olsun deye. Harmon'un Hapishanesi, Harmony Hapishanesi. Bööle değişmiş işte.&quot;</p>
<p>&quot;Baybof-fini-tanırmı-sın?&quot;</p>
<p>&quot;Herhalde yani! Buralarda herkes tanır. Eddard da tanır. (Kulaklarından gözünü ayırma.) Noddy Boffin, Eddard!&quot;</p>
<p>İsmin yarattığı etki çok ürkütücüydü. Edward'ın başı bir an gözden kayboldu, arka ayakları havaya fırladı, hız ve dolayısıyla sarsıntı birkaç misli arttı, öyle ki Bay Wegg bütün dikkatini tutunmaya vermeye ve Bay Boffin'in bu tepkileri uyandırmasının hayra mı şerre mi delalet olduğunu anlama arzusunu bastırmaya mecbur kaldı.</p>
<p>Nihayet Edward bir bahçe kapısının önünde durduğunda Wegg tedbirli davranıp arabanın arkasından kendini aşağı atmakta hiç zaman kaybetmedi. O aşağı iner inmez, sabık sürücüsü havucu şöyle bir sallayarak, &quot;Akşam yemeği, Eddard!&quot; dedi ve sürücü, arka bacaklar, araba ve Eddard hep birlikte havalanarak adeta Allah katına çıkmaya davrandılar.</p>
<p>Aralık duran kapıyı iten Wegg, gökyüzüne uzanan, yüksek, karanlık yığınlarla dolu, etrafı duvarlarla çevrilmiş bir alanla karşılaştı; ayışığında Köşk'e giden patikanın, küllere saplanmış iki sıra kırık çömlek parçasıyla işaretlendiği görülüyordu. Patikadan gelen beyaz figürün hayalet değil, ilim irfan peşinde koşarken üzerine rahat, kısa, beyaz bir işçi gömleği geçirmiş Bay Boffin olduğu ortaya çıktı. Okumuş yazmış arkadaşını büyük bir samimiyetle karşıladıktan sonra, Köşke götürerek Bayan Boffin'e takdim etti - tıknaz, al yanaklı, neşeli yüzlü bir kadındı, siyah saten, kısa bir gece elbisesi giymiş, kocaman siyah, kadife bir şapka ve tüyler takmıştı. Wegg buna pek şaştı.</p>
<p>&quot;Bayan Boffin modayı yakından takip eder, Wegg,&quot; dedi Boffin, &quot;yapısı müsait olduğundan her giydiğini de yakıştırır. Halbuki benim modayla hiç alakam yok. Henerietty, karıcığım, Rusa İmparatorluğunun Yükselişi ve Çöküşünü işte bu bey yapacak.&quot;</p>
<p>&quot;Eminim, umarım, ikinize de faydası dokunur,&quot; dedi Bayan Boffin.</p>
<p>Silas Wegg'in bildiği yerler arasında, en ziyade, lüks bir biçimde dayanıp döşenmiş, amatör bir meyhaneyi andırıyordu bu tuhaf mı tuhaf oda. Ateşin iki yanında iki ahşap koltuk, her birinin önünde bir sehpa vardı. Bu sehpalardan birinin üzerine, sekiz cilt tek sıra dizilmişti, pil bataryası gibi; ötekinde, bir şeker kasesi ve bir dizi sürahinin arkasında parmak ucuna kalkmış Bay Wegg'i görmeye çalışan, bir sıra davetkar içki şişesi diziliydi. Ocakta çaydanlık kaynıyor, ateşin önünde bir kedi uyuyordu. Koltukların ortasında, ateşe bakan bir kanepe, bir tabure ve bir sehpa, Bayan Boffin'e ait olan merkezi bölgeyi teşkil ediyordu. Renkleri ve biçimleriyle pek cafcaflı ve zevksiz olsalar da pahalı oturma odası mobilyalarıydı bunlar, koltukların ve tavanda kırpışıp duran gaz lambasının yanında çok tuhaf kaçıyorlardı. Yerde çiçekli bir halı vardı; ama halıdaki ışıltılı nebatat şömineye kadar uzanmak yerine Bayan Boffin'in taburesi önünde son buluyor, yerini kuma ve talaşa bırakıyordu. Bu çiçeklerle bezenmiş ülke, dondurulmuş kuşlar ve cam fanuslar altında balmumu meyveler gibi manasız süsler içerse de Bay Wegg, nebatatın kesildiği alanda, onu telafi edecek bazı rafların farkına vardı hayran bakışlarla; bunlarda çeşit çeşit gıda arasında büyük bir turtanın en güzel parçası ve soğuk bir but seçilmekteydi. Oda geniş ama alçak tavanlıydı ve eski tarz pencerelerinin kalın pervazlarıyla, eğri büğrü tavanındaki kalın kirişler, bir zamanlar şehir dışında seçkin bir ev olduğunu gösteriyordu.</p>
<p>&quot;Beğendin mi Wegg?&quot; diye sordu Bay Boffin yine o kavgacı konuşma şekliyle.</p>
<p>&quot;Çok hoşuma gitti, efendim,&quot; dedi Wegg. &quot;Hele bu şömine başı çok rahat.&quot;</p>
<p>&quot;Bunlar nedir anladın mı Wegg?&quot;</p>
<p>&quot;Yani, genel itibariyle efendim,&quot; diye lafa başlamıştı ağır ve temkinli bir havayla Wegg; renk vermek istemeyen insanların yaptığı gibi başını eğmişti ki Bay Boffin lafını kesti:</p>
<p>&quot;Anlayamazsın, Wegg, açıklayayım. Bu yerleşim Bayan Boffin'le benim ortak kararımızla oldu. Daha önce de sözünü ettiğim gibi Bayan Boffin modayı yakından takip eder: Ben şu anda pek ilgilenmiyorum. Benim derdim gücüm rahatlıktır, o da keyfine varabileceğim türden rahatlık Madem öyle neden Bayan Boffin'le kavga edelim ki? Boffin'in Köşkü'ne gelmeden önce hiç kavga etmezdik; geldikten sonra neden kavga edelim? Bu yüzden de Bayan Boffin, odanın kendi tarafını kendi istediği gibi döşüyor; ben kendi tarafımı kendi istediğim gibi. Bunun neticesinde üç şeyi bir arada bulabiliyoruz, Muhabbet (Bayan Boffin olmasa sıkıntıdan delirirdim), Moda ve Rahatlık Ben zamanla modaya merak sararsam, Bayan Boffin kendi bölgesini biraz daha genişletir. Bayan Boffin zamanla modaya karşı şimdiki ilgisini kaybederse, o zaman onun halısı biraz daha geri gider. Eğer ikimiz de aynen bu şekilde kalırsak, o zaman zaten bir sıkıntımız yok, bir öpücük versene hanım.&quot;</p>
<p>Sürekli gülen Bayan Boffin, kocasının yanına gelip tombul kolunu onun koluna geçirdi ve kendinden seve seve isteneni yerine getirdi. Siyah kadife şapka ve tüyler şeklindeki moda ona engel olmaya çalıştı ama layıkını bulup ezildi.</p>
<p>&quot;İşte böyle Wegg,&quot; dedi Bay Boffin, ferahlamış gibi ağzını silerek, &quot;bizi yavaş yavaş tanımaya başlıyorsun. Pek şirin bir yerdir Köşk ama kıymetini merhale merhale anlarsın. Her gün yeni bir güzelliğini azar azar keşfettiğin bir yerdir. Yığınların her birinin üzerinde kıvrıla kıvrıla çıkan bir patika vardır, avlu ve mahalleyi farklı açılardan görürsün. Tepeye çıktığında komşu arsanın manzarası eşsizdir. Orası eskiden Bayan Boffin'in merhum babasının yeriydi (Köpek Maması Ticarethanesi<a id="a117"></a><a href="notes.html#a252"><span class="t16">{23}</span></a>). Yukarıdan baktın mı avcunun içi gibi her şeyi görüyorsun. Yüksek Yığının üzerinde de öyle güzel, kafes işi bir çardak var ki yazın kitap okumak için ille de oraya gideceğim diye tutturmazsan, bir dost olarak kendini alamayıp defalarca şiir okumazsan, benden günah gitti. Ee, okurken ne istersin?&quot;</p>
<p>&quot;Teşekkür ederim,&quot; dedi Wegg, sanki bu işi ilk kez yapmıyormuş gibi. &quot;Genelde cin ve suyla okurum.&quot;</p>
<p>&quot;Dilini damağını nemlendirmek için mi Wegg?&quot; diye sordu Bay Boffin masum bir hevesle.</p>
<p>&quot;Haa-yır efendim,&quot; dedi Wegg sakin bir havayla, &quot;bana sorarsanız öyle değil. Yumuşatıyor. Ben olsam yumuşatma kelimesini kullanırdım, Bay Boffin.&quot;</p>
<p>Tahta gibi katı kibri ve kurnazlığıyla, hayranlık içindeki kurbanının beklentilerine tümüyle ayak uyduruyordu. Tüccar kafasında oluşan görüntüler, bu bağlantının nasıl paraya çevrileceğinin hesapları, duygusuz ve sahtekar bir adamın doğası gereği hiç aklından çıkmayan o düşünceyi gölgelemiyordu: Kendini ucuza satmamalıydı.</p>
<p>Bayan Boffin'in Moda'sı, normalde bu ad altında tapınılan ilahtan biraz daha az acımasız olduğundan, okumuş yazmış misafirine içki koymasını ya da beğenip beğenmediğini sormasını yasaklamıyordu. Misafirin kıymetbilir bir cevap vermesi ve ilim irfan koltuğunda yerini alması üzerine, Bay Boffin de karşı koltukta bahtiyar gözlerle, kendini dinleyiciliğe hazırladı.</p>
<p>&quot;Seni pipodan mahrum bırakacağım, kusura bakma Wegg,&quot; dedi kendi piposunu doldurarak, &quot;ama iki işi aynı anda yapamazsın. Ha! Söylemeyi unuttuğum bir şey daha var! Buraya gelip -de raflardan birinde zevkine hitap eden bir şey görürsen çekinme söyle.&quot;</p>
<p>Tam gözlüğünü takmak üzere olan Wegg, heyecanlı bir gözlemde bulunarak gözlüğü hemen geri bıraktı:</p>
<p>&quot;Düşüncemi okudunuz efendim. Acaba gözlerim beni mi yanıltıyor yoksa şurada duran şey bir turta mı? Yok, ama turta olamaz.&quot;</p>
<p>&quot;Evet, turta, Wegg,&quot; dedi Bay Boffin, hafif sıkıntılı nazarlarla Yükseliş ve Çöküş'e bakarak.</p>
<p>&quot;Ben meyvelerin kokusunu mu unuttum yoksa bu elmalı bir turta mı?&quot; diye sordu Wegg.</p>
<p>&quot;Dana etli, pastırmalı turta,&quot; dedi Bay Boffin.</p>
<p>&quot;Demeyin! Dana etli pastırmalı turta, turtaların kralıdır,&quot; dedi Bay Wegg, hisli hisli başını sallayarak. &quot;Biraz ister misin Wegg?&quot;</p>
<p>&quot;Teşekkür ederim Bay Boffin, madem teklif ediyorsunuz. Böyle bir durumda siz değil de başka biri teklif etse dünyada kabul etmezdim! Hem etli jöleye biraz da tuz eklendi mi, pastırmanın olduğu yerde tuz da vardır muhakkak, dili damağı yumuşatır, hem çok iyi yumuşatır.&quot; Bay Wegg büyük bir neşeyle konuşuyordu.</p>
<p>Bunun üzerine turta aşağı indirildi ve Wegg çatal bıçakla maharetini gösterip yemeğini bitirirken, Bay Boffin de sabır gösterdi; bu ara sadece yaptığı açıklama yanına kar kaldı, kilerde ne var ne yok böyle açıkta sergilemek pek Moda'ya uygun olmasa da Bay Boffin bunu misafirperver bir davranış olarak değerlendiriyordu çünkü bir misafire yarım ağızla, &quot;Aşağıda falanca filanca var; sana ne çıkarayım?&quot; diye sormaktansa, &quot;Raflara bak, canın bir şey çekiyorsa indireyim,&quot; demek daha açık ve pratikti.</p>
<p>Artık Bay Wegg nihayet tabağını bir kenara koymuş ve gözlüğünü takmıştı; Bay Boffin piposunu yakmış, ışıl ışıl parlayan gözlerle önünde açılan dünyaya bakıyordu; Bayan Boffin modaya uygun bir biçimde divanına uzanmıştı: Elinden geldiğince dinleyicilik edecek, elinden gelmediği yerde de uyuyacak gibiydi.</p>
<p>&quot;Hım!&quot; diye başladı Wegg. &quot;Bay Boffin, Hanımefendi, kitabımızın birinci cildinin, birinci bölümü, Ro...&quot; Burada kitaba dikkatle bakıp durdu.</p>
<p>&quot;Ne oldu Wegg?&quot;</p>
<p>&quot;Aklıma geldi de, şimdi söylemeden olmayacak, efendim,&quot; dedi Wegg, kitaba dikkatli dikkatli baktıktan sonra haline tavrına bir açıksözlülük vererek, &quot;bu sabah küçük bir hata yaptıydınız, ben de düzeltecektim ama aklım başka şeye gitti. Rusa İmparatorluğu demiştiniz değil mi efendim?&quot; &quot;Rusa değil mi Weg?&quot; &quot;Hayır efendim. Roma. Roma.&quot;</p>
<p>&quot;Ne fark var Wegg7&quot; Bay Wegg kem küm ediyordu, kendini ele verme tehlikesiyle karşı karşıyaydı ki aniden aklına parlak bir fikir geldi. &quot;Farkı mı soruyorsunuz efendim? Ama bunu sormakla beni müşkül bir durumda bırakıyorsunuz, Bay Boffin. Farkı konuşmayı başka bir zamana, Bayan Boffin'in bizi varlığıyla şereflendirmediği bir zamana ertelemenin daha iyi olacağını söylesem yeter sanırım. Bayan Boffin'in önünde buna hiç girmeyelim, efendim.&quot;</p>
<p>Bay Wegg böylece aleyhindeki bu durumdan adeta bir şövalye havasıyla sıyrılmış, üstüne üstlük erkeksi bir hassasiyetle &quot;Bayan Boffin'in önünde buna hiç girmeyelim, efendim&quot; demek vasıtasıyla durumu, çok fena bir pot kırdığını hisseden Bay Boffin'in aleyhine çevirmişti.</p>
<p>Daha sonra Bay Wegg duygusuz ve fütursuz bir tavırla işine koyuldu; karşısına çıkan her şeyin üzerinden paldır küldür geçerek; bütün zorlu şahıs ve yer isimlerine toslayarak; Hadrianus, Trajan ve Amonius'larla epey sarsılarak; Polybius'da tökezleyerek (Polly Piyus diye okuduğu bu şahsı Bay Boffin, Romalı bir bakire zannetmiş, Bayan Boffin'se konuya hiç girmeme gerekliliğinin başlıca sebebi olarak görmüştü); Titus Antoninus Pius tarafından yere yıkılarak; tekrar ayağa kalkıp Augustus'la birlikte koşmaya başlayarak; nihayet Commodus'ta sırtı yeri bularak: Komedius namıyla boy gösteren bu şahsı Bay Boffin kendi vatandaşı olmaya hiç yakıştıramamış, hele Roma halkını yönetirken sergilediği davranışları &quot;adı batasıca&quot; diyerek kınamıştı. Bu şahsın ölümüyle Bay Wegg ilk okuma seansını sona erdirdi; bu saadet anından çok önce, Bayan Boffin'in mumunun, siyah, kadife şapkası ardında defalarca tam-tutulmaya uğraması endişeye sebebiyet verebilirdi, tabii yanan tüylerin kokusu canlandırıcı bir etki yapıp her seferinde onu uyandırmasaydı.<a id="a118"></a><a href="notes.html#a254"><span class="t16">{24}</span></a> Mekanik bir biçimde okuyan ve metne hiçbir düşünce iliştirmeyen Bay Wegg, bu müsabakadan zinde çıkmıştı; ama piposunu daha bitirmeden bir kenara bırakan ve o andan itibaren gözlerini ve zihnini dikmiş, Romalıların insanı afallatan tuhaflıklarına bakan Bay Boffin, öyle fena cezalandırılmıştı ki okumuş yazmış arkadaşına iyi geceler diyecek, &quot;yarın&quot; kelimesini telaffuz edecek hali dahi kalmamıştı.</p>
<p>&quot;Komedius,&quot; dedi Bay Boffin soluğunu bırakıp aya bakarak; Wegg'i uğurlamış avlu kapısını kilitliyordu: &quot;Komedius o vahşi hayvanlı gösterilerde yedi yüz otuz beş kere dövüşüyor, hep aynı karakterde! Bu da yetmezmiş gibi bir kerede yüz aslanı birden salıyorlar yine aynı gösteride! Bu da yetmezmiş gibi Komedius, başka bir karakter olarak yüzünün topunu birden öldürüyor! Bu da yetmezmiş gibi Vitellius yedi ayda, İngiliz parasıyla altı milyon pound yiyor! Wegg'e göre hava hoş ama benim gibi yaşını başını almış adamı korkutur böyle şeyler. Komedius öldürülmesine öldürüldü de, biz buradan ne hisse çıkacağız bilmem.&quot; Bay Boffin, kederli adımlarını Köşk'e çevirip başını iki yana salladı, &quot;Bu sabah Matbuatta bu kadar korkunç şeyler olduğunu bilmiyordum. Ama bulaştık bir kere!&quot;</p>
<p>&nbsp;</p>
</body>
</html>