<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;Şimdi oldu, canım.&quot;</p>
<p>&quot;Seni çok seviyor. Sana daima âşıkane bir ilgi ve ihtimam gösteriyor. Öyle değil mi?&quot;</p>
<p>&quot;Doğrusunu istersen,&quot; dedi Bayan Lammle, yüzünde biraz tuhaf bir ifadeyle, &quot;ben onu ne kadar seviyorsam o da beni o kadar seviyor.&quot;</p>
<p>&quot;Ne büyük mutluluk!&quot; diye bağırdı Genç Podsnap.</p>
<p>&quot;Sana bir şey söyleyeyim mi, Georgiana'cığım,&quot; diye sözüne devam etti Bayan Lammle, &quot;Alfred'in bana gösterdiği itina karşısında kapıldığın bu coşkuda biraz şüpheli bir taraf yok mu sence?&quot;</p>
<p>&quot;Aman Allahım, yoktur inşallah!&quot;</p>
<p>&quot;Sence şu manaya gelmiyor mu,&quot; dedi Bayan Lammle, latife yollu, &quot;benim Georgianam&rsquo;ın küçük kalbi...&quot;</p>
<p>&quot;Lütfen söyleme!&quot; diye yalvardı Genç Podsnap, kulaklarına kadar kızararak &quot;Lütfen! İnan bana Sophronia, ben Alfred'i sadece senin kocan olduğu için ve seni bu kadar sevdiği için takdir ediyorum.&quot;</p>
<p>Sophronia'nın yüzünde, aniden aklına yeni bir şey gelmiş gibi bir bakış belirdi. Sonra bunun yerini serinkanlı bir tebessüm aldı ve gözleri yemeğinde, kaşlarını kaldırarak konuştu: &quot;Demek istediğim şeyi yanlış anladın, canım. Georgiana'cığımın küçük kalbi bir eksikliğin farkına varmaya başladı, diyecektim ben.&quot;</p>
<p>&quot;Yo, yo, yo,&quot; dedi Georgiana. &quot;Ne dersen de, bana böyle şeyler deme.&quot;</p>
<p>&quot;Nasıl şeyler, sevgili Georgiana?&quot; diye sordu Bayan Lammle, yüzünde aynı serinkanlı tebessüm, gözleri yemeğinde, kaşlar kalkık.</p>
<p>&quot;Bilirsin,&quot; dedi zavallı küçük Bayan Podsnap. &quot;Bana böyle şeyler söylendiğinde şaşkılıktan, utançtan, tiksintiden aklımı kaçıracak gibi oluyorum. Kocanla ikinizin birbirinizi ne kadar sevdiğini görmek benim için yeterli. O başka bir şey. Ben böyle bir şeyi yaşamaya katlanamam. Öyle bir -bir insan olsa, götürüp lime lime etsinler diye duacı olurum.&quot;</p>
<p>Aa, Alfred! Kimseye belli etmeden içeri süzüldükten sonra, oyuncul bir edayla Sophronia'nın sandalyesinin arkasına yaslandı, karsının buklelerinden birini dudaklarına götürüp onun üzerinden Genç Podsnap'a öpücük gönderdi.</p>
<p>&quot;Önce bir koca lafı duydum sonra tiksinti, neyin nesidir bu?&quot; diye sordu gönüller sultanı Alfred.</p>
<p>&quot;Ne derler bilirsin,&quot; dedi karısı, &quot;gizlice dinleyenler kendileri hakkında hiç iyi bir şey duymazlarmış; gerçi sen... Durun ama bayım, siz ne zamandır oradasınız öyle?&quot;</p>
<p>&quot;Şimdi geldim, bitanem.&quot;</p>
<p>&quot;Öyleyse kaldığım yerden devam edebilirim - gerçi bir iki dakika önce gelseydin Georgiana'nın sana nasıl övgüler düzdüğünü duyabilirdin.&quot;</p>
<p>&quot;Aslında pek övgü de denemez,&quot; diye açıklamaya girişti Genç Podsnap telaşla, &quot;sadece Sophronia'nın üzerine böyle titremenizden bahsediyordum.&quot;</p>
<p>&quot;Sophronia!&quot; diye mırıldandı Alfred. &quot;Hayatım!&quot; diyerek karısının elini öptü. Buna mukabil karısı da onun saat kösteğini öptü.</p>
<p>&quot;Bir yerlere götürülüp lime lime edilecek olan ben değilimdir umanın?&quot; dedi Alfred, ikisi arasına bir sandalye çekerek.</p>
<p>&quot;Georgiana'ya sor, ruhum,&quot; dedi karısı.</p>
<p>Alfred sitemle Georgiana'ya döndü.</p>
<p>&quot;Yok, belli birinden bahsetmiyorduk!&quot; diye cevap verdi Genç Podsnap. &quot;Saçma bir şeydi.&quot;</p>
<p>&quot;Ama ille de bilmem lazım diyorsan, Bay Meraklı Yemişçi, ki öğrenmeden rahat etmezsin,&quot; dedi mutlu ve sevgi dolu Sophronia gülerek, &quot;Georgiana'ya kur yapmaya kalkışacak her kimse ondan bahsediyorduk.&quot;</p>
<p>&quot;Sophronia, aşkım,&quot; diye itirazda bulundu Bay Lammle, daha ağırbaşlı bir havayla, &quot;sen ciddi misin?&quot;</p>
<p>&quot;Alfred, aşkım,&quot; dedi karısı, &quot;Georgiana ciddi değildi herhalde ama ben ciddiyim.&quot;</p>
<p>&quot;Kaderin cilvesine bak,&quot; dedi Bay Lammle, &quot;tesadüfler ne ilginç! İnanabiliyor musun, biriciğim, ben de buraya Georgiana'ya talip olan birinin adı dudaklarında gelmiştim.&quot;</p>
<p>&quot;Neden inanmayayım, Alfred,&quot; dedi Bayan Lammle, &quot;yeter ki sen söyle.&quot;</p>
<p>&quot;Bir tanem benim! Aynı şey benim için de geçerli, yeter ki sen söyle.&quot;</p>
<p>Bu konuşmalar ve onlara eşlik eden bakışlar ne harikaydı! Dolaptaki iskelet tam o anda bir fırsatını bulup, &quot;Çıkarın beni burdan, boğuluyorum!&quot; diye bağırabilseydi.</p>
<p>&quot;Şerefim üzerine yemin ederim, sevgili Sophronia... &quot;</p>
<p>&quot;Bunun ne anlama geldiğini çok iyi biliyorum, aşkım,&quot; dedi.</p>
<p>&quot;Senden iyi kimse bilemez, sevgilim. Odaya girerken genç Fledgeby'nin adını mırıldanıyordum. Canım, Georgiana'ya genç Fledgeby'den bahsetsene biraz.&quot;</p>
<p>&quot;Hayır! Lütfen anlatma!&quot; diye bağırdı Bayan Podsnap, parmaklarıyla kulaklarım tıkayarak. &quot;Duymayayım daha iyi.&quot;</p>
<p>Bayan Lammle en şen tavrıyla kahkahayı koyuverdi ve Georgianacığının ona direnmeyen ellerini kulaklarından çekip, bir kol boyu mesafede kâh açıp kâh kapatarak oyuncu bir edayla konuşmaya başladı:</p>
<p>&quot;Benim sevgili küçük ördek yavrum, şimdi sana bir masal anlatacağım, bir varmış bir yokmuş, genç Fledgeby diye birisi varmış. Çok iyi bir aileden gelen ve hayli zengin olan bu genç Fledgeby, Bay ve Bayan Lammle diye birbirine çok düşkün iki kişi tarafından da tanınmaktaymış. Genç Fledgeby bir akşam tiyatroya gittiğinde, Bay ve Bayan Lammle'ın yanında kadın kahramanımız... &quot;</p>
<p>&quot;Hayır, sakın Georgiana Podsnap deme!&quot; diye yalvardı genç hanım, ağlamaklı bir sesle. &quot;Sakın! Lütfen başkasının adın söyle! Georgiana Podsnap olmasın. Sakın, sakın!&quot;</p>
<p>&quot;Kim olsa beğenirsin,&quot; dedi Bayan Lammle şen kahkalar atıp, türlü ciciliklerle Georgiana'nın kollarını bir açıp bir kapatarak, &quot;elbette Georgiana Podsnap. Derken bu genç Fledgeby, Alfred Lammle'a gidip demiş ki. .. &quot;</p>
<p>&quot;Yo, lütfe-e-en, demesin!&quot; diye bağırdı Georgiana, içindeki basıncın şiddetiyle tizleşmişti yakarışı. &quot;Her ne dediyse, dediği için ondan nefret ediyorum!&quot;</p>
<p>&quot;Hayatım,&quot; dedi Bayan Lammle, bütün cazibesiyle gülmeye devam ederek, &quot;zavallı çocukcağız sadece kalbimden vuruldum, perişanım demiş.&quot;</p>
<p>&quot;!yi de ben ne yapayım?&quot; diye araya girdi Georgiana. &quot;Of aman, amma salakmış!&quot;</p>
<p>&quot;Beni de bir akşam yemeğe çağırın, tiyatroya giderken beni de yanınıza alın diye ricacı olmuş. Bu yüzden de yarın bizimle yemek yiyecek ve Operaya gelecek. Hepsi bu. Ha bir şey daha var, sevgili Georgiana -bilmem bu işe ne diyeceksin ama?- bu çocuk senden bile daha mahcup ve daha fazla korkuyor!&quot;</p>
<p>Zihni allak bullak olan Genç Bayan Podsnap'ın hâlâ içi içini yiyor, elleriyle oynayıp duruyordu, yine de birisinin kendisinden korktuğu fikrine gülmekten kendini alamadı. Bundan faydalanan Sophronia onu bolca pohpohlayıp iyice işledi, ondan sonra sinsi Alfred bolca pohpohlayıp iyice işledi ve emrettiği anda genç Fledgeby'yi dışarı atıp kıçına tekmeyi basacağına söz verdi. Böylece genç Fledgeby'nin hayran olmaya, Georgiana'nınsa hayran olunmaya geldiği hissi perçinlendi ve Georgiana, içinde bu yeni gelişmenin verdiği yepyeni hislerle ve sevgili Sophronia'sının öpücükleriyle, mutsuz bir uşağın (eve yürürken illa ki böyle bir şey takılırdı peşine) altı adım önünde babasının evine döndü.</p>
<p>Mutlu çift başbaşa kaldığında Bayan Lammle kocasına şöyle dedi:</p>
<p>&quot;Bu kızı biraz tanıyorsam, beyefendi, tehlikeli büyüleriniz onu etkisi altına aldı. Zafer biraz zaman alacaktır çünkü anladığım kadarıyla planınız sizin için kibrinizden daha önemli.&quot;</p>
<p>Karşılarındaki duvarda bir ayna vardı ve kadının gözleri, aynada adamın küçümseyici bakışlarıyla karşılaştı. Kendisi de aynadan yansıyan görüntüye müthiş bir horgörüyle baktı ve görüntü bu bakışları ayna üzerinden gördü. Bir an sonra sükûnetle birbirlerine baktılar, çok şeyler ifade eden deminki bakışmanın başrol oyuncuları kendileri değilmiş gibi.</p>
<p>Alaycı bir küçümsemeyle bahsettiği zavallı, küçük kurbanı aşağılayarak, bir bakıma kendi davranış tarzını kendine haklı göstermeye çalışıyordu belki Bayan Lammle. Gerçi bunu da tam başarmış sayılmazdı çünkü insanın kendine gösterilen güvene ihanet etmesi çok zordur ve Bayan Lammle, Georgiana'nın kendisine güvendiğini biliyordu.</p>
<p>Mutlu çift birbirleriyle başka bir şey konuşmadılar. Belki de bir anlaşmaya varan fesatçılar, bu anlaşmanın maddelerini ve hedeflerini tekrarlamaktan hoşlanmıyorlardır. Ertesi gün geldi; Georgiana geldi; Fledgeby geldi.</p>
<p>Georgiana eve ve müdavimlerine artık iyice aşinaydı. Alt katta, arka bahçeye doğru çıkıntı yapan, bilardo masalı, güzel bir oda vardı. Bay Lammle'ın çalışma odası ya da kütüphanesi namıyla anılabilecekken, sadece Bay Lammle'ın odası diye anılıyordu. Bu yüzden de kafası Georgiana'nınkinden daha iyi çalışan hanımlar için bile buranın müdavimlerinin zevk için mi yoksa iş için mi geldiğini anlamak zordu. Odayla adamlar arasında kuvvetli benzerlikler vardı. İkisi de çok gösterişli, çok derbeder, çok puro kokulu, ata çok meraklıydı; odanın at merakı süslerinden, adamlarınki konuşmalarından belliydi. Bay Lammle'ın bütün arkadaşları için yüksek adım atan atlar elzemdi - sabahın ve akşamın olmadık saatlerinde, ani kararlar ve hamlelerle, çingeneler gibi hep birlikte iş görmek de elzemdi. Paris Borsası, Bourse'a gitmek için Manş Denizi üzerinde mekik dokuyan arkadaşlar vardı, Yunan, İspanyol, Hint ve Meksika borsalarını takip etmek için oralara uzandıkları da vakiydi. Yine Bourse, Yunan, İspanyol, Hint ve Meksika borsalarını takip için sürekli Şehre inip oralarda dolanan arkadaşlar vardı. Hepsi heyecanlı, yüksekten atan, derbeder tiplerdi; hepsi çok yer çok içerdi; yeme içme konusunda iddialara tutuşurlardı. Hepsi birtakım paralardan bahseder ama sadece rakamları söyler, paranın hangi cinsten olduğunu ortada bırakırlardı; &quot;kırk beş bin, Tom&quot; ya da &quot;her bir hisse için iki yüz yirmi iki, Joe&quot; gibi. Dünyayı iki sınıfa bölmüşlerdi sanki: muazzam servetler kazanan insanlar ve muazzam topu atan insanlar. Daima telaş içindeydiler, ama yaptıkları elle tutulur bir iş var gibi görünmüyordu; aralarında birkaç tanesi vardı ki (genelde astımlı, kalın dudaklı tipler) işaret parmaklarındaki devasa yüzükler yüzünden zar zor tutabildikleri altın kalem kutularıyla, nasıl para yapıldığını geri kalanların gözüne sokarlardı. Son olarak da hepsi uşaklarına küfrederdi ve uşaklar başka insanların uşakları kadar saygıdeğer ya da derli toplu değildi; efendileri nasıl beyefendilikten yana noksansa onlar da uşaklıktan yana noksandı.</p>
<p>Genç Fledgeby'nin bunlarla alakası yoktu. Genç Fledgeby'nin yanakları şeftali şeftaliydi, daha doğrusu şeftaliden ve önünde yetiştiği kıpkırmızı duvardan mürekkep yanaklardı; elini ayağını nereye koyacağım bilemeyen, sarı saçlı, küçük gözlü, aşırı ince (düşmanı olsa kadidi çıkmış derdi) bir gençti; sakal ve bıyık hususunda sürekli kendini yoklamaya meyyaldi. Yanaklarında endişeyle beklediği sakalları ararken Fledgeby'nin ruh hali büyük iniş çıkışlar gösterir, hızla özgüvenden umutsuzluğa savrulurdu. Kimi zaman &quot;Şükürler olsun, nihayet çıkmış!&quot; diye coşkuyla bağırarak başlardı tetkiklerine. Kimi zaman o coşkuya denk bir bedbinlikle başını iki yana sallar ve umudunu keserdi. Böyle zamanlarda, en büyük emelinin külüyle dolu bir vazoya yaslanır gibi şömineye yaslanmış, sakallarının çıkmadığına ikna olan eli, sakallarının çıkmadığına onu ikna eden yanağında, öylece dikilişini görmek pek hazindi.</p>
<p>Gerçi Fledgeby bu vaziyette yakalanmadı bu sefer. İki dirhem bir çekirdek giyinmiş, opera şapkasını kolunun altına sıkıştırmış, tetkiklerini umutla tamamlamış, Bayan Podsnap'ın gelmesini bekliyor, bir taraftan da Bayan Lammle'la havadan sudan konuşuyordu. Fledgeby'yi tanıyanlar, ettiği sohbetin sığlığına ve tutuk tavırlarına bakarak ona (arkasından) şerefli bir ünvan takmışlardı: Hoşsohbet Fledgeby.</p>
<p>&quot;Havalar da ısındı, Bayan Lammle,&quot; dedi Hoşsohbet Fledgeby. Bayan Lammle, havanın bir gün öncesine nazaran pek de ısınmadığı kanaatindeydi. &quot;Olabilir,&quot; dedi Hoşsohbet Fledgeby, tam bir hazırcevaplıkla; &quot;ama bence yarın müthiş ılık olacak.&quot;</p>
<p>Hoşsohbet Fledgeby yine kıvrak zekâsını göstermeden duramadı. &quot;Bugün dışarı çıktınız mı Bayan Lammle?&quot;</p>
<p>Bayan Lammle kısa bir araba gezintisi yaptığını söyledi.</p>
<p>&quot;Bazı insanlar,&quot; dedi Hoşsohbet Fledgeby, &quot;uzun gezintilere çıkmaya alışmışlar ama bana öyle geliyor ki fazla uzun gezdiklerinde biraz abanmış oluyorlar.&quot;</p>
<p>Tam formunda olduğundan belki bir sonraki teşebbüsünde kendisini aşacaktı ama tam o sırada Bayan Podsnap içeri buyur edildi. Bayan Lammle, biricik Georgy'sine sarılmak için yerinden fırladı ve ilk nümayişler bittikten sonra onu Bay Fledgeby'yle tanıştırdı. Bay Lammle gruba en son dâhil oldu, zaten daima geç kalırdı, müdavimler de öyle; Bourse'tan, Yunan ve ispanyol ve Hint ve Meksika borsalarından gelen özel bilgiler onları daima biraz geciktirirdi.</p>
<p>Hemen güzel, mütevazı bir akşam yemeği ikram edildi. Bay Lammle ışıltılar saçarak masa başındaki yerine oturdu, uşağı sandalyesinin arkasında yerini aldı, onun da arkasında maaşı konusundaki uzatmalı şüpheleri vardı. Bay Lammle'ın ışıltı kuvvetinin had safhada olması icap ediyordu bugün çünkü Hoşsohbet Fledgeby'yle Georgiana'nın dilleri tutulmakla kalmamış bir de tuhaf davranışlar sergilemeye başlamışlardı: Fledgeby'yle karşı karşıya oturan Georgiana'nın dirseklerini saklama gayreti çatal bıçak kullanımı önünde ciddi bir engel teşkil etmekteydi; Georgiana'nın karşısında oturan Fledgeby ise onunla göz göze gelmemek için yapmadığını bırakmıyor, olmayan sakallarını kaşığıyla, kadehiyle ve ekmeğiyle yoklayarak zihninin nasıl allak bullak olduğunu sergiliyordu.</p>
<p>Bunun üzerine Bay ve Bayan Lammle onları biraz fişteklemek zorunda kaldılar.</p>
<p>&quot;Georgiana,&quot; dedi Bay Lammle alçak sesle, gülümseyerek ve bir palyaço gibi ışıltılar saçarak; &quot;sende bugün bir başkalık var. Bugün neden böylesin Georgiana?&quot;</p>
<p>Georgiana her zamanki gibi olduğunu, kendisinde bir başkalık görmediğini söyledi dili dolanarak.</p>
<p>&quot;Demek kendinde bir başkalık görmüyorsun!&quot; diye ona çıkıştı Bay Lammle. &quot;Nasıl olur sevgili Georgiana, sen bizim yanımızda hep çok doğal davranırsın, hiç çekinmezsin! Birbirine benzeyen bütün o kalabalıktan sonra insana ne iyi gelirsin! Zarafet, sadelik ve sahiciliğin vücut bulmuş halisindir!&quot;</p>
<p>Bayan Podsnap, bu iltifatlardan kaçarak kurtulmak istiyormuş gibi şaşkın bir havayla kapıdan tarafa baktı.</p>
<p>&quot;Madem öyle,&quot; dedi Bay Lammle sesini biraz yükselterek, &quot;buna dostum Fledgeby karar versin.&quot;</p>
<p>&quot;Aman sakın!&quot; dedi Bayan Podsnap zayıf bir fısıltıyla; bunun üzerine Bayan Lammle fiştikleme nöbetini devraldı.</p>
<p>&quot;Kusura bakma Alfredciğim ama Bay Fledgeby'yle şu anda ben konuşuyorum, biraz bekleyeceksin. Kendisiyle özel bir hususu tartışıyorduk.&quot;</p>
<p>Fledgeby bu tartışmayı müthiş bir ustalıkla yürütüyor olmalıydı, zira ağzından tek hece bile çıktığı görülmemişti.</p>
<p>&quot;Özel bir husus öyle mi Sophroniacığım? Neymiş bu merak ettim? Kıskanırım bak Fledgeby. Söyle bakalım ne tartışıyordunuz?&quot;</p>
<p>&quot;Ne dersiniz Bay Fledgeby, söylesem mi?&quot; diye sordu Bayan Lammle.</p>
<p>Bu konudan haberdarmış gibi görünen Hoşsohbet, &quot;Evet, söyleyin,&quot; diye cevap verdi.</p>
<p>&quot;Madem bu kadar merak ediyorsun Alfred,&quot; dedi Bayan Lammle, &quot;Bay Fledgeby'nin halinde bir başkalık olup olmadığını tartışıyorduk.&quot;</p>
<p>&quot;Şu işe bak, Georgiana'yla ben de tam aynı şeyi tartışıyorduk! Peki Fledgeby ne dedi?&quot;</p>
<p>&quot;Ne kadar akıllısınız beyefendi, ben size her şeyi anlatayım, siz bana hiçbir şey anlatmayın! Georgiana ne dedi?&quot;</p>
<p>&quot;Georgiana her zamanki gibi davrandığını söyledi, ben de hayır dedim.&quot;</p>
<p>&quot;Ben de Bay Fledgeby'ye aynısını söylemiştim,&quot; dedi Bayan Lammle heyecanla.</p>
<p>Ama bu bile işe yaramamıştı. Birbirlerine bakamıyorlardı. Işıltılar saçan ev sahibi dörtlünün ışıltılı bir kadeh şarap içmesini teklif ettiğinde bile bakmadılar. Georgiana önce kadehine sonra Bay ve Bayan Lammle'a baktı; ama Bay Fledgeby'ye bakmıyor, bakamıyor, bakmak elinden gelmiyor, baktırılamıyordu. Hoşsohbet önce kadehine sonra Bay ve Bayan Lammle'a baktı; ama Georgiana'ya bakmıyor, bakamıyor, bakmak elinden gelmiyor, baktırılamıyordu.</p>
<p>Biraz daha fişteklemek lazımdı. Aşk meleği tam atış mesafesine getirilmeliydi. Yönetmen bu role onu uygun görmüştü, o da oynamak zorundaydı.</p>
<p>&quot;Sophronia, aşkım,&quot; dedi Bay Lammle, &quot;elbisenin rengi hoşuma gitmedi.&quot;</p>
<p>&quot;Bay Fledgeby'ye görüşünü sormak istiyorum,&quot; dedi Bayan Lammle. &quot;Ben de Georgiana'ya,&quot; dedi Bay Lammle.</p>
<p>&quot;Georgy, hayatım,&quot; dedi Bayan Lammle sevgili arkadaşına hitap ederek, &quot;muhalefet saflarına katılmayacağına güveniyorum. Ee, ne dersiniz Bay Fledgeby?&quot;</p>
<p>Hoşsohbet buna gül rengi mi deniyordu diye sordu. Evet, dedi Bay Lammle; bilmediği şeyde de hatırı kalıyordu; gül rengiydi hakikaten. Hoşsohbet gül renginin, güllerin renginden geldiğini düşündüğünü söyledi. (Bay ve Bayan Lammle bu düşünceyi hararetle desteklediler.) Hoşsohbet, gül için çiçeklerin kraliçesi dendiğini duymuştu. Bu durumda bu elbise de elbiselerin kraliçesi olsa gerekti. (&quot;Ne mutlu, Fledgeby,&quot; dedi Bay Lammle.) Yine de Hoşsohbet'in fikrince, hepimizin gözleri vardı -en azından büyük çoğunluğumuzun- ve bu -ve- bu fikir de sonuna hiçbir şey eklenmeyen çok sayıda 've'yle son buldu.</p>
<p>&quot;Ah, Bay Fledgeby,&quot; dedi Bayan Lammle, &quot;beni nasıl böyle yüzüstü bırakırsınız! Zavallı, yaralı bir gülü terk edip nasıl oyunuzu maviden tarafa kullanırsınız!&quot;</p>
<p>&quot;Zafer benimdir!&quot; diye bağırdı Bay Lammle; &quot;elbisen hüküm giydi, hayatım.&quot;</p>
<p>&quot;iyi ama,&quot; dedi Bayan Lammle, şefkatli elini sevgili dostuna uzatarak, &quot;Georgy bu işe ne diyor?&quot;</p>
<p>&quot;Onun gözünde her rengin sana yakıştığını söylüyor, Sophronia,&quot; diye cevap verdi Bay Lammle onun yerine yorumda bulunarak, &quot;böyle minicik bir iltifattan bile bu kadar utanacağını bilse, kendisinin başka bir renk giyeceğini söylüyor. Gerçi ben de ona bu şekilde kurtulamayacağını söylüyorum çünkü o hangi rengi giyse, Fledgeby o rengi beğenirdi. Peki ya Fledgeby ne diyor?&quot;</p>
<p>&quot;Diyor ki,&quot; diye cevap verdi Bayan Lammle, onun hislerine tercüman olup, sevgili arkadaşının elini Fledgeby adına okşayarak, &quot;bu kesinlikle bir iltifat değil, karşı koyamayacağı doğal bir bağlılık ifadesidir. Doğrusu,&quot; burada sesine Fledgeby adına daha büyük bir heyecan katıyor, &quot;çok da haklı, çok da haklı!&quot;</p>
<p>Buna rağmen hâlâ birbirlerine bakmıyorlardı. Parlayan dişlerini, yaka iğnesini, gözlerini ve düğmelerini hep birlikte gıcırdatıyormuş gibi duran Bay Lammle, çatılan kaşlarıyla karanlık bir bakış fırlattı ikisine gizli gizli, onları kafalarını birbirine tokuşturarak bir araya getirmeyi istiyormuş gibi.</p>
<p>&quot;Bu geceki operayı duydun mu Fledgeby?&quot; diye sordu Bay Lammle ve sonuna 'dangalağı' diye eklememek için kendini zor zaptetti.</p>
<p>&quot;Ben, bilmem, pek sayılmaz,&quot; dedi Fledgeby. &quot;Aslında tek notasın bile duymadım.&quot;</p>
<p>&quot;Sen de duymadın mı Georgy?&quot; dedi Bayan Lammle.</p>
<p>&quot;Ha-hayır,&quot; dedi Georgiana fısıltıyla, bu raslantının etkisi altında.</p>
<p>&quot;Şu işe bak,&quot; dedi Bayan Lammle, bu keşif karşısında kendinden geçerek, &quot;ikiniz de bilmiyorsunuz! Ne hoş!&quot;</p>
<p>Ürkek Fledgeby bile artık taşı gediğine koyma zamanının geldiğini hissetmişti. Kısmen Bayan Lammle'a, kısmen de onları kuşatan havaya, &quot;kendimi çok şanslı sayıyorum çünkü... &quot;</p>
<p>Cümleyi tam burada kestiği için, Bay Lammle gür kızıl sakalları arasından yardımına yetişerek 'Kader' kelimesini önerdi.</p>
<p>&quot;Hayır, bu değil,&quot; dedi Fledgeby. &quot;Talih diyecektim. Kendimi çok şanslı sayıyorum çünkü Talih defterine -kendi malı olan defterine- bu operaya ilk olarak, Bayan Podsnap'la gideceğimi yazmış.&quot;</p>
<p>Georgiana buna cevaben iki küçük parmağını birbirine takıp masa örtüsüne hitaben, 'Teşekkür ederim ama ben genelde sadece seninle giderim Sophronia ve buna da çok memnunum,&quot; dedi.</p>
<p>Şimdilik bu kadar başarıyla yetinen Bay Lammle, kafesinin kapısını açar gibi Bayan Podsnap'ı odadan çıkardı, Bayan Lammle da arkalarından geliyordu. Kahve üst katta ikram edildiğinden, Bayan Podsnap'ın fincanı boşalana kadar gözünü Fledgeby'nin üzerinde tuttu ve fincan boşalır boşalmaz gidip alması için parmağıyla ona işaret etti (adeta bu genç beyefendi biraz ağırkanlı bir köpekmiş gibi). Fledgeby bu görevi hatasız yerine getirmekle kalmadı, Bayan Podsnap'ı yeşil çayın sinirlere iyi gelmediği konusunda bilgilendirmek gibi hayli özgün bir çıkışta da bulundu. Gerçi bu noktada Bayan Podsnap, &quot;Ya, sahi mi? Nasıl etki ediyormuş?&quot; diyerek onu gafil avladı. Zira bu konuda açıklama yapmaya hazırlıklı değildi.</p>
<p>Arabanın kapıda olduğu haber verildi ve Bayan Lammle, &quot;Beni beklemeyin, Bay Fledgeby; eteklerimle pelerinim iki elimi birden meşgul ediyor; siz Bayan Podsnap'la ilgilenin,&quot; dedi. O da Bayan Podsnap'a kolunu uzattı, arkalarından Bayan Lammle, onun arkasından da Bay Lammle geliyordu, küçük sürüsünün peşinden giden amansız bir çoban gibi.</p>
<p>Ama operanın locasında yine etrafına ışıltılar saçıyordu. Karısıyla birlikte, kurnazlık ve maharetle, Fledgeby'yle Georgiana arasında şöyle bir konuşmanın cereyan etmesini sağladılar. Şu sırayla oturmuşlardı: Bayan Lammle, Hoşsohbet Fledgeby, Georgiana, Bay Lammle. Bayan Lammle, Fledgeby'ye tek heceyle cevap verebileceği şeyler soruyordu. Bay Lammle da Georgiana'ya. Zaman zaman Bayan Lammle eğilip, Bay Lammle'a şöyle şeyler söylüyordu.</p>
<p>&quot;Alfredciğim, canım, Bay Fledgeby, önceki sahne için haklı olarak diyor ki, gerçek sadakat için önceki sahnede gerekli görülen türden bir teş-viğe ihtiyaç yoktur.&quot; Buna Bay Lammle şöyle cevap veriyordu, &quot;iyi de Sophroniacığım hayatım, Georgiana'nın da bana söylediği gibi, hanımın, beyefendinin kendisine ne kadar bağlı olduğunu bilme imkânı yoktu.&quot; Bunun üzerine Bayan Lammle durur mu, &quot;Çok haklısın Alfred; ama Bay Fledgeby şunu söylüyor.&quot; Alfred buna şöyle mukabele ediyordu: &quot;Ona şüphe yok Sophronia ama Georgiana bunu söylüyor.&quot; Bu vasıta sayesinde gençler uzun uzadıya konuşma imkânı buldular ve en hassas duygularını dile getirdiler, ama ağızlarını evet ya da hayır demek dışında bir kez olsun açmadan, o evet ya da hayır'ı bile birbirlerine söylemeden.</p>
<p>Fledgeby, arabanın kapısında Bayan Podsnap'la vedalaştı ve Lammlelar onu evine kadar bıraktılar. Ama yolda giderlerken Bayan Lammle, manalı bir sesle ve o şefkatli, korumacı tavrıyla ona takılıyor, &quot;Seni küçük Georgiana seni!&quot; diyordu. Bu şekilde fazla bir şey söylemeden, sadece sesinin tonuyla, &quot;Genç Fledgeby'yi kendine meftun ettin,&quot; demeye getiriyordu.</p>
<p>Böylece en son eve dönen Lammlelar oldu ve hanım sıkıntılı, bezgin bir edayla oturup karanlık efendisini seyretmeye koyuldu; bir şişe sodaya şiddet uyguluyordu adam, talihsiz bir mahlûkun boynunu koparıp kanını içer gibi bir hali vardı. Ucundan soda damlayan sakallarını masallardaki devler gibi silerken karısıyla göz göze geldi ve pek de şefkatli sayılmayacak bir sesle sordu: &quot;Ne?&quot;</p>
<p>&quot;Bu kadar salağını bulmak zorunda mıydın?&quot;</p>
<p>&quot;Ben ne yaptığımı biliyorum. Senin sandığın kadar budala değil.&quot;</p>
<p>&quot;Dâhi mi yani?&quot;</p>
<p>&quot;Sen küçümsüyorsun yani; kendini pek matah bir şey zannediyorsun yani! Şu dediğimi iyi dinle - o delikanlı çıkarları söz konusu olduğunda at sülüğü gibi yapışır. O delikanlıya para dedin mi şeytana bile pabucunu ters giydirir.&quot;</p>
<p>&quot;Ya sana?''</p>
<p>&quot;Bana da. Hem ne biçim. Onun bütün toyluğu bugün gördüğün kadar işte. Paradan bahset de bakalım salak mıymış değil miymiş görürsün. Başka konularda tam bir ahmak olabilir ama bizim maksadımız için biçilmiş kaftan.&quot;</p>
<p>&quot;İyi de kızın kendi parası var mı sanki?&quot;</p>
<p>&quot;Evet! Kızın kendi parası var sanki. Bugün rolünü öyle iyi oynadın ki sana cevap veriyorum Sophronia, ama böyle sorulardan hiç hazzetmediğimi bilirsin. Bugün iyi çalıştın Sophronia, yorulmuşsundur. Hadi yatağa.&quot;</p>
<p>&nbsp;</p>
</body>
</html>