<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>10. Bölüm -İz Peşinde</title>
</head>
<body>
<h1><a id="a170"></a>10. Bölüm -İz Peşinde</h1>
<p>&quot;Seni benim için bir bebek elbisesi dikmeye ikna edemeyecek miyim, Bayan Wren,&quot; dedi Bay Eugene Wrayburn.</p>
<p>&quot;Hayır,&quot; diye cevabı yapıştırdı Bayan Wren; &quot;bebek elbisesi istiyorsan git dükkândan al.&quot;</p>
<p>&quot;Ya benim o sevimli vaftiz kızım ne olacak,&quot; dedi Bay Wrayburn şikayetçi bir sesle, &quot;Hertfordshire'da beni bekleyen yavrucak... &quot;</p>
<p>(&quot;Demin Humbugshire'dı sanki,&quot; diye lafını kesti Bayan Wren.)</p>
<p>&quot;Bütün herkesle aynı muameleyi mi görmeli, benim Saray Terzisiyle olan ahbaplığımın faydasını hiç görmemeli mi?&quot;</p>
<p>&quot;Vaftiz kızına faydası olacak bir şey diyeyim mi - ne matah vaftiz babası var ya!&quot; dedi Bayan Wren, iğneyi havada ona batırarak, &quot;Saray Terzisi senin bütün numaralarını biliyor, bunu kendisine mektupla bildirebilirsin, selamlarını iletmeyi de ihmal etme!&quot;</p>
<p>Bayan Wren mum ışığında işiyle uğraşıyordu, Bay Wrayburn'se, kısmen işin dalgasında, kısmen şaşkın, tamamen aylak ve sıkıntılı, tezgahın yanına oturmuş onu seyrediyordu. Bayan Wren'in yaramaz çocuğu hepten kepaze, bir köşede içkiden sersemlemiş, titreyerek büyük bir sefalet sergilemekteydi.</p>
<p>&quot;Ah, seni kepaze çocuk!&quot; diye bağırdı Bayan Wren, birbirine vuran dişlerinin sesini duyunca, &quot;bütün dişlerin gırtlağından aşağı dökülür de midende zar oynar inşallah! Hain evlat! Kara koyun!&quot;</p>
<p>Bu söylenmelerin her birine ayağını yere vurarak eşlik ettiği için sefil mahlûk köşesinde inildeyip duruyordu.</p>
<p>&quot;Senin için beş şilin verdim!&quot; diye devam etti Bayan Wren. &quot;Beş şilin kazanmak için kaç saat çalışmam gerekiyor biliyor musun sen, yaramaz çocuk? Öyle ağlama yoksa şu bebeği atanın kafana. Senin için beş şilin ceza verdim! Çöpçüye beş şilin versem de seni çöpe attırsam daha iyi!&quot;</p>
<p>&quot;Hayır, hayır,&quot; diye yalvardı abuk sabuk mahlûk. &quot;Lütfen attırma!&quot;</p>
<p>&quot;Bu çocuk annesinin yüreğine indirecek,&quot; dedi Bayan Wren, olayı kısmen Eugene'e havale ederek. &quot;Bunu hiç büyütmeyeydim keşke. Batak suyu kadar durgun olmasa, ejder dişinden daha keskin olurdu. Bi bak şuna. Bir anne için ne acı manzara!&quot;</p>
<p>Doğrusu domuzdan bile daha beter haldeki adam (en azından domuzlar tıkındıkça semirirler de etleri bollaşır) herkes için acı bir manzaraydı.</p>
<p>&quot;Kafası bulanık, titrek, ihtiyar bir çocuk,&quot; dedi Bayan Wren, sert bir sesle onu azarlayarak, &quot;hiçbir işe yaramaz, ancak onu mahveden alkolde turşusu kurulabilir, kendisi gibi başka titrek çocuklara ibret olsun diye koca bir kavanoza konsa yeri - karaciğerini düşünmüyor, annesini de mi düşünmüyor?&quot;</p>
<p>&quot;Evet. Lütfen bağırma!&quot; diye yalvardı bu öfkeli sözlerin hedefi. &quot;Lütfen bağırma, lütfen bağırma!&quot; diye devam etti Bayan Wren. &quot;Lütfen yapma! Peki sen neden yapıyorsun bunu?&quot; &quot;Bi daha yapmam. Bi daha yok. Lütfen!&quot;</p>
<p>&quot;Şu hale bak,&quot; dedi Bayan Wren eliyle gözlerini kapayarak &quot;Sana bakmaya dayanamıyorum. Yukarı çık, bana bonemle şalımı getir. Biraz işe yara, hain evlat seni, seni istemiyorum ama iki dakikalığına odanı istiyorum.&quot;</p>
<p>Ona itaat eden adam, sallana sallana odadan çıktı. Eugene Wrayburn, elini gözlerinin önünde tutmaya devam eden küçük mahlûkun parmakları arasından süzülen gözyaşlarını gördü. Üzülmüştü ama duyduğu merhamet, üzülmek dışında bir şey yapacak kadar etkili olmadı kayıtsızlığı üzerinde.</p>
<p>&quot;Prova için İtalyan Operasına gidiyorum,&quot; dedi Bayan Wren, bir süre sonra elini çekip, ağladığını saklamak için alayla gülerek; &quot;gitmeden önce senin sırtını görsem iyi olur, Bay Wrayburn. Bir kere sana şunu diyeyim, beni ziyarete gelmenin sana bir faydası dokunmaz. İstersen yanında kerpeten getir, peşinde olduğun şeyi benden alamazsın.&quot;</p>
<p>&quot;Vaftiz çocuğum için bebek elbisesi yapmamakta bu kadar mı inat ediyorsun?&quot;</p>
<p>&quot;Hı hı!&quot; dedi Bayan Wren çenesini kaldırarak, &quot;bu kadar inat ediyorum. Mesele bebek elbisesi mi, bebek adresi mi sen onu daha iyi bilirsin. Vazgeç bu sevdadan.&quot;</p>
<p>Yerin dibine batırdığı emaneti gelmiş, bone ve şalla arkasında duruyordu.</p>
<p>&quot;Onları bana ver sonra da köşene git, seni yaramaz ihtiyar!&quot; dedi Bayan Wren, arkasına dönüp onu görünce. &quot;Hayır, yardım istemiyorum senden. Hemen köşene!&quot;</p>
<p>Sefil adam, titreyen ellerini bilekten aşağı ovalayarak, sallana sallana utanç köşesine gitti; yanından geçerken Eugene'e tuhaf bir bakış fırlattı, herhangi bir uzvu ya da eklemi iradesine cevap verebilse dirseğiyle bir hareket yapacaktı sanki. İçgüdüsel olarak bu nahoş temastan kaçmak dışında onu kaale almayan Eugene, Bayan Wren'le tembel tembel vedalaştıktan sonra, purosunu yakmak için izin istedi ve çıktı.</p>
<p>&quot;Seni müsrif ihtiyar oğlan,&quot; dedi Jenny, başını ve küçük işaret parmağını yüküne sallayarak, &quot;ben dönene kadar orada oturacaksın. O köşeden kımıldadığını görürsem, niye kımıldadığını da anında bilirim.&quot;</p>
<p>Bu tembihin ardından çalışırken yaktığı mumları üfleyip ona sadece ateşin ışığını bıraktı; koca anahtarı cebine koyup, koltuk değneğini de eline alarak dışarı çıktı.</p>
<p>Eugene purosunu tüttürerek ağır ağır Temple'a doğru yürüyordu ama yolun farklı taraflarından yürüdükleri için bebek terzisini görmedi. Dalgın dalgın yürümeye devam etti, Charing Kavşağı'nda durup ilgisiz gözlerle etrafına bakındı, tam tekrar yoluna devam edecekti ki beklenmedik bir şey çarptı gözüne. Jenny Wren'in kötü çocuğu, karşıdan karşıya geçmek üzere yolun kenarında duruyordu.</p>
<p>Sarsak adımlarla yola atılan, sonra çok uzaklardaki, hatta var olmayan arabalardan korkarak sallana sallana geri kaçan, bu zavallı düşkünden daha gülünç, daha acınası bir manzara görmemiştir sokaklar. Cadde tamamen boşaldığında ortaya kadar gidiyor, bir daire çiziyor, tekrar geri dönüyordu; sonuna kadar gitse on kere geçmişti yolu. Sonra kaldırımın kenarında duruyor, titreyerek caddenin iki tarafına bakıyor, bu arada onlarca insan ona sürtünerek yanından geçip yollarına devam ediyordu. Onların karşıya başarıyla geçtiğini göre göre bir süre sonra cesaretini tekrar topluyor, bir hamlede daha bulunuyor, tekrar yay çiziyor, tam ayağını öteki kaldırıma koymasına bir adım kala bir şeyin geldiğini görüp ya da hayal edip tekrar geri dönüyordu. Orada büyük bir sıçrama için hazırlanır gibi türlü seyirmelerle bekliyor, nihayet en kötü zamanda hamlede bulunuyor, arabacılardan küfürler işitiyor, tekrar geri çekilip aynı yerde titreyerek duruyor ve en baştan başlıyordu.</p>
<p>Onu bir müddet seyreden Eugene umursamazca, &quot;Bana öyle geliyor ki dostumun bir randevusu varsa biraz gecikecek,&quot; diyerek yoluna devam etti ve bir daha adamı aklına bile getirmedi.</p>
<p>Geri döndüğünde Lightwood evdeydi ve tek başına yemeğini yemişti. Eugene, ateşin karşısına geçmiş şarabını içerek akşam gazetesini okuyan arkadaşının yanına bir sandalye çekti ve onu yalnız bırakmamak için kendine de bir kadeh şarap aldı.</p>
<p>&quot;Sevgili Mortimer, gün boyu faziletle emek harcadıktan sonra dinlenen, kendinden memnun bir çalışkanlık timsalisin adeta.&quot;</p>
<p>&quot;Sevgili Eugene, sen de hiç mi hiç dinlenmeyen, kendinden memnuniyetsiz bir aylaklık timsalisin adeta. Nerelerdeydin?&quot;</p>
<p>&quot;Öylesine dolaşıyordum,&quot; dedi Wrayburn. &quot;Şu anda bulunduğumuz mekana uğrama sebebimse, son derece' zeki ve saygın avukatıma, durumumu sormaktır.&quot;</p>
<p>&quot;Son derece zeki ve saygın avukatın, durumunun çok kötü olduğu fikrinde, Eugene.&quot;</p>
<p>&quot;Gerçi,&quot; dedi Eugene düşünceli düşünceli, &quot;kaybedecek hiçbir şeyi olmayan ve hiçbir bedel ödemesi mümkün olmayan bir müvekkile bunu söylemek zekice midir, diye sorulabilir.&quot; &quot;Yahudilerin eline düştün, Eugene.&quot;</p>
<p>&quot;Daha önce de birtakım Hıristiyanların eline düşmüştüm,&quot; dedi borçlu, dalgın dalgın bardağını alarak, &quot;bu yüzden bu durumu soğukkanlılıkla karşılayabiliyorum.&quot;</p>
<p>&quot;Bugün bizi sıkıştırmakta kararlı görünen bir Yahudi'yle konuştum, Eugene. Aynı Shylock, Mübarek bir şahıs. Ak saçlı, ak sakallı, kürek-şapkalı, cüppeli, resim gibi ihtiyar bir Yahudi.&quot;</p>
<p>&quot;Sakın,&quot; dedi Eugene durup kadehini bırakarak, &quot;kıymetli dostum Bay Agop olmasın?&quot;</p>
<p>&quot;İsminin Riah olduğunu söyledi.&quot;</p>
<p>&quot;Bu arada,&quot; dedi Eugene, &quot;şimdi hatırlıyorum da -kuşkusuz onu kilisemizin bağrına çekme arzusuyla, içgüdüsel olarak- ona Agop ismini ben takmıştım!&quot;</p>
<p>&quot;Eugene, Eugene,&quot; dedi Lightwood, &quot;saçmalamayı iyice abarttın. Ne diyorsan açık söyle.&quot;</p>
<p>&quot;Senin sözünü ettiğin türden Mübarek bir şahısla tanışma zevkine ve şerefine ermişliğim var. Bu tanışmamızda kendisine Bay Agop diye hitap etmiştim, zira bana İbranice, anlamlı, münasip ve iltifat kabilinden görünmüştü. Asıl isminin bu olması için böylesi güçlü sebepler bulunmasına rağmen, ismi bu olmayabilir tabii.&quot;</p>
<p>&quot;Dünyadaki en acayip adam sensin bence,&quot; dedi Lightwood gülerek</p>
<p>&quot;Hiç de değil. Beni tanıdığından bahsetti mi?&quot;</p>
<p>&quot;Etmedi. Sadece senden hangi meblağda bir ödemede bulunmanı beklediğini söyledi.&quot;</p>
<p>&quot;Bu da,&quot; dedi Eugene ciddiyetle, &quot;beni hiç tanımadığını gösterir. Umarım kıymetli dostum Bay Agop değildir bu adam, çünkü doğruyu söylemek gerekirse Mortimer, bana karşı peşin hükümlü olabileceğini düşünüyorum. Lizzie'nin kaçırılmasında onun parmağı olduğuna dair güçlü şüphelerim var.&quot;</p>
<p>&quot;Her şey,&quot; dedi Lightwood sabırsızca, &quot;kaderin bir cilvesi sonucu, bizi Lizzie'ye çıkartıyor. 'Şehirde dolaşıyordum,' dediğinde de Lizzie'yi bulmaya çalıştığını söylemek istiyorsun, Eugene.&quot;</p>
<p>&quot;Benim şu avukat var ya,&quot; dedi Eugene, dönüp mobilyalarla konuşarak, &quot;çok ferasetli adam!&quot;</p>
<p>&quot;Öyle değil mi, Eugene?&quot; &quot;Evet, öyle Mortimer.&quot;</p>
<p>&quot;Yine de Eugene, aslında ona gerçekten önem vermediğini biliyorsun.&quot;</p>
<p>Eugene Wrayburn ayağa kalkıp ellerini ceplerine soktu ve ayağını şöminenin demirine dayayıp ateşe bakarak ileri geri sallanmaya başladı. Uzunca bir sessizlikten sonra: &quot;Ben buna pek emin değilim. Senden sanki kesin böyle bir şey varmış gibi konuşmamanı rica edeceğim,&quot; dedi.</p>
<p>&quot;Ona gerçekten önem versen, onu kendi haline bırakırdın.&quot;</p>
<p>Eugene yine epey bir sustuktan sonra cevap verdi: &quot;Buna da emin değilim. Söyle. Onun ortadan kaybolması kadar kafayı taktığımı gördün mü hiçbir şeye? Senden bilgi talep ediyorum.&quot;</p>
<p>&quot;Sevgili Eugene, keşke bir bilgim olsaydı!&quot;</p>
<p>&quot;Demek bilgin yok? Pekala. Benim izlenimim de bu yöndeydi zaten. Ona önem veriyormuş gibi mi görünüyorum böyle? Bilgi talep ediyorum.&quot;</p>
<p>&quot;Asıl ben senden bilgi talep ediyorum, Eugene,&quot; dedi Mortimer sitemle.</p>
<p>&quot;Biliyorum ama sana veremem. Ben de bilgiye açım. Ne mi diyorum? Onu bulmak için katlandığım bunca zahmet ona önem verdiğimi göstermiyorsa ne manaya geliyor? 'Peter Piper bir kavanoz biber turşusu almışsa, turşu nerede?' vs.&quot;</p>
<p>Bunu neşeli bir sesle ama karışık, meraklı bir yüzle söylemişti, kendisi de neye yoracağını bilemiyormuş gibi. Tam Lightwood, &quot;İşin sonunu düşün...&quot; diye aklını başına getirmeye çalışıyordu ki atıldı.</p>
<p>&quot;Ah! Şimdi anladım! Benim yapamadığım tam da bu. Zayıf noktamı ne kadar isabetle buldun, Mortimer! Birlikte okurken derslerimi son anda hazırlardım, günü gününe, dakikası dakikasına; şimdi büyüdük hayata atıldık yine aynı şeyi yapıyorum. Şu andaki ödevimde buradan öteye geçemedim - Lizzie'yi bulmak niyetindeyim, onu bulmaya kararlıyım, onu bulmak için her yolu denerim. Dürüst olsun olmasın. Sana soruyorum -bilgi edinmek için- bu ne manaya geliyor? Onu bulduğumda sana tekrar sorabilirim -bilgi edinmek için- şimdi niyetim ne diye? Ama bu safhada erken olur, benim zihin yapıma aykırı.&quot;</p>
<p>Arkadaşının neredeyse söylediklerini bir savuşturma olmaktan çıkaracak kadar başına buyruk, açık, tartışmacı bir tavırla konuşması karşısında başını iki yana sallıyordu Lightwood ki kapıda bir hışırtı duyuldu, sonra birisi tokmağı arıyormuş gibi belli belirsiz bir tıkırtı geldi. &quot;Şu anda elime geçirsem hiç teşrifata gerek duymadan camdan aşağı fırlatacağım mahallemizin şakacı gençleri,&quot; dedi Eugene, &quot;lambayı söndürdüler herhalde. Bu gece nöbetçi benim, kapıya ben bakanın.&quot;</p>
<p>Bu kızı bulmaktan bahsederken arkadaşının yüzünde beliren ve susmasıyla kayboluveren, eşine rastlanmamış kararlılık ışıltısını daha düşünmeye fırsat bulamamıştı ki Eugene, tepeden tırnağa titreyen, kir pas içinde, rezil bir adam müsvettesiyle geri döndü.</p>
<p>&quot;Bu enteresan beyefendi,&quot; dedi Eugene, &quot;tanıdığım bir hanımefendinin oğlu olur - bazı kusurları olduğu için biraz yürek üzüntüsü bir evlattır kendisi. Sevgili Mortimer - Bay Bebek.&quot; Eugene küçük terzinin kendi ismini kendisinin seçtiğini bildiğinden, adamın adının ne olabileceğine dair en ufak bir fikri yoktu ama gayet rahat bir tavırla, onu aklına gelen ilk çağrışımla takdim etmişti.</p>
<p>&quot;Anladığım kadarıyla, sevgili Mortimer,&quot; diye devam etti Eugene, Lightwood bu muzır ziyaretçiyi süzerken, &quot;genelde biraz karmaşık bir hali tavrı olan Bay Bebek benimle konuşmak istemekte. Bay Bebek'e senden gizlim saklım olmadığını söyledim ve düşüncelerini burada dile getirmesini rica ettim.&quot;</p>
<p>Sefil adam, şapkasından geri kalanı elinde tutmaktan pek mahcup olduğu için Eugene umursamaz bir tavırla şapkayı kapıya doğru fırlattı ve onu bir sandalyeye oturttu.</p>
<p>&quot;Kendisinden fani işlerimize dair bir şeyler öğrenebilmek için Bay Bebek'i kurmak gerekecek sanırım. Kanyak mı içersiniz Bay Bebek yoksa?&quot;</p>
<p>&quot;Üç penilik rom,&quot; dedi Bay Bebek.</p>
<p>Kendisine, temkinli davranılarak, şarap kadehinde pek az miktarda içki verilen adam, yolda türlü sapmalar ve tökezlemelerle içkiyi ağzına nakletme çalışmalarına başladı.</p>
<p>&quot;Bay Bebek'in sinirleri,&quot; dedi Eugene, Lightwood'a, &quot;çok gevşek. Bu sebeple Bay Bebek'i tütsülemeyi muvafık buluyorum.&quot;</p>
<p>Şöminenin yanından küreği aldı, üzerine birkaç köz koydu, sonra şömine rafındaki bir kutudan bir iki parça tütsü alarak üstüne serpti; sonra tekmil ciddiyetle, küreği ağır ağır Bay Bebek'in önünde sallamaya başladı.</p>
<p>&quot;Eh artık daha neler, Eugene,&quot; diye bağırdı Lightwood gülerek, &quot;ne deli adamsın! Bu mahlûk seni görmeye neden geldi?&quot;</p>
<p>&quot;Şimdi anlarız,&quot; dedi Wrayburn, yüzüne dikkatli dikkatli bakarak.</p>
</body>
</html>