<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p class="p7"><span class="t20">&nbsp;</span></p>
<h1><a id="ncx6606"></a><a id="a183"></a>1. Bölüm -Tuzak Kurmak</h1>
<p>Plashwater Weir Değirmeni Savağı, yaz akşamı dingin ve güzel görünüyordu. Hafif bir rüzgâr, taze, yeşil ağaçların yapraklarını ürpertiyor, yumuşak bir gölge gibi suyun, daha da yumuşak bir gölge gibi uysal otların üzerinden geçiyordu. Dökülen suyun sesi, denizin ve rüzgârın sesleri gibi, dikkatli birine kendi dışındaki bir bellek gibi gelebilirdi; ama savak kapılarının küt, tahta manivelaları üzerine oturmuş uyuklayan Bay Riderhood için pek öyle değildi. Şarabın varilden alınabilmesi için ilk önce bir vasıtayla o varile girmiş olması lazımdır; Bay Riderhood'un içine duyarlılık şarabı hiçbir vasıtayla girmediği için, doğada onu açığa çıkaracak hiçbir güç de yoktu.</p>
<p>Rogue, arada bir kafası düşüp dengesini kaybettikçe, öfkeli bir bakış ve homurtuyla gözlerini açıyordu, başka adam yokluğunda kendine karşı saldırgan eğilimleri varmış gibi. Bu uyanmalardan birinde, &quot;Bekçi hop! Bekçi!&quot; bağırışı tekrar uyuklamaya dönmesine engel oldu. Kaba ve somurtkan suratıyla, silkinerek ayağa kalktığında, homurtusunu cevap verir gibi bağlayarak, kimin bağırdığını görmek için nehirden tarafa baktı.</p>
<p>Amatör bir kürekçiydi bağıran, hızlı tempoyla kürek çektiği halde fazla çaba harcıyormuş gibi görünmüyordu, öyle hafifti ki kayığı, Haydut: &quot;Az daha hafif olsan senden yarış kayığı olur,&quot; diye mırıldandı; sonra kürekçi içeri girsin diye savak kapısını açmaya koyuldu. Beriki, çapasıyla savağın yanındaki tahtalara tutunmuş beklerken Haydut Riderhood, onun 'Öteki Efendi', yani Bay Eugene Wrayburn olduğunu fark etti; gerçi Haydut'la konuşamayacak kadar kayıtsız ya da meşguldü.</p>
<p>Gıcırdayan savak kapakları ağır ağır açıldı, hafif kayık geçecek kadar açıklığı bulur bulmaz içeri daldı ve gıcırdayan savak kapakları üzerine kapandı; iki kapak arasında suyun yükselmesini ve yukarıdaki kapakların açılmasını beklemeye koyuldu. Riderhood ikinci kapağın bocurgatına koşup çevirdikten sonra, kapak açılsın diye manivelaya yüklenmişti ki, savağın yanındaki çekek yerinin oradaki çalılığın altında bir mavnacının yatmış dinlenmekte gördü.</p>
<p>Savaktan boşalan su, kapakların ardında biriken cürufu dağıtarak yükseldikçe yükseldi; kayık da suyla birlikte yükseliyor, mavnacının bakış açışından, kürekçi de ışığın önünde bir hortlak gibi havalanıyordu. Riderhood mavnacının dirseğinin üzerinde doğrulduğunu ve gözlerini, yükselen figüre diktiğini fark etti.</p>
<p>Ama kapaklar sızlana sızlana açılmaktayken ücretin de ödenmesi gerekiyordu. Öteki Efendi, bir parça kağıda sarılmış parayı kıyıya doğru fırlattı ve bunu yaptığı anda bekçinin kim olduğunu da anladı.</p>
<p>&quot;Vay! Dürüst arkadaş, sensin demek?&quot; dedi Eugene, tekrar kürek çekmek üzere yerini alırken. &quot;Burayı kaptın öyle mi?&quot;</p>
<p>&quot;Kaptım ama ne sen bir şey yaptın ne de Avukat Lightwood,&quot; diye ters ters cevap verdi Riderhood.</p>
<p>&quot;Biz tavsiye mektubunu bir sonraki adaya sakladık, dürüst arkadaş,&quot; dedi Eugene, &quot;sen atıldığında ya da asıldığında yerine gelecek adaya. Fazla uzatma olmaz mı?&quot;</p>
<p>Bunu söyledikten sonra öyle vurdumduymaz bir tavırla tekrar kürek çekmeye başlamıştı ki Riderhood verecek cevap bulamadan arkasından bakakaldı. Kayık, devasa topaçlar gibi rıhtımın yanında duran, sol kıyıdaki ağaçların sarkan dalları tarafından neredeyse tümüyle gizlenmiş bir dizi ahşap nesnenin yanından geçip, karşı akıntıya girmeden uzaklaşmıştı. Artık cevap vermek için çok geç kaldığından, dürüst adam uğursuz bir homurtuyla sayıp sövmeye başladı. Sonra kapıları kapatarak, savak köprüsünden karşı kıyıdaki çekek yerine geçti.</p>
<p>Bu arada mavnacıya çaktırmadan bir bakış fırlattı. Sonra tembel tembel kendini savak yanındaki çimlerin üzerine attı ve arkasını ona dönerek yolduğu otları çiğnemeye başladı. Eugene Wrayburn'ün küreklerinin sesi artık duyulmaz olmuştu ki mavnacı, çalıların dibinden, olabildiğince uzak durmaya çalışarak yanından geçti. Riderhood doğrulup adamın arkasından dikkatli dikkatli baktı ve bağırdı: &quot;Heeey! Savak! Plashwater Weir Değirmeni Savağı!&quot;</p>
<p>Mavnacı durup geriye baktı.</p>
<p>&quot;Plashwater Weir Değirmeni Savağı, Ötöteki Efeendi-di-di-di!&quot; diye bağırdı Bay Riderhood ellerini ağzına götürerek.</p>
<p>Mavnacı arkasını döndü. Yaklaştıkça Bradley Headstone'a dönüştü, üzerinde elden düşme, kaba denizci kıyafetleri vardı.</p>
<p>&quot;Vay anasını,&quot; dedi Riderhood, oturduğu yerde sağ bacağına vurup kahkahalarla gülerek, &quot;beni taklit etmişsin ki hem nasıl, Ötöteki Efendi! Bu kadar iyi göründüğümü bilmezdim!&quot;</p>
<p>Gerçekten de Bradley Headstone, o gece birlikte yürürlerken dürüst adamın kıyafetlerini iyice incelemişti. Hafızasına işlemiş, iyice ezberlemiş olacaktı. Zira üzerindeki kıyafet tıpatıp aynısıydı. Kendi öğretmen kıyafetleri içinde başkasının giysisini giymiş gibi görünse de şimdi başka birinin ya da birilerinin kıyafetleri içinde bunlar kendine aitmiş gibi görünüyordu.</p>
<p>&quot;Demek senin savak bu?&quot; dedi Bradley, gerçekten şaşırmış gibi: &quot;Soruşturduğumda üçüncü savak olduğunu söylemişlerdi. Halbuki bu ikinci.&quot;</p>
<p>&quot;Bana sorarsan, efendi,&quot; dedi Riderhood, gözünü kırparak, &quot;bir taneyi atlamışsın. Senin aklın savakta mavakta değil!&quot;</p>
<p>Manidar bir hareketle parmağını ayrılan kayığın arkasından sallayınca Bradley'in yüzü sabırsızlıktan kızardı ve endişeyle nehirden yukarı baktı.</p>
<p>&quot;Sen savaklara mavaklara bakmamışsın,&quot; dedi Riderhood, öğretmenin gözleri tekrar geri döndüğünde, &quot;Hayır efendim!&quot;</p>
<p>&quot;Sence başka ne hesapla uğraşıyordum? Matematik mi?&quot;</p>
<p>&quot;Buna matematik dendiğini hiç duymadım. Biraz uzun bir kelime. Yine de sen öyle diyorsundur belki,&quot; dedi Riderhood, inatçı bir ifadeyle otunu çiğneyerek.</p>
<p>&quot;Bu mu? Bu da ne?&quot;</p>
<p>&quot;Ben olsam bunlar derdim,&quot; cevabı geldi fütursuzca. &quot;Hem durumu kurtarmak daha kolay olurdu.&quot;</p>
<p>&quot;Bunlar dediğin şeyler de neymiş?&quot;</p>
<p>&quot;Kinler, garezler, rencide olmalar, etmeler, ölümcül hiddetler, falan filan,&quot; dedi Riderhood.</p>
<p>Bradley Headstone ne kadar uğraşırsa uğraşsın yüzünde daha önce beliren o sabırsızlığı savuşturamıyor, gözlerini endişeyle nehrin yukarısına bakmaktan alıkoyamıyordu.</p>
<p>&quot;Ha, ha! Korkma, Ötöteki,&quot; dedi Riderhood. &quot;Öteki akıntıya karşı gittiği için ağırdan alıyor. Birazdan yetişirsin. Hoş kendin de bilmiyo musun sanki? Gelgitten nerede çıkmıştır -Richmond mı- orayla burası arasında ona ne kadar fark atabileceğini en iyi sen bilirsin.&quot;</p>
<p>&quot;Onu takip ettiğimi mi düşünüyorsun?&quot; dedi Bradley.</p>
<p>'Takip ettiğini biliyorum,&quot; dedi Riderhood.</p>
<p>&quot;Peki! Ettimse ettim,&quot; diye itirafta bulundu Bradley. &quot;Ama,&quot; yine kaygıyla nehir yukarı baktı, &quot;karaya çıkabilir.&quot;</p>
<p>&quot;Sakin ol! Çıksa da bir yere kaybolacak değil,&quot; dedi Riderhood. &quot;Kayığını illaki bırakacak. Katlayıp, bohçalayıp koltuğunun altında götürecek değil ya.&quot;</p>
<p>&quot;Demin seninle konuşuyordu,&quot; dedi Bradley, dizini yere koyup savak bekçisinin yanına çökerek. &quot;Ne dedi?&quot; &quot;Küstahlık,&quot; dedi Riderhood. &quot;Ne?''</p>
<p>&quot;Küstahlık,&quot; diye tekrar etti Riderhood söver gibi; &quot;küstahlık dedi. Ağzından küstahlıktan başka bir şey çıkmıyor. Üzerine atlayıp kayığını batıraydım keşke.&quot;</p>
<p>Bradley vahşi yüzünü çevirip biraz durduktan sonra bir tutam çimen yolarak &quot;Allah belasını versin!&quot; dedi.</p>
<p>&quot;Yaşaa!&quot; diye bağırdı Riderhood. &quot;Bak şimdi gözüme girdin! Yaşa! Ötö-teki'yi aynen destekliyorum.&quot;</p>
<p>&quot;Bugün ne şekil aldı,&quot; dedi Bradley, kendini zaptetme gayretiyle yüzünü silerek, &quot;küstahlığı?&quot;</p>
<p>&quot;Şu şekli aldı,&quot; diye cevap verdi Riderhood birden celallenerek, &quot;benim asılmaya hazırlandığımı umma şeklini aldı.&quot;</p>
<p>&quot;Beklesin!&quot; diye bağırdı Bradley. &quot;Beklesin! Zarar verdiği, alay ettiği adamlar asılmayı göze alıyorsa onun için pek iyi haber değil. Asıl o kendi kaderine hazırlansın. Söylediği şeyin hiç tahmin edemeyeceği anlamları var, yoksa söylememeye aklı ererdi. Beklesin bakalım, beklesin! Haksızlık ettiği adamlar, küstahlık ettiği adamlar asılmaya hazırlanıyorsa onun ölüm çanları çalıyor demektir. Adamların değil.&quot;</p>
<p>Gözlerini ondan ayıramayan Riderhood, öğretmen bu kelimeleri muazzam bir öfke ve nefretle söylerken yavaş yavaş yerinden doğrulmuştu. Öğretmen sözünü bitirdiğinde, o da tek dizi üzerinde karşısında duruyordu.</p>
<p>&quot;Hı!&quot; dedi Riderhood, göstere göstere ağzındaki otu tükürerek. &quot;Yani şimdi kıza mı gidiyor, Ötöteki?&quot;</p>
<p>&quot;Londra'dan,&quot; diye cevap verdi Bradley, &quot;dün ayrıldı. Bu sefer ona gittiğine neredeyse hiç şüphem yok.&quot;</p>
<p>&quot;Emin değilsin öyleyse?&quot;</p>
<p>&quot;Burada,&quot; dedi Bradley, kalın gömleğinin göğsünü sıkıca kavrayarak, &quot;adım gibi eminim,&quot; sonra da elini gökyüzünü yumruklar gibi savurdu.</p>
<p>&quot;Ya! Ama haline bakınca,&quot; dedi Riderhood, çiğnediği ottan tümüyle kurtulup koluyla ağzını silerek, &quot;daha önce de emin olmuş ve hayal kırıklığına uğramış gibi görünüyorsun. Yüzüne sinmiş.&quot;</p>
<p>&quot;Sana bir şey diyeyim mi,&quot; dedi Bradley alçak sesle, elini bekçinin omzuna koymak için öne eğilerek &quot;Tatildeyim.&quot;</p>
<p>&quot;Öyle mi!&quot; diye mırıldandı Riderhood, hınçtan tükenmiş yüze bakarak. &quot;Tatilin buysa, işgünün pek zorlu olmalı.&quot;</p>
<p>'Tatile girdiğimden beri,&quot; diye devam etti Bradley, sabırsız bir el hareketiyle onu susturarak, &quot;peşini hiç bırakmadım. İkisini birlikte görene kadar da bırakmayacağım.&quot;</p>
<p>&quot;Peki birlikte görünce ne yapacaksın?&quot; dedi Riderhood.</p>
<p>&quot;Buraya geri döneceğim.&quot;</p>
<p>Riderhood dizinin üzerinden doğrulup ayağa kalktı ve karanlık nazarlarla yeni arkadaşına baktı. Konuşmadan karar vermişler gibi kayığın gittiği yöne yürümeye başladılar; Bradley önde, Riderhood arkada; Bradley küçük kesesini çıkardı cebinden (öğrencileri ona hediye etmek için aralarında birer peni toplamıştı); Riderhood düşünceli düşünceli, gömleğinin yenleriyle ağzını sildi.</p>
<p>&quot;Sana bir pound,&quot; dedi Bradley.</p>
<p>&quot;İki,&quot; dedi Riderhood.</p>
<p>Bradley parmaklarının arasında bir altın tutuyordu. Gözleri çekek yerinde, ona yaklaşan Riderhood sol avucunu açıp kendine doğru çekmek ister gibi bir hareketle ona uzattı. Bradley kesesinden bir altın daha çıkardı ve ikisi birlikte Riderhood'un avcunda tıngırdadı ve kendine çekme hareketi güçlenerek paraları cebine atıverdi.</p>
<p>&quot;Şimdi peşinden gitmem lazım,&quot; dedi Bradley Headstone. &quot;Nehirden gitmeyi tercih etti -salak!- şaşırtmak, dikkat dağıtmak, belki de sadece benim kafamı karıştırmak için. Ama benden kurtulmak için görünmez olması lazım.&quot;</p>
<p>Riderhood durdu. &quot;Yine hayal kırıklığına uğramazsan, Ötöteki, belki de geri döndüğünde bekçi kulübesinde kalırsın?&quot; &quot;Kalırım.&quot;</p>
<p>Riderhood başını salladı ve mavnacı kılığındaki adam, çekek yerinin yanındaki yumuşak toprak boyunca, çalıların arkasına sine sine hızla uzaklaştı. Nehrin uzunca bir bölümünün görünebildiği bir yere gelmişlerdi. Buralara yabancı biri, çalılar boyunca yer yer birilerinin durmuş, mavnacının gelmesini beklediğini düşünebilirdi. isyancı Wat Tyler'ı öldüren hançeri taşıyan, Londra Şehri armasının üzerine basıldığı direklere alışana kadar Bradley'in kendisi de öyle zannetti.</p>
<p>Bay Riderhood'a göre bütün hançerler birdi. Hiç kitaba bakmadan köylü ayaklanmasını, elebaşı Wat Tyler'ı, onu öldüren Belediye Başkanı Lord Walworth'u ve Kral'ı, bunları bilmekle mükellef gençlere anlatabilecek durumdaki Bradley Headstone için bile o yaz akşamı, dünyadaki bütün kesici aletlerin tek hedefi vardı. Bu yüzden de gözleri kayıkta, huzursuz eli hançerinin üzerinde uzaklaşan Bradley de, onun arkasından bakan Riderhood da aynı çamurdan yapılmıştı.</p>
<p>Kayık, yukarıda kavuşan ağaçların altından, sudaki dingin gölgelerin üzerinden ilerledi. Karşı kıyıda sine sine ilerleyen mavnacı da peşinden. Işıltılar Riderhood'a, küreklerin nerede suya daldığını gösteriyordu. O öyle boş boş durmuş seyrederken güneş battı ve her yer kızıla boyandı. Sonra kızıl renk yeryüzünden silinip gökyüzüne çekilir gibi oldu, akıtılmış kan da öyle çekilir derler ya.</p>
<p>Savağına geri dönen (görüş mesafesinden hiç çıkmamıştı gerçi) Haydut zihin gücünün el verdiğince derin düşüncelere daldı. &quot;Neden benim kıyafetlerimin aynısını almış? Başka istediği kılığa girebilirdi.&quot; Düşüncelerinin ana teması buydu; arada, nehirdeki yarı batmış yarı yüzer bütün cüruf gibi, 'Tesadüften mi ibaret?&quot; sorusu bir görünüp bir kayboluyordu. Bunun tesadüfi olup olmadığını öğrenmek için bir tuzak kurma fikri çok geçmeden, tesadüf değilse neden yapılmış olabileceğine dair daha muğlak ve kurnaz bir soruyla yer değiştirdi. Sebep de barizdi.</p>
<p>Haydut Riderhood bekçi kulübesine gidip, artık küllenen ışıkta kıyafet sandığını dışarı çıkardı. Çimenlere oturup içindekileri teker teker çıkarmaya başladı, nihayet yer yer kullanılmaktan kararmış, gözalıcı, kırmızı bir boyunbağı buldu. Dikkatini ona vererek bir müddet oturdu, sonra boynundaki rengi kaçmış şeyi çıkarıp kırmızı boyunbağını taktı ve uçlarını aşağı doğru sarkıttı. &quot;Şimdi,&quot; dedi Haydut, &quot;benim boynumda böyle bir boyunbağı gördükten sonra kendisi de aynısından takarsa tesadüf olmadığını anlarız.&quot; Bu buluştan memnun, sandığı içeri taşıyıp yemeğini yedi.</p>
<p>&quot;Hop bekçi! Savakçı!&quot; Aydınlık bir geceydi. Nehir aşağı inen bir mavna onu uykudan sıçrattı. Mavnayı savaktan geçirmiş, kapakları kapatıyordu ki Bradley Headstone, savağın kenarında beliriverdi.</p>
<p>&quot;Meraba!&quot; dedi Riderhood. &quot;Hemen döndün mü, Ötöteki?&quot;</p>
<p>&quot;Balıkçıların kaldığı bir hana girdi,&quot; dedi Bradley, bitkin ve boğuk bir sesle. &quot;Sabah altıda tekrar yola koyulacak. Bir iki saat dinleneyim diye geldim.&quot;</p>
<p>&quot;İhtiyacın da var,&quot; dedi Riderhood, derme çatma köprüsünden öğretmene doğru ilerleyerek.</p>
<p>&quot;İhtiyacım filan yok,&quot; dedi Bradley asabi asabi, &quot;dinlenmesem, bütün gece onu takip etsem daha iyi. Ama o önden gitmedikçe ben de takip edemem. Sabah kaçta çıkacağını öğrenmek için bekledim; kesin olarak öğrenmeseydim orada kalırdım. - Bir adamı ellerini bağlayıp buraya atsan işi biter. Bu kaygan dümdüz duvarlarla hiç şansı yok. Bu kapaklar da insanı altlarına çeker değil mi?&quot;</p>
<p>&quot;Çeker, yutar, dışarı çıkamaz,&quot; dedi Riderhood. &quot;Elleri bağlı olmasa bile çıkamaz. Onu iki kapağın ortasına at, sonra buraya benim yanıma çıkarsa ona benden bir şişe halis bira.&quot;</p>
<p>Bradley ürpertici bir sevinçle aşağı baktı. &quot;Kenarda koşturup duruyorsun, karanlıkta, bir karış çürümüş tahta üzerinde,&quot; dedi. &quot;Boğulacağım diye neden korkmuyorsun hayret.&quot;</p>
<p>&quot;Boğulamam!&quot; dedi Riderhood.</p>
<p>&quot;Boğulamaz mısın?&quot;</p>
<p>&quot;Hayır!&quot; dedi Riderhood, büyük bir inançla başını sallayarak, &quot;bunu herkes bilir. Boğulmuşken beni geri getirdiler, artık boğulmam. Ama o külüstür B'lowbridger'ın kulağına gitmesin, yoksa mürettebatı tazminat almama engel olur. Ama benim gibi su kenarında yaşayan adamlar bir kere boğulmaktan kurtarılan birinin tekrar boğulmayacağını gayet iyi biliriz.&quot;</p>
<p>Bradley, öğrencilerinin birinden duysa düzelteceği bu cahilce laflara acı acı güldü ve karanlık bir büyüsü varmış gibi aşağıdaki suya bakmaya devam etti.</p>
<p>&quot;Hoşuna gitti galiba,&quot; dedi Riderhood.</p>
<p>Onu hiç duymamış gibi aşağı bakmaya devam ediyordu. Yüzünde çok karanlık bir ifade vardı; Haydut'un anlamakta zorlandığı bir ifade. Yırtıcı ve kararlı bir ifade; ama bu kararlılık kendisi dahil herhangi birini hedef almış olabilirdi. Gerilmek için bir adım geri atsa, sıçrasa ve kendini aşağı atsa hiç şaşırtıcı bir seyirlik olmazdı. Belki de bir yerden şiddet kusmak isteyen huzursuz ruhu, farklı türden şiddetler arasında asılı kalmıştı.</p>
<p>&quot;Demin bir iki saat dinlenmeye geldim dememiş miydin?&quot; diye sordu Riderhood yan yan onu seyrettikten sonra, ama o zaman bile sorusuna cevap almak için dirseğini çekiştirmek zorunda kaldı.</p>
<p>&quot;Hı? Evet.&quot;</p>
<p>&quot;İçeri girip bir iki saat dinlensen daha iyi olmayacak mı?&quot; &quot;Teşekkürler. Evet.&quot;</p>
<p>Yeni uyanmış gibi Riderhood'un peşinden bekçi kulübesine gitti, onun bir dolaptan tuzlanmış et, yarım ekmek, azalmış bir şişe cin çıkarmasını ve sürahiyle su getirmesini seyretti. Sürahi nehirden taze doldurulup üzerinden sular damlayarak geldi.</p>
<p>&quot;Al bakalım, Ötöteki,&quot; dedi Riderhood, sürahiyi masaya koymak için üzerine eğilerek &quot;Uyumadan önce bir iki lokma bir şey ye.&quot; Kırmızı boyun-bağının sarkan uçlar öğretmenin dikkatini çekti. Riderhood onun bakışlarını yakaladı.</p>
<p>&quot;Hım!&quot; diye düşündü muhterem. &quot;Fark ettin öyle mi? Hadi bakalım! İyice incele.&quot; Aklı bunlarla meşgul masanın öteki ucuna oturdu, yeleğini açtı ve çok ağır hareketlerle boyunbağını çözüp tekrar bağladı.</p>
<p>Bradley yiyip içiyordu. Tabağıyla bardağının başında otururken, Riderhood onu tekrar tekrar boyunbağına bakarken yakaladı, zayıf gözlem gücüne destek olmaya, ağır hafızasına hız vermeye çalışıyordu sanki. &quot;Uyumak istediğinde,&quot; dedi dürüst mahlûk, &quot;köşedeki yatağa yatıver, Ötöteki. Hava saat üçten önce ağarıyor. Ben seni erkenden uyandırırım.&quot;</p>
<p>&quot;Uyandırmana gerek yok,&quot; dedi Bradley. Biraz sonra sadece ayakkabılarıyla paltosunu çıkararak uzandı.</p>
<p>Riderhood kollarını göğsünde kavuşturup tahta iskemlesinde kaykıldı ve kendi gözleri de buğulanıp uykuya dalana kadar, sağ eliyle dişlerini sıkmış uyuyan adamı seyretti. Uyandığında havayı aydınlanmış, misafirini de ayaklanmış buldu, kafasını serinletmek için nehir kıyısına iniyordu.</p>
<p>Arkasından bakan Riderhood, &quot;Bütün Thames'in suyu gelse bu kafayı serinletebilir mi bilmem!&quot; diye mırıldandı kulübenin kapısında. Bradley bir iki dakika içinde yola koyulup, önceki günkü gibi sakin patika boyunca uzaklaştı. Sıçrayıp etrafına baktığında bir balığın sıçradığını tahmin ediyordu Riderhood.</p>
<p>&quot;Bekçi hop! Bekçi!&quot; bağırışlarıyla geçti gün, geceleyin de üç kere tekrarlandı ama Bradley dönmedi. İkinci gün kapalı ve sıkıntılıydı. Öğleden sonra fırtına çıktı ve tam yağmur indirmeye başlamıştı ki Bradley bizzat fırtına gibi kapıdan içeri daldı.</p>
<p>&quot;İkisini birlikte görmüşsün!&quot; diye bağırdı Riderhood, yerinden sıçrayarak.</p>
<p>&quot;Gördüm.&quot;</p>
<p>&quot;Nerede?&quot;</p>
<p>&quot;Yolculuğunun sonunda. Kayığı üç gündür karaya çekili. Emirleri verişini kendi kulaklarımla duydum. Sonra onu beklediğini ve onunla buluştuğunu gördüm. İkisini,&quot; boğuluyormuş gibi sustu, sonra tekrar devam etti, &quot;dün gece ikisini yanyana yürürlerken gördüm.&quot;</p>
<p>&quot;Ne yaptın?&quot;</p>
<p>&quot;Hiç.&quot;</p>
<p>&quot;Ne yapacaksın?&quot;</p>
<p>Kendini sandalyeye bırakıp bir kahkaha attı. Sonra burnundan aniden kan boşandı.</p>
<p>&quot;Bu nasıl oldu?&quot; diye sordu Riderhood.</p>
<p>&quot;Bilmiyorum. Durduramıyorum. Dün geceden beri iki - üç - dört kere mi ne kanadı. Önce tadı sonra kokusu geliyor, beni boğacak gibi oluyor sonra böyle boşanıyor.&quot;</p>
<p>Kafasına bir şey geçirmeden sağanak yağmurun altına çıktı ve nehre eğilip iki eliyle yüzüne su çarparak kanı temizledi. Kapıdan ona doğru bakan Riderhood, arkasında gökyüzünün dörtte birini kaplamış, yukarı doğru hareket eden kapkara bir perde gördü. Tepeden tımağa ıslanmış vaziyette geri döndü ama nehre soktuğu yenlerinin ucundan sular damlıyordu.</p>
<p>&quot;Hayalet gibisin,&quot; dedi Riderhood.</p>
<p>&quot;Hiç hayalet gördün mü ki?&quot; cevabı geldi aniden.</p>
<p>&quot;Yani çok yorgun görünüyorsun.&quot;</p>
<p>&quot;Olabilir. Buradan ayrıldığımdan beri dinlenmedim. Oturduğumu bile hatırlamıyorum.&quot;</p>
<p>&quot;Şimdi biraz uzan öyleyse,&quot; dedi Riderhood. &quot;Bana susuzluğumu dindirecek bir şey ver de uzanayım.&quot; Şişeyle sürahi yine çıkarıldı. Bol sulu bir cin hazırlayıp, arka arkaya iki bardak içti. &quot;Bana bir şey sordun,&quot; dedi sonra. &quot;Yok, sormadım,&quot; dedi Riderhood.</p>
<p>&quot;Yüzümü yıkamaya nehre gitmeden önce bana bir şey sordun,&quot; diye diklendi Bradley, deli deli bakarak.</p>
<p>&quot;Ha o mu?&quot; dedi Riderhood biraz geri çekilerek. &quot;Ne yapcan diye sormuştum.&quot;</p>
<p>&quot;Bu halde insan ne yapacağını bilebilir mi?&quot; Titreyen ellerini öyle sert bir hareketle ileri uzattı ki, kollarını silkelemiş gibi etrafa sular sıçradı. &quot;Hiç uyumadan nasıl plan yapabilirim?&quot;</p>
<p>&quot;E, ben de öyle dedim ya,&quot; dedi beriki. &quot;Uzan demedim mi sana?&quot;</p>
<p>&quot;Olabilir, demişsindir belki.&quot;</p>
<p>&quot;Tabii! Şimdi tekrar söylüyorum. Geçen sefer yattığın yere yat; ne kadar iyi uyursan, ne yapacağına da o kadar kolay karar verirsin.&quot;</p>
<p>Riderhood tahta iskemlesine oturdu ve pencereden şimşekleri seyredip gökgürültüsünü dinledi. Ama kafası pek bunlarda değildi çünkü tekrar tekrar, yatakta bitap yatan adama bakıyordu tuhaf nazarlarla. Adam fırtınadan korunmak için üzerindeki kalın paltonun yakasını kaldırmış ve üst düğmesini sıkıca iliklemişti. Bunun ve daha pek çok şeyin bilincinde olmadığından, hem yüzünü nehirde yıkarken hem de kendini yatağa attığında paltosunu çıkartmamıştı; halbuki çıkartsa çok daha rahat ederdi.</p>
<p>Gökgürültüsü yüklü yüklü yukarıdan geçti; çatallı şimşekler dışarıdaki o devasa perdeyi lime lime etti. Riderhood bu arada pencerenin yanında oturmuş ara sıra yatağı kolaçan ediyordu. Yatağın üzerindeki adamı üzerine bazen kızıl, bazen mavi bir ışık vururken görüyor, bazen karanlıktan zar zor seçiyor, bazen titreyen bembeyaz bir ateşle gözleri kamaştığından hiçbir şey göremiyordu. Zaman zaman yağmur tekrar bütün hiddetiyle boşanıyor, nehir onu karşılamak ister gibi yükseliyor, rüzgâr kapıya yükleniyor, görünmez ulaklar adamı götürmek için yatağın etrafına toplanmış gibi, Kâh saçları Kâh giysisi kıpırdanıyordu. Fırtınanın bütün bu safhalarından, onun uykudaki adamı izlemesini engelleyen -biraz fazla görkemli- müdahalelermiş gibi kafasını çeviriyordu Riderhood.</p>
<p>&quot;Derin uyuyor,&quot; dedi içinden; &quot;yine de benim her hareketime karşı öyle tetikte ki, odada çanlar çalsa uyanmaz ama sandalyemden kalksam uyanabilir; nerede dokunmak!&quot;</p>
<p>Büyük bir dikkatle ayağa kalktı. &quot;Ötöteki,&quot; dedi alçak, sakin bir sesle, &quot;rahat mısın? Hava biraz serinledi, usta. Üzerine bir palto örteyim mi?&quot;</p>
<p>Cevap yok.</p>
<p>&quot;Gerçi zaten üzerinde,&quot; diye mırıldandı Riderhood biraz daha alçak ve farklı bir sesle; &quot;palto üzerinde, palto üzerinde!&quot;</p>
<p>Uyuyan adam kolunu kıpırdatınca yine sandalyesine oturdu ve pencereden fırtınayı seyretme pozu aldı. Muazzam bir görüntüydü ama gözlerini yarım dakikadan fazla yataktaki adamdan ayırtacak kadar muazzam değil.</p>
<p>Riderhood genelde uyuyan adamın saklı duran boynuna bakıyordu tuhaf tuhaf, nihayet uyku yerini zihnen ve bedenen bitap düşmüş birinin baygınlığına bıraktı sanki. O zaman Riderhood pencerenin önünden dikkatle ayrılıp yatağın başına dikildi.</p>
<p>&quot;Zavallı adam!&quot; diye mırıldandı alçak sesle, yüzü kurnaz, gözleri dikkatli, ayaklan tetikteydi, uyanırsa diye; &quot;bu paltoyla rahat uyunmaz. Biraz gevşetsem rahat eder mi acaba? Evet evet, iyisi mi gevşeteyim! Zavallı adam.&quot;</p>
<p>Müthiş temkinli parmaklarla en üst düğmeye dokundu, bir ayağını geri attı. Ama uyuyan adam en ufak bir bilinç emaresi göstermediğinden diğer düğmelere daha kendinden emin dokundu, belki bu yüzden daha da hafif. Yavaş ve yumuşak hareketlerle paltosunun önünü açtı.</p>
<p>Kıpkırmızı bir boyunbağının uçları ortaya çıktı, hatta kullanıla kullanıla lekelendiği hissini vermek için bazı yerleri bir şeylerin içine bile batırılmıştı. Riderhood yüzünde büyük bir hayretle bir boyunbağına bir adama bakakaldı. Sonra yavaşça sandalyesine geri döndü ve elini çenesine dayayıp, kukumav kuşu gibi boyunbağıyla adamı incelemeye devam etti.</p>
<p>&nbsp;</p>
</body>
</html>