<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;Sizin için ne kadar iyi şeyler düşündüğümü bilmiyorsunuz, Bayan Wilfer.&quot;</p>
<p>&quot;Refaha kavuşunca kendi evimi, ailemi unuttuğuma ve ihmal ettiğime inandığınıza göre fazla da iyi şeyler düşünüyor olamazsınız, Bay Rokesmith.&quot;</p>
<p>&quot;Ben mi inanıyorum buna?&quot;</p>
<p>&quot;En azından inanıyordunuz,&quot; dedi Bella.</p>
<p>&quot;Haddimi aşarak, içine düştüğünüz küçük bir unutkanlığı hatırlatmıştım - kasıtlı olmayan, doğal bir unutkanlığı. Hepsi bu.&quot;</p>
<p>&quot;Rica ederim size sormama izin verin, Bay Rokesmith,&quot; dedi Bella, &quot;neden haddinizi aştınız? Lütfen alınmayın, bu kelimeleri kendiniz kullandınız.&quot;</p>
<p>&quot;Çünkü size karşı hakiki, derin, büyük bir ilgi duyuyorum, Bayan Wilfer. Çünkü sizi daima en iyi halinizle görmek isterim. Çünkü... Devam edeyim mi?&quot;</p>
<p>&quot;Hayır, beyefendi,&quot; dedi Bella yüzü alev alev yanarak, &quot;gereğinden fazlasını söylediniz. Rica ediyorum devam etmeyin. Cömertlikten, şereften biraz nasibinizi aldıysanız başka bir şey söylemezsiniz.&quot;</p>
<p>Gözlerini indiren bu gururlu yüze ve güzel boynuna dökülen parlak kahverengi saçları titreten hızlı nefeslere bakan merhum John Harmon da muhtemelen sessiz kalırdı.</p>
<p>&quot;Sizinle bir kerelik bir konuşma yapmak istiyorum, beyefendi,&quot; dedi Bella, &quot;ama nasıl yapacağımı bilmiyorum. Bütün akşam sizinle konuşmayı isteyerek, buna karar vererek ve bunu yapmak zorunda olduğumu hissederek oturdum durdum. Bir dakika izin verin lütfen.&quot;</p>
<p>Rokesmith sessiz kaldı, Bella da yüzü öteki tarafa dönük, bazen dönüp konuşacakmış gibi küçük bir hareket yaparak öylece durdu. Bir süre sonra konuşmaya başlayabildi.</p>
<p>&quot;Buradaki konumumu biliyorsunuz, beyefendi, evdeki konumumu da. Etrafımda benim adıma konuşmasını isteyebileceğim kimse olmadığından bu işi kendim yapmak zorundayım. Bana karşı bu şekilde davranmanız cömertlikle, şerefle bağdaşmıyor hiç.&quot;</p>
<p>&quot;Size candan bağlı olmak, size hayran olmak şerefsizlik midir?&quot;</p>
<p>&quot;Bu ne cüret!&quot; dedi Bella.</p>
<p>Merhum John Harmon, bunun biraz aşağılayıcı ve büyüklenen bir red cümlesi olduğunu düşünürdü.</p>
<p>&quot;Bu durumda kendimi devam etmek mecburiyetinde hissediyorum,&quot; dedi Sekreter, &quot;gerçi sadece kendimi açıklamak ve savunmak için. Umarım size olan bağlılığımı dürüstçe ilan etmem -benim için bile- affedilmez bir hareket değildir, Bayan Wilfer.&quot;</p>
<p>&quot;Dürüstçe ilan!&quot; diye tekrarladı Bella üstüne basa basa.</p>
<p>&quot;Değil mi?&quot;</p>
<p>&quot;Rica ederim, beyefendi,&quot; dedi Bella, tam zamanında siteme başvurarak, &quot;beni sorguya çekmeyin. Sorguya çekilmeyi reddetmemi mazur görürsünüz herhalde.&quot;</p>
<p>&quot;Bu hiç de adil değil Bayan Wilfer! Size sadece sözümü tekrarlamakla neyi ima ettiğinizi soruyorum. Yine de bu sorudan bile feragat edebilirim. Ama ilan ettiğim şeyin arkasında duruyorum. Size karşı samimi ve derin bir bağ duyduğumu söylemiştim, bunu geri almıyorum.&quot;</p>
<p>&quot;Bunu refüze ediyorum, beyefendi,&quot; dedi Bella.</p>
<p>&quot;Bu cevaba hazır olmamak için kör ve sağır olmam gerekirdi. Size verdiğim rahatsızlığı bağışlayın çünkü kendi cezasını da beraberinde getiriyor.&quot; &quot;Ne cezası?&quot; diye sordu Bella.</p>
<p>&quot;Şu anda katlandığım şey ceza değil de nedir? Ama kusma bakmayın; sizi yeniden sorguya çekmek istemezdim.&quot;</p>
<p>&quot;Düşünmeden söylediğim bir kelimeyi kullanıyorsunuz,&quot; dedi Bella, biraz kendine de kızarak, &quot;beni şey gibi gösteriyorsunuz... şey gibi. O kelimeyi fazla düşünmeden söyledim. Size kötü geldiyse kusma bakmayın ama siz kasten tekrar ediyorsunuz ve bu da pek hoş sayılmaz. Mevzuya dönersek, aramızdaki bu şeyin sona ermesini sizden rica ediyorum, Bay Rokesmith, sonsuza kadar.&quot;</p>
<p>&quot;Sonsuza kadar,&quot; diye tekrarladı.</p>
<p>&quot;Evet. Size yalvarıyorum, beyefendi,&quot; diye devam etti Bella heyecanlanarak, &quot;peşimi bırakın. Bu evdeki konumunuzu, benim konumumu sıkıntılı ve nahoş hale getirmek için kullanmayın. Karşılığı olmayan bu ilginizi, bana olduğu kadar Bayan Boffin'e de belli etme alışkanlığınızdan vazgeçmenizi rica ediyorum.&quot;</p>
<p>&quot;Öyle mi yapıyorum?&quot;</p>
<p>&quot;Bence öyle,&quot; dedi Bella. &quot;Gerçi öyle bile olsa sizin suçunuz değil Bay Rokesmith.&quot;</p>
<p>&quot;Bu izleniminizin doğru olmadığını umarım. Dediğiniz şekilde davran-mışsam çok üzülürüm. Öyle davranmadığımı düşünüyorum. Gelecekte böyle bir şey olmayacak. Bitmiştir.&quot;</p>
<p>&quot;Bunu duymak beni çok rahatlattı,&quot; dedi Bella. &quot;Benim hayattan başka beklentilerim var, siz de kendi hayatınızı neden boşa harcayasınız?&quot;</p>
<p>&quot;Benim!&quot; dedi Sekreter. &quot;Benim hayatım!&quot;</p>
<p>Tuhaf ses tonu, Bella'yı, yüzündeki tuhaf tebessüme bakmaya sevketti. Göz göze gelir gelmez tebessüm kayboldu. &quot;Kusura bakmayın, Bayan Wilfer,&quot; diye devam etti Sekreter; &quot;birtakım ağır sözler sarf ettiniz, eminim kafanızda benim anlayamadığım bir sebebi vardır. Cömert ve şerefli biri gibi davranmadığımı söylediniz. Ne hususta?&quot;</p>
<p>&quot;Bunu sormayın daha iyi,&quot; dedi Bella, kibirle gözlerini kaçırarak.</p>
<p>&quot;Ben de sormamak isterdim ama mecbur bırakıldım. Nezaket namına, yok ama, adalet namına açıklar mısınız lütfen?&quot;</p>
<p>&quot;Ama beyefendi!&quot; dedi Bella, gözlerini onun gözlerine dikti, bir an konuşup konuşmamakta kararsız kaldı, &quot;Bay ve Bayan Boffin'in size olan sevgisinin ve işteki başarınızın size verdiği gücü bana karşı kullanmak cömert ve şerefli bir hareket mi?&quot;</p>
<p>&quot;Size karşı?&quot;</p>
<p>&quot;Size hoşuma gitmediğini belli ettiğim ve kesinlikle refüze ettiğimi söylediğim bir evlilik isteğini bana dayatmak için onların nüfuzunu kullanmayı planlamak cömert ve şerefli bir davranış mıdır?&quot;</p>
<p>Merhum John Harmon çok şeylere tahammül edebilirdi ama böylesi bir şüphe onu can evinden vururdu.</p>
<p>&quot;Benim buraya geleceğimi önceden tahmin ederek ya da bilerek ve bundan faydalanıp beni gafil avlamayı planlayarak, böyle bir vazifeye talip olmanız -tabii bunu yapıp yapmadığınızı bilmiyorum, umarım yapmamışsınızdır- sizce cömert ve şerefli mi?&quot;</p>
<p>&quot;Acımasızca ve hayasızca gafil avlamak,&quot; dedi Sekreter.</p>
<p>&quot;Evet,&quot; diye onayladı Bella.</p>
<p>Sekreter bir an sustu, sonra sadece şunları söyledi: &quot;Çok yanılıyorsunuz, Bayan Wilfer; inanamayacağınız kadar yanılıyorsunuz. Gerçi bunun sizin hatanız olduğunu söyleyemem. Sizin tarafınızdan bundan çok daha iyi bir muameleyi hak etsem de siz bunu bilmiyorsunuz.&quot;</p>
<p>&quot;En azından beyefendi,&quot; diye diklendi Bella, eski küstahlığı içinde kabararak, &quot;siz benim buraya nasıl geldiğimi biliyorsunuz. Bay Boffin'in ağzından, o mirasın her satırına, her kelimesine vakıf olduğunuzu duydum, diğer bütün işlerine de vakıfsınız. Bir at, köpek ya da kuş gibi yabancılara verilmem yetmedi mi; bütün şehir beni konuşmayı ve bana gülmeyi bırakır bırakmaz sizin de beni kafanızda bir yerlere havale etmeniz, benim üzerimden spekülasyon yapmanız şart mıydı? Sonsuza kadar yabancıların malı mı olacağım ben?&quot;</p>
<p>&quot;İnanın bana,&quot; dedi Sekreter, &quot;feci yanılıyorsunuz.&quot;</p>
<p>&quot;Sebebini öğrenmek isterdim,&quot; dedi Bella.</p>
<p>&quot;Öğrenebileceğinizi pek tahmin etmiyorum. İyi geceler. Elbette burada kaldığım müddetçe, bu konuşmanın izlerini Bay ve Bayan Boffin'den saklamak için elimden geleni yapacağım. Bana güvenebilirsiniz, şikayet ettiğiniz şeyi de sonsuza kadar nihayete ermiş bilin.&quot;</p>
<p>&quot;Madem öyle, konuştuğumuza memnun oldum Bay Rokesmith. Acılı ve zor bir konuşmaydı ama oldu bir kere. Sizi kırdıysam lütfen beni bağışlayın. Deneyimsiz ve patavatsızım, biraz da şımarık büyütüldüm; ama göründüğüm kadar, sizin benim için düşündüğünüz kadar kötü değilim aslında.&quot;</p>
<p>Tutarsız, keyfi bir biçimde yumuşayan Bella'nın bu son sözleri biter bitmez Bay Rokesmith odadan çıktı. Tek başına kalan Bella kendini tekrar sedire bıraktı ve &quot;Güzel kadının böyle bir canavar olduğunu bilmiyordum!&quot; dedi. Sonra ayağa kalkıp aynaya baktı ve kendi aksine, &quot;Şişinmekten suratın şişmiş, salak şey!&quot; dedi. Sonra sabırsızca odanın öteki ucuna yürüyüp döndü, &quot;Keşke babam burada olup bana hırs için yapılan evliliklerden bahsetseydi; iyi ki uzakta, babacığım benim, burada olsa saçlarını çekmeden duramazdım,&quot; dedi. Sonra nakışını bir kenara fırlattı, arkasından kitabını ve oturup bir şarkı mırıldanmaya başladı ama bir türlü tempoyu tutturamadı ve kendisiyle kavgaya koyuldu.</p>
<p>Peki John Rokesmith ne yaptı?</p>
<p>Odasına girip John Harmon'ı birkaç fersah daha derine gömdü. Şapkasını alıp dışarı çıktı ve Holloway'e ya da başka bir yere -nereye gittiği hiç umrunda değildi- giderken John Harmon'ın mezarı üzerine araba araba toprak attı. Şafak sökene kadar evden yana götürmedi onu adımları. Bütün gece John Harmon'ın mezarı üzerine ağırlık üzerine ağırlık yığmakla öyle uğraşmıştı ki artık koca bir dağ sırası altında yatıyordu zavallı; yine de mezarcı Rokesmith, &quot;Ört üzerini, ez onu, sakın çıkmasın!&quot; ağıtıyla çektiği eziyeti hafifleterek üzerine dağlar yığmaya devam ediyordu.</p>
<p>&nbsp;</p>
</body>
</html>