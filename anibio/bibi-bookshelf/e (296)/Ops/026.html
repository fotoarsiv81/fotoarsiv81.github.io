<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;Ne kadar da çabuk kavradınız durumu. Hayret!&quot;</p>
<p>&quot;Şaşacak bir şey yok, Bay Wegg. İhtiyar beyefendi tozun içinde bulunan her şeyin ne olduğunu, ne ettiğini bilmek isterdi; çok kemikler, tüyler, başka şeyler getirmiştir bana.&quot;</p>
<p>&quot;Demeyin!&quot;</p>
<p>&quot;Evet. (Vay bana vaylar bana!) Buralara çok şeyler gömmüştür, bilirsiniz. Şu ilerilere.&quot;</p>
<p>Bay Wegg bilmiyor ama hızla başını sallayarak biliyormuş gibi yapıyor. Aynı zamanda Venüs'ün başıyla işaret ettiği yere doğru bakıyor, tam yönünü bulmaya çalışır gibi.</p>
<p>&quot;Şu nehirde bulunan şeyle ilgilenmiştim,&quot; diyor Venüs. &quot;(Benimki daha böyle acımasızca refüze etmemişti o sıralarda beni.) Kalkıp gitmiştim -Neyse ama, boşverin.&quot;</p>
<p>Mumu karanlık raflardan birine doğru kaldırmıştı, Bay Wegg dönüp orada ne olduğuna baktığında tekrar konuşmaya başladı.</p>
<p>&quot;İhtiyar beyefendiyi buralarda herkes tanırdı. O toz yığınları arasına çok şeyler gömdüğü söylenirdi. Bence hiçbir şey yoktur. Sizce Bay Wegg7&quot;</p>
<p>&quot;Hiçbir şey yok,&quot; diyor Wegg, daha önce bu konuda tek kelime duymadığı halde.</p>
<p>&quot;Ben sizi tutmayayım. İyi geceler!&quot;</p>
<p>Bahtsız Bay Venüs, elini sıkarken başını da sallıyor ve taburesine çökerek kendine biraz daha çay koyuyor. Deri kayışı çekerek kapıyı açarken omzunun üzerinden geri bakan Bay Wegg, garip dükkânın bu hareketle sarsıldığını görüyor, öyle ki bir an mum söner gibi oluyor, Hintli, Afrikalı ve ingiliz bebekler, &quot;muhtelif insan&quot;, Fransız beyefendi, yeşil cam gözlü kediler, köpekler, ördekler ve koleksiyonun geri kalanı bir an canlanmış gibi oluyor; Bay Venüs'ün dirseği dibindeki zavallı küçük Nar Bülbülü bile masum kanadı üzerinde kımıldanıyor. Bir an sonra Bay Wegg gaz lambaları altında, çamurda topallıyor.</p>
<p>&nbsp;</p>
</body>
</html>