<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>12. Bölüm -Dürüst Bir Adamın Alınteri</title>
</head>
<body>
<h1><a id="a127"></a>12. Bölüm -Dürüst Bir Adamın Alınteri</h1>
<p>Bay Mortimer Lightwood ve Bay Eugene Wrayburn, Bay Lightwood'un bürosunda kafeteryadan ısmarladıkları akşam yemeğini yediler. Ortaklaşa bir teşebbüste bulunmaya karar vermişlerdi yenilerde. Hampton yakınlarında, Thames Nehri kıyısında bir bekar evi tutmuşlardı, çimenliği, kayıkhanesi ve her türlü donanımıyla tam takım; yazın, adli tatil boyunca kendilerini akıntılara bırakacaklardı.</p>
<p>Daha yaz değildi gerçi, bahardı; Thomson'ın &quot;Mevsimler&quot; şiirindeki gibi uçucu, ılıman, tatlı bir bahar değil, Johnson, Jackson, Dickson, Smith ve Jones'un &quot;Mevsimler&quot; şiirlerindeki gibi, doğu rüzgârıyla ısıran bir bahar. Amansız rüzgâr esmiyor, testereyle kesiyordu; o kestikçe çıkan talaş, talaş çukurunda döneniyordu. Bütün sokaklar talaş çukuruydu, yoldan geçenlerin talaştan gözleri görmez oluyor, nefesleri tıkanıyordu.</p>
<p>Rüzgâr esti mi Londra'da dolaşıma giren o gizemli kâğıt akçeler, şurda, burda, her yerde çemberler çiziyordu. Nerden gelir bunlar, nereye gider? Her çalıya asılır, her ağaçta çırpınır, uçarken telgraf tellerine yakalanır, kuytularda birikir, çeşmelerden su içer, ızgaralara çömelir, her çimenlikte titreşir, demir parmaklık taburlarının ardında boş yere dinlenmeye çalışır. Pahalı ve lüks bir şehir olmasına rağmen, hiçbir şeyin ziyan edilmediği, harika insan karıncaların deliklerinden dışarı çıkıp her kırıntıyı toparladığı Paris'te böyle bir şey olmaz hiç. Orada uçsa uçsa toz uçar. Orada keskin gözler ve keskin mideler, doğu rüzgârını bile biçip ondan bir şey çıkarır.</p>
<p>Rüzgâr kesiyor, talaş döneniyordu. Çalılar, güneş tarafından tomurcuklanmaya çabucak ikna edildikleri için matemde, kafalarını sallıyorlardı; genç yapraklar esef ediyor; serçeler erken yaptıkları evlilikler yüzünden pişman oluyorlardı, tıpkı insanlar gibi; gökkuşağı renkleri, bahar çiçeklerinde değil, baharın ısırıp çimdiklediği insan yüzlerinde seçiliyordu. Rüzgâr mütemadiyen kesiyor, talaş mütemadiyen döneniyordu.</p>
<p>Bahar akşamları, görmezden gelinemeyecek kadar uzun ve aydınlık olduğunda, hava da böyle zıvanadan çıktığında, Bay Podsnap'ın açıklayıcı bir biçimde London, Londra, Londres dediği şehir berbat bir hal alırdı. Sobası tüten bir evle, kocasını azarlayan bir hatunun özelliklerini birleştiren, kara, şirret bir şehir; kumlu kumlu bir şehir; kurşundan örtüsünde tek bir delik olmayan umutsuz bir şehir; Essex ve Kent'in devasa Bataklık Kuvvetleri tarafından kuşatılmış bir şehir. Yemeklerini bitirip, purolarını içmek için ateşin başına geçen iki eski okul arkadaşı da şehri böyle hissediyordu. Genç Blight gitmişti, köşedeki kafeteryadan yiyecekleri getiren garson gitmişti, çatallarla tabaklar gitmişti, şarap gitmek üzereydi - ama aynı istikamete değil.&quot;Burada rüzgârın sesi,&quot; dedi Eugene, ateşi karıştırırken, &quot;deniz fenerindeymişiz gibi geliyor. Keşke öyle olsa.&quot;</p>
<p>&quot;Sıkılmaz mıydık?&quot; diye sordu Lightwood.</p>
<p>&quot;Başka yerde sıkıldığımızdan daha fazla değil. Bütün bir mahkeme mıntıkasını dolaşmak gerekmezdi. Gerçi bu bencilce bir sıkıntı, sadece şahsıma ait.&quot;</p>
<p>&quot;Gelip giden müşteriler de olmazdı,&quot; diye ekledi Lightwood. &quot;Gerçi bu sadece şahsıma ait bencilce bir sıkıntı değil.&quot;</p>
<p>&quot;Fırtınalı bir denizin ortasında, ıssız bir kaya parçasının üzerinde olsaydık,&quot; dedi Eugene, gözleri ateşte, purosundan bir nefes çekerek, &quot;Lady Tippins bizi ziyarete gelemezdi ya da daha iyisi gelip boğulurdu. Kimse bizi düğün kahvaltılarına davet edemezdi. tçinde eşelenip durulacak içtihatlar olmazdı, ışığı yanık tutmak gibi basit bir tçtihat hariç. Batan gemiler heyecanlı olurdu.&quot;</p>
<p>&quot;Ama bunun dışında,&quot; dedi Lightwood, &quot;hayat bir miktar tekdüze olabilirdi.&quot;</p>
<p>&quot;Ben de düşündüm bunu,&quot; dedi Eugene, gerçekten de bu işe atılmadan önce bütün cephelerini gözden geçiriyormuş gibi bir havayla, &quot;ama tanımlı ve sınırlı bir tekdüzelik olurdu. iki insanın dışına çıkmazdı. Benim kafamdaki soru şu, Mortimer, acaba böylesine kesinlikle tanımlanmış ve bu derece sınırlanmış bir tekdüzelik, insanın kendi hemcinslerinin sınırsız tekdüzeliğinden daha dayanılır olmaz mı?&quot;</p>
<p>Lightwood gülerek şarabı uzatırken, &quot;Bu yaz denizcilik yaparken bu soruya cevap bulma fırsatımız olabilir,&quot; dedi.</p>
<p>&quot;Tam manasıyla değil,&quot; dedi Eugene içini çekerek, &quot;ama deneriz. Birbirimizi bıktırmayız inşallah.&quot;</p>
<p>&quot;Şimdi, muhterem pederini konuşalım,&quot; dedi Lightwood, onu önceden konuşmayı kararlaştırdıkları konuya buyur ederek: konuların en kaypağı, yılan balığı gibi neresinden tutacağım bilemediğin bir konu.</p>
<p>&quot;Evet, muhterem pederim,&quot; diye razı oldu Eugene, koltuğuna iyice gömülerek. &quot;Muhterem pederime mum ışığında yaklaşmayı tercih ederdim, ne de olsa yapay ışıklandırma gerektiren bir konu; ama Wallsend kömürünün aydınlattığı alacakaranlıkta yaklaşacağız kendisine.&quot;</p>
<p>Konuşurken tekrar ateşi karıştırmaya başlamıştı, harlandırdıktan sonra devam etti.</p>
<p>&quot;Muhterem pederim, babaevi havalisinde, pek-muhterem-olmayan oğluna bir eş bulmuş.&quot;</p>
<p>&quot;Bir miktar para sahibidir mutlaka?&quot;</p>
<p>&quot;Bir miktar para sahibi mutlaka, yoksa bulmazdı. Muhterem pederim - izninle bu vazifeşinas totolojiyi kısaltarak MP haline getireyim, kulağa biraz askeri geliyor, Wellington Dükü gibi.&quot;</p>
<p>&quot;Ne acayip adamsın Eugene!&quot;</p>
<p>&quot;İnan bana hiç değilim. MP, bütün çocuklarının, doğdukları andan, hatta daha öncesinden itibaren bütün hayatlarını en ince ayrıntısına kadar planlayarak, zavallı küçük kurbanların (kendi deyimiyle) geçimlerini garantiye almıştır; mesela MP benim avukat olmamı tasarlamıştı ki öyleyim (bol müşteri hariç), aynı zamanda evli olmamı tasarlamıştı ki değilim.&quot;</p>
<p>&quot;Birinciden çok bahsetmişsindir bana.&quot;</p>
<p>&quot;Birinciden çok bahsetmişimdir sana. Hukuk alanında kendimi pek matah bulmadığımdan, evlilik konusundaki kaderimi şu ana kadar ertelemeyi başardım. MP'yi tanırsı ama benim kadar iyi değil. Benim kadar iyi tanısan sana komik gelirdi.&quot;</p>
<p>&quot;Bu ne saygı, Eugene!&quot;</p>
<p>&quot;Saygıdan yana kusur etmiyorum inan bana, şefkatten yana da. Ama komiğime gidiyor, elimde değil. En büyük ağabeyim doğduğunda, tabii bütün hepimiz Aile Darlığının -başkalarının yanında Aile Mülkleri deriz-varisi olacağını biliyorduk (yani hayatta olsak bilirdik). ikinci ağabeyimin doğması yakınladığında, 'Bu,' dedi babam, 'kilisenin temel direklerinden biri olacak.' Ağabeyim doğdu ve kiliseye girdi ama temel direk değil titrek direk oldu. Üçüncü ağabeyim, annemle olan randevusundan epey erken geldi; ama asla gafil avlanmayan MP onun denizci olup dünyayı dolaşacağına karar verdi. Kendisi zorla Donanmaya sokuldu ama dünyayı dolaşamadı. Derken bendeniz zuhur ettim ve karşında gördüğün hayli tatminkâr sonuçlar elde ettim. Kardeşim doğalı daha yarım saat olmamıştı ki MP onun mekanik bir deha olacağına karar verdi. Bu böyle gider. Bu yüzden de MP'nin komiğime gittiğini söylüyorum.&quot;</p>
<p>&quot;Şu hanım işine gelelim, Eugene.&quot;</p>
<p>&quot;O noktada MP'nin komikliği kalmıyor çünkü hanıma gelmek gibi bir niyetim yok.&quot;</p>
<p>&quot;Tanıyor musun?&quot;</p>
<p>&quot;Hiç.&quot;</p>
<p>&quot;Görsen daha iyi olmaz mı?&quot;</p>
<p>&quot;Sevgili Mortimer, karakterimi bilirsin. Üzerimde 'BOŞTA: MOSTRALIK' etiketiyle oraya gidip, aynı etiketi taşıyan bir hanımla tanışacak adam mıyım? MP'nin her türlü isteğini seve seve yerine getiririm - evlilik hariç. Nasıl sürdüreyim ki evliliği? Bu kadar çabuk, bu kadar sık, bu kadar iflah olmaz bir biçimde sıkılırken.&quot;</p>
<p>&quot;Ama istikrarlı bir adam değilsin Eugene.&quot;</p>
<p>&quot;Sıkılma hususunda,&quot; diye cevap verdi muhterem, &quot;inan bana dünyanın en istikrarlı adamıyım.&quot;</p>
<p>&quot;İyi de daha demin iki kişilik tekdüzeliğin faydalarından bahsediyordun.&quot;</p>
<p>&quot;Bir deniz fenerinde. Rica ederim hakkımı yeme, bu koşulu hatırla. Bir deniz fenerinde.&quot;</p>
<p>Mortimer tekrar güldü; Eugene de biraz düşününce kendini eğlenceli bulmuş gibi ilk olarak gülüp sonra her zamanki can sıkıntısına geri döndü ve purosunu içerken bezgin bezgin, &quot;Bu konuda yapacak bir şey yok; MP'nin kehanetlerinden birisi sonsuza kadar gerçekleşemeyecek. Onun arzusunu yerine getirmeyi çok istesem de bu sefer başarısızlığa teslim olmak zorunda,&quot; dedi.</p>
<p>Onlar konuşurken hava kararmıştı; rüzgâr kesmeye devam ediyordu, kararan pencerelerin ardında talaş döneniyordu. Aşağıdaki mezarlık çoktan derin, koyu bir gölgeye gömülmüştü ve gölge binaların tepesine doğru tırmanıyordu. &quot;Sanki mezarlığın hayaletleri yükseliyor,&quot; dedi Eugene.</p>
<p>Ateş başını dışarıyla kıyaslayıp, purosunun lezzetini arttırmak için pencerenin yanına gitmişti, koltuğuna dönerken yarı yolda durup, &quot;Anlaşılan hayaletlerden birisi yolunu kaybetmiş, adres sormak için uğramış. Şu hortlağa bak!&quot;</p>
<p>Sırtı kapıya dönük olan Lightwood başını çevirdi ve kapının girişinde, insana benzeyen bir şekil görünce, pek de uygunsuz kaçmayan şu soruyu sordu: &quot;Sen de kimsin?&quot;</p>
<p>&quot;Kusura bakmayın Efendiler,&quot; diye cevap verdi hayalet, boğuk, boru gibi bir fısıltıyla, &quot;içinizden biri Avukat Lightwood olabilir mi acaba?&quot;</p>
<p>&quot;Kapıyı çalmadan içeri girmek de ne demek oluyor?&quot; diye sordu Mortimer.</p>
<p>&quot;Kusura bakmayın Efendiler,&quot; diye cevap verdi hayalet önceki gibi, &quot;ama kapınızın açık olduğunun farkında değildiniz galiba.&quot; &quot;Ne istiyorsun?&quot;</p>
<p>Bunun üzerine hayalet yine boğuk, boru gibi bir sesle, &quot;Kusura bakmayın Efendiler ama içinizden biri Avukat Lightwood olabilir mi?&quot; diye sordu.</p>
<p>&quot;Evet, ikimizden biri olur Lightwood,&quot; dedi bu ismin sahibi.</p>
<p>&quot;Peki öyleyse Efendiler,&quot; dedi hayalet odanın kapısını dikkatle kapatarak; &quot;işimize bakalım.&quot;</p>
<p>Mortimer mumları yaktı. Mumlar ziyaretçinin kılıksız bir adam olduğunu gösterdi, bakışları çok tekinsizdi ve konuşurken, kürklü bir hayvana, köpeğe ya da kediye, boğulmuş ve çürümekte olan bir kedi ya da köpek yavrusuna benzeyen, eski, ıslak, şekilsiz ve kirli bir kürk şapkayla oynuyordu.</p>
<p>&quot;Mesele nedir?&quot; dedi Mortimer.</p>
<p>&quot;Efendiler,&quot; dedi adam, tatlılaştırmaya çalıştığı bir sesle, &quot;acaba hanginiz Avukat Lightwood?&quot;</p>
<p>&quot;Benim.&quot;</p>
<p>&quot;Avukat Lightwood,&quot; yaltaklanarak eğildi, &quot;ben hayatını alnının teriyle kazanan bir adamım. Alınterimi kaybetmeyeyim diye, hani olur ya, başlamadan önce, yemin ettirilmek isterim.&quot;</p>
<p>&quot;Ben yemin ettirenlerden değilim.&quot;</p>
<p>Bu malumata belli ki itibar etmeyen ziyaretçi inatla mırıldandı, &quot;Bay Anname.&quot;</p>
<p>&quot;Bu sizin isminiz mi?&quot; diye sordu Lightwood.</p>
<p>&quot;Ne ismi?&quot; dedi adam. &quot;Hayır; Bay Anname almak istiyorum.&quot;</p>
<p>(Bir yandan purosunu içip bir yandan da onu süzmekte olan Eugene, bu ismi Beyanname olarak yorumladı.)</p>
<p>&quot;Bak hemşerim,&quot; dedi Lightwood tembel gülüşüyle, &quot;benim yeminle meminle işim olmaz.&quot;</p>
<p>&quot;Olsa olsa sana küfredebilir,&quot; diye açıkladı Eugene; &quot;Tabii ben de. Ama daha fazlasını yapamayız.&quot;</p>
<p>Bu bilgiden epey huzuru kaçan ziyaretçi, boğulmuş kedi, köpek ya da eniği tekrar tekrar elinde çevirerek Efendilerin bir birine bir diğerine bakıyor, bir taraftan da derin derin düşünüyordu. Nihayet kararını verdi:</p>
<p>&quot;O zaman geçirilmem lazım.&quot;</p>
<p>&quot;Nereye?&quot; diye sordu Lightwood.</p>
<p>&quot;Buraya,&quot; dedi adam. &quot;Mürekkeple kâğıda.&quot; &quot;Önce niçin geldiğini anlat.&quot;</p>
<p>&quot;Beş on bin pound ödül için,&quot; dedi adam, bir adım ileri geldi, boğuk sesini alçaltıp eliyle de perdeledi, &quot;Bunun için geldim. Cinayet için. Bunun için.&quot;</p>
<p>&quot;Masaya yanaş. Otur. Bir bardak şarap içer misin?&quot; &quot;Evet,&quot; dedi adam; &quot;sizi kandırmam Efendiler.&quot;</p>
<p>Şarap verildi. Dirseğini kaldırıp şarabı ağzına döktü, &quot;Beğendin mit&quot; der gibi sağ yanağına aldı, sonra &quot;Sen beğendin mi?&quot; der gibi sol yanağına aldı, sonra &quot;Sen beğendin mi?&quot; der gibi mideye yuvarladı. Son olarak üçünden de &quot;Beğendik valla&quot; cevabını almış gibi ağzını şaplattı.</p>
<p>&quot;Bir bardak daha?&quot;</p>
<p>&quot;Olur,&quot; dedi tekrar; &quot;sizi kandırmam Efendiler.&quot; Diğer işlemleri de aynen tekrar etti.</p>
<p>&quot;Peki,&quot; diye lafa başladı Lightwood, &quot;adın ne?&quot;</p>
<p>&quot;Ama biraz hızlı gidiyorsunuz Avukat Lightwood,&quot; diye cevapladı adam serzenişle. &quot;Sizce de öyle değil mi Avukat Lightwood? Biraz hızlı gitmiyor musunuz? Alnımın teriyle beş on bin pound kazanacağım; kendi alınterine değer veren bir adam olarak, yazıya geçirilmeyecekse adımı söyleyebilmem ne mümkün?&quot;</p>
<p>Adamın, kalem, mürekkep ve kağıdın bağlayıcı güçlerine olan inancını göz önünde bulunduran Lightwood, Eugene'in başıyla bu büyülü malzemeleri eline alması teklifini başıyla onaylayarak kabul etti. Söz konusu malzemeyi masaya getiren Eugene, kâtip ya da noter gibi oturdu.</p>
<p>&quot;Şimdi,&quot; dedi Lightwood, &quot;ismin ne?&quot;</p>
<p>Ama bu dürüst adamın alınteri için başka tedbirler de gerekiyordu.</p>
<p>&quot;Öteki efendinin, söylediklerimi söylediğime şahitlik etmesini isterim, Avukat Lightwood,&quot; diye şart koştu. &quot;Öteki Efendi bana adını ve adresini verebilir mi acaba?&quot;</p>
<p>Eugene, ağzında puro, elinde kalem, kartvizitini ona uzattı. Kartı ağır ağır heceleyen adam kıvırıp daha da ağır hareketlerle boynundaki fuların ucuna düğümledi.</p>
<p>&quot;Şimdi,&quot; dedi Lightwood üçüncüye, &quot;bütün hazırlıkların bittiyse, ra-hatladıysan, başka ' bir tasan kalmadıysa, ismin ne?&quot;</p>
<p>&quot;Roger Riderhood.&quot;</p>
<p>&quot;ikamet?&quot; &quot;Lime'us Hole.&quot; &quot;işin, mesleğin?&quot;</p>
<p>Bu sefer öncekiler kadar hızlı cevap vermeyen Bay Riderhood, kendini şöyle tanımladı, &quot;Su kenarı şahsiyeti.&quot;</p>
<p>&quot;Sabıkan var mı?&quot; diye sükûnetle sordu Eugene, yazarken. Epey duralayan Bay Riderhood, masum bir havayla, soruları öteki Efendinin sorduğunu zannettiğini söyledi.</p>
<p>&quot;Başın belaya girdi mi?&quot; diye sordu Eugene.</p>
<p>&quot;Bir kere.&quot; (Herkesin başına gelebilir diye ekledi Bay Riderhood lafın gelişi söyler gibi.) &quot;Ne sebepten?&quot;</p>
<p>&quot;Denizci parası çalmaktan,&quot; dedi Bay Riderhood. &quot;Halbuki aslında ben adamın en iyi arkadaşıydım ve ona göz kulak olmaya çalışıyordum.&quot; &quot;Alınterinle mi?&quot; diye sordu Eugene. &quot;Hem şakır şakır,&quot; dedi Roger Riderhood.</p>
<p>Eugene sandalyesinin arkasına yaslandı ve gözlerini kayıtsızca muhbire dikerek purosundan bir nefes çekti; kalemi onu kelimelere indirgemeye hazırdı. Lightwood da gözlerini kayıtsızca muhbire dikmiş purosunu içiyordu.</p>
<p>&quot;Şimdi bu dediklerimi de geçirin,&quot; dedi Riderhood, boğulmuş şapkayı tekrar tekrar elinde çevirmiş ve koluyla tüylerini ters tarafa taramıştı (tabii düz tarafı varsa). &quot;Harmon Cinayetini işleyen adamın Gaffer Hexam olduğu bilgisini veriyorum, cesedi bulan adam. Nehirde ve kıyıda Gaffer diye bilinen, Jesse Hexam'ın eliyle işlendi bu cinayet. Sadece onun eliyle.&quot;</p>
<p>İki arkadaş hiç olmadığı kadar ciddi yüzlerle birbirlerine baktı.</p>
<p>&quot;Bu suçlamayı neye dayanarak yapıyorsun, anlat,&quot; dedi Mortimer Lightwood.</p>
<p>&quot;Eskiden Gaffer'ın orttağıydım, buna dayanarak,&quot; dedi Riderhood, koluyla yüzünü silerek, &quot;ve nice uzun günler, nice kara geceler ondan şüphelendim durdum. Huylarını bilirim, buna dayanarak. Tehlike gördüğüm için orttaklıktan ayrıldım, buna dayanarak; gerçi kızı size başka bir hikâye anlatacaktır ama bir kıymeti yok çünkü dünya batsa, babasını kurtarmak için yalan söyler. Bütün oralarda, iskelede, suya inen merdivenlerin orda herkes ondan biliyor, buna dayanarak. Herkes onunla selamı sabahı kesti çünkü o yaptı. Yaptığına yemin edebilirim. Beni istediğiniz yere çıkarın yemin edeyim. Bütün neticelerine katlanırım. Kararım karar. İstediğiniz yere götürün beni.&quot;</p>
<p>&quot;Bütün bunlar bir işe yaramaz,&quot; dedi Lightwood.</p>
<p>&quot;Yaramaz mı?&quot; diye sordu Riderhood, öfke ve hayretle.</p>
<p>&quot;Yaramaz. Sadece senin bu adamın suçu işlediğinden şüphelendiğini gösterir. Belki geçerli sebeplerin vardır, belki yoktur ama sırf sen şüphe ediyorsun diye adam tutuklanmaz.&quot;</p>
<p>&quot;Ama ben demedim mi -şu öteki efendiye soruyorum şahidim olarak - daha en başta ağzımı açar açmaz bu sonsuz-ebedi- dünya sandalyede&quot; (dua kitabından alınma bu sözleri beyanname kadar güçlü kabul ediyordu anlaşılan) &quot;cinayeti onun işlediğine yemin etmek istediğimi söylemedim mi? Kağıda geçirin, bana yemin ettirin demedim mi? Şimdi de demiyor muyum? Bunu inkâr mı edeceksiniz Avukat Lightwood?&quot;</p>
<p>&quot;Elbette hayır; ama sadece şüphen üzerine yemin ediyorsun, ben sana şüphen üzerine yemin etmenin yeterli olmadığını söylüyorum.&quot;</p>
<p>&quot;Yeterli değil, öyle mi Avukat Lightwood?&quot; diye sordu temkinle.</p>
<p>&quot;Değil.&quot;</p>
<p>&quot;Peki ben yeterli mi dedim? Şimdi Öteki Efendi'ye soruyorum. Hakça! Ben öyle mi dedim?&quot;</p>
<p>&quot;Anlatacak başka bir şeyi olmadığın söylemedi tabii,&quot; dedi Eugene alçak sesle, adama bakmadan, &quot;ne demek istiyorsa artık.&quot;</p>
<p>&quot;Hah!&quot; diye bağırdı öteki, bu sözün kendi lehinde olduğunu fark etmişti muzaffer bir edayla, tam manasını iyice anlayamasa da. &quot;İyi ki şahidim varmış.&quot;</p>
<p>&quot;İyi öyleyse,&quot; dedi Lightwood. &quot;Ne diyeceksen de. Sonradan şunu da unutmuştum deme.&quot;</p>
<p>&quot;Geçirilsin öyleyse!&quot; diye bağırdı muhbir heves ve sabırsızlıkla. &quot;Aziz Gregorius ve Ejder adına, şimdi sadede geliyorum! Dürüst bir adamdan alınterinin semeresini esirgemeye kalkmayın sakın! Bana cinayeti işlediğini kendisi söyledi. Bu yeterli mi?&quot;</p>
<p>&quot;Ne dediğine dikkat et, ahbap,&quot; dedi Mortimer.</p>
<p>&quot;Avukat Lightwood, asıl siz ne dediğime dikkat edin; çünkü bunlar artık sizin sorumluluğunuzda!&quot; Sonra duyguyu vermek için sol elini sağ eline vurarak, ağır ağır ekledi, &quot;Ben, Lime'us Hole'da ikamet eden, su kenarı şahsiyeti Roger Riderhood, siz Avukat Lightwood'a, nehirde ve kıyıda Gaffer diye bilinen Jesse Hexam'ın, bana cinayeti işlediğini anlattığını söylüyorum. Dahası bana cinayeti işlediğini kendi ağzıyla anlattı. Dahası cinayeti işlediğini söyledi. Yemin ederim!&quot; &quot;Nerede söyledi?&quot;</p>
<p>&quot;Dışarıda,&quot; dedi Riderhood, başı kararlılıkla yana eğik, gözleri dikkatle iki dinleyicisi arasında gidip gelerek, eliyle tempo tutarak devam etti, &quot;Six Jolly Fellowships'in kapısında, geceyarısı on ikiyi çeyrek geçeye doğru -gerçi beş dakika gibi önemli bir konuda yemin etmeyi vicdanıma ye-diremem- cesedi bulduğu gece. SixJolly Fellowships yerinde duruyor. Six Jolly Fellowships bir yere gitmez. O gece Six Jolly Fellowships'de olmadığı ortaya çıkarsa bana yalancı deyin.&quot;</p>
<p>&quot;Ne dedi?&quot;</p>
<p>&quot;Söyleyeyim (Öteki Efendi sen de geçiriver, başka isteğim yok). O önden çıktı, ben arkasından. Belki bir dakika sonra, belki yarım dakika, belki çeyrek; ona da yemin edemem, etmeyeyim. Bay Anname bunu gerektirir di mi?&quot;</p>
<p>&quot;Devam et.&quot;</p>
<p>&quot;Onu dışarıda buldum, konuşmak için beni bekliyordu. Bana dedi ki 'Haydut Riderhood' -genelde bana böyle derler- manasından değil de kafiye yaptığı için.&quot;</p>
<p>&quot;Orasını boşver.&quot;</p>
<p>&quot;Kusura bakmayın Avukat Lightwood, gerçeğin bir parçası, onun için de boşveremem, boşvermeyeceğim. 'Haydut Riderhood,' dedi bana, 'bu gece nehirde atıştık.' Gerçekten atıştık, kızına sorun. 'Kürekle parmaklarını koparırım, çapayla beynini delerim, diye tehdit ettim seni. Şüpheli şüpheli, kayığın arkasından çektiğim şeye baktığın için ve kayığımın küpeştesini tuttuğun için dedim öyle.' Ben de, 'Biliyorum Gaffer,' dedim. Bana dedi ki, 'Haydut Riderhood, senin gibi adam düzinede bir tane çıkmaz,' -galiba yirmi kişide bir çıkar demişti ama emin değilim, onun için de Bay Anname'nin hassas gereklerine uymak namına en düşük rakamı alın. 'Ve iş ademi beşere geldiğinde,' dedi, 'ister hayatları olsun ister cüzdanları, meseleyi zınk diye çakarsın. Şüphelendin mil' Dedim ki, 'Gaffer şüphelendim, halen de şüpheliyim.' Titreyerek diz çöktü ve 'Neden?' dedi, dedim ki 'Dolaşık işlerden.' Daha beter titremeye başladı ve dedi ki, 'İşler çok dolaşık. Parası için yaptım. Sakın beni gammazlama!' İşte aynen bunları dedi.&quot;</p>
<p>Sessizliği sadece şömineden dökülen küller bozuyordu. Muhbir fırsattan istifade bütün boynunu, kafasını, yüzünü, boğulmuş şapkasıyla sildi ama görünümünde iyi yönde bir değişiklik olmadı.</p>
<p>&quot;Başka?&quot; diye sordu Lightwood.</p>
<p>&quot;Adamı mı soruyorsunuz Avukat Lightwood?&quot;</p>
<p>&quot;Konuyla ilgili ne olsa olur.&quot;</p>
<p>&quot;Anladıysam arap olayım, Efendiler,&quot; dedi muhbir, sadece birisi konuştuğu halde, alttan alan bir tavırla ikisine birden hitap ederek. &quot;Ne? Bu da mı yeterli değil?&quot;</p>
<p>&quot;Nasıl, nerede, ne zaman yaptığını sordun mu?&quot;</p>
<p>&quot;Ne sorması Avukat Lightwood! İçim cız etti, hem alınterimle sizden alacağım paranın iki katını verseler bilmek istemem ben öyle şey! Ortaklığı bitirdim. Bağı kestim. Olan olmuş; diz çöküp, 'Aman eski ortak; sakın beni gammazlama!' diye yalvarınca dedim ki, 'Bir daha sakın Haydut Riderhood'a tek kelime etme, yüzüne de bakma!' ve o adamdan uzak durdum.&quot;</p>
<p>Bu sözleri daha yükseklere çıksın daha ilerilere gitsin diye arkasından şöyle bir ittiren Riderhood, kendisine teklif edilmediği halde bir bardak daha şarap aldı. Elinde yarılanmış bardakla dalgın dalgın mumlara bakarken, ağzındaki şarabı çiğniyordu adeta.</p>
<p>Mortimer, Eugene'e baktı ama o gözlerini kâğıda dikmiş oturduğundan bakışına karşılık vermedi. Mortimer tekrar muhbire döndü:</p>
<p>&quot;İçin cız ede ede epey bir beklemişsin!&quot;</p>
<p>Şarabını son bir kere çiğneyip yutan muhbir, tek kelimeyle cevap verdi: &quot;Çooook!&quot;</p>
<p>&quot;Ortalık kalkıp koptuğunda, Hükümet ödül koyduğunda, bütün polis teyakkuzdayken, memleket cinayetle çalkalanırken!&quot; dedi Mortimer sabırsızlıkla.</p>
<p>&quot;Heee!&quot; dedi Bay Riderhood boğuk sesiyle uzata uzata, başını da bütün bunları düşünerek birkaç kere salladı. &quot;Hep içim cız etti, etme mi!&quot;</p>
<p>&quot;Varsayımlar havada uçuşurken, en olmadık şüpheler ortalığa dökülürken, beş-altı kişi her an darağacına gidebilecekken!&quot; dedi Mortimer, neredeyse ısınarak.</p>
<p>&quot;Heee!&quot; dedi Bay Riderhood yine nağmeli nağmeli. &quot;Hep içim cız etti, etme mi!&quot;</p>
<p>&quot;Ama o zaman,&quot; dedi Eugene, kağıdın üzerine bir kadın başı çizmiş, sağında solunda ufak düzeltmeler yapıyordu, &quot;bu kadar para kazanma fırsatı yoktu, tabii.&quot;</p>
<p>&quot;Öteki Efendi turnayı gözünden vurdu, Avukat Lightwood! Beni bu harekete geçirdi. Kendimi bu yükten kurtarmayı çok istedim ama bir türlü yapamadım: Bir keresinde Six Jolly Fellowships'in patronu Bayan Abbey Potterson'a anlatacaktım nerdeyse -meyhane orda bir yere gitmez-hanım da orada, siz gidene kadar ölüp kalacak değil ya -ona sorun!- ama yapamadım. En sonunda, üzerinde sizin isminizin yazılı olduğu yeni ilan çıktı, Avukat Lightwood, ben de kendi kendime sordum. Sonsuza kadar böyle için cız mı edecek? Üzerinden bu yükü atamayacak mısın? Kendinden çok Gaffer'ı mı düşüneceksin hep? Onun kızı varsa benim yok mu?&quot;</p>
<p>&quot;Cevap?&quot; diye sordu Eugene.</p>
<p>&quot;Var,&quot; dedi Riderhood güçlü bir sesle.</p>
<p>&quot;İçindeki ses, bu arada yaşını da söyledi mi kızının?&quot; diye sordu Eugene.</p>
<p>&quot;Evet, Efendi. Geçen Ekimde yirmi ikiyi doldurdu. Sonra dedim ki kendime, 'Paraya bak. Bir çuval para.' Gerçekten de bir çuval,&quot; dedi Bay Riderhood, &quot;ne diye inkar etmeli?&quot;</p>
<p>'Tabii!&quot; dedi Eugene resmiyle uğraşırken.</p>
<p>&quot;Dedim ki, 'Bir çuval para ama kazandığı her lokma ekmeği gözyaşlarıyla -yok olmadı, kaptığı soğukalgınlığının tıksırıklarıyla- ıslatan benim gibi bir emekçi için, bu para günah mı? Günahsa söyle.' Bunu kendime söylemeyi vazife bildim. 'Günah olsa Avukat Lightwood böyle bir ödül koyar mıydı?' Bunu demek onu suçlamak olur, Avukat Lightwood'u suçlamak bana mı düşmüş? Hayır.&quot;</p>
<p>&quot;Hayır,&quot; dedi Eugene.</p>
<p>&quot;Elbet hayır,&quot; diye tasdik etti Bay Riderhood. &quot;Ben de artık şu içimi bir rahatlatayım dedim, alınterimle bana sunulanı alayım. Dahası,&quot; diye ekledi, aniden kana susayarak, &quot;Alacağım! Son bir kere daha söylüyorum Avukat Lightwood, Gaffer diye bilinen Jesse Hexam eliyle işlendi bu cinayet, sadece ve sadece onun eliyle, bana kendi itiraf etti. Ben de onu size ihbar ediyorum ve içeri atılmasını istiyorum. Bu gece!&quot;</p>
<p>Yine bir sessizlik hasıl oldu. Şöminede düşen küllerin sesi bu sessizliği bozuyor, muhbirin dikkatini para şıkırtısı gibi kendine çekiyordu. Mortimer Lightwood arkadaşının kulağına eğilip fısıldadı:</p>
<p>&quot;Herhalde şu herifle birlikte, polis karakolundaki soğukkanlı dostumuza gitmem gerekecek.&quot;</p>
<p>&quot;Herhalde,&quot; dedi Eugene, &quot;yapacak başka bir şey yok.&quot; &quot;Ona inanıyor musun?&quot;</p>
<p>&quot;Haza dalavereci olduğuna inanıyorum. Ama tek bir kereliğine, sırf kendi çıkarı için doğruyu da söylemiş olabilir.&quot; &quot;Pek öyle görünmüyor.&quot;</p>
<p>&quot;Herif de öyle göstermiyor,&quot; dedi Eugene. &quot;Ama şimdi itham ettiği sabık ortağının da fazla itimat telkin ettiği söylenemez. İkisi de cani kılıklı. Ona bir şey sormak isterdim.&quot;</p>
<p>Bu konuşmanın konusu, İki Efendi ona baktığında, gözünü küllere dikmiş, bütün gücüyle işitmeye çalışarak ama dalgın numarası yaparak oturmaktaydı.</p>
<p>&quot;Şu Hexam'ın kızından bahsettin (sanırım iki kere),&quot; dedi Eugene yüksek sesle. &quot;Bu suçtan haberdar olduğu halde sustuğunu mu ima ediyorsun?&quot;</p>
<p>Dürüst adam, biraz düşündükten sonra -belki de cevabının alınterinin semeresini nasıl etkileyeceğini düşündükten sonra- açıklıkla, &quot;Hayır,&quot; dedi.</p>
<p>&quot;Bu işte başka kimsenin parmağı olmadığını mı söylüyorsun?&quot;</p>
<p>&quot;Ben bir şey söylemiyorum, Gaffer söyledi,&quot; diye cevap verdi inat ve kararlılıkla. &quot;Bana, 'Ben yaptım,' dediğinden başka bir şey bilmiyorum. Aynen böyle dedi.&quot;</p>
<p>&quot;Bu iş nereye varacak görmek istiyorum, Mortimer,&quot; diye fısıldadı Eu-gene ayağa kalkarak. &quot;Nasıl gidelim?&quot;</p>
<p>&quot;Yürüyelim,'' diye fısıldadı Lightwood, &quot;biraz zaman verelim de düşünsün.&quot;</p>
<p>Soru sorulup cevap verildikten sonra dışarı çıkmak üzere hazırlanmaya başladılar; Bay Riderhood da ayağa kalktı. Lightwood, mumları söndürürken, bu dürüst beyefendinin içtiği bardağı gayet sıradan bir iş yapıyormuş gibi eline alıp fütursuzca şömineye atarak kırdı.</p>
<p>&quot;Önden buyur,&quot; dedi Lightwood, &quot;Bay Wrayburn'le ben arkandan geliriz. Nereye gideceğini biliyorsundur sanırım.&quot;</p>
<p>&quot;Sanırım biliyorum, Avukat Lightwood.&quot;</p>
<p>&quot;Düş önümüze, öyleyse.&quot;</p>
<p>Su kenar şahsiyeti, iki eliyle, boğulmuş şapkasını kulaklarının üzerine çekti ve sırtını sevimsizce kamburlaştırıp, omuzlarını doğanın onun için uygun gördüğünden daha fazla yuvarlayarak merdivenleri indi, Temple Kilisesinin etrafını dolandı, Temple'dan Whiterfriars'a geçti, oradan da su kenarındaki sokaklara.&quot;</p>
<p>&quot;Şu celalli havalarına baksana,&quot; dedi Lightwood onu izlerken.</p>
<p>&quot;Bana daha ziyade cellat havası varmış gibi geldi,&quot; dedi Eugene. &quot;O yönde bir meyli olduğu tartışılmaz.&quot;</p>
<p>Adamı takip ederken başka pek bir şey konuşmadılar. Kötü Kader gibi önleri sıra gidiyordu, onu gözden kaçırmıyorlardı ama kaçırsalar çok memnun olurlardı. Ama hep aynı mesafede, aynı hızla önleri sıra yürüyordu . Sert, amansız havaya, hırçın rüzgâra ağırlığını vermiş, ne geriye adım atıyor ne ileri doğru hızlanıyor, yaklaşmakta olan Kader gibi yoluna devam ediyordu. Yolu yarılamışlardı ki aniden bir dolu boşandı ve topa tuttuğu sokaklar birkaç dakika içinde boşalıp bembeyaz kesildi. Ama adamın umru değildi. Bir adamın canı alınacak, bundan ödül kazanılacaktı, onu amacından saptıracak dolu tanelerinin çok daha büyük olması ve çok daha derine işlemesi lazımdı. Onları ezip geçiyordu, hızla eriyen buzun üzerinde biçimsiz delikler bırakarak; izini takip eden biri, ayaklarında insana ait bir şey kalmadığına hükmedebilirdi.</p>
<p>Sağanak geçti, ay hızla uçuşan bulutlarla yarışmaya başladı ve yukarda hüküm süren çılgın hengame, sokaklardaki acınası küçük kargaşayı gölgede bıraktı. Rüzgâr doluyu kuytu köşelere süpürüp yığdığı gibi bütün maraza çıkaranlar da korunaklı yerlere süpürmemişti gerçi, ama gökyüzü sokaklar içine çekmiş, gece bütün havayı kaplamış gibiydi.</p>
<p>&quot;Düşünecek zamanı oldu belki,&quot; dedi Eugene, &quot;ama daha iyi düşünmedi -ya da daha farklı, tabii bu daha iyiyse. Hiç cayma emaresi göstermiyor; burayı hatırladığım kadarıyla o gece indiğimiz köşeye yakın olmalıyız.&quot;</p>
<p>Gerçekten de bir iki keskin dönüşten sonra nehir kıyısına indiler, önceki gelişlerinde ayaklar kaymıştı bu taşların üzerinde, şimdi yine kaydı; kabaran denizin ve nehir kıvrımlarının üzerinden hiddetle üzerlerine boşalıyordu bora. Su kenar şahsiyetlerinin, bulduğu her sipere sığınma alışkanlığıyla, söz konusu su kenar şahsiyeti Six Jolly Fellowship Porters'ın rüzgâr tutmayan tarafına seğirtti.</p>
<p>&quot;Bak Avukat Lightwood, şu kırmızı perdeleri gördün? Fellowships burası, sana bir yere gitmez dediğim meyhane. Gitmiş mi?&quot;</p>
<p>Muhbirin ifadesinin bu kaydadeğer teyidinden pek etkilenmiş gibi görünmeyen Lightwood, orada daha başka ne yapacaklarını sordu.</p>
<p>&quot;Fellowships'i kendi gözünle gör de, yalan söylemediğimi anla dedim; şimdi gidip Gaffer'ın penceresine bakayım da evde mi değil mi anlayalım.&quot;</p>
<p>Bunu dedikten sonra ortadan kayboldu.</p>
<p>&quot;Geri döner di mi?&quot; diye mırıldandı Lightwood.</p>
<p>&quot;Hı! Sonuna kadar gidecek,&quot; diye mırıldandı Eugene.</p>
<p>Gerçekten de göz açıp kapayana kadar döndü.</p>
<p>&quot;Gaffer çıkmış, teknesi de yok. Kızı evde oturmuş ateşi seyrediyor. Ama yemeği hazır etmiş, demek Gaffer ha geldi ha gelecek. Her adımını takip edebilirim ben onun, kolayca.&quot;</p>
<p>Sonra onlara işaret edip yine önlerine düştü ve polis karakoluna geldiler, yine önceki gibi temiz, sakin ve nizamiydi, lambasının alevinin rüzgârda titremesi hariç - o da zaten sadece bir lamba aleviydi, teşkilatın içinden sayılmazdı.</p>
<p>Bay Komiser de önceki gibi içeride, işinin başındaydı. İki arkadaşı gördüğü anda hatırladı ama onları tekrar görmek halinde tavrında en ufak bir değişiklik yaratmadı. Onları getirenin Riderhood olması bile üzerinde bir etki yaratmamıştı, sadece kalemini mürekkebe batırırken çenesini boyunbağına güzelce yerleştirip, hiç yüzüne bakmadan söz konusu şahsa şu soruyu sordu, &quot;Şimdi ne işler peşindesin?&quot;</p>
<p>Mortimer Lightwood, kendisinden, Şu notlara bakmasını rica etti ve Eugene'in aldığı notları uzattı.</p>
<p>İlk bir iki satırı okuyan Bay Komiser (kendisi için) olağanüstü bir duygu patlamasıyla, &quot;Beyler acaba yanınızda bir tutam enfiye var mı?&quot; diye sordu. İkisinde de olmadığını öğrenince sanki hiç istememiş gibi okumaya devam etti.</p>
<p>&quot;Bunlar sana okundu mu?&quot; diye sordu sonra dürüst adama. &quot;Hayır,&quot; dedi Riderhood.</p>
<p>&quot;Madem öyle duysan iyi olacak.&quot; Resmi bir tavırla yüksek sesle okudu. &quot;Buraya getirdiğin bilgi ve yapacağın şahitlik açısından bu notlar doğru mu?&quot; diye sordu okumayı bitirdiğinde.</p>
<p>&quot;Doğru. Benim kadar doğru,&quot; dedi Bay Riderhood. &quot;Başka diyeceğim yok.&quot;</p>
<p>&quot;Bu adamı ben kendim tutuklayacağım, beyefendi,&quot; dedi Bay Komiser, Lightwood'a. Sonra Riderhood'a döndü, &quot;Evinde mi? Nerede? Ne yapıyor? Sen her şeyini takip etmişsindir mutlaka.&quot;</p>
<p>Riderhood her şeyi bildiğini, bilmediğini de bir iki dakika içinde öğrenebileceğini söyledi.</p>
<p>&quot;Dur bakalım,&quot; dedi Bay Komiser; &quot;onu ben söylerim. İş üstündeymiş gibi görünmeyelim. Beyler, Fellowships'te benimle birlikte bir iki kadeh bir şey içiyormuş gibi yapmaya itirazınız var mı? Çok iyi bir meyhanedir, sahibesi çok saygıdeğer bir hanımdır.&quot;</p>
<p>İçiyormuş gibi yapmaktansa gerçekten içmekten memnun olacakları cevabını verdiler ki Bay Komiser'in de meramı aslında buydu anlaşılan.</p>
<p>&quot;Çok güzel,&quot; dedi şapkasını askılıktan alıp, cebine kelepçeleri eldiven gibi sokarak. &quot;Memur!&quot; Memur selam çaktı. &quot;Beni nerede bulacağını biliyorsun.&quot; Memur tekrar selam çaktı. &quot;Riderhood, eve geldiğini öğrendiğinde, Kuytu'nun camına gelip iki kere tıklat ve dışarıda beni bekle. Buyrun, beyler.&quot;</p>
<p>Üçü birlikte dışarı çıktıklarında, Riderhood da titreşen lambanın altından kendi yoluna ayrıldığında, Lightwood komisere bu konuda ne düşündüğünü sordu.</p>
<p>Bay Komiser, genellemeci ve ketum bir tavırla, bir adamın kötü bir şey yapmış olmasının yapmamış olmasından daima daha muhtemel olduğunu söyledi. Kendisi de Gaffer'ı çok kereler &quot;peylemiş&quot; ama bir türlü suç isnat edecek tatminkar bir delil bulamamıştı. Bu hikâye doğruysa bile sadece kısmen doğruydu. Çok güvenilmez tipler olan bu iki adam da birlikte bu işin içinde olabilirdi; ama bu adam kendini kurtarmak ve parayı kapmak için ötekini &quot;gammazlamıştı&quot;.</p>
<p>&quot;Bence,&quot; diye ekledi Bay Komiser sadede gelerek, &quot;her şey istediği gibi giderse pekala alır parayı. Ama şu ışıkları yanan yer Fellowships olduğu için beyler, konuyu burada bırakalım derim. Northfleet civarlarında kireççilik işleriyle iştigal etseniz, mavnalarla buraya taşınırken kirecinizin başına bir işler gelip gelmediğini merak etseniz pek yerinde olur.&quot;</p>
<p>&quot;Duydun mu Eugene?&quot; dedi Lightwood omzunun üzerinden. &quot;Kirece büyük ilgi duyuyorsun.&quot;</p>
<p>&quot;Kireç olmasa,&quot; diye cevap verdi dava vekili, hiç istifini bozmadan, &quot;varlığımı aydınlatan tek bir umut hüzmesi olmazdı.&quot;</p>
<p>&nbsp;</p>
</body>
</html>