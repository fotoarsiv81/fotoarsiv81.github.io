<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>3. Bölüm -Bir Parça iş</title>
</head>
<body>
<h1><a id="a140"></a>3. Bölüm -Bir Parça iş</h1>
<p>Britanya, günün birinde oturuyor, (belki de bakır paraların üzerinde resmedildiği şekilde, miğferi, mızrağı, kalkanıyla) düşünüp taşınıyor ve birdenbire Veneering'i Parlamento'da istediğine karar veriyor. Veneering'in 'temsil gücü olan' bir adam olduğu -şu sıralar etrafa şöyle bir bakınca haksız sayılmaz- ve Majestelerinin sadık Avam Kamarası'nın onsuz eksik kalacağı kanaatine varmış. Derken Britanya, hukukçu bir ahbabına, Veneering beş bin pound 'çıkarabilirse', mektup başına iki bin beş yüz pound gibi çok cüzi bir meblağ karşılığı, iki adet takdim mektubu yazabileceğini çıtlatıyor. Britanya ve hukukçu bey, bu parayı kimsenin almayacağı üzerinde anlaşıyorlar ama para bir kere çıkarılmış ya artık ne sihirdir ne keramet geri dönüşü olmaz.</p>
<p>Britanya'yla böyle içli dışlı olan hukukçu bey, söz konusu hanımdan aldığı talimatla derhal Veneering'e koşuyor; Veneering çok gurur duyduğunu ama 'arkadaşlarının arkasında duracağına' emin olmak için biraz zamana ihtiyacı olduğunu söylüyor. Bu kadar mühim bir karar söz konusu olduğunda, kendisine düşenin 'arkadaşlarının arkasında duracağı' konusunda tam bir netlik elde etmek olduğunu söylüyor. Hukukçu beyefendi, bu uğurda fazla zaman harcamanın müvekkilinin zararına olacağını belirtiyor, zira Britanya hamının altı bin pound çıkarabilecek başka bir tanıdığı var; ama Veneering'e dört saat mühlet tanıyabileceğini söylüyor.</p>
<p>Bunun üzerine Veneering, Bayan Veneering'e, &quot;Çalışmak lazım,&quot; diyerek, iki tekerlekli, hafif, hızlı bir arabaya atlıyor. Bayan Veneering de tam o dakikada bebeği dadıya teslim ediyor; kafasının içinde şahlanan zekâyı gemlemek için sivri parmaklarını alnına bastırıyor; arabayı hazırlatıyor; Ophelia ve kendini kurban eden eski zaman kadınlarından istediğiniz herhangi birinin karışımı, dalgın ve kendini adamış bir tavırla tekrar ediyor, &quot;Çalışmak lazım.&quot;</p>
<p>Veneering sürücüye, Waterloo Savaşı'ndaki süvari birlikleri gibi sokaklarda Halkın üzerine hücum etmesini buyurduğu için, kudurganca St James'e, Duke Sokağı'na intikal ediyor. Twemlow'u evinde buluyor, saçlarına yumurta akıyla bir şeyler yapmış olan gizemli bir sanatçının elinden yeni çıkmış. Yapılan işlem, Twemlow'un yumurta uygulamasından sonra iki saat boyunca, dimdik yukarı kaldırılmış saçlarını yavaş yavaş kurumaya bırakmasını gerektirdiği için, kendisi bu heyecan verici malumatı almak için olabilecek en müsait durumda; Fish Street Hill'deki Büyük Londra Yangını anıtının kaidesindeki alevlerle, klasiklerin en bilinen hikâyelerinden birinde Kral Priamos'un tüylerinin aldığı hal arası bir şey.</p>
<p>&quot;Sevgili Twemlow,&quot; diyor Veneering, iki elini birden tutarak, &quot;en sevdiğim, en eski dostum olarak... &quot;</p>
<p>(&quot;Artık şüphe çekmeye gerek kalmadı,&quot; diye düşünüyor Twemlow, &quot;benmişim işte!&quot;)</p>
<p>&quot;Kuzeniniz Lord Snigsworth, adını benim komiteme yazdım mı? Lord hazretlerinin bizzat kendisinin gelmesini istemiyorum; sadece adını kullanmamıza izin verse. İzin verir mi sizce?&quot;</p>
<p>Aniden karamsarlığa kapılan Twemlow, &quot;Hiç zannetmem,&quot; diye cevap veriyor.</p>
<p>&quot;Benim siyasi görüşlerim de,&quot; diyor Veneering, böyle bir şeye sahip olduğunu ilk defa fark ederek, &quot;Lord Snigsworth'ünkilerle aynı, belki kamu yararına bana ismini verebilir.&quot;</p>
<p>&quot;Olabilir,&quot; diyor Twemlow; &quot;ama...&quot; Yumurta aklarını unutup dalgın dalgın kafasını kaşıdığında, ne kadar yapış yapış olduğunu hatırlayıp iyice keyfi kaçıyor.</p>
<p>&quot;Bizim gibi eski ve yakın dostlar arasında,&quot; diye devam ediyor Veneering, &quot;bu konularda teklif olmaz. Yapmak istemeyeceğiniz ya da yapmakta zorlanacağınız bir şey istersem lütfen hiç çekinmeden söyleyin.&quot;</p>
<p>Twemlow bu konuda söz veriyor, sözünü tutmaya kararlı olduğu da her halinden belli oluyor.</p>
<p>&quot;Snigsworthy Park'a bir mektup yazmaya ve Lord Snigsworth'den böyle bir iyilikte bulunmasını rica etmeye ne dersiniz? Tabii bu ricamız gerçekleşirse tamamen sizin sayenizde olduğunu bileceğim; siz de kendisine olayı tümüyle kamu yararı açısından haber verirsiniz. Bir itirazınız var mı?&quot;</p>
<p>Twemlow elini alnına koyarak, &quot;Benden söz vermemi talep ediyorsunuz,&quot; diyor.</p>
<p>&quot;Evet öyle, sevgili Twemlow.&quot;</p>
<p>&quot;Böyle bir söz verirsem şerefle yerine getirmemi de beklersiniz.&quot; &quot;Elbette, sevgili Twemlow.&quot;</p>
<p>&quot;Bu durumda; lütfen beni anlayın,&quot; diyor Twemlow büyük bir kibarlıkla, sanki başka bir durumda olsa kendinden isteneni hemen yapacakmış gibi - &quot;bu durumda, Lord Snigsworth'le herhangi bir irtibat kurma konusunda beni mazur görmenizi rica edeceğim.&quot;</p>
<p>&quot;Ne demek, ne demek!&quot; diyor Veneering, muazzam bir hayal kırıklığına uğradığı halde, aşırı bir ateşlilikle Twemlow'un elini iki eliyle birden sıkıyor.</p>
<p>Zavallı Twemlow'un, gut hastalığı yüzünden iyice huysuzlaşmış soylu kuzenine mektup yazmaktan kaçınmasına şaşmamak lazım, zaten ona geçinmesi için küçük bir aylık bağlamış olan soylu kuzeni de, verdiği her kuruşun acısını çıkartıyordu; Snigsworthy Park'a ne zaman gitse Twemlow'u askeri bir idare altına alır; şapkasını belli bir kancaya asmasını, belli bir sandalyeye oturmasını, belli insanlarla belli konularda konuşmasını ve belli faaliyetlerde bulunmasını emrederdi; mesela Aile Cilasını (ve tabii ki resimlerini) övmek ve ısrar edilmediği müddetçe Aile Şaraplarından içmemek gibi.</p>
<p>&quot;Yine de sizin için bir şey yapabilirim,&quot; diyor Twemlow; &quot;sizin için çalışabilirim.&quot;</p>
<p>Veneering ona teşekkür ediyor.</p>
<p>Twemlow bu sefer canlanmaya başlıyor, &quot;Kulübe gideyim; bakalım, şimdi saat kaç?&quot;</p>
<p>&quot;On bire yirmi var.&quot;</p>
<p>&quot;O zaman,&quot; diyor Twemlow, &quot;on ikiye on kala kulüpte olurum, akşama kadar da orada kalırım.&quot;</p>
<p>Veneering arkadaşlarının arkasında olduğunu hissediyor ve &quot;Teşekkür ederim, teşekkür ederim. Size güvenebileceğimi biliyordum. Size gelmek üzere evden çıkarken -elbette bu kadar önemli bir konuda ilk size geldim sevgili Twemlow- Anastatia'ya 'Çalışmak lazım' dedim.&quot;</p>
<p>&quot;Haklısınız, çok haklı,&quot; diyor Twemlow. &quot;Hanımefendi de çalışıyorlar mı?&quot;</p>
<p>'Tabii,&quot; diyor Veneering.</p>
<p>&quot;Harika!&quot; diye bağırıyor Twemlow, pek kibar bir beyefendi ne de olsa. &quot;Hanımların bu konulardaki incelikleri bambaşka. Onlar arkamızda olduktan sonra sırtımız yere gelmez.&quot;</p>
<p>&quot;Ama Avam Kamarasına girmem konusunda ne düşündüğünüzü henüz söylemediniz,&quot; diyor Veneering.</p>
<p>&quot;Bana sorarsanız,&quot; diyor Twemlow hisli bir edayla, &quot;Londra'nın en iyi kulübüdür.&quot;</p>
<p>Veneering tekrar teşekkür ediyor, aşağı koşuyor, arabasına dalıyor ve sürücüye Britanya halkına dalmayı buyurduktan sonra Şehre doğru hücuma geçiyor.</p>
<p>Bu arada telaşı arttıkça artan Twemlow saçlarını olabildiğince yatırıyor - ama pek de iyi başaramıyor zira yapışkan uygulamanın ardından saçları asileşmiş ve üstlerinde de hamur gibi tabaka oluşmuş - ve söz verdiği saatte kulübe intikal ediyor. Kulüpte hemen büyük bir pencerenin önünü kapıyor, yazı malzemelerini ve bütün gazeteleri önüne alıyor, bütün salon tarafından saygıyla seyredilebilecek şekilde yerine mıhlanıyor. İçeri birisi girip de ona selam verdiğinde, &quot;Veneering'i tanıyor musun?&quot; diye soruyor, adam, &quot;Hayır, kulüp üyelerinden mi?&quot; diyor, Twemlow, &quot;Evet. Tavsiyeyle Avam Kamarası'na aday olmuş,&quot; adam esneyerek, &quot;Ya! O kadar paraya değer inşallah!&quot; diyor ve uzaklaşıyor. Akşam saat altıya doğru Twemlow bu işin çok iyi üstesinden geldiğine kendini artık iyice ikna etmeye başlıyor ve Parlamento aracısı olmadığına pişman oluyor.</p>
<p>Veneering, Twemlow'dan Podsnap'ın iş yerine koşuyor. Podsnap'ı ayakta gazete okumaktayken buluyor; şaşırtıcı bir keşifte bulunmuş ve bu konuda nutuk atmaya meyilli, İtalya İngiltere değilmiş meğer. Veneering, hürmetle Podsnap'ın bu hikmet dolu düşünce akışını bölmek için izin istiyor ve kendisine yeni gelişmeleri duyuruyor. Podsnap'a siyasi fikirlerinin aynı olduğunu söylüyor. Siyasi fikirlerinin, Podsnap'ı dinleye dinleye oluştuğunu ima ediyor. Açıktan açığa Podsnap'ın 'arkasında' olup olmayacağını soruyor.</p>
<p>Podsnap ciddileşiyor, &quot;Söyle Veneering, benden bir tavsiye ister misin? &quot;</p>
<p>Veneering biraz duralayarak, onun kadar eski ve iyi bir arkadaşın...</p>
<p>&quot;Evet, evet, orası öyle,&quot; diyor Podsnap; &quot;Cepcilerin<a id="a141"></a><a href="notes.html#a267"><span class="t16">{31}</span></a> önerisini bütün şartlarıyla kabul etmeye karar verdin mi yoksa bu konuda benden fikir mi soruyorsun?&quot;</p>
<p>Veneering yüreğinin arzusu ve ruhunun susuzluğunu tekrar ediyor: Podsnap'ın arkasında olduğunu bilmek.</p>
<p>&quot;Bak seninle açık konuşayım Veneering,&quot; diyor Podsnap kaşlarını çatarak. &quot;Parlamento'da olmadığıma bakarak, bu kurumla hiç ilgilenmediğimi anlamışsındır.&quot;</p>
<p>Tabii, elbette, Veneering bunun farkında! Podsnap Parlamento'ya girmek istese, ışık hızıyla, göz açıp kapayana kadar kendini orada bulur zaten.</p>
<p>&quot;Uğraştığıma değmez,&quot; diye devam ediyor Podsnap, biraz yumuşayarak. &quot;Benim mevkiindeki birine katacağı bir şey yok. Ama benden farklı konumdaki insanlar için bunu adeta bir kural gibi ortaya koymak istemem. Uğraştığına değeceğini ve mevkiine bir şey katacağını düşünüyorsun. Öyle mi?&quot;</p>
<p>Podsnap'ın arkasında olması şartıyla, Veneering bu fikirde.</p>
<p>&quot;O zaman benden tavsiye istemiyorsun,&quot; diyor Podsnap. &quot;Peki. Ben de sana tavsiye vermem. Benden yardım istiyorsun. Peki. Senin için çalışırım.&quot;</p>
<p>Veneering ona hemen teşekkür ediyor ve Twemlow'un çoktan çalışmaya başladığını söylüyor. Podsnap, birilerinin çoktan çalışmaya başlamasından pek de hoşnut kalmıyor -bunu haddini bilmemek olarak algılıyor-ama Twemlow olduğu için hoş görüyor ve iyi yerde tanıdıkları olan bir kocakarı olduğunu, ondan kimseye zarar gelmeyeceğini buyuruyor.</p>
<p>&quot;Bugün yapacak fazla bir işim yok,&quot; diye ekliyor Podsnap, &quot;bazı nüfuzlu kimselerle görüşebilirim. Aslında akşam yemeğe davetliydim ama Bayan Podsnap'ı yalnız gönderirim, ben de kendi işime bakıp seninle saat sekizde akşam yemeğinde buluşurum. ilerlemeleri birbirimize haber verip, notlarımızı kıyaslarsak iyi olur. Dur bakalım. Şöyle etrafta dolaşacak bir iki faal, enerjik, beyefendi tavırlı adama ihtiyacın var.&quot;</p>
<p>Veneering etraflıca düşünüp taşındıktan sonra, Boots ve Brewer aklına geliyor.</p>
<p>&quot;Sizin evde tanışmıştım,&quot; diyor Podsnap. &quot;Evet. Onlar olur. ikisine de birer araba tutmalı, sağa sola gitsinler.&quot;</p>
<p>Veneering, böyle muazzam idari fikirleri olan bir arkadaşa sahip olmanın ne büyük bir bahtiyarlık olduğunu beyan ediyor ve Boots'la Brewer'ın böyle sağa sola koşturması fikri içini ferahlatıyor, hem seçim havası hem de gerçekten işe koyulma hissi verdiği için. Podsnap'tan ayrılıp dörtnala Boots'la Brewer'a gidiyor, ikisi de anında coşkuyla arkasındaki yerlerini alıyor ve birer arabaya atlayıp farklı yönlere doğru yıldırım hızıyla harekete geçiyorlar. Sonra Veneering, Britanya'yla sıkı fıkı olan hukukçu beyefendiye geri dönüyor ve onunla bazı hassas iş meselelerini konuşuyor ve bağımsız seçmenlere hitaben bir metin hazırlıyor, bir denizcinin baba evine dönmesi gibi bu seçimde onların bağrına geri döneceğini yazıyor; söz konusu yere hayatında bir kez olsun gitmemesi bir yana nerede olduğunu bile tam olarak bilmese de laf fiyakasından bir şey kaybetmiyor.</p>
<p>Bu olaylı saatler esnasında Bayan Veneering de boş durmuyor. Arabanın tastamam hazırlanıp kapının önüne çekilmesiyle, kendisinin tastamam hazırlanıp içine binmesi bir oluyor ve 'Lady Tippins'e buyuruyor. Bu büyüleyici hanım, Belgravian Borders'da bir korsecinin üst katında oturuyor; zemin kattaki vitrinde gerçek insan boyutunda bir manken var, mavi iç çamaşırlı, seçkin bir güzel, masum bir şaşkınlıkla omzunun üzerinden şehre bakıyor, elinde dantel bir korse. Bu haldeyken yakalandığına göre ne kadar şaşırsa az.</p>
<p>Lady Tippins evdeler mi? Lady Tippins evdeler, odaları aydınlatılmamış, sırtlarını kurnazca pencereye vererek oturmuşlar (aşağıdaki vitrindeki hanım gibi ama başka sebeplerden). Lady Tippins, sevgili Bayan Veneering'i bu kadar erken bir saatte -sabahın körü diyor, cici mahlûk-gördüğüne öyle şaşmış ki, bu hissin tesiriyle kaşları yukarı kalkacak gibi oluyor.</p>
<p>Bunun üzerine Bayan Veneering daldan dala atlayarak, Veneering'e Parlamento'da Cepçilerden bir koltuk teklif edildiğini; onun arkasında olmak gerektiğini; Veneering'in &quot;Çalışmak lazım&quot; dediğini; bir eş ve anne olarak Lady Tippins'ten çalışmasını rica etmek için geldiğini; arabanın çalışmalarda kullanılmak üzere Lady Tippins'in emrine amade olduğunu; kendisinin, yani bu yepyeni, zarif arabanın sahibesinin de icap ederse eve -ayakları dahi kanasa- yayan döneceğini ve bebeğin beşiği yanında düşüp bayılana kadar çalışacağını (ne şekilde olduğu belirtilmese de) anlatıyor.</p>
<p>&quot;Canım,&quot; diyor Lady Tippins, &quot;topla kendini; onu Parlamento'ya sokacağız.&quot; Bunu der demez de gerçekten çalışmaya, Veneering atlarını da çalıştırmaya başlıyor Lady Tippins; tanıdığı herkese gidiyor, hoş sohbetini ve yeşil yelpazesini en elverişli şekilde kullanarak konuştukça konuşuyor, Cancağızım, bakalım ne diyeceksin bu işe? Ben neyim bil bakalım? Hayatta tahmin edemezsin. Seçim aracısı rolündeyim. Kimin için mi? Cepçiler için. Peki neden? Çünkü dünyadaki en yakın arkadaşım kendine bir koltuk satın almış. Dünyadaki en yakın arkadaşım kim? Veneering diye bir adam. Keza karısı da dünyadaki en yakın bir başka arkadaşım; şu işe bak bebeklerini unuttum, o da bir başkası. Görüntüyü kurtarmak için bu küçük komediyi oynuyoruz işte, eğlenceli değil mi? Ama işin asıl eğlenceli tarafı, kimse bu Veneeringler kimdir bilmiyor, onlar da kimseyi tanımıyor ama Cin Hikâyeleri'nden çıkma bir evleri var ve Binbir Gece Masalları'ndaki ziyafetler gibi yemekler veriyorlar. Merak mı ettin şekerim? Kolay, tanışırsın. Gelip evlerinde bir yemek yersin. Canını sıkmazlar merak etme. Kimleri istiyorsun söyle. Kendimize göre bir grup yaparız, emin ol onlar bize hiç karışmaz. O altın ve gümüş develeri göreceksin. Yemek masalarına Kervan diyorum ben. Benim Veneeringler'e yemeğe gel mutlaka, sadece bana aitler, benim mallarım, dünyadaki en sevgili dostlarım! Ama en önemlisi oyunu ona vereceğine, bu konuyu takip edeceğine, Cepçilerden başka kimseye vermeyeceğine söz ver; hoş bize kalsa bu abuk sabuk işlere beş kuruşumuzu bile vermeyiz ama bu dürüst adamcağızlar bu işlere girince biz de bu zımbırtılara bulaşıyoruz işte.</p>
<p>Büyüleyici Tippins'in öne sürdüğü bu görüşte, yani çalışmanın ve birilerinin arkasında olmanın sadece zevahiri kurtarmaktan ibaret olduğu görüşünde bir gerçek payı olabilir ama tümüyle doğru sayılmaz. Arabalara atlayıp 'sağa sola gitmekle' güzel Tippins'in zannettiğinden çok daha fazlası başarılıyor ya da başarılmış kabul ediliyor - ki aynı kapıya çıkar. Sadece arabalara atlayıp etrafta dolaşmakla nice ne idüğü belirsiz şöhretler ediniliyor. Hele Parlamento işlerinde. Birini Parlamento'ya sokmak için olsun, çıkarmak için olsun, bir yasayı geçirmek için olsun engellemek için olsun her ne için olursa olsun delice bir telaşla sağa sola koşuşturmaktan -kısacası arabalara atlayıp sağa sola gitmekten- daha etkili bir yöntem yok.</p>
<p>Belki de bu durum bilindiğinden, deliler gibi çalıştığına hiç şüphesi olmayan Twemlow, ondan hiç de aşağı kalmadığını düşünen Podsnap, onun bile fevkinde olduklarını düşünen Boots ve Brewer, saat sekizde Veneering'in evinde akşam yemeği için buluştuklarında, Boots'la Brewer'ın arabalarının kapıdan ayrılmamasına, en yakın ahırdan birkaç kova su getirilip hemen oracıkta atların bacaklarına dökülmesine, zira arabaların her an kullanıma hazır olması gerektiğine karar verildi. Söz konusu çevik ulaklar, Analitik'ten şapkalarını anında bulabilecekleri bir yere koymasını talep ettiler; tulumbalarının başında, muazzam bir yangın haberi almayı beklerken hızlı hızlı atıştıran itfaiyeciler gibi yediler (miktardan yana bir fedakarlıkta bulunmasalar da).</p>
<p>Bayan Veneering, yemeğe başlarken, bitkin bitkin, birkaç gün daha böyle çalışmayı kaldıramayacağını söylüyor.</p>
<p>&quot;Birkaç gün daha böyle çalışmayı hiçbirimiz kaldıramayız,&quot; diyor Podsnap; &quot;ama onu sokacağız!&quot;</p>
<p>&quot;Sokacağız,&quot; diyor Lady Tippins, yeşil yelpazesini şen bir edayla sallayarak &quot;Adayımız Veneering!&quot;</p>
<p>&quot;Sokacağız!&quot; diyor Twemlow.</p>
<p>&quot;Sokacağız!&quot; diyor Boots'la Brewer.</p>
<p>Doğrusu onu Parlamento'ya sokmamaları için pek de bir sebep yok, ne de olsa Cepçiler ile pazarlık bağlanmış, bir itiraz da yok. Yine de sonuna kadar 'çalışmaları' gerektiğine, çalışmazlarsa beklenmedik bir şey çıkabileceğine hükmediyorlar. Önceki çalışmalarından bitap düştüklerine, onları bekleyen çalışmalar için de güç toplamaları gerektiğine de karar vererek Veneering'in şarap mahzenine müracaat ediyorlar. Bunun üzerine Analitik'e en seçme şarapları getirmesi buyuruluyor ve 'arkasında durma' lafını söylemek zorlaşıyor; Lady Tippins oyuncu bir edayla sevgili Veneering'in arkasında durmanın gerekliliğini vurguluyor; Podsnap herkesi onun arkasında duymaya davet ediyor; Boots'la Brewer artasında kurma niyetlerini dile getiriyorlar; Veneering de bu sadık dostlara, aykasduydukları için gözleri dolu dolu teşekkür ediyor.</p>
<p>Bu ilham dolu anda Brewer günün en tutulan fikrini ortaya atıyor. Saatine bakıyor ve (Guy Fawkes gibi) Avam Kamarası'na gidip şöyle bir ortalığı kolaçan edeceğini söylüyor.</p>
<p>&quot;Bir iki saat lobide oyalanırım,&quot; diyor Brewer yüzünde son derece gizemli bir ifadeyle, &quot;her şey yolundaysa geri dönmem, arabama sabah dokuzda gelmesini söylerim.&quot;</p>
<p>&quot;En iyisi,&quot; diyor Podsnap.</p>
<p>Veneering bu son hizmeti nasıl takdir edeceğini bilmediğini belirtiyor. Bayan Veneering'in şefkatli gözleri yaşarıyor. Boots kıskanıyor, gözden düşüyor ve kafasının o kadar da iyi çalışmadığına hükmediliyor. Hepsi birlikte Brewer'ı uğurlamak için kapıya toplanıyor. Brewer arabacıya, &quot;Hayvan dinlendi mi?&quot; diye soruyor, atı dikkatle inceleyerek. Arabacı atın zıpkın gibi olduğunu söylüyor. &quot;Koş o zaman arabaya,&quot; diyor Brewer; &quot;Avam Kamarası'na.&quot; Araba ileri atılıyor, Brewer kendini içeri atıyor, hepsi arkasından el sallıyorlar ve Bay Podsnap, &quot;Bu sözlerimi bir kenara yazın. Bu adamın kafası çalışıyor, bu adam hayatta bir yerlere gelir,&quot; diyor.</p>
<p>Veneering'in Cepçilerin adamlarına usulünce bir kemkümlemede bulunma zamanı geldiğinde, sadece Podsnap ve Twemlow ona eşlik ediyorlar, bu ücra bölgeye yaptığı tren yolculuğunda. Hukukçu beyefendi Cepçiler Bölge Merkezinde, üzeri açık bir arabaya yapıştırılmış bir afiş, &quot;Adayımız Veneering&quot;; sırıtan halkın arasından, azametle, direkler üzerindeki cılız, küçük belediye binasına gidiyorlar, aşağıdaki boşlukta soğan ve ayakkabı bağı satılıyor, hukukçu beyefendi buranın çarşı olduğunu söylüyor; işte Veneering bu binanın penceresinden onu dinleyen toprağa hitap ediyor. Onun şapkasını çıkarmasıyla, Podsnap, önceden Bayan Veneering'le kararlaştırdıkları üzre, söz konusu eş ve anneye &quot;Çıktı&quot; diye telgraf çekiyor.</p>
<p>Veneering konuşmanın her zamanki çıkmaz sokaklarında yolunu kaybettiğinde Podsnap'la Twemlow, Bravo, çok doğru! diye bağırıyorlar, bazen çok talihsiz bir çıkmaz sokaktan geri gelmeyi başaramadığında, &quot;Bra-voooo! Yaşaaa, varooool!&quot; diyorlar, söylenen şeylerdeki zekâ pırıltılarından gözleri kamaşmış gibi. Ama Veneering takdire şayan iki husus ortaya koyuyor; bunlar o kadar isabetli ki, merdivenlerde başbaşa verdikleri esnada, Britanya'yla sıkı fıkı olan hukukçu beyefendiden kendisine çıtlatılmış olsa gerek.</p>
<p>Birinci husus şu. Veneering çok orjinal bir mukayesede bulunarak ülkeyi gemiye benzetiyor; gemiye Devlet Teknesi diyor, Başbakana Dümenci. Veneering'in amacı sağında duran arkadaşının (Podsnap) zengin bir adam olduğunu Cepçilere duyurmak. Nihayet konuşmayı şuraya bağlıyor, &quot;Peki beyler, Devlet Teknesinin gövdesindeki tahtalar sağlam değilse, ya da Dümenci işini bilmiyorsa, dünyaca ünlü ticaret prensleri arasında yer alan Denizyolları Sigortacılarımız, onları sigortalar mı beyler? Ona kefil olurlar mı? Onun riskini alırlar mı? Size bir şey diyeyim mi beyler, kendisi bu alanının en saygın üyelerinden olan, şu sağımdaki saygıdeğer dostuma bu soruyu sorsam cevabı hayır olacaktır.&quot;</p>
<p>İkinci husus şu. Twemlow'un, Lord Snigsworth'le akraba olduğu gerçeğinin duyurulması. Veneering muhtemelen hiçbir şekilde mümkün olamayacak hayali bir durum ortaya atıyor (gerçi çizdiği tabloyu ne başkaları ne de kendi anlayabildiği için o kadar da imkânsız görünmüyor) ve oradan amacına doğru ilerliyor. &quot;Evet beyler, böyle bir programı toplumun hangi sınıfına önersem alay ve küçümsemeyle karşılanırdı. Böylesi bir programı şehrinizin -ama burada daha şahsi davranıp, şehrimiz diyeceğim- kıymetli ve zeki tüccarlarından hangisine önersem bana şu cevabı verirdi. 'Olmaz öyle şey!' Aynen böyle derdi, beyler. Dürüst bir infialle 'Olmaz öyle şey!' derdi. Peki ya sosyal basamakların daha yukarısına tırmansaydım. Mesela sokumdaki saygıdeğer dostumun koluna girip onunla atalarının korusundan, Snigsworthy Park'ın ulu kayırdan altından geçip o asil malikâneye yaklaşsaydım, avluyu geçip kapıdan girseydim, merdivenden çıkıp odadan odaya geçseydim ve kendimi dostumun yakın akrabası Lord Snigsworth'un aziz huzurunda bulsaydım. Bu saygıdeğer asilzadeye, 'Lordum, hazretlerinizin huzuruna, yakın akrabanız olan solumdaki dostum tarafından takdim edilmemin sebebi bu programı sunmaktır,' desem, lord hazretleri ne cevap verirdi? 'Olmaz öyle şey!' derdi. O da aynı cevabı verirdi, beyler. 'Olmaz öyle şey!' O yüce makamında, farkına varmadan, kasabamızın kıymetli ve zeki tüccarının dilini kullanırdı, solumdaki dostumun yakın ve sevgili akrabası, gazapla 'Olmaz öyle şey!' derdi.&quot;</p>
<p>Veneering bu başarılı çıkışla sözlerine son veriyor ve Bay Podsnap, Bayan Veneering'e &quot;indi,&quot; diye telgraf çekiyor.</p>
<p>Sonra hukukçu beyefendiyle otelde yemek yeniyor, sonra sırasıyla aday gösterilme ve seçilme işleri hallediliyor. Nihayet Bay Podsnap, Bayan Veneering'e son telgrafı çekiyor, &quot;Onu Parlamento'ya soktuk.&quot;</p>
<p>Veneering malikânesine döndüklerinde onları bir başka ihtişamlı yemek bekliyor, ayrıca Lady Tippins, Boots ve Brewer. Herkes tevazuyla onu asıl 'sokanın' kendisi olduğunu düşünüyor; ama herkes bir konuda hemfikir, o da Brewer'ın gösterdiği yararlığın, o gece ortalığı kolaçan etmek için Avam Kamarası'na gitmesinin bitirici darbeyi vurduğu konusunda.</p>
<p>Akşamleyin Bayan Veneering dokunaklı küçük bir hadise anlatıyor. Bayan Veneering zaten ağlamaya meyilli bir hanım olduğundan, son zamanlarda yaşadığı heyecanlar bu meylini iyice arttırmıştı. Lady Tippins'le birlikte masadan kalkmadan önce acıklı ve bitap bir tavırla şunları söylüyor:</p>
<p>&quot;Biliyorum size aptallık gibi gelecek ama söylemeden edemeyeceğim. Seçimden önceki gece bebeğin beşiği yanında oturuyordum. Uykusunda çok huzursuzdu bebek.&quot;</p>
<p>Gamlı gamlı onu seyretmekte olan Analitik Kimyager, &quot;Gazdandır,&quot; deyip konuyu kapatmak gibi şeytani bir dürtü hissediyor ama bastırıyor.</p>
<p>&quot;Bebek bir ara adeta kıvrandı ama sonra mini mini ellerini birbirine kavuşturup gülümsedi.&quot;</p>
<p>Bayan Veneering'in susmasıyla Bay Podsnap, &quot;Neden acaba!&quot; demenin kendisine düştüğünü hissediyor.</p>
<p>&quot;Ben de kendi kendime sordum,&quot; diyor Bayan Veneering, mendilini bulmaya çalışarak, &quot;acaba melekler bebeğe, babasının yakında Parlamento'ya gireceğini mi söylemişlerdi?&quot;</p>
<p>Bayan Veneering kendini öylesine kapıp koyuveriyor ki herkes sahneyi Veneering'e bırakmak üzere ayağa kalkıyor, beyefendi masanın etrafını dolanarak karısının yardımına koşuyor ve bu kadar çalışmayı bünyesinin kaldırmadığını söyleyerek, Bayan Veneering'i dokunaklı bir biçimde ayaklarını sürüyerek rahat bir yere taşıyor. Meleklerin beş bin pound konusunda bir şey söyleyip söylemedikleri ve bebeği öyle kıvrandıran şeyin bu olup olmadığı üzerine bir yorumda bulunulmuyor.</p>
<p>Yorgunluktan bitap düşmüş zavallı Twemlowcuk bu sahne karşısında çok hisleniyor ve Stjames's, Duke Sokağı'ndaki kiralık araba avlusuna bakan evine selametle intikal ettikten sonra da hislenmeye devam ediyor. Ama divanına uzandıktan sonra, mülayim beyefendinin zihninde, diğer bütün önemsiz kaygıları gölgede bırakan muazzam bir kaygı beliriyor.</p>
<p>&quot;Aman Allahım! Düşünüyorum da, o kadar zaman geçti, seçmenlerin birini bile görmedi, ta ki biz birlikte gidip görene kadar!&quot;</p>
<p>Zihni allak bullak, eli alnında odanın içinde birkaç tur atan masum Twemlow divanına dönüp inliyor:</p>
<p>&quot;Bu adam yüzünden ya aklımı oynatacağım ya da öleceğim. Çok yaşlı zamanıma denk geldi. Ben bu adamı kaldıracak kadar güçlü değilim!&quot;</p>
<p>&nbsp;</p>
</body>
</html>