<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>Kapının ağzında duran zavallı, endişe yorgunu, yol yorgunu kadın ellerini kavuşturarak gözyaşlarına boğuldu, büyük bir ızdırapla adama dua ediyor gibiydi.</p>
<p>&quot;Sana söyledim efendi, benim çok iyi arkadaşlarım var. Bu mektup ne kadar doğru konuştuğumu gösterir, onlar benim için de teşekkür eder.&quot;</p>
<p>Bekçi yardımcısı mektubu ciddi bir suratla açtı ama yazanları okurken yüzü hiç değişmedi. Okuma bilse değişebilirdi tabii.</p>
<p>&quot;Azıcık param var derken ne kadardan bahsediyordun bayan?&quot; diye sordu dalgın bir havayla.</p>
<p>Hemen ceplerini boşaltan ihtiyar Betty, masanın üzerine bir şilin, iki yarımlık birkaç da peni koydu.</p>
<p>&quot;Seni sağ salim kiliseye vermek yerine gitmene izin verirsem,&quot; dedi yardımcı parayı gözleriyle sayarak, &quot;kendi isteğinle bunları burada bırakır mısın?&quot;</p>
<p>&quot;Al, efendi, al, hepsi senin olsun, teşekkür ederim!&quot;</p>
<p>Mektubu ona geri verip paralan birer birer cebine atan bekçi yardımcısı, &quot;Ben hayatımı alnımın teriyle kazanıyorum,&quot; diyerek bu mütevazı geliri büyük emekler sarfederek kazanmış gibi elinin tersiyle alnını sildi, &quot;sana mani olmayacağım. İstediğin yere git.&quot;</p>
<p>Adam onu bırakır bırakmaz kendini bekçi kulübesinden dışarı attı ve sarsak adımlarla yine yola koyuldu. Ama ileri gitmeye de geri dönmeye de korkuyordu; önündeki küçük kasabanın göğe vuran aydınlığında kaçtığı şeyi görüyordu, ardında bıraktığı her yerde, pazar yerlerinin her taşında da karmakarışık bir dehşet vardı; arka yollara saptı, kafası karıştı, yolunu kaybetti. O gece Samiriyeli'nin son onaylanmış biçiminden kaçıp bir çiftçinin saman yığınına sığındı; o ıssız gecede Samiriyeli'nin kendisi yolun karşısından geçip gitse, kurtuldum diye Allah'a dua ederdi - bunu varın bir düşünün iyi Hıristiyanlar.</p>
<p>Sabah onu yine ayakta buldu ama kararlılığı olmasa da düşüncelerinin berraklığı azalmıştı. Gücünün onu terk ettiğini, hayat mücadelesinin neredeyse sonuna geldiğini anladığı halde koruyucularına gitmenin bir yolunu düşünemiyor, hatta bu fikir aklından bile geçmiyordu. Her şeyi bastıran dehşet, o inatçı, rezil olmadan ölme kararlılığı zayıflayan zihninde kalan son iki şeydi. Hayatı boyunca uğruna mücadele ettiği şeyi gerçekleştirme arzusuyla yoluna devam etti.</p>
<p>Bu küçük hayatın ihtiyaçlarının çekildiği zaman gelmişti. Şu ileriki tarlaya ziyafet sofrası kursalar bir lokma yiyemezdi. Hava soğuk ve yağmurluydu ama farkında bile değildi. Ele geçirilmekten korkan bir suçlu gibi saklana saklana yoluna devam ediyordu zavallı kadın, hava aydınlıkken düşüp kalmaktan ve canlı bulunmaktan ödü kopa kopa. Bunun son gecesi olmasından hiç korkusu yoktu.</p>
<p>Gömleğinin göğsüne dikilmiş kefen parasına hiç dokunmamıştı. Bu günü atlatıp, karanlığın örtüsü altında ölebilse, kimseye muhtaç olmadan ölmüş olacaktı. Ondan önce yakalanırsa, dilenci olduğu ve para taşımaya hakkı olmadığı söylenerek parası elinden alınacak, feci bir düşkünler evine gönderilecekti. Kendi amacına ulaşabilirse, mektup parayla birlikte göğsünde bulunacak, o kibar insanlara geri verildiğinde, &quot;İhtiyar Betty Higden bunun kıymetini bildi; hakkını verdi; yaşadığı müddetçe bunun o korktuğu insanların eline düşmesini izin vermedi,&quot; diyeceklerdi. Çok mantıksız, tutarsız, aptalca bir düşünceydi bu ama ölüm vadisinde dolaşanlar biraz aptallaşır; düşük gelirli, tükenmiş, ihtiyar insanların düşünme şekilleri de hayatları kadar sıradandır ve senede on bin pound gelirleri olsa kuşkusuz Fakirler Kanunu'muza daha sağduyulu bir yaklaşım geliştirebilirler.</p>
<p>Arka yolları takip edip insanlardan uzak durarak, saklana saklana kasvetli günü akşam etti bu çilekeş kadın. Ancak başka başıboş kaçakların aksine, gün ilerledikçe gözlerinde parlak bir ateş, zayıf kalbinde bir çarpıntıyla, &quot;Allah bu günü atlatmama yardım eder!&quot; diyordu adeta coşkuyla.</p>
<p>Samiriyeli'den kaçarken hangi hayali eller yol gösteriyordu ona; mezarda susmuş hangi sesler konuşuyordu onunla; ölmüş çocuğu nasıl kollarında hayal ediyor, üşümesin diye nasıl şalını düzeltip duruyordu; ağaçlar nasıl da kulelere, çatılara, çan kulelerine benziyordu; ne atlılar koşuyordu peşinden bağırarak, &quot;İşte şurda! Dur! Betty Higden, dur!&quot; ve yaklaştıkça dağılıp gidiyorlardı; bunlar anlatılmadan kalsın. Yürüyüp saklanarak saklanıp yürüyerek, bir katilmiş de bütün ülke peşindeymiş gibi günü tüketip geceye kavuştu, zavallı zararsız mahlûk.</p>
<p>&quot;Bataklık gibi bir yerler,&quot; diye mırıldanıyordu bazen, hac yolculuğunda, başını kaldırıp da etrafındaki gerçek nesneleri seçebildiğinde. Karanlıkta, ışıklı pencereleri olan kocaman bir bina vardı karşısında. Arkasındaki yüksek bacadan duman çıkıyor, yanında dönen su değirmeninin sesi duyuluyordu. Binayla arasında, üzerine ışıkların yansıdığı bir su birikintisi vardı, kıyısında da birkaç ağaç. &quot;Yüce rabbime şükürler olsun,&quot; dedi Betty Higden, kurumuş ellerini havaya kaldırarak, &quot;yolculuğumun sonuna geldim!&quot;</p>
<p>Ağaçların arasında, aradaki dalların arkasından ışıklı pencerelerin hem kendilerini hem de sudaki yansımalarını görebileceği bir ağaç gövdesine kadar süründü. Derli toplu küçük sepetini yanına koydu ve yere çöküp sırtını ağaca verdi. Bu ona Çarmıh'ın dibini hatırlattı ve kendini onun üzerinde ölene sundu. Gücü, göğsündeki mektubu görülecek şekilde düzeltmesine yetti. Sonra da onu terk etti.</p>
<p>&quot;Burada güvendeyim,&quot; oldu uyuşan beyninin son düşüncesi. &quot;Çarmıh'ın dibinde ölü bulunduğumda, benim gibi bir insan bulacak beni; şu karşıki ışıkların orada çalışan biri. Artık ışıklı pencereleri göremiyorum ama oradalar. Bunun için şükran duyuyorum.&quot;</p>
<p>Karanlık gitmiş, üzerine eğilen bir yüz. &quot;Güse hanım mı bu?&quot;</p>
<p>&quot;Ne dediğini anlamıyorum. Dur dudaklarını şu kanyakla ıslatayım biraz. Onu getirmeye gitmiştim. Çok mu uzattım?&quot;</p>
<p>Gür, siyah saçlarla gölgelenmiş bir kadın yüzüydü bu. Genç ve güzel bir kadının samimi yüzüydü. Ama bu dünyada işim bittiğine göre bu bir melek olmalı.</p>
<p>&quot;Öleli çok oldu mu?&quot;</p>
<p>&quot;Ne dediğini anlamıyorum. Dur dudaklarını bir daha ıslatayım. Olabildiğince çabuk döndüm, yabancılardan korkarsın diye de kimseyi yanımda getirmedim.&quot;</p>
<p>&quot;Ölmedim mi ben?&quot;</p>
<p>&quot;Ne dediğini anlamıyorum. Sesin öyle alçak, öyle boğuk ki duyamıyorum. Beni duyuyor musun?&quot; &quot;Evet.&quot;</p>
<p>&quot;Evet mi dedin?&quot; &quot;Evet.&quot;</p>
<p>&quot;İşten dönüyordum, şu arkadaki patikadan (dün gece vardiyasındaydım), bir inilti duydum ve seni burada buldum.&quot; &quot;Nerde çalışıyorsun canım?&quot; &quot;Nerde mi dedin? Kâğıt değirmeninde.&quot; &quot;Nerede?&quot;</p>
<p>&quot;Gökyüzüne baktığın için göremezsin. Yakında. Benim yüzümü görebiliyor musun, gökyüzüyle senin aranda?&quot; &quot;Evet.&quot;</p>
<p>&quot;Seni kaldırayım mı?&quot; &quot;Daha değil.&quot;</p>
<p>&quot;Başını koluma da mı almayayım? Özene özene kaldırırım, anlamazsın</p>
<p>bile.&quot;</p>
<p>&quot;Daha değil. Kâğıt. Mektup.&quot; &quot;Göğsündeki şu kâğıt mı?&quot; &quot;Hay yaşa!&quot;</p>
<p>&quot;Dur dudaklarını tekrar ıslatayım. Açayım mı? Okuyayım mı?&quot; &quot;Hay yaşa!&quot;</p>
<p>Mektubu hayretle okuyor ve yanında çömeldiği hareketsiz yüze yeni bir ifadeyle, fazladan bir ilgiyle bakıyor. &quot;Bu isimleri biliyorum. Çok duydum.&quot; &quot;Bu mektubu gönderir misin canım?&quot;</p>
<p>&quot;Anlamıyorum. Dur dudaklarınla alnını yeniden ıslatayım. Tamam. Ah zavallıcık, zavallı!&quot; Bu kelimeleri dökülen gözyaşları arkasından söylemişti. &quot;Ne istedin? Dur kulağımı iyice yaklaştırayım.&quot;</p>
<p>&quot;Mektubu gönderir misin canım?&quot;</p>
<p>&quot;Yazanlara mı? İsteğin bu mu? Gönderirim tabii.&quot;</p>
<p>&quot;Onlardan başka kimseye vermezsin di mi?&quot;</p>
<p>&quot;Hayır.&quot;</p>
<p>&quot;Sen de yaşlanacaksın, sen de ölüm döşeğine düşeceksin, yemin et canım, başka kimseye vermeyeceksin değil mi?&quot; &quot;Vermem. Yemin ederim.&quot;</p>
<p>&quot;Kiliseye vermezsin değil mi?&quot; Vücudu kasılmıştı. &quot;Hayır. Yemin ederim.&quot;</p>
<p>&quot;Kilisenin bana dokunmasına, hatta bakmasına bile izin verme olmaz mı?&quot; dedi büyük mücadeleyle. &quot;Hayır. Yemin ederim.&quot;</p>
<p>Tükenmiş, ihtiyar yüzü bir şükran ve sevinç bakışı aydınlattı. Gökyüzüne sabitlenmiş karanlık gözler anlam kazanarak, gözyaşlarının döküldüğü merhametli yüze döndü ve yaşlı dudaklar gülümseyerek sordu: &quot;Adın ne canım?&quot;</p>
<p>&quot;Lizzie Hexam.&quot;</p>
<p>&quot;İyice çirkinleşmişimdir herhalde. Beni öpmeye korkar mısın?&quot; Soğuk ama gülümseyen ağıza hemen dokunuveren dudaklar verdi cevabı.</p>
<p>&quot;Hay yaşa! Şimdi beni kaldırabilirsin, canım.&quot;</p>
<p>Lizzie Hexam usulca, ak saçlı, ıslak başı yerden kaldırdı, ta gökyüzünün yedinci katına kadar.</p>
<p>&nbsp;</p>
</body>
</html>