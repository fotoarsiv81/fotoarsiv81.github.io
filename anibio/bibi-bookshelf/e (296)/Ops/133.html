<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>11. Bölüm -Karanlıkta</title>
</head>
<body>
<h1><a id="a172"></a>11. Bölüm -Karanlıkta</h1>
<p>Eugene Wrayburn'ün rahatça yatağında döndüğü o gece Bradley Headstone gözünü bile kırpmıyordu; ufacık tefecik Bayan Peecher da. Bradley, kayıtsız rakibinin rüyalara dalmış olduğu noktada, hem yalnız saatleri hem de kendini tüketmişti; ufacık tefecik Bayan Peecher'sa kalbinin efendisinin geri dönüşünü bekleyerek ve kederle onun çok değiştiğini düşünerek. Ama Bayan Peecher'ın dikiş sepeti gibi basit bir şekilde düzenlenmiş, kasvetli ve karanlık dehlizleri olmayan düşüncelerinin kavrayabileceği bir değişiklik değildi bu. Çünkü adam cinayetin eşiğindeydi.</p>
<p>Adam cinayetin eşiğindeydi ve bunun farkındaydı. Dahası hasta bir adamın vücudundaki bir yarayı kanatmasına benzeyen sapık bir hazla kurcalıyordu bunu. Gün boyu disiplinli gösterisiyle bağlandıktan, gürültücü bir kalabalığın ortasında eğitim numaralarını sergilemeye boyun eğdikten sonra geceleri, tam ehlileşmemiş bir yabani hayvan gibi ipten kazıktan kurtuluyordu. Gün boyu kendini dizginlerken, akşamki vaziyetini düşünmek, yine o hale gelme özgürlüğü olduğunu bilmek ona bir eziyet değil teselli gibi geliyordu. Ünlü caniler doğruyu söyleseler -ama ünlü oldukları için söylemezler- nadiren suça karşı verdikleri mücadeleyi anlatırlar. Onlar suça doğru mücadele verir. O belalı sahilden uzaklaşmak için değil, oraya çıkmak için boğuşurlar karşıdan gelen dalgalarla. Bu adam, rakibinden kuvvetle, amansızca nefret ettiğini biliyordu ve kendisini Lizzie Hexam'a götürmesi halinde, bunun ne kendine ne de Lizzie'ye faydası olacağını biliyordu. Bütün bu zahmete katlanmasının tek sebebi, bu tiksindiği adamı, onun saklandığı yerde, onunla birlikte, onun sevgisine mazhar görüp cinnet geçirmekti. Bunu gördüğünde ne yapacağını da, kendi anasından doğduğunu bildiği gibi biliyordu. Gerçi bu hakikati nasıl sürekli kendine hatırlatmıyorsa, ötekini de kelimelere dökmüyordu.</p>
<p>Her gece gamsız ve küstah Eugene'in kendisiyle oynamasına izin vererek bu kini, bu nefreti beslediğini, tahrik ve haklılık biriktirdiğini de gayet iyi biliyordu. Bütün bunları bildiğine ve sonsuz bir tahammül, ızdırap ve ısrarla aynı şeyleri yapmayı sürdürdüğüne göre, karanlık ruhunun nereye gittiğinden şüphesi olabilir miydi?</p>
<p>Aciz, öfkeden delirmiş, bitkin düşmüş, Wrayburn'le Lightwood'un üzerine kapanan Temple kapısının önünde oyalanıyor, hemen eve dönsün mü biraz daha kalıp gözetlesin mi karar veremiyordu. Bütün bunlar Wrayburn'ün başının altından çıkmamışsa bile en azından sırrı bildiği sabit fikrine kapılmıştı kıskançlıktan; azimle yapışarak eninde sonunda onu mat edeceğine emindi, mesleğinde bu noktalara gelirken karşısına çıkan pek çok konuda da bu ağır, inatçı sürece başvurmuştu ne de olsa. Duyguları hızlı, zekâsı ağır bir adam olduğundan daima işine yaramıştı bu tutum, şimdiden sonra yaramaması için bir sebep yoktu.</p>
<p>Gözleri Tempe kapısında, bir kapı ağzında dururken, Lizzie'nin belki de o odalarda saklandığı şüphesi geçti aklından. Wrayburn'ün amaçsız gezilerinin sebebi bu olabilirdi. Düşündü düşündü, nihayet bekçi içeri girmesine izin verirse yukarıya kadar çıkıp kapıya kulak kabartmaya karar verdi. Havada asılı duran o bitap kafa, daha önce Temple Bar'da kesilip demirlere takılmış kafalardan birinin hayaleti gibi yolun karşısına geçti ve bekçinin karşısında durdu.</p>
<p>Bekçi bakıp sordu: &quot;Kime baktın?&quot;</p>
<p>&quot;Bay Wrayburn.&quot;</p>
<p>&quot;Çok geç oldu.&quot;</p>
<p>&quot;Yaklaşık iki saat önce Bay Lightwood'la birlikte dönmüş olmaları lazım. Yatmışsa posta kutusuna bir not bırakıp giderim. Beni bekliyor.&quot;</p>
<p>Bekçi bir şey demedi ve biraz şüpheyle de olsa kapıyı açtı. Ama misafirin dosdoğru, hızlı hızlı, doğru istikamete gittiğini görmek ona yetti.</p>
<p>Bitap kafa karanlık merdiveni çıktı ve dairenin kapısı önünde yavaşça yere doğru indi. İçerideki odaların kapıları açıktı anlaşılan. Birinden mum ışığı süzülüyordu dışarı, ayrıca içeride ayak sesleri vardı. İki ses duyuluyordu. Kelimeler seçilmiyordu ama ikisi de erkek sesiydi. Bir iki dakika sonra sesler sustu, adımlar kesildi ve içerideki ışık söndü. Lightwood uykusunu kaçıran yüzün, ondan bahsettiği anda kapının önünde, karanlıkta içeriyi dinlediğini görebilse, gecenin geri kalanında uyumaya daha az meyilli olurdu.</p>
<p>&quot;Burada yok,&quot; dedi Bradley; &quot;ama olabilirdi.&quot; Baş yerden eski irtifasına kadar yükseldi, tekrar merdivenden süzülüp kapıdan geçti. Orada bir adam durmuş bekçiyle konuşuyordu.</p>
<p>&quot;Hah!&quot; dedi bekçi. &quot;Şu gelen bey!&quot;</p>
<p>Kendisinden bahsedildiğini anlayan Bradley bir bekçiye bir adama baktı.</p>
<p>&quot;Bu bey Bay Lightwood'a bir mektup bırakıyordu,&quot; dedi bekçi, mektubu göstererek; &quot;ben de daha demin birisinin Bay Lightwood'un dairesine çıktığını söylemiştim. Aynı iş için olabilir mi acaba?&quot;</p>
<p>&quot;Hayır,&quot; dedi Bradley, tanımadığı adama bakarak.</p>
<p>&quot;Hayır,&quot; dedi adam ters ters; &quot;benim mektubum -kızım yazdı ama mektup benim- benim işimle ilgili, benim işim de başka kimseyi ilgilendirmez.&quot;</p>
<p>Bradley kararsız adımlarla dışarı çıkarken kapının arkasından kapandığını ve ona yetişmeye çalışan adamın ayak seslerini duydu.</p>
<p>&quot;Affedersin,&quot; dedi adam; içkiliydi, dikkatini çekmek için omzuna dokunmak yerine üzerine yuvarlanmış gibiydi; &quot;Öteki Efendiyi tanıyor musun?&quot;</p>
<p>&quot;Kimi?&quot; diye sordu Bradley.</p>
<p>Sağ omzunun üzerinden sağ başparmağıyla işaret eden adam, &quot;Öteki Efendiyi,&quot; dedi.</p>
<p>&quot;Ne dediğini anlamıyorum.&quot;</p>
<p>&quot;Ya iki tane var ya,&quot; sağ elinin işaret parmağıyla bu sözü sol elinin iki parmağına kancaladı, &quot;yok mu? Bir artı bir, iki - Avukat Lightwood, bu birinci parmak, di mi? Orta parmağım da Öteki, onu tanıyo musun?&quot;</p>
<p>&quot;Tanıdığım kadarı bana yeter,&quot; dedi Bradley kaşlarını çatıp uzaklara bakarak.</p>
<p>&quot;Yaşa!&quot; diye bağırdı adam. &quot;Yaşa Öteki öteki Efendi! Yaşa, Öpöteki Efendi! Benim kafadansın.&quot;</p>
<p>&quot;Gecenin bu vakti bu kadar gürültü yapma. Ne demeye çalışıyorsun?&quot;</p>
<p>&quot;Beri bak, Öpöteki Efendi,&quot; dedi adam boğuk sesini sır verir gibi alçaltarak. &quot;Öteki Efendi çok makaraya sardı beni çok, hayatını alın teriyle kazanan dürüst bir adam olduğum için. Kendisi öyle değil, hiç değil.&quot;</p>
<p>&quot;Bundan bana ne?&quot;</p>
<p>&quot;Öpöteki Efendi,&quot; dedi adam incinmiş bir masumiyetle, &quot;merak etmiyorsan hiç anlatmayayım. Sen başlattın. Onunla aranın pek iyi olmadığını kendin dedin, kendin gösterdin. Ama kimseye kendimi zorla dinletmeye meraklı değilim. Ben dürüst bir adamım, dürüst. Beni rıhtımda istediğin yere koy - hiç fark etmez - 'Allahım ben dürüst adamım,' derim. Beni istediğin mahkemede şahit yerine koy - hiç fark etmez - yargıç hazretlerine de aynısını söylerim, kitabı da öperim. Kolumun yenini öpmem, kitabı öperim.&quot;</p>
<p>Bu güçlü karakter beyanından ziyade, üzerinde yoğunlaştığı keşfe yardımcı olacak dur durak bilmez yol arayışları yüzünden: &quot;Yanlış anlama, seni susturmak gibi bir niyetim yoktu. Sokağın ortasında çok yüksek sesle konuşuyordun da ondan,&quot; dedi Bradley Headstone.</p>
<p>&quot;Ötöteki Efendi,'' dedi Bay Riderhood, sakinleşip, gizemli bir hal alarak, &quot;ben yükseği alçağı bilirim. Bittabi. Bilmesem şaşardım, adım Roger ne de olsa, babamdan almışım, o da kendi babasından, gerçi ailede bu ismi kim ilk almış, şimdi ne desem yalan olur. Sağlığın göründüğünden iyidir umarım; için de dışına benziyorsa pek iyi halde olmasan gerek.&quot;</p>
<p>Yüzünün, aklından geçenleri fazlasıyla açığa vurduğu imasıyla irkilen Bradley ifadesini temizlemeye çabaladı. Böyle biçimsiz bir saatte bu tuhaf adamın Lightwood, Wrayburn ya da ikisiyle birlikte ne işi olduğunu öğrenmek ilginç olabilirdi. Adam Lizzie'yle bu ikisi arasında haber getirip götürüyor olabilirdi.</p>
<p>&quot;Geç saatte gelmişsin,&quot; dedi beceriksiz bir rahatlık gösterisiyle.</p>
<p>&quot;Benden uzun yaşayacaksın,&quot; diye bağırdı Bay Riderhood kaba bir kahkahayla, &quot;tam ben de aynı şeyi sana söyleyecektim, Ötöteki Efendi!&quot;</p>
<p>'Tesadüf işte,&quot; dedi Bradley, sıkıntıyla etrafına bakınarak,</p>
<p>&quot;Benimki de öyle,&quot; dedi Riderhood. &quot;Ama sana anlatsam da olur. Neden anlatmayayım? Nehirde Havuz Bekçisi Yardımcısıyım, dün görevliydim, yarın da görevliyim.&quot;</p>
<p>&quot;Eee?&quot;</p>
<p>&quot;Özel işlerimle ilgilenmek için Londra'ya geldim. Birinci havuz bekçisi olmak ve boğulmama neden olan B'lowbridge buharlısına dava açmak için geldim. Bedavaya boğamazlar beni öyle.&quot;</p>
<p>Bradley, adam hayalet olduğunu itiraf etmiş gibi baktı.</p>
<p>&quot;Buharlı,&quot; dedi Bay Riderhood inatla, &quot;kayığıma çarptı ve beni boğdu. Birileri uğraştı da öyle tekrar geri döndüm; gerçi geri getirmelerini ben istemedim, buharlı da. Ben buharlının aldığı canımın tazminatını istiyorum.&quot;</p>
<p>&quot;Gecenin yarısı Bay Lightwood'un odasına bu iş için mi geldin?&quot; diye sordu Bradley, güvensizce onu süzerek.</p>
<p>&quot;Hem bunun için, hem de birinci bekçi olmam için dilekçe yazsın diye. Yazılı bir tavsiye gerekiyor, başka kim yazacak? Kızımın yazısıyla yazılmış, benim de kanuna karşı geçsin diye parmak bastığım mektubumda aynen böyle diyorum, Avukat Lightwood, bu belgeyi senden başka kim teslim edebilir, buharlının verdiği zararın tazminini senden başka kim becerebilir? Diyorum ki (parmak baskımın altında) sen ve arkadaşın başıma çok dert açtınız. Sen bana arka çıksaydın Avukat Lightwood, Öteki Efendi de doğru geçirseydi dediklerimi (diyorum parmak baskımın altında) şimdi paraya para demeyecektim, bir araba hakaret işitmeyecektim, tükürdüğümü yalamayacaktım, insan ne kadar iştahlı olursa olsun pek hoş bir yiyecek değil! Hazır gece yarısı demişken, Ötöteki Efendi,&quot; diye homurdandı Bay Riderhood, hatalarının tekdüze özetini nihayete erdirerek, &quot;koltuğumun altındaki şu çıkma bir göz atıver, Havuzuma geri dönüyorum, Temple da yolumun üzeriydi, tamam mı?&quot;</p>
<p>Bu son resital sırasında Bradley Headstone'un yüzü değişmiş, dikkati azalmıştı.</p>
<p>&quot;Biliyor musun,&quot; dedi, bir müddet sessizce yanyana yürüdükten sonra, &quot;adını tahmin edebilirim.&quot;</p>
<p>&quot;Et bakalım madem,&quot; dedi adam durup ona bakarak. &quot;Adın Riderhood.&quot;</p>
<p>&quot;Valla öyle,&quot; dedi malum beyefendi. &quot;Ama ben seninkini bilmiyom.&quot;</p>
<p>&quot;O başka,&quot; dedi Bradley. &quot;Bilmeni beklemezdim zaten.&quot;</p>
<p>Bradley dalgın dalgın yürürken, Haydut da mırıldanarak yanından gidiyordu. Mırıldanması şu minval üzreydi: &quot;Haydut Riderhood ismi herkesin diline düşmüş! Önüne gelen, kolayca bu ismi ağzına sakız edebiliyor.&quot; Bradley'nin düşünceleriyse şu minval üzreydi: &quot;Al sana bir alet. Bunu kullanabilir miyim?&quot;</p>
<p>Strand'den yürüyüp Pall Mall'a çıkmışlar, bayır yukarı Hyde Park'ın köşesine gelmişlerdi; tempoyu ve kılavuzluğu Riderhood'a bırakan Bradley Headstone, istikameti onun tayin etmesine izin vermişti. Öğretmenin zihnini tümüyle işgal eden o tek amacın yanında tali kalan düşünceleri öyle ağırdı, planları öyle belirsizdi ki - sonunda Wrayburn'le Lizzie'yi gördüğü o uzun yolun iki yanına sıralanmış karanlık ağaçlar gibiydiler fırtınalı gökyüzü altında - ancak yarım kilometre yürüdükten sonra konuşabildi. O zaman da sadece şu soruyu sordu:</p>
<p>&quot;Havuzun nerde?&quot;</p>
<p>&quot;Nehirden yukarı otuz küsur - otuz beş küsur kilometre ileride,&quot; dedi adam ters ters. &quot;Adı ne?&quot;</p>
<p>&quot;Plashwater Weir-Değirmeni Havuzu.&quot; &quot;Sana beş şilin versem ne yaparsın?&quot; &quot;Alırım,&quot; dedi Bay Riderhood.</p>
<p>Öğretmen elini cebine atıp iki yarım altın çıkardı ve Bay Riderhood'un avcuna bıraktı: Adam paraya teşekkür etmeden önce bir kapı aralığına çekilip ikisini de dişledi.</p>
<p>&quot;Bu yönünü sevdim, Ötöteki Efendi,&quot; dedi Riderhood, tekrar yürümeye devam ederek, &quot;paradan yana cimri değilsin. Peki,&quot; dedi paralan dikkatle yeni arkadaşından en uzak cebine yerleştirerek, &quot;bu ne için?&quot;</p>
<p>&quot;Senin için.&quot;</p>
<p>&quot;Onu biliyorum,&quot; dedi Riderhood, gayet açık bir şeye itiraz eder gibi. &quot;Bir kere aldım mı, kendini bilen hiç kimsenin onu bana geri verdirtemeyeceğini bildiğim gibi biliyorum. Karşılığında ne istiyorsun?&quot;</p>
<p>&quot;Karşılığında bir şey istiyor muyum bilmiyorum. İstiyorsam da ne olduğunu bilmiyorum.&quot; Bradley bu cevabı, Bay Riderhood'a çok garip gelen, hissiz, dalgın, kendi kendiyle konuşur gibi bir tavırla söylemişti.</p>
<p>&quot;Bu Wrayburn için iyi düşünmüyorsun di mi?&quot; dedi Bradley, zorla sürükleniyormuş gibi istemeye istemeye bu isme geri dönerek.</p>
<p>&quot;Hayır.&quot;</p>
<p>&quot;Ben de öyle.&quot;</p>
<p>Riderhood başını sallayarak sordu: &quot;Bu para onun için mi?&quot;</p>
<p>&quot;Başka bir şey için olduğu kadar bunun için de olabilir. İnsanın düşüncelerini çok meşgul eden bir konuda uyuşmak için.&quot;</p>
<p>&quot;Sana hiç uymuyor bu,&quot; dedi Bay Riderhood dobra dobra. &quot;Hayır! Uymuyor, Ötöteki Efendi, kendi kendine uyuyormuş gibi göstertmeye çalışmanın da faydası yok. İçine oturuyor, içinde paslanıyor, seni zehirliyor.&quot;</p>
<p>&quot;Diyelim ki öyle,&quot; dedi Bradley titreyen dudaklarla, &quot;hiç mi sebebi yok?&quot;</p>
<p>&quot;İddiaya girerim sebebi büyüktür!&quot; diye bağırdı Bay Riderhood.</p>
<p>&quot;Bu adamın seni de kışkırttığını, aşağıladığını, küfrettiğini, öyle bir şeyler yaptığını söylemedin mi? Bana da aynı şeyi yaptı. Tepeden tırnağa zehirli hakaretler ve küfürlerle dolu bu adam. O ikisinin senin başvurunu hafife alıp, purolarını onunla yakmayacağını ne biliyorsun?&quot;</p>
<p>&quot;Doğrusu yaksalar hiç şaşırmam!&quot; dedi Bay Riderhood sinirlenerek.</p>
<p>&quot;Yaksalarmış! Yakacaklar. Sana bir soru sorayım. İsminden fazlasını biliyorum; Gaffer Hexam'la ilgili. Kızını en son ne zaman gördün?&quot;</p>
<p>&quot;Kızını en son ne zaman mı gördüm Ötöteki Efendi?&quot; diye tekrar etti Bay Riderhood, berikinin konuşması hızlandıkça, kendisinin idrakı da kasten ağırlaşmaktaydı.</p>
<p>&quot;Evet. Konuşmaktan bahsetmiyorum. Hiç gördün mü -bir yerlerde?&quot;</p>
<p>Haydut istediği ipucunu almıştı ama daha neresinden tutacağım bilemiyordu. Ezberden toplama yapar gibi bir ifadeyle bu hınçlı surata bakarak ağır ağır cevap verdi: &quot;Bir kere bile görmedim, Gaffer'ın öldüğü günden beri.&quot;</p>
<p>&quot;Gördün mü tanır mısın?&quot;</p>
<p>'Tanımam mı! Hem nasıl.&quot;</p>
<p>&quot;Ya ötekini?&quot;</p>
<p>&quot;Öteki de kim?&quot; diye sordu Riderhood, şapkasını çıkarmış alnını ovalayarak sorgucusuna aptal aptal bakıyordu.</p>
<p>&quot;Adı batasıca! Bu kadar mı seviyorsun da tekrar duymak istiyorsun?&quot;</p>
<p>&quot;Ha, o!&quot; dedi Riderhood, öğretmeni ustalıkla köşeye sıkıştırmıştı, yine o şeytani tesir altındaki yüzüne baktı. 'Tabii, bin kişi arasından tanırım.&quot;</p>
<p>&quot;Onları,&quot; Bradley bu soruyu sükûnetle sormaya çalışıyordu ama sesini kontrol etmek için ne yaparsa yapsın yüzünü zaptedemedi, &quot;onları hiç birlikte gördün mü?&quot;</p>
<p>(Haydut artık ipucuna sıkı sıkı yapışmıştı.)</p>
<p>&quot;Evet gördüm, Ötöteki Efendi, Gaffer'ı kıyıya çektikleri gün gördüm.&quot;</p>
<p>Kendisine merakla bakan koca bir sınıfın keskin gözlerinden özel bir bilgi parçasını kendine saklayabilirdi Bradley, ama cahil Riderhood'un gözlerinden, içinde tuttuğu bir sonraki soruyu saklayamadı. &quot;Cevap istiyorsan açık açık sorman lazım,&quot; diye düşündü Haydut inatla, &quot;kendiliğimden cevap vermeyeceğim.&quot;</p>
<p>&quot;Şey! Adam ona karşı da küstah mıydı?&quot; diye sordu Bradley kendiyle epey mücadele ettikten sonra. &quot;Yoksa aşırı nazik mi davranıyordu?&quot;</p>
<p>&quot;Ona çok acayip nazik davranıyordu,&quot; dedi Riderhood. &quot;Şu işe bak! Şimdi anlıyorum... &quot;</p>
<p>Böyle bambaşka bir yere atlaması kesinlikle doğaldı. Bradley, sebebini anlamak için ona baktı.</p>
<p>&quot;Şimdi düşünüyorum da,&quot; dedi Bay Riderhood kaçamak bir tavırla, çünkü aslında, &quot;Şimdi nasıl kıskandığını görünce,&quot; sözleri geçiyordu aklından; &quot;belki de benim maksadımı yanlış anladı, kızda gözüm var zannetti!&quot;</p>
<p>Böyle bir şüphe ya da şüphe iddiasını onaylama bayağılığı, öğretmenin ulaştığı noktanın kıl payı ilerisindeydi. Lizzie ve kardeşi üzerine leke düşüren bir adamla konuşmak ve planlar yapmak noktasıysa geçilmişti. O kıl payı mesafeye biraz daha vardı. Öğretmen cevap vermedi ama yüzünü yere eğerek yürümeye devam etti.</p>
<p>Ağır ve meşakkatli düşünceleri arasında, bu tanışıklıktan ne kazanç elde edebileceğini çıkaramıyordu. Nefret ettiği adama karşı bir gücenikliği vardı ki bu da bir şeydi; gerçi kendi zannettiğinden azdı çünkü kendi bağrında yanan ölümcül öfke ve kin yoktu onda. Kızı tanıyordu ve tesadüfen görebilir ya da hakkında bir şeyler duyabilirdi; bir çift göz, bir çift kulak daha kazanmak gibi bir şeydi bu. Kötü bir adamdı ve para karşılığı bir şeyler yapmaya da istekliydi. Bu da işe yarayabilirdi çünkü kendi durumu ve maksadı olabildiğince kötüydü ve hiç kullanmasa bile, kullanışlı bir alet bulundurmak ona belli belirsiz bir rahatlık veriyordu.</p>
<p>Aniden olduğu yerde durdu ve Riderhood'a pat diye kızın nerede olduğunu bilip bilmediğini sordu. Elbette bilmiyordu. Kızla ilgili ya da Wrayburn'ün kızı aramasıyla, kızla görüşmesiyle ilgili bir şeyler öğrenecek olursa, para karşılığı kendisine bilgi verebilir miydi? Hem de seve seve. Küfrederek ikisinden de nefret ettiğini söyledi, neden mi? Çünkü onun hayatını alnının teriyle kazanmasına engel olmuşlardı.</p>
<p>&quot;Madem öyle,&quot; dedi Bradley Headstone, bu minval üzre biraz daha konuşulduktan sonra, &quot;yakında görüşürüz. Senin yola geldik, hava da ağarıyor. Hayret.&quot;</p>
<p>&quot;İyi de Ötöteki Efendi,&quot; dedi Bay Riderhood, &quot;seni nerede bulacağımı bilmiyorum.&quot;</p>
<p>&quot;Gerek de yok, ben seni nerede bulacağımı biliyorum, havuzuna gelirim.&quot;</p>
<p>&quot;Ama Ötöteki Efendi,&quot; diye üsteledi Bay Riderhood, &quot;kuru kuruya ahbaplıktan kimseye fayda gelmez. Bir bardak romlu sütle ağzımızı bir ıslataydık.&quot;</p>
<p>Bu isteği kabul eden Bradley, onunla birlikte erkenci bir meyhaneye girdi, içeriye nahoş, küflü saman ve nemli hasır kokulan sinmişti, geri dönen yük arabalarından inmiş ırgatlar, sıska köpekler, sersemlemiş kuşlar ve geceleyin buraya tünemiş bazı insan kuşlarla doluydu içerisi, hepsi de kendini kendi meşrebince avutmaya çalışıyordu; salaş bara doluşmuş gece kuşla-n arasında bir tanesi bile yoktu ki, saygıdeğer tüylere bürünmüş, hınçtan tükenmiş gece kuşunun, kuşların en zalimi olduğunu bir bakışta anlamasın.</p>
<p>Kendisiyle aynı yöne giden yan sarhoş bir arabacının bir anlık merhamet kıvılcımı, Bay Riderhood'un bir araba dolusu sepetin üzerine kaldırılmasına ve yoluna sırtüstü uzanmış, başı çıkınına dayanmış devam etmesine sebebiyet verdi. Bunun üzerine Bradley de yavaştan geri dönüş yoluna koyuldu ve geçtiği sokaklardan geri yürüyerek okuluna, evine vardı. Güneş yükseldiğinde onu yıkanmış, saçlarını taramış, saygın siyah ceketiyle yeleğini muntazaman giymiş, resmi siyah kravatını takmış, kırçıllı pantolonunu giymiş, saygın gümüş saatini cebine koymuş, kordonunu boynuna asmış buldu; etrafında havlayıp bağırışarak bekleyen dinlenmiş sürüsüyle, ava çıkmak üzere kuşanmış bir eğitim avcısı.</p>
<p>İşkencenin insanı kuvvetle ikna eden etkisi ve ortalığı saran dehşet dalgası yüzünden inanılmaz suçlan kabul eden, o elim zamanların zavallı mahlûklarından bile daha fazla büyünün etkisinde olan öğretmen, henüz çekilmiş gece boyunca Kötü Ruhlar tarafından sürülmüştü. Mahmuzlanıp kamçılanmış, epey ter atmıştı. Duvarlarda, kutsal kitaptan alınmış huzur dolu metinlerin yerini, bu sporun kayıtlan alacak olsa, en büyük alimler bile öğretmenden korkup kaçardı.</p>
<p>&nbsp;</p>
</body>
</html>