<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>9. Bölüm -Bay ve Bayan Boffin istişarede</title>
</head>
<body>
<h1><a id="a123"></a>9. Bölüm -Bay ve Bayan Boffin istişarede</h1>
<p>Hiçbir yerlerde oyalanmadan kendini dosdoğru eve intikal ettiren Bay Boffin, Köşk'e vardığında (matemdeki bir fayton beygiri gibi kadifeli, tüylü bir yürüyüş elbisesi giymiş olan) Bayan Boffin'e, kahvaltıdan beri bütün yaptıklarının ve konuştuklarının tam raporunu verdi.</p>
<p>&quot;Bu da bizi,&quot; diye devam etti, &quot;karara bağlamadığımız meseleye getiriyor: Moda hususunda yeni bir hamle yapılıp yapılmayacağına.&quot;</p>
<p>&quot;Ben sana ne istediğimi söyleyeyim, Noddy,&quot; dedi Bayan Boffin, muazzam bir keyifle elbisesini düzelterek; &quot;ben Sosyeteye karışmak istiyorum.&quot; &quot;Son Moda Sosyete mi canım?&quot;</p>
<p>&quot;Evet!&quot; diye bağırdı Bayan Boffin, çocuk gamsızlığıyla gülerek &quot;Evet! Balmumu heykeller gibi buraya kapanıp kalmanın bir faydası yok, değil mi? &quot;</p>
<p>&quot;İnsanlar balmumu heykelleri görmek için para veriyor, canım,&quot; dedi kocası, &quot;halbuki (seni görmek için o para çok az olsa da) en azından komşular bedavaya görüyor seni.&quot;</p>
<p>&quot;Ama böyle olmuyor,&quot; dedi Bayan Boffin neşeyle. &quot;Biz de komşular gibi çalıştığımız zamanlarda birbirimizle uyuşuyorduk. Şimdi biz işi bıraktık ve artık uyuşmuyoruz.&quot;</p>
<p>&quot;Ne! Tekrar işe başlamayı mı düşünüyorsun?&quot; diye sordu Bay Boffin.</p>
<p>&quot;Ne münasebet! Başımıza talih kuşu kondu, böylesi bir talih neyi gerektiriyorsa onu yapmalıyız; ona göre davranmalıyız.&quot;</p>
<p>Karısının içgüdüsel bilgeliğine hep büyük saygı duymuş olan Bay Bof-fin, biraz sıkıntıyla da olsa, &quot;Öyledir herhalde,&quot; diye cevap verdi.</p>
<p>&quot;Şimdiye kadar elimize geçen servetle hiçbir şey yapmadık, bu yüzden de bir faydasını göremedik,&quot; dedi Bayan Boffin.</p>
<p>&quot;Doğru, şu ana kadar bir şey yapmadık,&quot; diye onayladı Bay Boffin, yine aynı sıkıntıyla koltuğuna oturarak. &quot;İnşallah ileride güzel şeyler yaparız. Peki sen bu konuda neler düşünüyorsun hanım?&quot;</p>
<p>Geniş bedenli, sade mizaçlı, güleç bir mahlûk olan Bayan Boffin, kucağında kavuşturduğu elleri ve katmerli gerdanıyla düşüncelerini açıklamaya başladı.</p>
<p>&quot;Güzel bir muhitte güzel bir ev, etrafımızda güzel eşyalar, güzel hayat, güzel arkadaşlar. Fazla ifrata kaçmadan elimizdeki paraya uygun bir yaşam sürmek ve mutlu olmak.&quot;</p>
<p>&quot;Evet. Mutlu olmak,&quot; diye onayladı, halen sıkıntıdan kurtulamayan Bay Boffin.</p>
<p>&quot;Yüce rabbim!&quot; diye bağırdı Bayan Boffin, gülerek ellerini çırpıp neşeyle öne arkaya sallanarak, &quot;kendimi çift atlı sarı bir arabada hayal ediyorum, tekerlerin ortasında gümüşi kutular. .. &quot;</p>
<p>&quot;Ya! Bunu hayal ediyorsun öyle mi canım?&quot;</p>
<p>&quot;Evet!&quot; diye bağırdı keyifli mahlûk. &quot;Arkada bir uşak, bacaklarını başka arabaların oklarından koruması için demir parmaklık! Önde bir sürücü, kendisi gibi üç kişiyi alacak genişlikteki koltuğa gömülmüş, yeşil beyaz battaniye örtünmüş! İki doru at, başlarını sallıyor, ayaklarını yüksek yüksek atıyorlar! İkimiz içeriye kurulmuşuz, beşibiyerde gibi! Aaaah! Ne güzel! Ha ha ha ha!&quot;</p>
<p>Bayan Boffin ellerini çırparak tekrar öne arkaya sallandı, ayaklarını yere vurdu, gülmekten yaşaran gözlerini sildi.</p>
<p>Kendisi de karısına uyup gülen Bay Boffin, &quot;Peki hanım,&quot; diye sordu, &quot;Köşk konusunda ne düşünüyorsun?&quot;</p>
<p>&quot;Kapatırız. Satmayız ama içine bekçi oturturuz.&quot;</p>
<p>&quot;Başka?&quot;</p>
<p>&quot;Noddy!&quot; dedi Bayan Boffin, modaya uygun divanından kalkıp basit koltuğun kenarına ilişti ve yumuşak kolunu kocasının koluna geçirdi. &quot;Başka şunu düşünüyorum -hatta sabah akşam aklımda bu var diyebilirim- şu hayal kırıklığına uğrayan kızcağızı; hem kocadan yana hem de zenginlikten yana pek zalim bir hayal kırıklığı yaşadı. Onun için bir şeyler yapamaz mıyız sence? Bizimle yaşamasını rica edemez miyiz? Ya da o tür bir şeyler.&quot;</p>
<p>&quot;Benim aklıma hiç gelmemişti!&quot; diye bağırdı Bay Boffin, hayranlıktan sehpayı yumruklayarak. &quot;Bu hamının kafası buharlı makine gibi çalışıyor! Kendi de nasıl yaptığını bilmiyor. Makinenin de bilmediği gibi.&quot;</p>
<p>Bayan Boffin, bu felsefi yaklaşımdan hoşlandığım gösterircesine kocasının kulağını çekti, sonra anaç bir ses tonuyla konuşmaya başladı: &quot;Ayrıca bir düşüncem daha var. Sevgili küçükjohn Harmon'ın okula gitmeden önceki halini hatırlıyor musun? Bizim öteki evde, ateşin başındaki halini? Artık parayla pulla işi kalmadığına ve bütün hepsi bize kaldığına göre, yetim bir oğlan bulsak, onu evlat edinsek, adını John koysak, bakıp büyüt-sek diyorum. İçim daha rahat olur gibime geliyor. İstersen kapris de ...&quot;</p>
<p>&quot;Demem, hiç demem,&quot; diye lafını kesti kocası.</p>
<p>&quot;Hayır, ama canikom, deseydin...&quot;</p>
<p>&quot;Hayvanlık etmiş olurdum,&quot; diye tekrar lafını kesti kocası.</p>
<p>&quot;Kabul ettiğin anlamına mı geliyor bu? Ne iyi ne düşüncelisin, her zamanki gibi, canikom! Sana da çok hoş gelmiyor mu,&quot; dedi Bayan Boffin, bir kez daha bütün sevimliliğiyle tepeden tırnağa ışıldayıp, müthiş bir keyifle elbisesini düzelterek, &quot;o günkü zavallı, hüzünlü çocuk sayesinde bir başka çocuğun daha mutlu, iyi ve aydınlık bir hayat süreceğini düşünmek, sana da hoş gelmiyor mu? Hem de bu iyiliğin o zavallı hüzünlü çocuğun parasıyla yapılacağını bilmek?&quot;</p>
<p>&quot;Evet; sizin Bayan Boffin olduğunuzu bilmek de çok hoş geliyor,&quot; dedi kocası, &quot;bütün bu yıllar yıllar boyu hep hoş geldi.&quot; Bayan Boffin'in modaya uyma emellerini baltalıyordu bu ama yine de bu sözleri sarf ettikten sonra yanyana oturdular, Modadan yana iflah olmaz bir çift olarak.</p>
<p>Bu iki cahil ve cilalanmamış insan, şimdiye kadar hayat yolculuklarında, dini bir vazife duygusu ve doğru olanı yapma arzusuyla bulmuşlardı yollarını. İkisinin de içlerinde bin türlü zaaf ve gülünçlük bulunabilirdi; buna ilaveten, kadının içinde bin türlü gösteriş merakı da bulunabilirdi belki. Ama en iyi zamanlarında, onlardan koparabileceği işin en fazlasını, en kötü zamanlarında sıkıntıya düşürecek kadar az ücretle, çekip alan, zorlu, zalim ve çıkarcı doğa, ahlaki doğruluklarını görüp buna saygı duyamayacak kadar da zıvanadan çıkmamıştı. Kendine rağmen, onlarla ve kendisiyle daimi bir çatışma halinde yapmıştı bunu. Zaten dünyanın kanunu böyledir. Kötülük genelde kısa ömürlü olur ve onu yapanın ölmesiyle ortadan kalkar; İyilik asla.</p>
<p>En aşağılık niyetlerine rağmen, Harmony Hapishanesi'nin ölmüş Mahpusu, bu iki sadık hizmetkarının dürüst ve doğru olduğunu bilirdi. Kendisine dürüstlüğün ve doğruluğun diliyle karşı geldiklerinde onlara öfkelenip küfürler yağdırsa da taş kalbine bir çizik atılmış, onları satın almaya kalkışacak olsa bütün servetinin yetmeyeceğini anlamıştı. Bu yüzden de onlara cefa çektiren ve tek bir güzel sözü çok gören bir patron olduğu halde isimlerini vasiyetine yazmıştı. Bu yüzden de her gün insanoğluna zırnık güvenmediğini beyan etse de -kendine ucundan kenarından benzeyen kimseye güvenmezdi gerçekten de- bu iki insana, ondan sonra hayatta kalırlarsa, en ufağından en büyüğüne her konuda güvenebileceğine emindi, tıpkı kendisinin öleceğine emin olduğu gibi.</p>
<p>Modayı kendilerinden fersah fersah uzağa itmiş olan Bay ve Bayan Boffin, yanyana oturup, evlat edinecekleri yetimi nasıl bulacaklarını tartışmaya başladılar. Bayan Boffin gazetelere ilan vermeyi önerdi, aşağıdaki özellikleri haiz yetimler falanca gün Köşk'e müracaat edeceklerdi; ama Bay Boffin'in bütün mahalle sokaklarının yetimlerle dolacağını basiretle tahmin etmesi üzerine bu yöntem safdışı edildi. Daha sonra Bayan Boffin kendilerine yetim bulması için rahibe danışmayı teklif etti. Bay Boffin bu planı daha uygun bulduğundan, bir an önce söz konusu muhterem beyefendiye ziyarette bulunmaya ve fırsattan istifade Bayan Bella Wilfer'la da tanışmaya karar verdiler. Bu ziyaretlerin resmi bir havada yapılabilmesi için Bayan Boffin'in faytonu hazırlandı.</p>
<p>Eskiden iş için kullanılan, uzun, çekiç kafalı ihtiyar bir attan ve onun koşulduğu, yine aynı döneme ait, uzun zamandır Harmony Hapishanesi kümes hayvanları tarafından, bir kısım titiz tavuğun en gözde yumurtlama alanı olarak kullanılan, dört tekerlekli bir arabadan oluşuyordu fayton. Boffinler'e kalan mirasta yer alan ata hiç beklemediği miktarda arpa verilmesi ve arabanın da boyanıp cilalanması, Bay Boffin'e göre pek şık olmuştu; sürücü olarak, atla mükemmelen uyum sağlayan, uzun, çekiç kafalı bir delikanlının eklenmesiyle hiçbir eksik kalmamıştı. Delikanlının kendisi de önceleri bu müessesede çalışıyordu ama şimdi, mahalle terzisinin yanında, tozluk ve paltolardan müteşekkil bir mezara kapatılmış, üzeri de yığın yığın düğmelerle mühürlenmişti.</p>
<p>Bu hizmetkarın arkasında Bay ve Bayan Boffin aracın gerisinde yerlerini aldılar: Araç geniş olmasına genişti ama tümseklerin üzerinden geçerken, ön tarafının tıksırarak ayrılması gibi bayağı ve ürkütücü bir eğilimi vardı. Köşk'ün kapılarından çıktıkları görülür görülmez bütün mahalle Boffinler'i selamlamak için camlara kapılara fırladı. Arabanın arkasından bakakalanlar arasında, gür sesleriyle &quot;Noddy Boffin!&quot; &quot;Para babası Boffin!&quot; &quot;Bize de koklat biraz, Boffin!&quot; ve benzeri iltifatlarla onu selamlayan gençten şahıslar vardı. Çekiç kafalı delikanlı bunlara öyle gıcık kaptı ki, görkemli ilerleyişi arabayı kenara çekerek sekteye uğratıp, tacizcileri bertaraf etmek üzere aşağı atlamaya davrandı birkaç kere; bu gayeden onu, işverenlerinin uzun ve hararetli ikna gayretleri vazgeçirebildi ancak.</p>
<p>Nihayet Köşk yöresi arkada bırakılıp, Rahip Frank Milvey'in huzurlu mekânına ulaşıldı. Rahip Frank Milvey'in ikametgahı pek mütevazıydı çünkü aynı ölçüde mütevazı bir geliri vardı. Kendisine bağışta bulunacak kadar bunamış her türlü şaşkın ihtiyar kadının emrine amadeydi, Boffinler'i de hevesle karşıladı. Gençten bir adamdı, pahalı bir eğitimden geçmiş, sefil bir ücret alan, genç karısı ve yarım düzine çocuğuyla yaşayan. Dar bütçesine biraz katkıda bulunmak için, klasikleri öğretmek ve tercüme etmek zorunda olsa da bölgesindeki en aylak insandan daha fazla zamanı, en zengin insandan daha fazla parası olduğu düşünülürdü. Hayatının lüzumsuz eşitsizliklerini ve tutarsızlıklarını, adeta köleliğe varan geleneksel bir tevekkülle kabul etmişti; halktan biri rahibin üzerindeki yükü daha makul ve katlanılabilir hale getirmeye cüret edecek olsa ondan pek yardım göremezdi.</p>
<p>Anlayışlı, sabırlı bir yüz ve tavırla, yine de Bayan Boffin'in elbisesini gözden kaçırmadığını gösteren gizli bir tebessümle Bay Milvey, küçük çalışma odasında -yukarıdaki altı çocuk tavandan aşağı inecekmiş, aşağıda kızaran koyun budu da zeminden yukarı çıkacakmış gibi bir patırtı gürültü arasında- Bayan Boffin'in yetim bulma talebini dinledi.</p>
<p>&quot;Sizin hiç kendi çocuğunuz olmadı, değil mi Bay ve Bayan Boffin?&quot; diye sordu Bay Milvey.</p>
<p>Hiç.</p>
<p>&quot;Ama masallardaki Krallarla Kraliçeler gibi hep çocuğunuz olsun istemişsinizdir herhalde?&quot; Genel olarak, evet.</p>
<p>&quot;O krallarla kraliçeler daima çocuk ister,&quot; dedi Bay Milvey kendi kendine gülerek Rahip olsalar belki bunun tam aksini isteyecekleri kanaatindeydi.</p>
<p>&quot;Sanırım,&quot; diye devam etti, &quot;Bayan Milvey'i çağırmak en iyisi olacak. Elim ayağırndır benim. İzninizle onu çağırayım.&quot;</p>
<p>Bay Milvey seslendi, &quot;Margaretta, canım!&quot; ve Bayan Milvey aşağı indi. Endişelerden biraz yıpranmış, güzel, akıllı, ufak tefek bir kadındı; pek çok zevkini ve parlak hayalini bastırmış, onların yerine okulları, çorbayı, gömlekleri, kömürü ve genciyle yaşlısıyla geniş bir nüfusun hafta içi sıkıntılarıyla, Pazar öksürüklerini koymuştu. Tıpkı Bay Milvey'in fedakarca, eski okuduğu konulara ve sınıf arkadaşlarına ait şeyleri bastırmış, fakirlerle çocuklan arasında hayatın kuru kırıntılarına kanaat etmiş olması gibi.</p>
<p>&quot;Sevgili Bay ve Bayan Boffin, başınıza konan talih kuşunu duydum.&quot;</p>
<p>Bayan Milvey en ufak yapaylık taşımayan bir zarafetle onları kutlamış, gördüğüne de sevinmişti. Yine de açık olduğu kadar ferasetli de olan alımlı yüzünde, kocasının gizli tebessümü eksik değildi. &quot;Bayan Boffin küçük bir oğlan evlat edinmek istiyor, canım.&quot; Bayan Milvey'in telaşa kapıldığını gören kocası ekledi: &quot;Bir yetim arıyor, canım.&quot;</p>
<p>&quot;Ya!&quot; dedi Bayan Milvey, kendi küçük oğullarından yana içi rahatlayarak.</p>
<p>&quot;Ben de ihtiyar Bayan Goody'nin torunu bu işe uygun olabilir diye düşündüm.&quot; </p>
<p>&nbsp;</p>
</body>
</html>