<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>8. Bölüm -Masum Bir Kaçamak</title>
</head>
<body>
<h1><a id="a147"></a>8. Bölüm -Masum Bir Kaçamak</h1>
<p>Servetin köleleri, zamanın kurtları, daha sade lisanla Sayın Nicodemus Boffin, Altın Çöpçü, seçkin aristokrat aile malikânesinde de kendini olabildiğince rahat hissetmeye başlamıştı. Seçkin aristokrat bir aile peyniri gibi bu evin de ihtiyaçları için fazla büyük olduğunu ve sonsuz sayıda parazit ürettiğini düşünmekten kendini alamıyordu; ama gayri menkulünün bu kusurunu bir nevi daimi, Miras Zorunlu Hizmeti olarak görüyordu. Bayan Boffin'in keyfine diyecek yoktu, Bayan Bella da pek memnundu, bu da katlanmayı kolaylaştırıyordu.</p>
<p>Bu genç hanım Boffin için büyük bir kazançtı. Nereye gitse dikkat çekecek kadar güzel, yeni konumunun altında kalmayacak kadar zekiydi. Yeni konumunun maneviyatını olumlu yönde etkileyip etkilemediği kişiye göre değişirdi; ama görünüşünün ve davranışlarının olumlu yönde değiştiğini kimse inkar edemezdi.</p>
<p>Öyle ki çok geçmeden Bayan Bella, Bayan Boffin'in kusurlarını düzeltmeye başladı; hatta Bayan Bella, Bayan Boffin'in kusurlarını gördüğünde adeta bundan kendi sorumluymuş gibi rahatsızlık hissetmeye başladı. Gerçi Bayan Boffin kadar iyi huylu ve sağlam karakterli bir kadının, Boffinler'in 'hoş bir kabalığı' olduğuna karar vermiş olan (tabii bunu söylemekle kendi yaptıkları kabalık için pek de hoş denemeyecek) yüce misafirler arasında bile fazlaca kusur işlemesi mümkün değildi ama kurtarılması gereken asil ruhlar olan bütün Podsnapçılık evlatlarının, daireler çizmesi ya da uzun sıralar halinde birlikte kayması beklenen sosyete buzu üzerinde kaydığında, kaçınılmaz olarak Bayan Bella'ya da çelme takıyordu (en azından söz konusu genç hanım böyle hissediyordu) ve buz dansı hareketleri konusunda uzmanlaşmış daha becerikli patencilerin bakışları altında büyük bir mahcubiyet duymasına sebebiyet veriyordu.</p>
<p>Bayan Bella'nın yaşındaki birinin, kendisinin Bay Boffin'in evindeki konumunun uygunluğu ya da kalıcılığı üzerine fazla kafa yorması beklenemezdi. Eski evini kıyaslayabileceği başka bir yer bilmediği zamanlarda bile şikayetten geri durmadığından, yeni evi ona tercih etmesinde bir nankörlük ya da küçümseme olduğu söylenemezdi.</p>
<p>&quot;Rokesmith bulunmaz adam,&quot; dedi Bay Boffin, eve taşınalı iki üç ay geçmişti. &quot;Ama onun için ne düşüneceğimi bilemiyorum.&quot;</p>
<p>Bella da aynı durumda olduğundan bu konuyu hayli cazip bulmuştu.</p>
<p>&quot;Sabah, öğlen, akşam demeden işlerime koşturuyor,&quot; dedi Bay Boffin, &quot;elli kişi bir araya gelse onun çıkardığı işi çıkartamaz; ama öyle halleri var ki yolun karşısına iskele kurmuş da işleri oradan yürütüyor gibi, tam koluna girdim derken beni uzaklaştırıyor sanki.&quot;</p>
<p>&quot;Bunu nasıl yaptığını sorabilir miyim, efendim?&quot;</p>
<p>&quot;Şöyle ki canım,&quot; dedi Bay Boffin, &quot;burada senden başka kimseyle görüşmüyor. Misafir geldiğinde sofradaki yerini almasını istiyorum ama kabul etmiyor.&quot;</p>
<p>&quot;Bizi beğenmiyorsa,&quot; dedi Bella başını havalı havalı savurarak, &quot;bırakın beğenmesin.&quot;</p>
<p>&quot;Öyle bir şey değil, canım,&quot; dedi Bay Boffin biraz düşündükten sonra. &quot;Beğenmemek filan değil.&quot;</p>
<p>&quot;Belki de kendini layık bulmuyordur,&quot; dedi Bella. &quot;Eğer öyleyse bir bildiği vardır.&quot;</p>
<p>&quot;Hayır, canım, bu da değil. Hayır,&quot; diye tekrarladı Bay Boffin başını sallayarak, yine durup düşünmüştü biraz; &quot;Rokesmith mütevazı bir adam ama bize layık olmadığını düşünmüyor.&quot;</p>
<p>&quot;Peki ne düşünüyor, efendim?&quot; diye sordu Bella.</p>
<p>&quot;Anlıyorsam arap olayım!&quot; dedi Bay Boffin. &quot;İlk başta sadece Lightwood'la görüşmek istemiyordu. Şimdi senden başka kimseyle görüşmüyor.&quot;</p>
<p>&quot;Hım!&quot; diye düşündü Bayan Bella. &quot;Hakikaten! Tam böyle, değil mi?&quot; Zira Bay Mortimer Lightwood bir iki kere yemeğe gelmişti, Bella onunla başka yerde de karşılaşmıştı ve kendisiyle ilgilendiğini hissetmişti. &quot;Sekreterliğine bakmadan, babamın kiracısı olduğuna bakmadan bir de beni kıskanmaya kalkışıyor!&quot;</p>
<p>Söz konusu babanın kızının, söz konusu babanın kiracısını bu kadar küçümsemesi biraz tuhaftı; ama önce fukaralıkla, sonra zenginlikle şımartılmış kızın zihninde bundan daha tuhaf şeyler de vardı. Bırakalım da bunlar kendilerini hikâyenin gidişatı esnasında birer birer göstersinler.</p>
<p>&quot;Bu da biraz fazla oluyor,&quot; diye düşündü Bayan Bella kibirle, &quot;babamın kiracısı üzerimde hak iddia edecek, uygun kısmetleri benden uzak tutacak! Bay ve Bayan Boffin'in bana sunduğu fırsatları, bir Sekreter parçasının, babamın kiracısının gaspetmesi biraz fazla oluyor!&quot;</p>
<p>Gerçi yine bu aynı Sekreter ve kiracının kendisinden hoşlandığım fark ettiğinde Bella'nın içinin kıpır kıpır olması çok da eski bir hadise sayılmazdı. Ah! Ama seçkin aristokrat malikâne ve Bayan Boffin'in terzisi devreye girmemişti daha o zamanlar.</p>
<p>Görünüşte pek çekingen olmasına rağmen pek meraklı bir Sekreter ve kiracıydı bu adam, Bayan Bella'ya göre. Tiyatrodan ya da operadan dönüldüğünde çalışma odasının ışığı daima yanardı, inmelerine yardım etmek için eli daima arabanın kapısında hazır olurdu. Bayan Boffin'in yüzünde de daima kışkırtıcı bir ışıltı, adamı görmekten kaynaklanan gıcık bir sevinç olurdu, sanki kafasındaki şeyi ciddi ciddi onaylamak mümkünmüş gibi!</p>
<p>&quot;Bana evle ilgili hiçbir vazife vermiyorsunuz, Bayan Wilfer,&quot; dedi Sekreter, tesadüfen onu oturma odasında yalnız bulduğu bir gün. &quot;Bu konudaki her türlü arzunuzu seve seve yerine getirmeye hazırım.&quot;</p>
<p>&quot;Ne demek istiyorsunuz Bay Rokesmith?&quot; diye sordu Bayan Bella, gözkapaklarını sıkıntıyla indirerek.</p>
<p>&quot;Babanızın Holloway'deki evinden bahsediyorum.&quot;</p>
<p>Bu cevap Bella'nın kızarmasına neden oldu -başka hiçbir şey kastetmeden verilmiş basit bir cevap görünümündeydi- ve biraz fazla hassas ve sert bir tonla konuştu:</p>
<p>&quot;Ne gibi bir arzudan bahsediyorsunuz?&quot;</p>
<p>&quot;Selamdır, sabahtır, insanın birini hatırladığını gösteren her zamanki ufak tefek şeyler,&quot; dedi Sekreter yine önceki gibi. &quot;Bu tür mesajlarınızı taşımak benim için büyük zevk olur. Bildiğiniz gibi her gün iki ev arasında gidip geliyorum.&quot;</p>
<p>&quot;Bana bunu hatırlatmanıza gerek yok, beyefendi.&quot;</p>
<p>'Babamın kiracısına' karşı bu aksi cevabı vermekte biraz acele etmişti; onun sakin bakışlarıyla karşılaşınca bunu daha da derinden hissetti.</p>
<p>&quot;Onlar da bana -neydi ifadeniz?- hatırladıklarını gösteren ufak tefek mesajlar göndermiyor,&quot; dedi Bella, ihmal edildiği fikrine sığınmaya çalışarak.</p>
<p>&quot;Bana sık sık sizi soruyorlar, ben de onlara bir-iki şey söylüyorum.&quot;</p>
<p>&quot;Umarım doğrular söylüyorsunuzdur,&quot; diye bağırdı Bella.</p>
<p>&quot;Umarım bundan yana bir şüpheniz yoktur çünkü böyle bir şüphe beslemek size hiç yakışmaz.&quot;</p>
<p>&quot;Hayır, şüphe etmiyorum elbette. Bu siteminizi hak ettim doğrusu. Özür dilerim, Bay Rokesmith.&quot;</p>
<p>&quot;Lüfen özür dilemeyin derdim ama böyle büyüklük göstermek size yakışıyor,&quot; diye cevap verdi Bay Rokesmith samimiyetle. &quot;Kusura bakmayın; söylememezlik edemedim. Konumuza geri dönersek, onların söylediği şeyleri, küçük mesajlarını size ilettiğimi düşünüyorlardır belki. Ama siz hiç sormadığınız için bu tür şeylerle sizi meşgul etmekten kaçınıyorum.&quot;</p>
<p>&quot;Yarın onları ziyarete gidiyorum, beyefendi,&quot; dedi Bella, azarlanmış gibi ona bakarak.</p>
<p>&quot;Bunu bana mı söylüyorsunuz, onlara mı?&quot; diye sordu Rokesmith tereddütle.</p>
<p>&quot;Siz nasıl isterseniz öyle olsun.&quot;</p>
<p>&quot;Hem onlara hem bana olsun madem. Bunu bir mesaj olarak ileteyim mi?&quot;</p>
</body>
</html>