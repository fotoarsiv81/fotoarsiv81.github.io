<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>14. Bölüm -Alıcı Kuşu Avlamak</title>
</head>
<body>
<h1><a id="a129"></a>14. Bölüm -Alıcı Kuşu Avlamak</h1>
<p>Sahilde buz kesmiş, yirmi dört saatin o kurşuni buhranının çiğ soğuğunda, yaşayan en asil en güzel şeylerin yaşama kuvveti dibe vurmuşken, üç gözcü birbirlerinin boş yüzlerine, oradan da teknesindeki Riderhood'un boş yüzüne baktılar.</p>
<p>&quot;Gaffer'ın teknesi, Gaffer'ın şansı yine yaver gitti ama Gaffer'in kendi yok!&quot; Bu sözler, teselli kabul etmeyen gözlerle onlara bakan Riderhood'dan gelmişti.</p>
<p>Sözleşmişler gibi hepsi birden gözlerini pencereden ışıyan ateşe çevirdiler. Daha sönük, daha fersizdi. Belki de ateş, sürmesine yardımcı olduğu daha üst seviyedeki hayvan ve bitki hayatı gibi, ölüme en fazla, gece ölmekte gün doğmaktayken meyletmekteydi.</p>
<p>&quot;Bu işte kanun benim elimde olsa,&quot; diye homurdandı Riderhood, kafasını tehditle sallayarak, &quot;yeminle kızını yakalardım!&quot;</p>
<p>&quot;Evet ama senin elinde değil,&quot; dedi Eugene, öfkesi öyle ani parlamıştı ki muhbir kuyruğunu kıstı: 'Tabii, orası öyle, Öteki Efendi. İnsanın ağzı torba değil ki tutup büzesin.&quot;</p>
<p>&quot;Ama kemirgenlerin ağzı büzülebilir,&quot; dedi Eugene. &quot;Diline sahip çık, su sıçanı!&quot;</p>
<p>Arkadaşının olağandışı öfkesine şaşan Lightwood, onu dikkatle süzdükten sonra sordu: &quot;iyi de bu adama ne oldu?&quot;</p>
<p>&quot;Hiç bilemem. Teknenin altına daldı belki.&quot; Muhbir gamla alnını sildi; teknesinde yine o teselli bilmez havayla oturuyordu. &quot;Teknesini bağladın mı?&quot;</p>
<p>&quot;Akıntı dönene kadar olduğu yerden kıpırdamaz. Şimdiki halinden daha sağlam bağlayamazdım. Gelin benim tekneyle gidip bakalım.&quot;</p>
<p>Bu teklifi kabul etmekte küçük bir çekingenlik yaşandı, zira yük, tekne için biraz fazla görünüyordu; ama Riderhood'un &quot;bundan önce, ölüsü dirisi, yarım düzine adamı bir kerede taşıdığı, hem o zaman bile ne kıçının ne başının battığı&quot; yollu itirazları üzerine, dikkatle yerlerini aldılar ve oynak tekneye yükü eşit dağıtmaya çalıştılar. Onlar bunu yapmaktayken Riderhood hala teselli bilmez bir halde oturmaktaydı.</p>
<p>&quot;Tamam. Gidelim!&quot; dedi Lightwood.</p>
<p>&quot;Gidelim ya gidelim!&quot; diye tekrar etti Riderhood küreklere asılmadan önce. &quot;Eğer kurtulduysa, bir şekilde kirişi kırdıysa, Avukat Lightwood, o zaman ben hücceten gideceğim. Dalaverecinin tekidir, yerin dibine hatası! Çevirmediği dalaverede hatırı kalır bu Gaffer'ın. Bir doğru işi, bir düzgün işi yoktur. Öyle fena, öyle sinsi. Hiçbir işi adam gibi yapmaz!&quot;</p>
<p>&quot;Hop! Önüne bak!&quot; diye bağırdı Eugene (tekneye biner binmez kendini toplamıştı), bir şeye çarpmışlardı; sonra daha alçak sesle önceki dileğini değiştirerek tekrarladı (&quot;İnşallah saygıdeğer ve yiğit dostumuzun teknesi insanseverlikle dolsun da tepetaklak olup bizi ortadan kaldırmasın!), &quot;Dikkat eti Sağlam dur, Mortimer. Tekrar dolu başladı. Baksana bir tabur vahşi kedi gibi nasıl Bay Riderhood'un gözlerine saldırıyor!&quot;</p>
<p>Gerçekten de Riderhood doluyu tam karşıdan alıyordu, başını iyice eğip doluya sadece kirli şapkasını vermeye çalıştığı halde öyle fena hırpalandı ki demirli birkaç teknenin rüzgâr almayan tarafına sığınmak zorunda kaldı ve sağanak geçene kadar orada beklediler. Bora, sabahı haber veren gazaplı bir ulak gibi gelmişti; dümensuyunda lime lime bir ışık şeridi çekiyordu, bununla karanlık bulutları deldi ve günün büyük, gri deliğini meydana çıkarttı.</p>
<p>Hepsi titriyorlardı, etraflarındaki her şey de titriyormuş gibi görünüyordu; bizzat nehir, tekneler, gemilerin donanımı, yelkenler, sahildeki erkenci duman. Islanıp kararmış, beyaz dolu ve buz yamalarıyla göze bir başka görünen birbirine sokulmuş binalar, soğuktan büzüşmüş, çökmüş gibi daha alçak görünüyorlardı. İki kıyıda da hayat belirtisi pek az, pencerelerle kapılar kapalıydı, hatta rıhtımlarla depoların üzerindeki siyah beyaz tabelalar bile, Eugene'e göre &quot;ölmüş işyerlerinin mezar taşlan gibi&quot; görünüyordu.</p>
<p>Kıyıdan fazla uzaklaşmadan ağır ağır kayarlarken ve gemiler arasına bir girip bir çıkarak, suyun arka sokaklarında, tekne sahibinin normal seyrüsefer tarzı gibi görünen hırsızlama bir tavırla yol alırlarken, yanlarından geçtikleri bütün nesneler, sefil teknelerine kıyasla öyle büyüktü ki adeta onu ezip geçecek gibi duruyorlardı. Demirin paslı gözyaşlarıyla rengi nicedir kaçmış loça deliklerinden, paslı demir zincirleri dışarı uzanan tek bir gemi yoktu ki zalim bir niyeti varmış gibi görünmesin. Burunlarda tek bir heykel yoktu ki yerinden fırlayıp üzerlerinden geçecekmiş gibi durmasın. Tek bir savak kapısı, suyun derinliğini göstermek için bir kazığa ya da duvara boyanmış tek bir çizelge yoktu ki, Büyükanne'nin kulübesindeki alaycı Kurt gibi, &quot;Seni daha iyi boğabilmek için yavrum!&quot; demesin. Tek bir kereste mavnası yoktu ki üzerlerinde dikilen çatlak, boyası kabarmış teknesiyle, onları da içine çekme susuzluğuyla nehri içiyormuş gibi görünmesin. Her şey suyun bozucu etkisini öyle sergilemekteydi ki -yeşermiş bakır, çürümüş tahta, delik delik olmuş taş, yeşil küf- ezilmenin, aşağı çekilmenin, boğulmanın sonradan doğuracağı netice de olayın kendisi kadar çirkin geliyordu hayalgücüne.</p>
<p>Yarım saat kadar bu şekilde ilerledikten sonra Riderhood küreklerini içeri aldı ve ayağa kalkıp bir mavnanın yanını eliyle ite ite, burnunun altından pis suyla dolu küçük bir havuza çıktı. O havuzun içinde, tarif ettiği şekilde sıkışmış vaziyette Gaffer'ın kayığı duruyordu; içinde hâlâ boğulmuş bir insana benzeyen o lekeyi taşıyan kayık.</p>
<p>&quot;Şimdi bana yalancı deyin de görelim!&quot; dedi dürüst adam.</p>
<p>(&quot;Birisinin ona doğruyu söyleyeceğine dair marazi bir beklentisi var,&quot; diye mırıldandı Eugene, Lightwood'a.)</p>
<p>&quot;Bu Hexam'ın kayığı,&quot; dedi Bay Komiser. &quot;lyi tanırım.&quot;</p>
<p>&quot;Bakın bir kürek kırılmış. Öteki düşmüş. Şimdi bana yalancı deyin de görelim!&quot; dedi dürüst adam.</p>
<p>Bay Komiser kayığa çıktı. Eugene ve Mortimer onu seyrediyorlardı.</p>
<p>&quot;Gördünüz mü!&quot; diye ekledi Riderhood, kendi kayığını ötekinin kıçına doğru itip oraya bağlanmış, suya giren bir ipi gösterdi. &quot;Size yine şansı yaver gitmiş demedim mi?&quot;</p>
<p>&quot;İpi çek,&quot; dedi Bay Komiser.</p>
<p>&quot;Çek demesi kolay,&quot; dedi Riderhood. &quot;Yapması zor. Şansı mavnaların altına sıkışmış. Geçen sefer de çekmeye çalıştım ama başaramadım. Bakın ip nasıl gergin!&quot;</p>
<p>'Tekneyi götürmem lazım,&quot; dedi Bay Komiser. &quot;Bu tekneyi de şansıyla birlikte kıyıya götüreceğim. Bir daha asıl.&quot; Bir daha asıldı ama şans direndi, gelmedi.</p>
<p>&quot;Aşağıdakini de tekneyi de almam lazım,&quot; dedi Bay Komiser ipi çekiştirerek</p>
<p>Şans yine direndi ve gelmedi.</p>
<p>&quot;Dikkat et,&quot; dedi Riderhood. &quot;Şansı bozabilirsin ya da ipi kopartabilirsin.&quot;</p>
<p>&quot;Hiç öyle bir niyetim yok, senin ninen olsa yapmazdım,&quot; dedi Bay Komiser; &quot;ama onu alacağım. Hadi!&quot; diye ekledi, sudaki nesneye hem ikna edici hem de buyurgan bir sesle hitap ederek ve ipi tekrar çekiştirdi; &quot;bu oyunların sana faydası yok. Çıkman lazım. Seni alacağım.&quot;</p>
<p>Bu açık ve kararlı sözler bir etki yaratmış olacak ki ip biraz gevşedi.</p>
<p>&quot;Ha şöyle,&quot; dedi Bay Komiser, paltosunu çıkarıp azimle suya eğilerek</p>
<p>&quot;Gel!&quot;</p>
<p>Korkunç bir balık tutma faaliyetiydi bu ama Bay Komiser, bir yaz akşamı, huzurlu bir nehrin rahatlatıcı şıkırtısını dinleyerek sandalından balık tutuyormuş gibi sakindi. Birkaç dakika uğraştıktan ve diğerlerine de &quot;biraz ileri doğru&quot; çekmeleri, sonra &quot;biraz geri doğru&quot; itmeleri için emirler verdikten sonra, &quot;Kurtuldu!&quot; dedi ve iple tekne boşa çıktı.</p>
<p>Lightwood'un ona yardım etmek için uzattığı elini tutarak doğrulduktan sonra paltosunu giydi ve Riderhood'a, &quot;Bana şu yedek küreklerini ver de tekneyi en yakındaki merdivenlerin oraya çekeyim. Sen önden git, açığa çık ki tekrar burada bir yere takılmayayım.&quot;</p>
<p>Talimatlarına uyuldu ve dosdoğru kıyıya gittiler; ikisi bir kayıkta, ikisi diğer kayıkta.</p>
<p>&quot;Şimdi,&quot; dedi Bay Komiser, kaygan basamaklara çıktıktan sonra Riderhood'a; &quot;sen bu işlerde benden daha tecrübelisin, işçiliğin daha iyidir. İpi çöz, biz de çekmene yardım edelim.&quot;</p>
<p>Riderhood kendine söyleneni yapıp kayığa bindi. Daha ipe bir dokunmayla, küpeşteden aşağı bir bakmayla, rengi ruhu atarak geriye kaçtı, nefes nefese bağırdı:</p>
<p>&quot;Allahım, beni mahvetti!&quot;</p>
<p>&quot;Bu da ne demek?&quot; diye sordular hep birlikte.</p>
<p>Kayığın arkasını işaret etti, öyle zor nefes alıyordu ki biraz soluklanmak için tekrar taşların üzerine çıktı. &quot;Gaffer beni mahvetti. Gaffer bu!&quot;</p>
<p>Onu orada öylece bırakıp ipe koştular. Çok geçmeden, birkaç saat önce ölmüş olan alıcı kuş, kıyıya uzatılmış yatıyordu, yeni bir sağanak ıslak saçlarını dolu taneleriyle kaplayıverdi.</p>
<p>Baba, sen mi seslendin? Baba! Daha önce de iki kere seslendin gibi geldi! Mezarın bu tarafında asla cevaplanmayacak sözler. Rüzgâr alay edercesine Babanın üzerinden geçiyor, onu giysisinin pürçek pürçek uçlarıyla, dolaşık saçlarıyla dövüyor, onu döndürmeye, yüzünü güneşe doğru kaldırmaya, daha da utandırmaya çalışıyor. Bir an diner gibi oluyor, çaktırmadan orasını burasını kurcalıyor; bir paçavrayı kaldırıp indiriyor; bir başkasının altına gizlenip kıpırdanıyor; uyuşuk uyuşuk saçlarından ve sakalından geçiyor. Sonra telaşa kapılıp zalimce üzerine çullanıyor. Baba, sen mi seslendin? Sen miydin, sessiz ve ölü? Sen miydin, böyle yığılmış yerde yatan? Sen miydin, yüzüne uçuşan bu çöpler çarparak ölüme vaftiz edilen? Neden konuşmuyorsun Baba? Bu pis toprağa akıttığın su kendi şeklinde. Kayığında bu izin kaldığını görmedin mi hiç? Konuş, Baba. Konuş bizimle, yegane dinleyicin rüzgârlar da gittiler!</p>
<p>&quot;Bakalım,&quot; dedi Bay Komiser olgun bir mütalaadan sonra; onlar ayakta, boğulmuş adamın daha önce pek çoklarına baktığı şekilde boğulmuş adama bakarlarken, cesedin yanına diz çökmüştü: &quot;nasıl olmuş. Adamın boynundan ve kollarından bağlı olduğunu fark etmişsinizdir beyler.&quot;</p>
<p>İpi çözmesine yardım etmişlerdi ve elbette fark etmişlerdi.</p>
<p>&quot;Daha önce de görmüşsünüzdür, şimdi de göreceksiniz, kendi kollarının baskısıyla boğazını sıkmış olan bu düğüm, kayan düğümdür,&quot; göstermek için kaldırdı.</p>
<p>Açıktı.</p>
<p>&quot;Aynı şekilde, ipin öteki ucunu nasıl kayığına bağladığını görmüşsünüzdür.&quot;</p>
<p>Ipin bükülüp bağlandığı yerde hâlâ kıvrımlar ve çukurluklar vardı. &quot;Bakalım,&quot; dedi Bay Komiser, &quot;kafasına nasıl geçmiş. Sert ve fırtınalı bir akşam, bu adam,&quot; kendi ıslak ceketiyle saçındaki dolu tanelerini silkmek için üzerine eğildi, &quot;hah! Böyle daha bir kendine benzedi, gerçi fena yaralanmış ama - bu adam her zamanki gibi nehre açılır. Yanında şu bir kangal ip de vardır. Yanında daima bu kangalı taşır. Bu ipi de onun kadar iyi tanırım. Bazen teknenin dibinde durur. Bazen gevşekçe boynuna takar. Pek kalın giyinmezdi bu adam; bakın,&quot; -göğsünün üzerindeki gevşek mendili kaldırıp bahaneyle ölü dudaklarını siliyor- &quot;yağmur yağdığında, çok soğuk olduğunda ya da rüzgâr estiğinde bu ip kangalını boynuna asardı. Dün akşam da takmış. Hata etmiş! İyice üşüyene kadar kayığıyla dolaşmış. Elleri,&quot; kaldırdığı eli kurşun gibi düştü &quot;uyuşmuş. Yüzen bir şey görmüş, kendi işine uygun bir şey. Onu yakalamaya hazırlanmış. Kangalın bir ucunu çözmüş ki rahat hareket edebilsin, çözülmesin diye de birkaç kere sarıp sağlamlamış. Ama anlaşılan biraz fazla sağlamlamış. Elleri uyuştuğu için çözmesi biraz uzun sürmüş. O daha hazırlanamadan peşinde olduğu şey yanına gelmiş. Elinden kaçırırsa en azından cebindekileri almak için hemen atılmış, küpeşteden aşağı eğilmiş, tam o sırada ya bora vurmuş, ya iki buharlının birbirine geçen dalgaları çalkalamış ya da hazır değilmiş ya da hepsi birden olmuş ya da bir kısmı ve dengesi bozulmuş ve tepe aşağı suya düşmüş. Şimdi! Bu adam yüzme bilir, hemen kulacını atmış. Ama kulacı atınca kolları ipe dolanmış, kayan düğümü hızla çekmiş ve düğüm sıkışmış. Yakalamayı umduğu şey teknenin yanından süzülüp gitmiş ve kendi teknesi, ölüsünü kendi ipine dolanmış bir halde, bulduğumuz yere kadar sürüklemiş. Cep işini nerden uydurduğumu soracaksınız. Hattâ dahasını söyleyeyim, ceplerde gümüş para vardı. Nerden mi anladım? Çok basit. Çünkü burada.&quot; Konuşmacı, sıkıcı yumruk yapılmış sağ eli kaldırdı. &quot;Cesetle ne yapılacak?&quot; diye sordu Lightwood.</p>
<p>&quot;Yarım dakika yanında durmaya itirazınız yoksa, beyefendi,&quot; dedi Bay Komiser, &quot;en yakındaki adamımızı bulup onu görevlendiririm,&quot; yüzünde alışkanlıktan kaynaklanan kalender bir gülüş vardı.</p>
<p>&quot;Eugene,&quot; dedi Lightwood - tam &quot;biraz uzakta duralım&quot; diye ekleyecekti ki ortalıkta Eugene filan olmadığını gördü. Sesini yükseltip bağırdı, &quot;Eugene! Nerdesin!&quot; Ama Eugene filan cevap vermedi.</p>
<p>Artık hava iyice ağarmıştı, etrafına baktı. Ama Eugene filan görünmüyordu.</p>
<p>Bay Komiser, bir polisle birlikte tahta basamaklardan hızla inerek geri döndüğünde, Lightwood ona arkadaşının gittiğini görüp görmediğini sordu.</p>
<p>Bay Komiser gittiğini gördüğünden pek emin değildi ama üzerinde bir huzursuzluk olduğunu fark etmişti.</p>
<p>&quot;Arkadaşınız pek kendine has ve eğlenceli bir karışım, beyefendi.&quot;</p>
<p>&quot;Sabahın bu saatinde, bu feci koşullarda beni ekmesi de, kendine has ve eğlenceli karışımın bir sonucu değildir inşallah,&quot; dedi Lightwood. &quot;İçecek sıcak bir şey bulabilir miyiz?&quot;</p>
<p>Bulabilirdik ve bulduk. Kocaman ateşi olan, bir kahve mutfağında. Sıcak kanyaklı su bulduk ve bizi kendimize getirdi. Bay Riderhood'a bundan böyle &quot;gözünün üzerinde olduğunu&quot; resmen bildiren Bay Komiser, onu ıslak bir şemsiye gibi ateşin bir kenarına dikmişti ve bu dürüst adama, görünüşe göre kamu kaynaklarından kanyak ısmarlamak dışında hiç yokmuş gibi davranıyordu.</p>
<p>Mortimer Lightwood yalazlanan ateşin önünde otururken, uykusunda kanyaklı su içtiğinin bilincindeydi, ama aynı zamanda Six Jolly Fellowships'te sıcak şeri içiyordu, nehir kıyısındaki teknenin altında yatıyordu, Riderhood'un kullandığı kayıkta oturuyordu, az önce yapılmış açıklamayı dinliyordu, Temple'da tanımadığı bir adamla yemek diyordu, adam kendini MP Eugene Gaffer Harmon diye takdim etmişti ve Dolufırtınası'nda oturduğunu söylemişti - bitkinlik ve uykunun, bir saniyeye on iki saatlik ölçekte düzenlenmiş, bu ilginç safhalarından geçerken, kendisine sorulmamış bir soruya yüksek sesle cevap verdiğini fark etti ve Bay Komiser'i görür görmez bunu bir öksürüğe çevirdi. Zira doğal bir işkillenmeyle, söz konusu şahsın, onun gözlerini kapadığından ya da dikkatinin dağıldığından şüpheleneceği hissine kapılmıştı.</p>
<p>&quot;Biz gelmeden buradaymış, duydunuz ya,&quot; dedi Bay Komiser.</p>
<p>&quot;Duydum tabii,&quot; dedi Lightwood vakarla.</p>
<p>&quot;Sıcak kanyaklı su içmiş,&quot; dedi Bay Komiser, &quot;sonra da hemen çıkmış.&quot;</p>
<p>&quot;Kim?&quot; diye sordu Lightwood.</p>
<p>&quot;Arkadaşınız, duydunuz ya.&quot;</p>
<p>&quot;Duydum tabii,&quot; diye cevap verdi tekrar vakarla.</p>
<p>Bay Komiser'i sisler içinde dikilen bir heyula gibi hayal meyal seçerek, ölen adamın kızını geceleyin olanlara hazırlama işini ve genel olarak bütün her şeyi üzerine aldığını dinledikten sonra, Mortimer Lightwood uykusunda yalpalayarak bir araba durağına gitti, bir araba tuttu ve orduya girdi ve büyük bir askeri suç işledi ve askeri mahkemeye çıkarıldı ve suçlu bulundu ve vasiyetini söyleyip idam mangasının karşısına çıktı ki kapı çarparak kapandı.</p>
<p>&nbsp;</p>
</body>
</html>