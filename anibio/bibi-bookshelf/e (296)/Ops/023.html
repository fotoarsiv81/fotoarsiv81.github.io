<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>7. Bölüm -Bay Wegg Kendi Başının Çaresine Bakar</title>
</head>
<body>
<h1><a id="a120"></a>7. Bölüm -Bay Wegg Kendi Başının Çaresine Bakar</h1>
<p>Roma İmparatorluğu'na doğru yola çıkmış olan Silas Wegg, ona Clerkenwell üzerinden yaklaşıyor. Vakit akşam üzeri; hava nemli ve soğuk. Bay Wegg, artık ek gelire sahip olduğundan tezgahını erken kapatmış, böylece küçük bir tur atacak zaman buluyor, aynı zamanda Köşk'te endişeyle yolunun gözlenmesini sağlamayı da kendi vazifesi sayıyor. &quot;Boffin biraz beklerse hevesi iyice kabarır,&quot; diyor Silas, aksaya aksaya yürürken önce bir gözünü kısıyor sonra ötekini. Tabiat ana her iki gözünü de epey bir kısmış olduğundan, fuzuli bir hareket aslında bu.</p>
<p>&quot;Onu istediğim kıvama getirebilirsem,&quot; diyor, bir yandan takırdayıp bir yandan derin derin düşünerek, &quot;bu kadarla yetinmek bana yakışmaz. Hiç saygın olmaz.&quot; Bu düşünceyle canlanarak daha hızlı topallamaya başlıyor ve kendisini bekleyen iddialı projelere sahip bütün insanlar gibi çok uzaklara bakıyor.</p>
<p>Clerkenwell'deki kilise civarına toplaşmış mücevher ustalarının farkında olan Bay Wegg'in, bu mahalleye karşı bir ilgisi ve saygısı vardı. Ancak bu husustaki hissiyatının ahlaki yönü, tıpkı yürüyüşü gibi aksaktı; zira değerli taşlar ve saat mahfazalarını toplayıp güvenle uzaklaşmasını sağlayacak bir görünmezlik pelerininin ne büyük keyif vereceğini kurarken, söz konusu eşyayı kaybedecek insanlara karşı hiç mi hiç vicdan azabı hissetmiyordu.</p>
<p>Gerçi kurnaz taklitçilerin inci, elmas, altın ve gümüş işlediği, ellerini yıkadıkları suyu bile satacak kadar ellerini zenginliğe buladıkları yerlere doğru topallamıyor Bay Wegg, yiyecek, içecek, giyecek eşyalar satan küçük perakendecilerin, İtalyan çerçevecilerin, berberlerin, simsarların, köpek ve ötücü kuş satıcılarının bulunduğu daha fakir dükkânlara yöneliyor. Bu tür işlere ayrılmış dar ve pis bir sokakta karanlık bir vitrini seçiyor Bay Wegg, camın ardında don yağından yapılma bir mum sönük sönük yanıyor, etrafında deri ve kuru sopa parçalarına benzeyen bir nesneler yığını seçiliyor ama eski, teneke şamdanı içinde yanan mum dışında hiçbirinin adını koymak mümkün değil, bir de kavanoz içinde düello yapan salamura iki kurbağa var. Daha bir şevkle topallayarak karanlık yağlı girişe yöneliyor, küçük, kara, yağlı, sıkışmış yan kapıyı itiyor ve peşinden küçük, karanlık, yağlı dükkâna giriyor. İçerisi öyle karanlık ki hiçbir şey seçilmiyor, sadece küçük bir tezgahın üzerinde, bir başka teneke şamdanın içinde, bir başka don yağından yapılmış mum yanıyor, sandalyenin birinde iki büklüm oturmuş bir adamın yüzünün hemen dibinde.</p>
<p>Bay Wegg bu yüze selam veriyor, &quot;İyi akşamlar.&quot;</p>
<p>Kalkan yüz soluk benizli, bozuk gözlü, tepesinde kızıl-tozlu bir saç yığını var. Yüzün sahibinin kravatı yok, rahat çalışmak için göğsünü bağrını iyice açmış. Yine aynı sebepten üzerinde ceketi yok: sarı keten gömleği üzerinde bol bir yelek var sadece. Gözleri, bir oymacının aşırı yorgun gözleri gibi ama oymacı değil; yüz ifadesi ve kamburluğu bir ayakkabıcıyı andırıyor ama ayakkabıcı değil.</p>
<p>&quot;İyi akşamlar Bay Venüs. Beni hatırlamadınız mı?&quot;</p>
<p>Bay Venüs, belleği yavaştan canlanarak ayağa kalkıyor ve küçük tezgahın ardında mumu önce yukarı kaldırıp, sonra Bay Wegg'in doğal ve yapay bacaklarına indiriyor.</p>
<p>&quot;Hatırladım tabii!&quot; diyor ondan sonra. &quot;Nasılsınız?&quot;</p>
<p>&quot;Wegg, adım Wegg,&quot; diye açıklamada bulunuyor malum beyefendi.</p>
<p>&quot;Evet, evet,&quot; diyor öteki. ''Hastanede mi kestiler?&quot;</p>
<p>&quot;Öyle,&quot; diyor Bay Wegg.</p>
<p>&quot;Evet, evet,&quot; diyor Venüs. &quot;Nasılsınız? Ateşin yanına geçip bacaklarınızı - bacağınızı ısıtın.&quot;</p>
<p>Küçük tezgah öyle kısa ki, biraz daha uzun olsa arkasında kalacak olan şömineyi açıkta bırakıyor, Bay Wegg ateşin önündeki bir kutunun üzerine oturuyor ve dükkânın kokusuna benzemeyen ılık ve hoş bir kokuyu içine çekiyor. &quot;Çünkü dükkân,&quot; diyor içinden Bay Wegg, şöyle bir koklayarak, &quot;küf, deri, mahzen, zamk, tutkal kokuyor,&quot; bir nefes daha çekiyor, &quot;bizim ihtiyar ciğerler için biraz fazla keskin.&quot;</p>
<p>&quot;Çayımı demledim, kekim de ocağın rafında, Bay Wegg: bana katılır mısınız?&quot;</p>
<p>Bay Wegg'in hayattaki başlıca ilkelerinden birisi daima katılmak olduğundan, hemen kabul ediyor. Ama küçük dükkân öyle zifiri karanlık, kara raflar, girintiler ve oyuklarla öyle dolu ki, Bay Venüs'ün çay bardağıyla tabağı mumun yanında olmasa görmesi imkânsız, ayrıca gizemli kuytulardan kendisi için çıkarttığı bardağı da burnunun dibine gelene kadar görmüyor. Aynı anda, tezgahın üzerinde yatan küçük, güzel, ölü bir kuşu da görüyor Wegg, yana düşmüş başı Bay Venüs'ün tabağına dayanmış, göğsüne upuzun, sert bir tel saplanmış. Çocuk şarkısındaki Nar Bülbülü'ydü sanki, yayı ve okuyla onu vuran serçe Bay Venüs'tü, küçük gözleriyle gören sinek de Bay Wegg'di.</p>
<p>Bay Venüs eğilip bir kek daha çıkarıyor ama bu ısıtılmamış; Nar Bülbülü'nün göğsündeki oku alıp, keki bu zalim aletin ucunda ısıtmaya koyuluyor. Kek kızardığında tekrar eğilip tereyağ çıkarıyor ve vazifesini tamama erdiriyor.</p>
<p>Bay Wegg, birazdan yiyeceği akşam yemeğinden emin dalavereci bir adam olduğundan, keki ev sahibinin yemesi için ısrar ediyor ki yumuşatsın, sözlerini daha kolay kabullenebilecek bir hale getirsin. Kekler yavaş yavaş ortadan kaybolurken, karanlık raflar, kıyı köşe belirginleşmeye başlıyor ve Bay Wegg yavaş yavaş, arkasındaki şömine rafının üzerinde, kavanoz içinde bir Hindu bebek olduğu gibi muğlak bir düşünceye kapılıyor, kavanoz yeterince büyük olsa takla atacakmış gibi büyük kafası aşağıda, kıvrılmış duran bir bebek.</p>
<p>Bay Venüs'ün istediği kıvama geldiğine kanaat getiren Bay Wegg konuya etrafından dolanarak yaklaşırken, herhangi bir art niyeti olmadığını göstermek için hafif hafif ellerini birbirine dokunduruyor:</p>
<p>&quot;Peki bunca zamandır ben ne haldeyim, Bay Venüs?&quot;</p>
<p>&quot;Berbat,&quot; diyor Bay Venüs hiç yumuşatmaya çalışmadan.</p>
<p>&quot;Ne! Hâlâ dükkânda mıyım?&quot; diye soruyor Wegg şaşırmış bir edayla.</p>
<p>&quot;Daima.&quot;</p>
<p>Bu durum Wegg'in gizliden gizliye hoşuna gitse de duygularını gizleyerek, &quot;İlginç. Bunu neye bağlıyorsunuz?&quot; diye soruyor.</p>
<p>&quot;Bilmiyorum,&quot; diyor Venüs, bezgin, melankolik bir adam, zayıf sesinde kavgacı bir şikayet var, &quot;neye bağlanabilir bilmiyorum, Bay Wegg. Sizi karma bir işin içine katamıyorum, imkânsız. Ne yaparsam yapayım uymuyorsunuz. Bu konuda azıcık bilgisi olan biri bir bakışta 'Olmaz! Uymaz!' der.&quot;</p>
<p>&quot;Öyle demeyin Bay Venüs,&quot; diye serzenişte bulunuyor Bay Wegg gergin gergin, &quot;benim şahsımdan kaynaklanan, benimkine özel bir şey olamaz. Karma işlerde hep böyle şeyler oluyordur.&quot;</p>
<p>&quot;Haklısınız, kaburgalarda sık sık oluyor. Ama diğer şeylerde olmaz. Karma iskelet hazırladığımda, doğaya tümüyle sadık kalamayacağımı biliyorum, hele kaburgalarda, çünkü herkesin kaburgası kendine göre, baş-kasınınki de ona uymuyor; ama diğer taraflarda karma yapmanın bir zorluğu yok. Daha biraz önce bir güzel sanatlar okuluna harika bir şey yolladım, harika. Bir bacağı Belçikalı, diğeri İngiliz, içinde sekiz farklı insanın parçaları var. Karmaya müsait olmamak diye bir şey varsa, işte siz öylesiniz Bay Wegg.&quot;</p>
<p>Silas, sönük ışıkta olabildiğince dikkatle sağlam bacağına bakıyor, biraz sessiz kaldıktan sonra sıkıntıyla konuşuyor, &quot;Kesen adamların suçu olmalı. Yoksa neden böyle bir şey olsun ki?&quot; Sorusuna cevap arıyor sabırsızlıkla.</p>
<p>&quot;Nedenini bilemem. Bir ayağa kalkın. Işığı tutun.&quot; Bay Venüs, sandalyesinin yanındaki bir oyuktan, gayet temiz, büyük bir özenle toplanmış bir bacak ve ayak kemiği çıkarıyor. Bunları Bay Wegg'in bacağıyla kıyaslıyor; bu sırada söz konusu beyefendinin çizme yaptırmak için ölçüsünü aldırıyormuş gibi bir hali var. &quot;Nasıl oluyor da oluyor bilmiyorum ama durum bu. Bana sorarsanız şu kemikte bir dönüklük var. Hiç sizinki gibisini görmedim.&quot;</p>
<p>Şüpheyle bir kendi uzvuna bir de kıyaslandığı örneğe bakan Bay Wegg sözünü esirgemiyor:</p>
<p>&quot;Bahse girerim İngiliz değil bu!&quot;</p>
<p>&quot;Zor bir tahmin değil, yasalar yüzünden mecburen dışardan getirtiyoruz çoğunu! Bu da Fransız bir beye ait.&quot;</p>
<p>Başını Bay Wegg'in arkasındaki karanlık bir köşeye doğru salladığından, beriki irkilerek arkasını dönüp gözleriyle &quot;Fransız beyi&quot; arıyor ve nihayet başka bir köşedeki bir rafta, bir zırh parçası ya da korse gibi görünen kaburgalarıyla temsil edildiğini seçiyor zar zor.</p>
<p>&quot;Ah!&quot; diyor Bay Wegg, tanıştırılmışlar gibi hissederek; &quot;Kendi memleketinde senden iyisi yoktur eminim, ama kusura bakmazsan, bacağımın takılmasını isteyeceğim Fransız anasından doğmadı daha.&quot;</p>
<p>O anda yağlı kapı hızla içeri itiliyor ve peşinden giren çocuk, kapının çarpmasını bekledikten sonra, &quot;Doldurulmuş kanarya için geldim,&quot; diyor.</p>
<p>&quot;Üç şilin, dokuz peni,&quot; diyor Venüs. &quot;Paran var mı?&quot;</p>
<p>Oğlan dört şilin çıkarıyor. Daima morali yerlerde sürünen ve ahlayıp oflayan Bay Venüs, gözlerini kısıp doldurulmuş kanaryayı arıyor. Arayışında yardımcı olsun diye mumu eline alınca Bay Wegg dizlerinin yakınında, küçük, kullanışlı bir raf olduğunu görüyor, onu yakalamak için uzanıyormuş gibi görünen el iskeletlerine ayrılmış tümüyle. Bunların arasından cam kutu içindeki kanaryayı kurtarıp oğlana gösteriyor Bay Venüs.</p>
<p>&quot;Burada!&quot; diye mızıldanıyor. &quot;Canlandırma diye ben buna derim! Dala konmuş, havalansam mı diye düşünüyor' Ona iyi bak; çok güzel bir numune - bu da paranın üstü.&quot;</p>
<p>Oğlan bozukları topluyor, kapıya çivilenmiş deri kayışı çekerek kapıyı açıyor ki Venüs yaygarayı basıyor:</p>
<p>&quot;Durdurun şunu! Çabuk geri dön, seni küçük haydut! Yarım penilerin arasına diş karışmış.&quot;</p>
<p>&quot;Nerden bileyim diş olduğunu? Bana kendin verdin. Ben senin dişini ne yapayım; kendi dişim var benim.&quot; Çocuk bir taraftan böyle söylenip bir taraftan da bozukların arasından dişi seçiyor ve tezgahın üzerine fırlatıyor.</p>
<p>&quot;Gençliğinin acımasız kibriyle beni hor görme,&quot; diyor Bay Venüs acıklı acıklı. &quot;Düşene bir tekme de sen vurma. Bana zaten olan olmuş. Para çekmecesine düşmüş herhalde. Her yere dökülüyorlar. Kahvaltıda çaydanlığın içinden iki tane çıktı. Azı dişleri.&quot;</p>
<p>&quot;İyi de,&quot; diye çıkışıyor çocuk, &quot;neden öyle ters ters konuşuyorsun?&quot;</p>
<p>Tozlu saçlarını sallayıp zayıf gözlerini kırpıştırarak bu soruyu yine aynı şekilde cevaplıyor Bay Venüs, &quot;Gençliğin acımasız kibriyle beni hor görme; düşene bir tekme de sen vurma. Bende senin dişlerin olsa, senin gibi konuşabilsem seni çok mahçup ederdim.&quot;</p>
<p>Bu sözler oğlan üzerinde bir etki yaratıyor ki homurdanarak çıkıyor.</p>
<p>&quot;Vay bana vaylar bana!&quot; diyor Bay Venüs, derin derin içini çektiğinde mum da sönecek gibi oluyor, &quot;Nerde taze baharın o güzel çiçekleri! Dükkânı inceliyorsunuz Bay Wegg. Size ışık tutayım. Taburem. Çırağın taburesi. Mengene. Aletler. Kemikler, muhtelif. Kafatasları, muhtelif. Kavanozda korunmuş Hintli bebek. Şu da Afrikalı. Şişelerde karışımlar, muhtelif. Her şey el altında, gayet iyi korunmuş durumda. Küflenmişler yukarıda. Şu kapaklı sepetlerde ne vardı, doğrusu ben de tam hatırlamıyorum. Muhtelif insan diyelim. Kediler. Dişli İngiliz bebeği. Köpekler. Ördekler. Cam gözler, muhtelif. Mumyalanmış kuş. Kurumuş deri, muhtelif. Vay bana vaylar bana! Genel manzara bu.&quot;</p>
<p>Mumu kaldırıp çeşitli yerlere tutarken, adı söylenen bütün bu farklı nesneler uysalca öne çıkıp sonra tekrar geriye çekilir gibi görünmüştü. Bay Venüs gamlı gamlı, &quot;Vay bana!&quot; diye tekrar ediyor, yerine oturuyor ve üzerinden gam damlayarak kendine biraz daha çay koyuyor.</p>
<p>&quot;Ben nerdeyim?&quot; diye soruyor Wegg.</p>
<p>&quot;Arka bahçedeki depodasınız, beyefendi, samimi bir şey söyleyeyim mi, keşke Hastane kapıcısından hiç satın almasaydım sizi.&quot; &quot;Baksana, benim için kaç para verdin?&quot;</p>
<p>&quot;Bilmem,&quot; diyor Venüs, çayını üfleyerek, çayının dumanı üzerinde karanlıktan uzanıyor başı ve yüzü, Venüs sülalesinin deniz köpüğünden doğma geleneğini bugün devam ettiriyor adeta, &quot;başka parçalar da vardı, hepsini birlikte almıştım, bilemiyorum.&quot;</p>
<p>Silas sorusunu biraz daha geliştiriyor, &quot;Beni kaça satarsın?&quot;</p>
<p>&quot;Şey,&quot; diye cevap veriyor Venüs çayını üflemeyi bırakmadan, &quot;böyle aniden sorunca bir rakam söylemeye pek hazırlıklı değilim, Bay Wegg.&quot;</p>
<p>&quot;Yapmayın! Anlattıklarınıza bakılırsa pek fazla etmem,&quot; diyor Wegg, ikna kabilinden.</p>
<p>&quot;Karma işler söz konusu olduğunda hakkınız var, Bay Wegg ama yine de bir,&quot; sözün ortasında Bay Venüs çayından bir yudum alıyor ama öyle sıcak ki boğulacak gibi oluyor ve gözleri sulanıyor, &quot;tabirimi mazur görün, Ucubelik olarak kıymet kazanabilir.&quot;</p>
<p>Tabiri hiç mi hiç mazur görmediği sinirli bakışlarından belli olan Silas kaldığı yerden devam ediyor.</p>
<p>&quot;Beni tanırsınız Bay Venüs, asla pazarlık etmediğimi de bilirsiniz.&quot;</p>
<p>Bay Venüs sıcak çayından yudumlar alıyor, her yudumda gözlerini kapatıp tekrar aniden açarak; ama razı olmuş gibi görünmüyor.</p>
<p>&quot;Hayatta yükselmek, kendi bağımsız gayretlerimle bir yerlere gelmek niyetindeyim,&quot; diyor Wegg hisli hisli, &quot;bunu başardığımda da dağınık olmak, bir parçamın orada bir parçamın burada olması hiç hoşuma gitmez -açıkça söylüyorum hiç- bütün kibar insanlar gibi derli toplu olmak isterim.&quot;</p>
<p>&quot;Şu anda sadece bir niyet bu, öyle mi Bay Wegg? Madem öyle, pazarlık yapacak paranız yok yanınızda. Sizin için belki şöyle bir şey yapabilirim; sizi alıkoyarım. Sözümde dururum, sizi veririm diye korkmayın sakın. Sizi alı-koyarım. Söz. Vay bana vaylar bana!&quot;</p>
<p>Onun sözünü kabul etmeye mecbur olan ve teveccühünü kazanmak isteyen Bay Wegg, kendine biraz daha çay koyarken içini çekiyor, sonra da sesine anlayışlı bir tını vermeye çalışarak soruyor:</p>
<p>&quot;Çok sıkıntılı görünüyorsunuz Bay Venüs. İşler kötü mü?&quot;</p>
<p>&quot;Hiç bu kadar iyi olmamıştı.&quot;</p>
<p>&quot;Borç mu var?&quot;</p>
<p>&quot;Hiç borç yok. Bay Wegg, bu işi ilk başlatan olmak bir yana, bu işin ta kendisiyim. İsterseniz gidip Batı Yakası'ndan, Batı Yakası fiyatıyla bir iskelet alabilirsiniz ama o da benim toplamam olacaktır. Çırağın da yardımıyla yapabileceğim işin azamisini yapıyorum, bundan hem gurur hem de zevk duyuyorum.&quot;</p>
<p>Dumanı tüten fincanı sol elinde, sağ elini uzatarak, her an gözyaşlarına boğulacakmış gibi kendini bu şekilde ifade ediyor Bay Venüs.</p>
<p>&quot;Ben burada insanın moralini bozacak bir şey göremiyorum, Bay Venüs.&quot;</p>
<p>&quot;Farkındayım, Bay Wegg. Hadi bu işte benden iyisi yoktur demeyeyim de, anatomi bilgimi geliştirdiğimi söyleyeyim, hem görüp tanıma hem de ismini bilme açısından mükemmel hale geldim. Sizi dağıtıp bir torbaya koysalar, Bay Wegg ve toplamam için buraya getirseler, gözüm kapalı en küçük kemiğinizin bile ne olduğunu en büyük kemikleriniz kadar kolaylıkla söyleyebilirim, bu arada hepsini aynı hızla yerlerine yerleştirebilirim, omurganızı da sizi şaşırtacak ve çok hoşunuza gidecek bir biçimde tıkır tıkır dizebilirim.&quot;</p>
<p>&quot;Ya,&quot; diyor Silas (bu sefer önceki gibi hevesli değil), &quot;ben bunda insanın moralini bozacak bir şey görmüyorum - en azından sizin moralinizi bozacak.&quot;</p>
<p>&quot;Farkındayım, Bay Wegg. Farkındayım. Kalbimden yana dertliyim, kalbimden! Rica etsem şu kartı yüksek sesle okur musunuz?&quot;</p>
<p>Bay Venüs'ün bir çekmecedeki muazzam keşmekeş içinden bulup çıkardığı kartı alan Silas, gözlüğünü takıp okuyor: &quot; 'Bay Venüs,' &quot;</p>
<p>&quot;Evet. Devam edin.&quot;</p>
<p>&quot; 'Hayvan ve Kuş Postu doldurulur' &quot;</p>
<p>&quot;Evet. Devam edin.&quot;</p>
<p>&quot; 'İnsan kemikleri düzenlenir.' &quot;</p>
<p>&quot;İşte bu,&quot; diyor inleyerek. &quot;İşte bu! Bay Wegg, otuz iki yaşındayım ve bekarım. Onu seviyorum. Krallara layık bir kız, Bay Wegg!&quot; Bu noktada Bay Venüs'ün ruhundaki çalkantının telaşıyla ayağa fırlaması ve sarsakça yakasım yakalayarak karşısına dikilmesi Bay Wegg'i biraz ürkütse de, Bay Venüs özür dileyerek tekrar oturuyor ve umutsuzluğun sükûnetiyle, &quot;İşimi beğenmiyor.&quot;</p>
<p>&quot;Faydalarım biliyor mu?&quot;</p>
<p>&quot;Faydalarını biliyor ama sanatını takdir etmiyor ve karşı çıkıyor. 'Ne o kemiklerle bir ilintim olmasını isterim ne de başkalarının beni ilintili görmesini,' yazmış kendi el yazısıyla.&quot;</p>
<p>Bay Venüs kendine biraz daha çay koyuyor, bakışlarında ve hareketlerinde derin bir umutsuzlukla.</p>
<p>&quot;İnsan bir ağacın en tepesine tırmanıyor, Bay Wegg, oraya vardığında bir de bakıyor ki hiçbir şey görünmüyor! Geceleri burada oturuyorum, sanatımın güzel ödülleriyle çevrili olarak, bana ne faydalar dokundu? Mahvettiler beni. Bana 'Ne o kemiklerle bir ilintim olmasını isterim ne de başkalarının beni ilintili görmesini,' dediği bir darboğaza getirdiler beni.&quot; Bu ölümcül ifadeyi tekrarlayan Bay Venüs çayından büyük yudumlar alıyor ve sebebini de açıklıyor.</p>
<p>&quot;Çay beni aşağı çekiyor. Tepeden tırnağa dibe vurduğumda, atalet bastırıyor. Gecenin birine ikisine kadar ona yapıştım mı bir şeyleri unutmaya başlıyorum. Ben sizi tutmayayım Bay Wegg, kimseye arkadaşlık edecek halde değilim.&quot;</p>
<p>&quot;O yüzden değil ama,'' diyor Silas ayağa kalkarken, &quot;randevum olduğu için gitmem lazım. Harmon'ın oraya gitme vakti.&quot;</p>
<p>&quot;Hı?&quot; diyor Bay Venüs. &quot;Battle Köprüsü'nün ordaki Harmon mı?&quot; Bay Wegg o limana yelken açtığını itiraf ediyor. &quot;Oraya kapağı attıysan işin iş. Orada çok para var.&quot;</p>
</body>
</html>