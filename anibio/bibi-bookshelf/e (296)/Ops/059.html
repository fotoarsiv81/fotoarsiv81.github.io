<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>2. Bölüm -Eğitime Devam</title>
</head>
<body>
<h1><a id="a139"></a>2. Bölüm -Eğitime Devam</h1>
<p>Evin adamı, bebek terzisi ve süslü iğnedenliklerle mürekkep silicileri imalatçısı, küçük, alçak, eski koltuğunda oturmuş, Lizzie dönene kadar karanlıkta şarkı söylemişti. Evin adamı yaşça çok küçük olduğu halde, evdeki yegane güvenilir insan olması sebebiyle, büyük bir ağırbaşlılık kazanmıştı.</p>
<p>&quot;Eee, Lizzie-Mizzie-Wizzie,&quot; dedi, şarkısını yarıda bırakarak. &quot;Dışarıdan ne havadisler var?&quot;</p>
<p>&quot;İçeriden ne havadisler var?&quot; diye karşılık verdi Lizzie, bebek terzisinin upuzun, güzel, gür, sarı saçlarını, oyuncul bir edayla okşayarak.</p>
<p>&quot;Körün tekinin dediği gibi: Dur bir bakayım, demiş. Bendeki son havadis, kardeşinle evlenmeyi düşünmüyorum.&quot;</p>
<p>&quot;Öyle mi?&quot;</p>
<p>&quot;Öyle,&quot; dedi başıyla çenesini sallayarak. &quot;Hoşuma gitmedi.&quot; &quot;Hocasına ne dersin?&quot; &quot;Bana nişanlı gibi göründü.&quot;</p>
<p>Lizzie, saçları dikkatle şekilsiz omuzların üzerine yerleştirdikten sonra bir mum yaktı. Biraz bakımsız ama derli toplu ve temiz görünen odayı aydınlattı mum. Onu terzinin gözlerinden uzağa, şömine rafına koydu, sonra oda kapısını ve sokak kapısını açıp, küçük, alçak koltukla, sakinini dışarıya bakacak şekilde çevirdi. Durgun bir geceydi ve hava güzel olduğunda, iş bittikten sonra daima yaptıkları bir şeydi bu. Tabloyu tamamlamak üzere Lizzie de koltuğun yanına bir sandalye çekti ve ona doğru uzanan eli, korumacı bir havayla alıp kolunun altına sıkıştırdı.</p>
<p>&quot;Meftununuz Jenny Wren için, günün ve gecenin en güzel saati bu,&quot; dedi evin adamı. Asıl adı Fanny Cleaver'dı ama çıt kuşunu anlatan şu çocuk şarkısındaki Jenny Wren ismini seçmişti kendine.</p>
<p>&quot;Bugün çalışırken düşündüm de,&quot; dedi Jenny, &quot;keşke evlenene ya da en azından birisiyle çıkmaya başlayana kadar benimle kalsan, ne iyi olurdu. Çünkü biriyle çıkmaya başlarsam, şimdi senin yaptığın bazı şeyleri ona yaptırabilirim. Saçlarımı senin gibi tarayamaz ya da merdivenlerden senin gibi indirip çıkaramaz beni, hem hiçbir şeyi senin yaptığın gibi yapamaz; ama siparişleri eve getirebilir ve beceriksizce de olsa dışarıdaki işleri görebilir. Eli mahkum. Onu sağa sola koşturup epey terleteceğim!&quot;</p>
<p>Jenny Wren'de -ne mutlu ona- bir kendini beğenmişlik vardı ve zamanı geldiğinde 'ona' yapacağı eziyetler ve 'onu' tabi tutacağı imtihanlar kadar kararlılıkla beklediği tek bir şey daha yoktu.</p>
<p>&quot;Şu anda nerede olursa olsun, her kim olursa olsun,&quot; dedi Bayan Wren, &quot;ben onun bütün numaralarını bilirim, ayağını denk alsın.&quot;</p>
<p>&quot;Sence de ona karşı biraz acımasız değil misin?&quot; diye sordu arkadaşı gülümseyerek ve saçlarını okşayarak.</p>
<p>&quot;Hiç de değil,&quot; dedi bilge Bayan Wren, engin bir tecrübe havasıyla. &quot;Bu adamlara acımasız davranmazsan, seni kaale bile almazlar. Ama ben asıl başka şey diyordum. Keşke benimle kalsan. Ahi Büyük harfle Keşke! Değil mi?&quot;</p>
<p>&quot;Bir yerlere gitme niyetim yok, Jenny.&quot;</p>
<p>&quot;Sakın öyle deme, göz açıp kapayana kadar gidersin yoksa.&quot;</p>
<p>&quot;Bu kadar itimat edilmeyecek biri miyim?&quot;</p>
<p>&quot;Altından gümüşten daha çok itimat ederim sana.&quot; Tam o sırada Bayan Wren aniden konuşmayı keserek, gözleriyle çenesini büzdü ve bilgiç bir havayla baktı. &quot;Aha!</p>
<p>Bu gelen kimdir Bitli piyade İstediği nedir Bir şeyler içmek. Dünyada bu kadar itimat edilecek başka da bir şey yok, canım.&quot; Sokak kapısının önünde bir adam durdu. &quot;Bay Eugene Wrayburn'dü değil mi?&quot; dedi Bayan Wren. &quot;Öyle diyorlar,&quot; cevabını aldı. &quot;Niyetin iyiyse içeri gelebilirsin.&quot; &quot;Değil,&quot; dedi Eugene, &quot;ama yine de geleceğim.&quot;</p>
<p>Jenny Wren'le ve Lizzie'yle el sıkıştıktan sonra, Lizzie'nin tarafında kapıya yaslandı. Purosunu içerek dolaştığını söyledi (içip bitirmişti çoktan), dönüşte de bu taraftan geçeyim, şöyle bir uğrayayım demişti. Bu gece kardeşiyle mi görüşmüştü?</p>
<p>&quot;Evet,&quot; dedi Lizzie, biraz huzursuz bir tavırla.</p>
<p>Kardeşimiz gönül indirmiş! Bay Eugene Wrayburn, şu ileriki köprüde genç beyefendinin yanından geçmişti sanki. Yanındaki arkadaşı kimdi? &quot;Öğretmeni.&quot;</p>
<p>'Tabii. Halinden belliydi.&quot;</p>
<p>Lizzie öyle hareketsiz oturuyordu ki huzursuzluğunu nasıl olup da ifade ettiği belli değildi, ama huzursuz olduğuna şüphe yoktu. Eugene her zamanki gibi rahattı; ama belki de Lizzie gözlerini yerden kaldırmadan oturduğu için, Eugene'in dikkati başka şeyler üzerinde biraz daha kısa durduğu halde, onun üzerinde daha fazla yoğunlaşabiliyordu.</p>
<p>&quot;Dikkate değer bir şey yok Lizzie,&quot; dedi Eugene. &quot;Ama, arkadaşım Lightwood vasıtasıyla, gözümü sürekli Bay Riderhood üzerinde tutacağıma söz verdiğimden, zaman zaman gelip sözümü tuttuğumu, arkadaşımı da iş üzerinde tuttuğumu haber vermek istiyorum.&quot;</p>
<p>&quot;Zaten buna hiç şüphem yoktu, efendim.&quot;</p>
<p>&quot;itiraf etmeliyim ki, genel itibariyle şüphe edilmesi gereken biriyimdir,&quot; dedi Eugene sakin bir tavırla.</p>
<p>&quot;Neden ki?&quot; diye sordu gözüpek Bayan Wren.</p>
<p>&quot;Çünkü şekerim,&quot; dedi havai Eugene, &quot;kötü, tembel köpeğin tekiyim.&quot;</p>
<p>&quot;Madem öyle neden kendini ıslah edip iyi bir köpek olmuyorsun?&quot; diye sordu Bayan Wren.</p>
<p>&quot;Çünkü şekerim,&quot; diye karşılık verdi Eugene, &quot;bana o emeğin karşılığını verecek kimse yok. Teklifimi düşündün mü Lizzie?&quot; Bunu daha alçak sesle söylemişti ama sadece ciddi bir mesele olduğu için; evin adamını dışarıda bırakmadan.</p>
<p>&quot;Düşündüm, Bay Wrayburn ama kabul edemeyeceğim galiba.&quot;</p>
<p>&quot;Boş gurur!&quot; dedi Eugene.</p>
<p>&quot;Bence öyle değil, Bay Wrayburn. Öyle değildir umarım.&quot;</p>
<p>&quot;Boş gurur!&quot; diye tekrar etti Eugene. &quot;Ya ne olacak? Bu şeyin kendi başına bir maliyeti yok. Bana hiçbir şeye mal olmuyor. Benim için ne maliyeti olabilir? Onunla ne yaptığım ortada. Birisine bir faydam dokunsun istiyorum -şu dünyada bir kez olsun böyle bir şey yapmadım, bir daha yapacağım da yok- senin cinsiyetindeki ve yaşındaki birine, şu kadar (daha doğrusu şu kadarcık) para vererek, haftanın birkaç gecesi buraya gelmek, fedakar bir evlat ve abla olmasan zaten sahip olacağın eğitimi sana vermek istiyorum. iyi bir şey olduğunu biliyorsun, yoksa kardeşin o eğitimi alsın diye bu kadar uğraşmazdın. Madem öyle neden almayasın: Hele dostumuz Bayan Jenny de bundan istifade edebilecekken? Öğretmenliği kendim yapmayı ya da derslere gelmeyi istesem -ki olacak iş değil!- yine anlarım ama sen eğitimini alırken ben dünyanın öteki ucundaymış, hatta hiç dünyada değilmiş gibi olacağım. Boş gurur Lizzie. Çünkü gerçek gurur, kadir kıymet bilmeyen kardeşini ne utandırır ne de ondan utanır. Gerçek gurur, buralara hastaya doktor getirir gibi öğretmenler getirtmez. Gerçek gurur çalışıp bu işi başarır. Bunu gayet iyi biliyorsun çünkü boş gururunun benden alınana izin vermediği parayı kendin kazansan, gerçek gururun bu işi hemen ertesi gün yapar. Bu kadar. Başka bir şey söylemeyeceğim. Boş gururun yüzünden hem kendine hem ölmüş babana kötülük ediyorsun.&quot;</p>
<p>&quot;Babama mı, nasıl, Bay Wrayburn?&quot; diye sordu Lizzie endişeli bir yüzle.</p>
<p>&quot;Bir de soruyorsun. Onun cahil ve kör inadının yol açtığı sonuçlar ağırlaştırarak. Onun sana yaptığı hatayı düzeltmeyi reddederek. Seni mahkum ettiği, seni mecbur bıraktığı mahrumiyetin vebalini sürekli üzerinde bırakarak.&quot;</p>
<p>Bir saat önce kardeşiyle de benzer konularda konuşmuş olan Lizzie için hassas bir noktaydı bu. Söyleyenin sesindeki değişiklik de etkisini bir kat daha arttırdı; bir anlık içtenlik, inanç, şüphe karşısında incinme, cömert ve bencillikten uzak ilgi. Genelde çok umursamaz ve gamsız görünen bu adamda bu özellikleri görmek, kendi kalbinde bunların tam aksinin olduğunu hissettirdi Lizzie'ye. Ondan bu kadar aşağı, bu kadar farklı olduğu halde, çıkar gözetmeyen ilgisini reddetmek, hele bunu kendisinin peşinde olduğu ya da kendisinde bulmuş olabileceği şahsi bir cazibeyi kaale aldığı için yapmak neyin nesiydi? Yüreği ve niyetleri saf mı saf olan zavallı kız, bunu düşünmeye bile tahammül edemedi. Kendisinde böyle bir şeyden şüphe eder etmez, kendi gözünde iyice düştü ve başını eğip, Eugene'e kötü, vahim bir zarar vermiş gibi sessiz sessiz ağlamaya başladı.</p>
<p>&quot;Üzme kendini,&quot; dedi Eugene, büyük bir şefkatle. &quot;Umarım seni üzen ben değilimdir. Sadece sana olayı doğru bir bakış açısından göstermeye çalışmıştım; gerçi kabul ediyorum bu işi biraz bencilce yaptım çünkü hayal kırıklığına uğramıştım.&quot;</p>
<p>Ona bir hizmette bulunamadığı için hayal kırıklığına uğramış olmalıydı? Başka ne sebebi olabilirdi ki?</p>
<p>&quot;O kadar da kalbim kırılmadı canım,&quot; dedi Eugene gülerek; &quot;kırk sekiz saat sonra turp gibi olurum; ama gerçekten hayal kırıklığına uğradım. Senin için ve dostumuz Miss Jenny için böyle küçücük bir şey yapmak çok hoşuma gidecekti. Azıcık faydalı bir şey yapmanın verdiği yenilik duygusu vardı. Şimdi görüyorum ki bu işi çok daha iyi kotarabilirmişim. Sadece dostumuz Bayan Jenny için istiyormuş gibi davranabilirmişim. Kendimi Sir Eugene Elibol şeklinde yücelere çekebilirmişim. Ama öyle yapmacıklı çalımlardan anlamam hiç, onu yapacağıma hayal kırıklığına uğrarım daha iyi.&quot;</p>
<p>Lizzie'nin düşüncelerini okumak gibi bir hedefi varsa, büyük başarıyla o hedefe ulaşmıştı. Tümüyle tesadüf eseri olsa da şansı yaver gitmişti.</p>
<p>&quot;Bütün doğallığıyla belirivermişti karşımda,&quot; dedi Eugene. &quot;Kazara kucağıma top atmışlar gibi! Senin de bildiğin o iki sefer, tesadüfen oradaydım, Lizzie. iftiracı Riderhood'un takibe alınacağı sözünü, sana tesadüfen verebilecek durumdaydım. Ona inanmadığım konusunda seni temin ederek, üzümünün en koyu karanlığında sana bir nebze teselli vermeyi tesadüfen başardım. Yine o görüşmemizde, sana avukatların en aylağı, en kötüsü olduğumu ama kendi elimle kaleme aldığım bu davada onlardan hiç de daha namuslu olmadığımın ortaya çıktığım ve babam temize çıkartma çabalarında, benim ve dolayısıyla Lightwood'un daima arkanda olacağım söylemiştim. Bu yüzden de yavaş yavaş, sana -kolayca!- yardım edebileceğim gibi bir fikir belirdi kafamda, babam birkaç dakika önce sözünü ettiğim, gerçekten işlediği o diğer suçtan temize çıkarmak için. Umarım kendimi doğru ifade edebilmişimdir çünkü seni üzdüğüm için gerçekten üzgünüm. Niyetim iyiydi demekten nefret ediyorum ama bütün dürüstlüğümle söylüyorum ki iyiydi. Senin de bunu bilmeni isterim.&quot;</p>
<p>&quot;Bundan hiç şüphe etmedim, Bay Wrayburn,&quot; dedi Lizzie; o hiçbir talepte bulunmadıkça pişmanlığı artıyordu.</p>
<p>&quot;Bunu duyduğuma çok sevindim. Ama daha en baştan niyetimin bu olduğunu anlasaydın reddetmezdin herhalde. Değil mi?''</p>
<p>&quot;Ben... ben sanmıyorum, Bay Wrayburn.&quot;</p>
<p>&quot;Güzel! Madem anladı, şimdi neden reddedesin?&quot;</p>
<p>&quot;Sizinle konuşmak hiç kolay değil,&quot; dedi Lizzie, biraz kafası karışmıştı, &quot;çünkü söylediğim her şeyin sonuçlarını, daha söylediğim anda görüyorsunuz.&quot;</p>
<p>&quot;Bütün sonuçlar senin olsun,&quot; dedi Eugene gülerek, &quot;al şu hayal kırıklığım üzerimden. Lizzie Hexam, sana büyük saygı duyduğuma göre, arkadaşı olduğuma ve hasbelkader beyefendi olduğuma göre, daha ne için tereddüt ediyorsun, hiç anlamıyorum.&quot;</p>
<p>Sözlerinde ve tavrında, kızı ikna eden bir açıklık, güvenilirlik, samimi bir cömertlik vardı; bunlar Lizzie'yi ikna etmekle kalmadı, kendisinin başta kendini beğenmişlik olmak üzere bunların tam zıddı özelliklerin etkisi altıda olduğunu düşünmesine de neden oldu bir kez daha.</p>
<p>&quot;Artık daha fazla tereddüt etmeyeceğim, Bay Wrayburn. Umarım ilk başta tereddüt ettim diye hakkımda kötü düşünmezsiniz. Hem kendim için hem de Jenny için - senin yerine cevap vermeme izin veriyor musun Jennyciğim?&quot;</p>
<p>Küçük mahlûk, dirseklerini koltuğun kollarına, çenesini ellerine dayamış, kendini geriye vermiş, dikkatle onları dinleyerek oturuyordu. Duruşunu hiç değiştirmeden, aniden öyle bir &quot;Evet!&quot; dedi ki, kelimeyi söylemekten ziyade doğradı adeta.</p>
<p>&quot;Kendim ve Jenny adına, nazik teklifinizi minettarlıkla kabul ediyorum.&quot;</p>
<p>&quot;Kabul edilmiştir! Dava düşmüştür!&quot; dedi Eugene, önce bu konuyu tümüyle rafa kaldırmış gibi elini hafifçe havada sallayıp sonra Lizzie'ye uzatarak. &quot;Umarım bu kadar küçük bir şeyin bu kadar büyütüldüğünü görmem bir daha!&quot;</p>
<p>Sonra oyuncul bir edayla Jenny Wren'le konuşmaya başladı. &quot;Ben de bir bebek giydireyim diyorum, Bayan Jenny,&quot; dedi. &quot;O işe hiç kalkışmasan daha iyi,&quot; dedi terzi. &quot;Neden?&quot;</p>
<p>&quot;Kırarsın bebeği. Siz çocuklar hep böylesiniz.&quot;</p>
<p>&quot;Daha iyi ya, işler açılır, Bayan Wren,&quot; dedi Eugene. &quot;İnsanların sözlerini tutmaması, anlaşmalara uymaması, pazarlıkları bozmasının benim işlerimi açtığı gibi.&quot;</p>
<p>&quot;Orasını bilmem,&quot; diye terslendi Bayan Wren; &quot;ama onun yerine kendine bir mürekkep silici yapsan da işe koyulup onu kullansan daha iyi olur.&quot;</p>
<p>&quot;Hepimiz senin kadar hamarat olsak, daha emeklemeden çalışmaya başlardık, pek de iyi olmazdı!&quot;</p>
<p>&quot;Sırtlarınız ve bacaklarınız için iyi olmazdı, onu mu diyorsun?&quot; dedi küçük mahlûk, yüzü kıpkırmızı kesilerek.</p>
<p>&quot;Yok, yok, hayır,&quot; dedi Eugene, onun sakatlığıyla dalga geçiyor gibi olma fikrinden dehşete kapılmıştı; &quot;İşler için iyi olmazdı, işler için. Ellerimizi kullanmaya başlar başlamaz işe koyulsak, her yer bebek terzisi dolardı.&quot;</p>
<p>&quot;Orası da doğru,&quot; dedi Bayan Wren; &quot;kırk yılın başı doğru bir şey söylediğin de oluyor.&quot; Sonra ses tonunu değiştirdi: &quot;Fikir demişken Lizzie,&quot; ilk baştaki gibi yanyana oturuyorlardı, &quot;bütün yaz burada tek başıma, çalışa çalışa bi hal olduğum halde nasıl oluyor da çiçek kokusu alıyorum acaba?&quot;</p>
<p>&quot;Herkes gibi olamaz mı,&quot; dedi Eugene isteksizce - çünkü evin adamından biraz sıkılmaya başlamıştı - &quot;gerçekten çiçek kokusu aldığın için, çiçek kokusu alıyor olamaz mısın?&quot;</p>
<p>&quot;Hayır,&quot; dedi küçük mahlûk, tek dirseğini koltuğun koluna, çenesini de eline dayayıp dalgın dalgın karşıya baktı; &quot;burası öyle güllük gülistanlık bir mahalle değil. Hem hiç değil. Yine de çalışmaya oturduğumda, göz alabildiğine uzanan çiçeklerin kokusunu alıyorum. Öyle kuvvetli gül kokusu geliyor ki burnuma, yerde öbek öbek gül yaprağı var sanıyorum. Dökülmüş yaprak kokusu alıyorum, öyle ki onları karıştırmak için elimi yere indiriyorum. Tarla sınırlarındaki pembe, beyaz alıç çiçeklerinin kokusu geliyor burnuma ve hiç görmediğim başka çiçeklerin. Ne de olsa pek çiçek görmüşlüğüm yok hayatta.&quot;</p>
<p>&quot;Ne güzel hayaller kuruyorsun, Jennyciğim!&quot; dedi arkadaşı; bu hayallerin çocuğa kayıplarını telafi için mi verildiğini sorar gibi Eugene'e baktı.</p>
<p>&quot;Bana öyle geliyor, Lizzie. Hele duyduğum kuşlar yok mu! Ah!&quot; dedi küçük mahlûk, elini kaldırıp yukarı bakarak, &quot;nasıl da şakıyorlar!&quot;</p>
<p>Bir an için yüzü ve hareketi çok etkileyici, hatta güzel göründü. Sonra çenesi yine dalgın dalgın elinin üzerine düştü.</p>
<p>&quot;Bahse girerim benim kuşlarım başka kuşlardan daha güzel şakıyor, benim çiçeklerim başka çiçeklerden daha güzel kokuyor. Çünkü daha küçük bir çocukken,&quot; o yıllar çok geride kalmış gibi bir sesle söylemişti bunu , &quot;sabahın erken saatlerinde gördüğüm çocuklar, öteki çocuklardan çok başkaydı. Benim gibi değillerdi; üşümüş, korkmuş, üstü başı yırtık, dayak yemiş değillerdi; hiç acı çekmezlerdi. Komşuların çocukları gibi değillerdi; ciyak ciyak bağırarak beni korkudan titretmezler, benimle asla alay etmezlerdi. Hem öyle çoklardı ki! Hepsi beyaz elbiseli, etekleri sırma işlemeliydi, başlarında da parlak bir şey olurdu, çok iyi bildiğim halde yaptığım işlerde benzerini tutturamadım hiç. Işıklar saçan uzun sıralar halinde aşağı iner, hep birlikte bağırırlardı, 'Bu acı çeken de kim? Bu acı çeken de kim?' Onlara kim olduğunu söylediğimde, 'Gel bizimle oyna,' derlerdi. 'Ben hiç oynamadım! Oynayamam!' dediğimde etrafımı sarar, beni kaldırır, hafifletirlerdi. Onlar beni tekrar yere bırakıp da, 'Sabırlı ol, tekrar geleceğiz,' diyene kadar nefis bir rahatlık ve huzur duyardım. Onlar geleceği zaman, daha o uzun, parlak sıraları görmeden geleceklerini bilirdim çünkü çok uzaklardan, 'Bu acı çeken de kim? Bu acı çeken de kim?' diye sora sora gelirlerdi. Ben de onlara bağırırdım, 'Ey mübarek çocuklar, benim o fukara! Merhamet edin! Kaldırın beni hafifletin!&quot;'</p>
<p>Bu hatıraları anlatırken eli yine yavaş yavaş havaya kalkmış, o kendinden geçmiş bakışlar geri dönmüş ve bayağı güzelleşmişti. Yüzünde birini dinliyormuş gibi bir gülümsemeyle bir müddet sessiz kaldıktan sonra, etrafına bakarak kendini topladı.</p>
<p>&quot;Beni hiç eğlenceli bulmuyorsun; değil mi Bay Wrayburn7 Benden bezmiş gibi bir halin var. Ama bugün Cumartesi, ben seni fazla tutmayayım.&quot;</p>
<p>&quot;Yani, Bayan Wren,&quot; dedi Eugene, bu imadan faydalanmaya hazır, &quot;benden gitmemi istiyorsun.&quot;</p>
<p>&quot;Malum, cumartesi gecesi,&quot; dedi, &quot;çocuğum birazdan eve gelir. Biraz belalı, fena bir çocuk benimkisi, azarlamaktan başımı alamıyorum. Hiç görme daha iyi.&quot;</p>
<p>&quot;Bebek mi?&quot; diye sordu Eugene, neden bahsedildiğini anlamamış, bir açıklama bekliyordu.</p>
<p>Ama Lizzie, konuşmadan, sadece dudaklarıyla, &quot;Babası,&quot; deyince fazla oyalanmadı. Derhal kalktı. Sokağın köşesinde purosunu yakmak ve kendi kendine ondan sonra ne yapacağını sormak için durdu. Cevap belirsiz ve muğlaktı. Ne yapacağını kim bilebilirdi, kimin umrundaydı?</p>
<p>Köşeyi dönerken adamın biri ona çarptı ve sarhoşluktan dili dolanarak özür diledi. Bu adamın arkasından bakan Eugene, az önce çıktığı kapıdan içeri girdiğini gördü.</p>
<p>Adamın sallana sallana odaya girmesiyle Lizzie çıkmak için ayağa kalktı.</p>
<p>&quot;Gitmeyin, Bayan Hexam,&quot; dedi adam, uysal bir tavırla, zar zor konuşarak. &quot;Sıhhatini kaybetmiş, perişan bir adamdan kaçmayın. Bu zavallı düşküne sohbetinizi bahşedin. Bula - bulaşıcı değil hastalığım.&quot;</p>
<p>Lizzie mırıldanarak kendi odasında yapması gereken işler olduğunu söyleyip yukarı çıktı.</p>
<p>&quot;Jennyciğim nasılmış?&quot; dedi adam ürkeklikle. &quot;Evlatların bir tanesi, ciğerimin köşesi, kalbi kırık, kötürüm Jenny Wren nasılmış?&quot;</p>
<p>Evin adamı bu sözlere, kolunu bir komutan tavrıyla ileri uzatıp, kendisine söylenen sözlerdeki şefkati karşılıksız bırakan bir soğuklukla cevap verdi. &quot;Git çabuk! Çabuk kendi köşene! Hemen kendi köşene geç!&quot;</p>
<p>Acınacak haldeki adam itiraz edecekmiş gibi yaptı ama evin adamına direnmeyi göze alamadığı için gidip kendi utanç sandalyesine oturdu.</p>
<p>&quot;Seni gidi seni!&quot; diye bağırdı evin adamı, küçük parmağını ona doğrultarak. &quot;Seni gidi rezil oğlan! Seni gidi yaramaz, kötü çocuk! Nedir bu yaptığın?&quot;</p>
<p>Sinirleri boşalan adam, tepeden tırnağa her yeri ayrı titreyerek ellerini kızını teskin etmek için birazcık öne uzattı. Gözlerinden süzülen zelil yaşlar, yanaklarının parça parça kırmızısını ıslatmıştı. Şişmiş, kurşuni alt dudağı, sefil bir iniltiyle titriyordu. Patlak ayakkabılardan, zamanından önce kırlaşmış, seyrek saçlara kadar, pılı pırtı içindeki bütün bu yüz kızartıcı virane, alçakça yaltaklanıyordu. Babayla çocuğun böyle acayip bir biçimde yer değiştirmiş olmasının verdiği bir uygunsuzluk hissiyle değil, sadece azarlanmaktan kurtulma gayretiyle yapıyordu bunu.</p>
<p>&quot;Senin bütün numaralarını bilirim ben!&quot; diye bağırdı Bayan Wren. &quot;Nereye gittiğini de biliyorum!&quot; (bunu anlamak için müneccim olmaya gerek yoktu gerçi) &quot;Seni utanmaz ihtiyar!&quot;</p>
<p>Zahmetle çalışan bozuk bir saat gibi tuhaf sesler çıkararak nefes alıp veren adamın hali perişandı.</p>
<p>&quot;Sabahtan akşama çalış didin dur,&quot; dedi evin adamı, &quot;bunun için! Nedir bu yaptığın?&quot;</p>
<p>Özel bir vurguyla söylenen 'nedir' kelimesinde her ne varsa, adamın içine gülünç bir korku salıyordu. Evin adamı ne zaman bu kelimeyi telaffuz edecek olsa -hattâ daha etmeden- adamcağız iyice çöküyordu.</p>
<p>&quot;Keşke seni içeri tıksalar,&quot; dedi evin adamı. &quot;Hücrelere, kara deliklere tıksalar keşke, farelerin, örümceklerin, böceklerin cirit attığı yerlere. Ben bilirim onların numaralarını, iyice gıdıklarlar adamı. Kendinden utanmıyor musun?&quot;</p>
<p>&quot;Utanıyorum, canım,&quot; diye kekeledi baba.</p>
<p>&quot;Madem öyle,&quot; dedi evin adamı, muazzam bir manevi güç gösterisiyle babasını korkutup, tekrar o irkiltici kelimeyi telaffuz ederek, &quot;Nedir bu yaptığın?&quot;</p>
<p>&quot;insanın kontrol edemediği bazı durumlar,&quot; dedi sefil mahlûk hafifletici sebep olarak.</p>
<p>&quot;Durumundan da kontrolünden de başlatma,&quot; diye çıkıştı evin adamı, muazzam bir sertlikle, &quot;lafa gel. Seni polise şikayet ederim, sarhoşluktan beş şilin ceza yazarlar, ödeyemezsin, ben de ödemem, ömür boyu içeri tıkarlar. Ömür boyu içeri tıkılmaya ne dersin?&quot;</p>
<p>&quot;iyi olmaz. Elden ayaktan düşmüş perişan bir adamım. Zaten günlerim sayılı,&quot; diye ağlamaya başladı zavallı adam.</p>
<p>&quot;Hadi bakalım!&quot; dedi evin adamı, yanındaki sehpaya, işini bilir bir edayla vurarak, bir taraftan da başını ve çenesini sallıyordu; &quot;ne yapman gerektiğini biliyorsun. Hemen şimdi paranı çıkarıp buraya koyuyorsun.&quot;</p>
<p>Uysal adam ceplerini karıştırmaya başladı.</p>
<p>&quot;Maaşın yansını harcamışsındır kesin!&quot; dedi evin adamı. &quot;Şuraya koy! Ne kadar kaldıysa! Kuruşuna kadar!&quot;</p>
<p>Ne kadar da uğraştı, kapaklan sarkmış ceplerinde o parayı bulmak için; şu cepte zannediyordu ama orada yoktu; şu cepte olmaması gerekirdi ama oradaydı, çaktırmıyordu; şurada da bir cep olacaktı, sahi neredeydi o cep!</p>
<p>&quot;Hepsi bu mu?&quot; diye sordu evin adamı, sehpanın üzerine karman çorman bozuk paralar yığıldığında.</p>
<p>&quot;Başka yok,&quot; dedi adam korkuyla başını iki yana sallayarak.</p>
<p>&quot;Bakalım gerçekten öyle mi? Yapman gerekeni biliyorsun. Bütün ceplerini ters yüz et, öyle de bırak!&quot; diye bağırdı evin adamı.</p>
<p>Bu emri yerine getirdi baba. Onu öncekine nazaran daha aciz, daha gülünç gösterebilecek bir şey varsa o da kendini böyle sergilemesiydi.</p>
<p>&quot;Burada sadece yedi şilin ve sekiz buçuk peni var!&quot; diye bağırdı Bayan Wren, yığını düzenledikten sora. &quot;Seni müsrif koca oğlan! Aç kal da gör gününü.&quot;</p>
<p>&quot;Lütfen beni aç bırakma,&quot; diye yalvardı sızlanarak.</p>
<p>&quot;Hak ettiğin muameleyi görsen,&quot; dedi Bayan Wren, &quot;kedi mamalarının artıklarıyla beslenirdin; kediler yemeğini bitirdikten sonra kalanlarla. Hadi yatağa şimdi.&quot;</p>
<p>Bu emri yerine getirmek için köşesinden kalktığında, yine ellerini uzatarak bahanesini söyledi: &quot;İnsanın kontrol edemediği bazı durumlar...&quot;</p>
<p>&quot;Bak hâlâ! Yatağa çabuk!&quot; diye bağırdı Bayan Wren. &quot;Konuşma. Seni affetmeyeceğim. Hemen yatağına!&quot;</p>
<p>Başka bir 'nedir' kelimesinin yolda olduğunu hisseden adam, hemen bu buyruğu yerine getirerek kendini kurtardı. Ayaklarını sürüyerek merdiveni çıktığı, odasının kapısını kapatıp kendini yatağa bıraktığı duyuldu. Biraz sonra Lizzie aşağı indi.</p>
<p>&quot;Yemeğimizi yiyelim mi Jennyciğim?&quot;</p>
<p>&quot;Yemeyip de ne yapacağız, bünyeyi döndürecek bir şey lazım,&quot; dedi Bayan Jenny omuzlarını silkerek.</p>
<p>Lizzie küçük tezgahın üzerine bir örtü serdi (evin adamı için normal masadan daha rahattı bu) ve üzerine alışık oldukları türden, mütevazı tayını koydu, sonra da kendine bir tabure çekti.</p>
<p>&quot;Yemek vakti! Ne düşünüyorsun Jennyciğim?&quot;</p>
<p>&quot;Ayyaşın teki olmaya kalkarsa,&quot; dedi, derin düşüncelerden sıyrılarak, &quot;benimkine neler yapacağımı düşünüyordum.&quot;</p>
<p>''Hiç öyle şey olur mu!&quot; dedi Lizzie. &quot;Evlenmeden halledersin sen o işi.&quot;</p>
<p>&quot;Halletmeye çalışının ama beni aldatabilir. Bütün bu herifler türlü numaralar çevirip aldatırlar insanı!&quot; Küçük yumruğu yine harekete geçmişti. &quot;Öyle bir şey olursa ne yapacağımı anlatayım sana. O uyurken bir kaşığı ateşte kızarana kadar ısıtacağım, sonra bir tencerede içki kaynatacağım, kaşıkta cızlata cızlata bir parça alacağım, öteki elimle ağzını açıp -belki de ağzı açık uyuyordur zaten- kaynar içkiyi gırtlağına dökeceğim, onu haşlayıp boğacağım.&quot;</p>
<p>&quot;Eminim böyle korkunç bir şey yapmazsın,&quot; dedi Lizzie.</p>
<p>&quot;Yapmam mı? Belki ama yapmak isterdim!&quot;</p>
<p>&quot;Eminim istemezsin de.&quot;</p>
<p>&quot;istemez miyim? Sen bu işleri daha iyi bilirsin. Ama sen benim gibi doğduğundan beri bunun içinde yaşamıyorsun - sırtın ağrımıyor, bacakların da sakat değil.&quot;</p>
<p>Yemeklerini yerlerken, Lizzie onu daha sevimli, daha mülayim haline geri getirmeye çalıştı. Ama büyü bozulmuştu. Evin adamı, acı utançlar ve kaygılarla dolu bir evin adamıydı; o evin üst katındaki odada, o aşağılık adam, masum uykuya bile cismani bir barbarlık ve rezillik bulaştırıyordu. Bebek terzisi, küçük, şirret bir mahlûk olmuştu; dünyadan yana dünyevi, topraktan yana türabi.</p>
<p>Zavallı bebek terzisi! Onu yükseltmesi gereken eller tarafından nasıl da çekilmişti aşağı defalarca; o ebedi yolculukta yolunu kaybedip bir kılavuz aradığında nasıl da yanlış istikamete gönderilmişti. Zavallı, zavallı, küçük bebek terzisi!</p>
<p>&nbsp;</p>
</body>
</html>