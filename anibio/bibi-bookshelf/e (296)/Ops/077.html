<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;İsterseniz iletebilirsiniz, Bay Rokesmith. Mesaj götürseniz de götürmeseniz de yarın onları ziyaret edeceğim.&quot; &quot;Madem öyle, haber vereyim.&quot;</p>
<p>Bella konuşmaya devam etmek istiyorsa ona bir fırsat vermek üzere biraz oyalandı. Sessiz kaldığını görünce yanından ayrıldı. Bayan Bella yalnız kaldığında, konuşmadaki iki husus ona çok ilginç geldi. Bunlardan birincisi, Bay Rokesmith'in onu kalbinde bir nedamet hissiyle bırakmış olmasıydı. İkincisi, ona çoktan kararlaştırmış gibi söylemeden önce eve gitmek gibi bir niyeti ya da düşüncesi hiç yoktu.</p>
<p>&quot;Ben ne yapıyorum, o ne yapıyor?&quot; diye sordu kendi kendine. &quot;Üzerimde hiçbir hakkı, hiçbir etkisi yok, peki onu hiç umursamadığım halde nasıl oluyor da ona göre davranıyorum?&quot;</p>
<p>Bayan Boffin, Bella'nın ertesi günkü ziyareti büyük arabayla yapmasında ısrar ettiği için eve büyük şaşaa içinde gitti. Bayan Wilfer ve Bayan Lavinia onun böyle görkemli bir giriş yapıp yapmayacağı üzerine epey kafa yormuşlardı ve kendilerini göstermeden dışarı baktıkları pencereden süslü faytonu gördüklerinde, komşuları çatlatmak için olabildiğince uzun müddet kapıda tutulması gerektiğine karar verdiler. Sonra her zamanki oturma odalarına geçip Bayan Bella'yı tam kendilerine has bir kayıtsızlık gösterisiyle karşıladılar.</p>
<p>Oturma odası çok küçük ve kötü döşenmiş, oraya inen merdiven çok dar ve eğri büğrü görünüyordu. Küçük ev ve içindeki her türlü şey, seçkin aristokrat malikâneyle mukayese kabul etmeyecek kadar sefildi. &quot;Burada yaşamaya nasıl tahammül etmişim anlamıyorum!&quot; dedi Bella içinden.</p>
<p>Bayan Wilfer'ın gamlı büyüklenmeleri ve Lavvy'nin doğuştan gelme küstahlığı da pek bir telafi sunmadı. Bella'nın gerçekten de biraz yardıma ihtiyacı vardı ama yardım edeni yoktu.</p>
<p>&quot;Ne büyük şeref!&quot; dedi Bayan Wilfer, bir kaşık sırtından daha fazla duygu ve sıcaklık taşımayan yanağını uzatırken. &quot;Kardeşini büyümüş görmüşsündür herhalde.&quot;</p>
<p>&quot;Anne,&quot; diye araya girdi Bayan Lavinia, &quot;Bella'ya takaza etmene lafım yok, bunu fazlasıyla hak ediyor ama büyüme çağını çok geçtiğim halde benim büyümemden söz etmek gibi gülünç şeyler yapmasan diyorum.&quot;</p>
<p>&quot;Ben evlendikten sonra bile büyümüştüm,&quot; iddiasında bulundu Bayan Wilfer.</p>
<p>&quot;Sen bilirsin, anne,&quot; dedi Lavvy, &quot;yine de bu konuya fazla girmesen iyi olacak.&quot;</p>
<p>Azametli kadının bu cevap karşısında fırlattığı mağrur bakış, kızı kadar arsız olmayan birini mahcup edebilirdi ama Lavinia üzerinde hiçbir tesir bırakmadı; mevcut koşullar altında annesini arzuladığı miktarda mağrur bakış fırlatmaya bırakan Lavinia kılını bile kıpırdatmadan ablasına yaklaştı.</p>
<p>&quot;Seni öpersem İncilerin dökülmez değil mi Bella? Ee nasılsın Bella? Senin Boffinler nasıl?&quot;</p>
<p>&quot;Yeter!&quot; diye bağırdı Bayan Wilfer. &quot;Kesin! Böyle hafifliklere tahammülüm yok.&quot;</p>
<p>&quot;Ay aman! Senin Spoffinler nasıl diyeyim bari,&quot; dedi Lavvy, &quot;annem Boffin dememe bu kadar karşı çıktığına göre.&quot;</p>
<p>&quot;Münasebetsiz kız! Arsız!&quot; dedi Bayan Wilfer korkunç bir ciddiyetle.</p>
<p>&quot;İster arsız de, ister hırsız de umrumda değil,&quot; dedi Lavinia sükûnetle kafasını çevirerek, &quot;ikisi de bana uyar; ama en azından bir şeye eminim, evlendikten sonra büyümeyeceğim.&quot;</p>
<p>&quot;Öyle mi? Öyle mi?&quot; dedi Bayan Wilfer heybetle.</p>
<p>&quot;Hayır anne, büyümeyeceğim. Hiçbir şey beni buna zorlayamaz.&quot;</p>
<p>Eldivenlerini sallayan Bayan Wilfer, dokunaklı bir poz aldı. &quot;Senden de bunu beklerdim. Çocuklarından biri beni kibirli zenginler için terk ediyor, öteki bana burun kıvırıyor. Tencere yuvarlanmış kapağını bulmuş.&quot;</p>
<p>&quot;Anne,&quot; diye lafa girdi Bella, &quot;Bay ve Bayan Boffin'in zengin olduklarına şüphe yok ama onlar için kibirli demeye hakkın yok. Öyle olmadıklarını sen de gayet iyi biliyorsun.&quot;</p>
<p>&quot;Kısacası anne,&quot; dedi Lavvy, aniden saf değiştirerek, &quot;senin de gayet iyi bildiğin gibi -bilmezsen ayıp- Bay ve Bayan Boffin mükemmelliğin ta kendisidir.&quot;</p>
<p>&quot;Doğrusu,&quot; dedi Bayan Wilfer, bu döneğe azametle kucak açarak, &quot;böyle düşünmemizin beklendiği belli. İğneleyici bir ton takınmana da bu yüzden karşı çıkmıştım Lavinia. Bayan Boffin (dış görünüşünün telkin ettiği karakter özelliklerinden bahsederken serinkanlılığımı korumam mümkün değil) ve annen pek samimi sayılmazlar. Kocasıyla ikisinin bu aileden Wil-ferlar diye bahsetmeye cüret ettiğini düşünmek bile istemiyorum. Bu yüzden de kendilerinden Boffinler diye bahsetmeye tenezzül edemem. Asla; zira böyle bir ton takınmak -ister samimiyet de, ister hafiflik de, eşitlik de ne dersen de- aslında var olmayan bir sosyal alışverişe işaret eder. Bilmem anlatabildim mi?&quot;</p>
<p>Hükmedercesine, resmi bir tavırla söylendiği halde bu sözleri hiç kaale almayan Lavinia ablasına hatırlattı, &quot;İyi de senin ismi-lazım-değillerin nasıl olduğunu hala söylemedin, Bella.&quot;</p>
<p>&quot;Burada onlardan bahsetmek istemiyorum,&quot; dedi Bella, öfkesini bastırıp ayağını yere vurarak. &quot;Onlar böyle münakaşalara karıştırılmayacak kadar nazik ve iyi insanlar.&quot;</p>
<p>&quot;Neden bu şekilde dile getiriyorsun?&quot; diye sordu Bayan Wilfer acı bir alayla. &quot;Neden dolaylı konuşuyorsun? Çok kibar, çok düşünceli bir hareket ama neden açıktan açığa söylemiyorsun? Sizin için fazla iyi, fazla nazikler demiyorsun? Biz senin ne demeye çalıştığını anladık. İmaya ne gerek var?&quot;</p>
<p>&quot;Anne,&quot; dedi Bella ayağını bir kere daha yere vurarak, &quot;sen bir evliyayı bile çıldırtırsın, Lavvy de öyle.&quot;</p>
<p>&quot;Zavallı Lavvy!&quot; diye bağırdı Bayan Wilfer, onun acılarını paylaşıyor-muş gibi bir ses tonuyla. &quot;Kabak hep onun başına patlar. Zavallı yavrum benim!&quot; Ama Lavvy yine daha önce yaptığı gibi saf değiştirip aniden düşman tarafına geçiverdi; &quot;Himayene ihtiyacım yok anne, ben kendi başımın çaresine bakarım!&quot;</p>
<p>&quot;Hayret,&quot; diye devam etti Bayan Wilfer, dikkatini laf geçirmenin imkânsız olduğu küçük kızından büyük kızına çevirerek, &quot;nasıl oldu da Bay ve Bayan Boffin'inden kendini kopardın, zaman buldun bizi görmeye geldin. Nasıl oldu da bizim senin üzerindeki hakkımız, Bay ve Bayan Boffin'in daha üstün haklarına galip geldi. Bay ve Bayan Boffin'le rekabetimizde böyle öncelik kazandığım için minnettarlık duymalıyım herhalde.&quot; (Sevimli hanımefendi, Boffin kelimesinin ilk harfini hınçla vurguluyordu, sanki bu ismi taşıyanlara karşı en büyük itirazı o B harfiydi, Doffin, Moffin ya da Poffin adını taşıyor olsalar onlara tahammül etmesi daha kolay olacaktı.)</p>
<p>&quot;Anne,&quot; dedi Bella öfkeyle, &quot;eve geldiğime pişman olduğumu, bir daha babam olmadığında asla gelmeyeceğimi söylemek zorunda bırakıyorsun beni. Çünkü babam, cömert dostlarıma karşı kıskançlık ve hınç duyamayacak kadar yücegönüllü bir adam, ayrıca babam onlar üzerinde ne kadar az hak iddia edebileceğimi ve hiç suçum olmadığı halde kendimi içinde bulduğum müşkül durumu anlayacak kadar da ince ve hassas bir adamdır. Hepinizi toplasam bir babam etmezsiniz, onu daima sizden fazla sevdim hep de seveceğim!&quot;</p>
<p>Bu noktada güzel şapkası ve şık elbisesinden de fayda göremeyen Bella gözyaşlarına boğuldu.</p>
<p>&quot;Eğer burada olsaydın RW,&quot; diye bağırdı Bayan Wilfer gözlerini kaldırıp, havaya hitap ederek, &quot;karının, ailenin anasının, senin adın kullanılarak aşağılanması hislerini incitirdi. Ama kader karına bunu münasip görse de seni bu felaketten korudu!&quot;</p>
<p>Bu noktada Bayan Wilfer da gözyaşlarına boğuldu.</p>
<p>&quot;Boffinler'den nefret ediyorum!&quot; diye homurdandı Lavinia. &quot;Onlara Boffinler dememe kim karşı çıkarsa çıksın umrumda değil. Boffinler diyeceğim. Boffinler, Boffinler, Boffinler! Nifakçı Boffinler, Bella'yla aramı bozan Boffinler, yüzlerine de Boffinler derim,&quot; bunda pek gerçek payı olmasa da genç hanım heyecanlanmıştı bir kere, &quot;iğrenç Boffinler, rezil Boffin-ler, hain Boffinler, pis Boffinler! Dedim işte!&quot;</p>
<p>Bu noktada Bayan Lavinia gözyaşlarına boğuldu.</p>
<p>Bahçe kapısının açıldığı duyuldu ve Sekreter'in hızlı adımlarla merdivenden çıktığı görüldü. &quot;Kapıyı ben açarım,&quot; dedi Bayan Wilfer, başını sallayıp gözlerini silerek, vakur bir tevekkülle ayağa kalktı; &quot;Şu anda bu işi yapacak bir çalışanımız yok. Saklayacak bir şeyimiz de yok. Yanaklarımızda hislerimizin izlerini görürse bırakalım istediği şeye yorsun.&quot;</p>
<p>Bu sözlerle dışarı çıktı. Bir iki dakika sonra kâhin edasıyla duyurdu, &quot;Bay Rokesmith, Bayan Bella Wilfer'a bir paket getirmiş.&quot;</p>
<p>Bay Rokesmith isminin peşinden içeri girdi ve tabii hemen bir sorun olduğunu anladı. Ama kibarlık edip hiçbir şey görmemiş gibi davrandı ve doğrudan Bayan Bella'ya hitap etti.</p>
<p>&quot;Bay Boffin bu sabah bunu sizin için arabaya bırakacakmış. Kendisini hatırlatacak küçük bir şey -basit bir kese Bayan Wilfer- bu arzusunu gerçekleştiremeyip hayal kırklığına uğradığı için getirmeye ben gönüllü oldum.&quot;</p>
<p>Bella keseyi alıp teşekkür etti.</p>
<p>&quot;Biz de kendi aramızda münakaşa ediyorduk, Bay Rokesmith, eskisi gibi; ne güzel geçindiğimizi bilirsiniz. Ben de tam çıkmak üzereydim. Hoşçakal anne. Hoşçakal, Lavvy!&quot; İkisini de öpen Bayan Bella kapıya yöneldi.</p>
<p>Sekreter ona eşlik edecekti ama Bayan Wilfer kızının yanına geçip vakarla, &quot;Kusma bakmayın! Kendi çocuğuma onu bekleyen vasıtaya kadar eşlik etme hakkını bana çok görmeyin,&quot; dedi. Sekreter özür dileyerek yerini ona bıraktı. Bayan Wilfer&rsquo;ın evin kapısını açıp, eldivenlerini uzatması ve yüksek sesle &quot;Bay Boffin'in erkek hizmetkârı!&quot; diye bağırması çok azametli bir sahneydi. Uşağın huzuruna gelmesi üzerine, &quot;Bayan Wilfer geliyorlar!&quot; buyurdu ve bir savaş esirini salıveren dişi kale komutanı edasıyla kızını ona teslim etti. Bu törenin komşular üzerinde yarattığı felç etkisi on beş dakika sonra bile geçmemiş, muhteşem hanımefendinin dingin bir trans halinde en üst basamakta kalmasıyla iyice güçlenmişti.</p>
<p>Bella arabaya oturduğunda elindeki küçük paketi açtı. Güzel bir kese, içinde de elli poundluk bir banknot vardı. &quot;Canım babacığım için hoş bir sürpriz olacak bu,&quot; dedi Bella, &quot;Şehre inip bunu ona kendim götüreceğim!&quot;</p>
<p>Chicksey, Veneering ve Stobbles'ın tam yerine dair bir fikri olmadığından, sadece Mincing Lane yakınlarında olduğunu bildiğinden, arabacıdan bu karanlık mekanın köşesine gitmesini istedi. Sonra 'Bay Boffin'in erkek hizmetkarını' Chicksey, Veneering ve Stobbles muhasebe bürosunu aramaya gönderdi ve R. Wilfer dışarı kadar gelebilirse, genç bir hamının onunla görüşmek için beklediği mesajını iletmesini istedi. Bu gizemli kelimelerin bir uşağın ağzından çıktığını duymak muhasebe bürosunda öyle müthiş bir heyecan yarattı ki, genç bir casus Rumba'yı takip etmek, hamını iyice incelemek ve gelip rapor etmekle görevlendirildi. Casusun son sürat geri dönüp hanım için &quot;havalı bir faytonda fıstık gibi bir hatun&quot; malumatını getirmesi de merakı dindirmedi.</p>
<p>Rumba'nın kendisi, rengi solmuş şapkasının altında kulağında unuttuğu kalemle soluğu kesilerek araba kapısına avdet ettiğinde, kravatından çekilerek arabaya alınmış, boğulacak kadar sıkı kucaklanmış, kızını neden sonra tanıyabilmişti. &quot;Evlatçığım!&quot; dedi tanıdığında. &quot;Şu hale bak! Ne kadar güzel olmuşsun! Nankörlük ettiğini, annenle kardeşini unuttuğunu düşünmeye başlamıştım.&quot;</p>
<p>&quot;Onları görmekten geliyorum baba.&quot;</p>
<p>&quot;Ya! Peki - peki anneni nasıl buldun?&quot; diye sordu RW tereddütle. &quot;Pek nahoş, baba, Lavvy de öyleydi.&quot;</p>
<p>&quot;Bazen biraz öyle olabiliyorlar,&quot; dedi sabırlı kerubi; &quot;sen de onlara uymamışsındır umarım Bella?&quot;</p>
<p>&quot;Maalesef. Ben de biraz nahoş davrandım, baba; hep birlikte nahoşluk ettik. Ama şimdi gelip benimle bir yemek yemeni istiyorum, baba.&quot;</p>
<p>&quot;Ben hafif bir şeyler atıştırdım canım -gerçi bu muhteşem faytonda ağza alınmaz ama- biraz sucuk ekmek yedim,&quot; dedi R. Wilfer, kanarya rengi döşemelere bakıp sesini alçaltarak.</p>
<p>&quot;Olsun! Sucukla doyulmaz baba!&quot;</p>
<p>&quot;Doğrusu bazen biraz daha olsa yenecek gibi oluyor, canım,&quot; diye itiraf etti, ağzını eliyle silerek &quot;İnsanın denetleyemediği bazı koşullar, insanla salam arasına maniler koyduğunda, bulduğuna razı olup sucukla yetinmek en iyisi,&quot; sucuk derken yine arabaya hürmeten sesini alçaltmıştı.</p>
<p>&quot;Ah benim tatlı babacığım! Rica ediyorum, yalvarıyorum, öğleden sonrası için izin al, gel bugünü birlikte geçirelim.&quot;</p>
<p>&quot;Peki canım, gidip bir sorayım.&quot;</p>
<p>&quot;Ama gitmeden önce,&quot; dedi Bella, onu çenesinden tutmuş, şapkasını çıkarmış, saçlarını eskisi gibi havaya dikmeye başlamıştı, &quot;uçar ve düşüncesiz olsam da seni asla küçük görmediğimi bildiğini söyle, baba.&quot;</p>
<p>&quot;Güzelim, bunu bütün kalbimle söylüyorum. Ayrıca bir şey daha söyleyeceğim,&quot; dedi babası pencereden dışarı bakarak, &quot;Fenchurch Sokağı'nda insanın saçının güzel bir hanım tarafından ayan beyan okşanması dikkat çekebilir belki.&quot;</p>
<p>Bella gülerek şapkasını tekrar başına koydu. Ama babasının çocuksu bedeni uzaklaştığında, paspallığı ve neşeli sabrı gözlerini yaşarttı. &quot;Benim için böyle şeyler düşünen o Sekreter'den nefret ediyorum,&quot; dedi kendi kendine, &quot;yine de yarı yarıya doğru söylemiş sanki!&quot;</p>
<p>Babası geri döndüğünde daha da bir oğlan çocuğu gibiydi, okulu kırmış bir oğlan çocuğu. &quot;Hallettim, canım. İzni hemen verdiler. Tereyağından kıl çeker gibi oldu!&quot;</p>
<p>&quot;Şimdi baba, senden bir şey yapmanı rica edeceğim, ama bu arada arabayı gönderip sakin bir yerde seni beklemek istiyorum, nereye gidelim?&quot;</p>
<p>Bunun için biraz düşünmek gerekti. &quot;Bilemiyorum canım,&quot; dedi babası, &quot;öyle güzel bir hanım olmuşsun ki gerçekten çok sakin bir yer olması lazım.&quot; Nihayet aklına bir yer geldi, 'Tower Hill'de Trinity House'un yanındaki bahçenin orada.&quot; Arabacıya talimatı verdiler, sonra Bella arabayı gönderdi, Bayan Boffin'e babasıyla birlikte olduğunu haber veren küçük bir notla birlikte.</p>
<p>&quot;Babacığım, şimdi dediğimi yapacaksın, söz ver, yemin et hiç itiraz etmeyeceksin.&quot;</p>
<p>&quot;Söz veriyorum, yemin ediyorum canım.&quot;</p>
<p>&quot;Hiç soru sorma. Bu keseyi al; en iyi hazır giyim mağazasına git; en güzel takım elbiseyi, en güzel şapkayı, en güzel gıcır gıcır botları (hakiki deri olacak, sakın unutma!) al, sonra da buraya geri gel.&quot;</p>
<p>&quot;Ama, Bellacığım... &quot;</p>
<p>&quot;Sakın ha!&quot; dedi parmağını neşeyle babasına uzatarak. &quot;Söz verdin, yemin ettin. Günaha girersin.&quot;</p>
<p>Şapşal adamcığın gözleri yaşarmıştı ama kızı (kendi gözleri de yaşarmış olduğu halde) onları öpe öpe kuruttu ve baba sallana sallana uzaklaştı. Yarım saat sonra geri döndüğünde öyle gözalıcı bir değişim geçirmişti ki Bella ancak büyük bir hayranlıkla etrafında yirmi tur attıktan sonra koluna girip, memnuniyetle kolunu sıkabildi</p>
<p>&quot;Şimdi babacığım,&quot; dedi Bella ona sarılarak, &quot;bu güzel hanımı yemeğe götür.&quot;</p>
<p>&quot;Nereye gidelim canım?&quot;</p>
<p>&quot;Greenwich!&quot; dedi Bella kahramanca. &quot;Bu güzel hanıma her şeyin en iyisini ısmarlayacaksın unutma.&quot;</p>
<p>Birlikte motora binmeye giderlerken, &quot;Canım annenin de burada olmasını istemez miydin?&quot; diye sordu RW ürkekçe.</p>
<p>&quot;Hayır, baba, istemezdim çünkü bugün seni kimseyle paylaşmak istemiyorum. Evdeyken ikimiz de birbirimizin gözdesiydik. Seninle birlikte az mı kaçmışızdır evden, ha baba?&quot;</p>
<p>&quot;Kaçardık tabii! Bilhassa Pazar günleri, annen o zaman biraz daha şey olur,&quot; dedi, yine dikkatli bir ifadeyle, arada bir durup öksürdü.</p>
<p>&quot;Evet, korkarım ben de pek matah sayılmazdım, baba. Hep kucakta gitmek isterdim, halbuki yürüsem senin için daha iyi olurdu; sen gazete okumak isterdin ama ben hep atçılık oynatırdım sana; değil mi?&quot;</p>
<p>&quot;Bazen, bazen. Ah ama ne tatlı çocuktun! Ne güzel arkadaşlık ederdin bana!&quot;</p>
<p>&quot;Öyle mi? Bugün tam da bunu yapmak istiyorum, baba.&quot;</p>
<p>&quot;Başarılı olacağın kesin, canım. Bütün kardeşlerin bana arkadaşlık etmişlerdir ama belli bir yere kadar. Annen de hayat boyu, bir erkeğin -örnek alacağı- sözlerini hafızasına kazıyacağı -ve kendini ona bakarak şekillendireceği bir hayat arkadaşı olmuştur, tabii şayet. .. &quot;</p>
<p>&quot;Şayet bu örnek hoşuna giderse?&quot; dedi Bella.</p>
<p>&quot;Şe-ey, evet,&quot; dedi babası ama bu laftan pek tatmin olmamış gibi bir hali vardı, &quot;daha doğrusu, kendinde böyle bir eğilim varsa. Mesela bir adam sürekli koşmak istese annen onun için bulunmaz bir hayat arkadaşı olurdu. Ama yürümekten ya da zaman zaman durmaktan hoşlanıyorsa, o zaman annene ayak uydurmakta zorlanabilir. Belki de şöyle demeli, Bel-la,&quot; diye ekledi bir an durup düşündükten sonra. &quot;Diyelim ki bir adam hayatta, bir eşe değil de bir melodiye ayak uydurarak yol almak zorunda. Diyelim ki onun payına Saul oratoryosundaki Ölüm Marşı düşmüş. Bazı durumlar için çok uygun düşebilir ama gündelik hayatın sıradan akışına uyum sağlamakta zorluk çıkarır. Mesela zor bir günün ardından yemeğini Ölüm Marşı temposunda yese, muhtemelen yemekler midesine oturur. Ya da komik bir şarkı söyleyerek, dans ederek kafasını rahatlatmaya çalışırken bunu Ölüm Marşı temposunda yapmak durumunda kalsa, şen arzularını gerçekleştirmekten vazgeçebilir.&quot;</p>
<p>&quot;Zavallı babacığım!&quot; diye düşündü Bella, koluna iyice sarılarak.</p>
<p>&quot;Sana diyeceğim o ki, canım,&quot; diye devam etti kerubi, mülayim bir tavırla, şikayeti aklına bile getirmeden, &quot;sen çok uyumlusun. Çok uyumlu.&quot;</p>
<p>&quot;Gerçekten de korkarım çok kötü şeyler yaptım baba. Çok şikayet ettim, çok kaprisliydim. Daha önce pek düşünmezdim, hatta hiç düşünmezdim bunları. Ama arabada oturmuş senin gelişini seyrederken kendime kızdım.&quot;</p>
<p>&quot;Hiç de değil, canım. Öyle deme.&quot;</p>
<p>O gün yeni kıyafetleri içindeki baba, mutlu ve konuşkan bir adamdı. Aslına bakılırsa belki de hayatının en mutlu günüydü bu; kahraman eşinin Saul'deki Ölüm Marşı'yla mihraba geldiği düğün günü de dahil.</p>
<p>Nehirde motor gezintisi bir harikaydı, lokantada onları aldıkları nehre bakan küçük oda da pek sevimliydi. Her şey harikaydı. Park harikaydı, punch harikaydı, balıklar harikaydı, şarap harikaydı. Bella bu şölenin diğer bütün öğelerinden daha harikaydı; neşeli neşeli babasını konuşturuyor, daima kendisinden güzel hanım olarak söz ederek latifeler yapıyor, güzel hamının bu tür şeyler yemekte ısrarlı olduğunu söyleyerek babasına çeşitli şeyler ısmarlatıyordu; kısacası böyle harika bir kıza sahip olduğu için babasının koltuklarını kabartıyordu.</p>
<p>Sonra, çekilen sularla birlikte denize açılan gemilere bakarlarken, güzel hanım babasıyla ikisi için türlü seyahatler hayal etti. Baba kah, kare yelkenli, hantal bir kömür şilebiyle, kara elmastan servet kazanmak üzere Newcastle'a gidiyor; Kâh üç direkli güzel bir gemiyle, onu Chicksey, Veneering ve Stobbles'tan sonsuza kadar kurtaracak afyon ticareti yapmak için Çin'e yelken açıyor, bu arada büyüleyici kızını giydirip kuşatmak için uçsuz bucaksız ipekliler, şallar taşıyordu. Derken John Harmon'ın elim kaderi bir rüyadan ibaret kalmıştı, eve dönmüş, güzel hanımı tam gönlüne göre bulmuştu, güzel hanım da onu ve zarif teknelerine binip denize açılıyorlardı, bağlarına bakmak için, her taraftan buharlılar geçiyor, güvertede bando çalıyor, baba en büyük kamarada yerini alıyordu. Bir bakmışsın John Harmon yine mezarına geri gönderiliyordu, müthiş servet sahibi (isimsiz) bir tüccar güzel hanıma talip olup evleniyordu ve adam öyle zengindi ki nehrin üzerinde buharlı olsun, yelkenli olsun gözün görebildiği bütün her şey ona aitti ve sırf keyfi için bir yat donanmasını hazırda bekletiyordu, şu kocaman yelkenli, küçük yaramaz yata karısı şerefine Bella adını vermişti, o da canı çektiğinde modern bir Kleopatra gibi güvertede yerini alıyordu. Derken, Gravesend'e gittiğinde, askeri bir gemiden, varlıklı, büyük bir general biniyordu (bu da isimsiz), karısı olmadan zafer kazanmaya gitmeyi reddediyordu, karısı da güzel hanımdı, uzak diyarlarda bütün kırmızı ve mavi ceketlilerin baş tacı oluyordu. Efendime söyleyeyim: Şu buharlı romorkörün çektiği gemiyi görüyor musun? Nereye gidiyor sence? Mercan adalarının, hindistan cevizi ağaçlarının oraya, Baba adındaki talihli bir şahıs için düzenleniyor bu sefer (kendisi de gemide, herkesten pek bir hürmet görmekte) güzel kokulu keresteler getirmek için, şimdiye kadar görülmüş en güzel ahşap, duyulmuş en karlı yük, büyük bir servet getirecek: bu geminin sahibi, gemiyi bu seyahat için özel olarak düzenleyen de güzel hanım, bilmemkim isminde bir Hint Prensiyle evli, adam kaşmir şallar giyiyor, türbanına elmaslar, yakutlar takıyor, tatlı bir esmerliği var, karısına çok düşkün ama biraz kıskanç. Bella böyle bıcır bıcır konuştu durdu, babasını da ihya etti. O sultanın hayatını gözlerinin önüne getirmeye çalışırken aşağıdaki çamurdaki dilenci çocuklar da biraz para kapmaya çalışıyordu.</p>
<p>&quot;Artık eve hiç dönmeyeceksin herhalde, değil mi canım?&quot; diye sordu babası, yemekten sonra.</p>
<p>Bella başını iki yana salladı. Bilmiyordu. Kesin bir şey söyleyemezdi.</p>
<p>Tek söyleyebileceği, istediği hiçbir şeyde hatrının kalmadığı ve ne zaman gitmekten bahsedecek olsa Bay ve Bayan Boffin'in itiraz ettiğiydi.</p>
<p>&quot;Babacığım,&quot; diye devam etti Bella, &quot;sana bir itirafta bulunacağım. Bu dünyaya benden daha paragözü gelmemiştir.&quot;</p>
<p>&quot;Bence hiç de öyle değilsin, canım,&quot; dedi babası, önce kendi üstüne başına, sonra tatlıya bakarak.</p>
<p>&quot;Ne demek istediğini anlıyorum baba ama kastettiğim bu değil. Paraya istiflemek için değil, onunla aldığım şeyler için çok önem veriyorum!&quot;</p>
<p>&quot;Çoğumuz böyleyiz zaten,&quot; dedi RW.</p>
<p>&quot;Ama benim kadar değil baba. Of!&quot; diye bağırdı Bella, gamzeli çenesini büzerek. &quot;Ben çok paragözüm!&quot;</p>
<p>RW düşünceli bir bakışla, belki de söyleyecek daha iyi bir şey bulamadığı için sordu: &quot;Ne zamandır böyle hissediyorsun, canım?&quot;</p>
<p>&quot;İşte mesele de bu baba. İşin korkunç tarafı bu. Evdeyken sadece fakirliğin nasıl bir şey olduğunu biliyordum, homurdanıyordum ama çok da kafama takmıyordum. Evde zengin olmayı beklediğim zamanlarda, param olduğunda yapacağım müthiş şeyleri düşünürdüm. Sonra o muazzam servet elimden kayıp gittiğinde ve onu gün be gün başka ellerde gördüğümde, onunla gerçek hayatta neler yapılabildiğini anladığımda, paragözün teki oldum.&quot;</p>
<p>&quot;Sana öyle geliyor, canım.&quot;</p>
<p>&quot;İnan bana öyle değil, baba!&quot; dedi Bella başını sallayarak, güzel kaşları gidebilecekleri son noktaya kadar kalkmıştı ve yüzünde komik bir korku vardı. &quot;Hakikat bu. Sürekli büyük bir hırsla planlar kuruyorum.&quot;</p>
<p>&quot;Allah Allah! Nasıl?&quot;</p>
<p>&quot;Sana anlatacağım baba, sana anlatmaktan çekinmiyorum çünkü biz hep birbirimizin gözdesi olduk ve sen benim için bir babadan ziyade, çok cici saygıdeğer tombiş bir kardeş oldun. Hem,&quot; diye ekledi Bella, parmağını ona doğru sallayıp gülerek, &quot;bütün sırlarını biliyorum. Gizli bir gezintiye çıktığını. Sen beni gammazlarsan ben de seni gammazlarım. Anneme Greenwich'te yemek yediğini söylerim.&quot;</p>
<p>&quot;Cidden, canım,&quot; dedi RW hafif bir telaşla, &quot;bundan bahsetmeye hiç gerek yok.&quot;</p>
<p>&quot;Ha ha!&quot; diye kahkahayı bastı Bella. &quot;Bunun hoşunuza gitmeyeceğini biliyordum bayım! Sen benim sırrıını sakla, ben de senin. Güzel hanıma ihanet edecek olursan bir yılan gibi seni sokacaktır. Şimdi bana bir öpücük ver baba, ben de şu saçlarını biraz düzelteyim, benim yokluğumda kimse ilgilenmemiş onlarla.&quot;</p>
<p>RW başını uzmana uzattı, uzman da konuşmaya devam etti; bu arada saç tutamlarını iki parmağına sarıp aniden aksi yönlere çekmek gibi gizemli bir işlem uygulayarak onları bukleler haline getiriyordu. Bu işlem her yapıldığında hasta yerinden sıçrayıp gözlerini kırpıştırıyordu.</p>
<p>&quot;Para sahibi olmayı kafama koydum, baba. Dilenemem, ödünç alamam, çalamam, öyleyse paralı biriyle evleneceğim.&quot;</p>
<p>RW saç yapım işlemlerinin elverdiği ölçüde gözlerini ona kaldırmaya çalıştı ve sitemkâr bir sesle, &quot;Oldu mu ya Bellacığım!&quot; dedi.</p>
<p>&quot;Karanın karar, baba, param olması için paralı biriyle evlenmek zorundayım. Bunun neticesinde de sürekli baştan çıkaracak paralı birini arıyorum.&quot;</p>
<p>&quot;Oldu mu ya Bellacığım!&quot;</p>
<p>&quot;Evet, baba, durum budur. Kafası durmadan hile desiseye çalışan paragöz kumpasçının tekiyim. Ama umrumda değil. Fakirlikten nefret ediyorum, iğreniyorum ve paralı biriyle evlenirsem fakirlikten kurtulurum. Ne güzel puf puf oldun baba, hesabı ödemenin ve garsonu afallatmanın tam zamanı.&quot;</p>
<p>&quot;Ama Bellacığım, senin yaşındaki birinin böyle şeyler düşünmesi tehlikeli.&quot;</p>
<p>&quot;Sana söyledim baba ama bana inanmadın,&quot; dedi Bella, çocuksu, hoş bir ciddiyetle. &quot;Ürpertici değil mi?''</p>
<p>&quot;Söylediğin şeyin ne manaya geldiğini tam olarak bilseydin ya da gerçekten söylediğin şeyi kastetseydin öyle olurdu, canım.&quot;</p>
<p>&quot;İyi ama gerçekten söylediğim şeyi kastediyorum baba. Aşk masal!&quot; dedi Bella dudak bükerek, gerçi yüzünde ve bedeninde bu konuyu yakışıksız buluyormuş gibi bir hal yoktu. &quot;Ha ateş saçan ejderler demişsin, ha aşk demişsin, aynı! Ama fakirlikle zenginlikten bahsettin mi hakikatten bahsediyorsun.&quot;</p>
<p>Babası, &quot;Canım, bu durum gerçekten de çok fena...&quot; diye lafa başlamıştı ki sözünü kesti.</p>
<p>&quot;Baba söylesene sen para için mi evlendin?&quot; &quot;Öyle olmadığını biliyorsun canım.&quot;</p>
<p>Bella Ölüm Marşı'nı mırıldandıktan sonra, &quot;İyi de ne hayrını gördün!&quot; dedi. Ama babasının sıkıldığını, moralinin bozulduğunu görünce boynuna sarıldı ve tekrar neşelenene kadar öptü.</p>
<p>&quot;Son dediğime aldırma, baba, şaka olsun diye söyledim. Şimdi unutma! Sen beni gammazlamayacaksın ben de seni. Dahası da var; senden hiç sır saklamayacağım baba ve ne kadar paragözlük yaparsam yapayım gelip sana içimi dökeceğim, aramızda kalmak şartıyla.&quot;</p>
<p>Güzel hamının bu lütfundan tatmin olmuş gibi görünen RW zili çalıp hesabı ödedi. &quot;Bunun geri kalanıyla, baba,&quot; dedi Bella, tekrar yalnız kaldıklarında keseyi katlayıp, küçük yumruğuyla masanın üzerinde dövdü ve babasının yeni yeleğinin ceplerinden birine tıkıştırdı, &quot;evdekilere hediye alırsın, faturaları ödersin, istediğin gibi bölüştürür, uygun gördüğün şekilde harcarsın. Son olarak da bu paranın hırslı bir kumpas sonucu edinilmediğine dikkatini çekerim. Belki öyle olsaydı paragöz kızın onu sana kolay kolay veremezdi!&quot;</p>
<p>Daha sonra babasının ceketini iki eliyle çekiştirip, kıymetli yelek cebini kapatacak şekilde bütün düğmelerini ilikledi, sonra çok bilmiş bir edayla gamzelerini şapkasının kurdelesiyle bağladı ve babasını Londra'ya geri götürdü. Bay Boffin'in kapısına geldiklerinde babasının sırtını kapıya dayadı, amacı için gayet müsait birer tutamak teşkil eden kulaklarını şefkatle tuttu ve başıyla kapıyı iki kere boğuk boğuk çalana kadar onu öptü. Sonra ona bir kez daha anlaşmalarını hatırlattı ve neşeyle vedalaştı.</p>
<p>Gerçi neşesi fazla uzun sürmedi çünkü onun karanlık sokakta uzaklaştığını görünce gözleri yaşlarla doldu. Ancak defalarca &quot;Ah, zavallı babacığım! Didinip duran, küçük paspal babacığım!&quot; dedikten sonra kapıyı çalacak gücü bulabildiğinde de neşeli değildi. Evdeki eski mobilyalarla kıyaslanmakta ısrar eden gıcır gıcır mobilyalara baktığında da neşeli değildi. Kâh merhum ihtiyar John Harmon'ın onu hiç vasiyetine sokmamış olmasını isteyerek, Kâh merhum genç Harmon'ın yaşayıp onunla evlenmiş olmasını isteyerek, bir taraftan da hıçkıra hıçkıra ağlayarak, geç saatlere kadar odasında otururken de pek neşeli değildi. &quot;Çelişkili dilekler,&quot; dedi Bella, &quot;ama hayatım, bahtım öyle çelişkili ki, kendim başka nasıl olayım?&quot;</p>
<p>&nbsp;</p>
</body>
</html>