<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;Hah! Bu konuşmayı dinlemekten daha iyi işleri var,&quot; dedi Bay Boffin. &quot;Aferin, en iyisi. Özellikle de sana, kimsenin kendi değerini nasıl arttıracağını anlatmasına gerek yok, canım.&quot;</p>
<p>Bu iltifat karşısında biraz kızaran Bella sordu, &quot;Umarım kendini beğenmiş olduğumu söylemiyorsunuzdur efendim?&quot;</p>
<p>&quot;Olur mu, canım,&quot; dedi Bay Boffin. &quot;Ama senin yaşında dünyanın gidişatına bu kadar iyi ayak uydurmak ve neyin peşinde koşacağını bu kadar iyi bilmek takdire şayan. Haklısın. Paranın peşinden koş, canım. Ne varsa parada var. Bu güzellik sana iyi para getirir, Bayan Boffin'le benim sana verme mutluluğuna ereceğimiz parayı da ekledin mi ömrünün sonuna kadar zengin yaşarsın. Zaten öyle yaşamak lazım!&quot; dedi Bay Boffin ağzında eze eze. &quot;Z-z-zengin!&quot;</p>
<p>Kocasına baktıktan sonra evlat edindikleri kıza dönüp: &quot;Sen ona aldırma Bella'cığım,&quot; diyen Bayan Boffin'in yüzünde sıkıntı vardı.</p>
<p>&quot;Ne?&quot; diye bağırdı Bay Boffin. &quot;Aldırma da ne demek?&quot;</p>
<p>&quot;Öyle demek istemedim,&quot; dedi Bayan Boffin endişeli bir bakışla, &quot;onun iyi ve cömert bir adam olduğundan başka şeye inanma, Bella çünkü o dünyanın en iyi adamıdır. Bu kadarını söylemeliyim, Noddy. Sen dünyanın en iyi adamısın oldum olası.&quot;</p>
<p>Bu sözü kocasının bir itirazı varmış gibi vurgulamıştı ki elbette bir itirazı yoktu.</p>
<p>&quot;Sana gelince Bella,&quot; dedi Bayan Boffin yine aynı sıkıntılı ifadeyle, &quot;ne derse desin, seni çok sever, kendi baban bile belki seninle onun kadar ilgilenmez, onun kadar sevemez.&quot;</p>
<p>&quot;Ne derse desin de ne demek!&quot; diye bağırdı Bay Boffin. &quot;Ben ne diyorsam açıkça söylüyorum. Gel bana bir iyi geceler öpücüğü ver de bizim hamının söylediğini tasdik edelim. Seni çok seviyorum, canım ve aynen senin gibi düşünüyorum, zengin olman için de elimden geleni yapacağım. Bu güzellik (kendini beğenmiş olmasan da, olmaya yerden göğe hakkın var canım) çok para eder, sen de o parayı kapacaksın. Eline geçen para da sana daha fazla para getirecek. Ayaklarının dibinde altın bir top var. İyi geceler canım.&quot;</p>
<p>Nedense Bella, kendisine verilen bu teminattan ve bu gelecek fikrinden pek hoşnut kalmamıştı. Nedense, iyi geceler demek için kollarını Bayan Boffin'e doladığında, bu iyi kalpli kadının endişeli yüzüne ve kocasını affetmesi dileğine layık olmadığı hissine kapılmıştı. &quot;Onu ben mi affedeceğim?&quot; diye düşündü Bella, kendi odasında oturduğunda. &quot;Söylediği çok makul ve doğruydu, orası kesin. Sık sık kendi kendime söylediğim şeyi tekrarladı. Peki hoşuma gitmedi mi? Hayır, gitmedi ve benim eli açık hamim olduğu halde onu hor gördüm bunları dediği için. Madem öyle,&quot; dedi Bella, her zamanki gibi aynada soruyu acımasızca kendine yönelterek, &quot;bu ne manaya geliyor, seni küçük tutarsız cadı?&quot;</p>
<p>Kendisinden açıklama talep edilen ayna papaz yemini etmiş gibi sessizliğini koruduğundan Bella, ruhunda uykusuzluğun verdiği yorgunluktan daha büyük bir yorgunlukla yattı. Ertesi gün yine Altın Çöpçü'nün yüzünde o bulutu, gitgide kararan o bulutu aradı.</p>
<p>Bir süredir sabah yürüyüşlerinde ona eşlik eder olmuştu ama bu sefer Bay Boffin onu tuhaf bir işine de ortak etti. Hayatı boyunca sıkıcı bir alanda çok sıkı çalıştığı için dükkânlara bakmaktan çocukça bir keyif alıyordu. Özgürlüğün ona getirdiği ilk keyifli yeniliklerden biriydi bu ve karısına da aynı zevki veriyordu. Senelerce Londra'da sadece Pazar günleri dükkânlar kapalıyken dolaşmışlar; artık haftanın her günü tatilde olduklarından, vitrinlerde hiç tükenmeyecek gibi duran çeşitlilik, güzellik ve hoşluktan büyük keyif almaya başlamışlardı. Ana caddeler büyük bir tiyatroymuş, oynanan oyun da çocuksu bir yenilik taşıyormuş gibi, Bella'yı evlerine aldıkları ilk günlerden itibaren, sürekli en ön sırada yerlerini almışlar, gördükleri her şeye bayılmışlar, deliler gibi alkışlamışlardı. Ama artık Bay Boffin'in ilgisi kitapçılara kaymaya başlamıştı; özellikle de tek bir tür kitaba.</p>
<p>&quot;Şuraya bak, canım,&quot; derdi Bay Boffin, kitapçı vitrininin karşısında kolunu çekiştirerek, &quot;sen bir baktın mı okursun, gözlerin de parlak oldukları kadar keskin. Şöyle iyice bir bak da Cimrilerle ilgili bir kitap görüyor musun söyle.&quot;</p>
<p>Bella böyle bir kitap görecek olursa Bay Boffin hemen içeri girip satın alırdı. Sonra da bulmamışlar gibi başka bir kitapçıda tekrar ararlardı, &quot;İyice bak canım, Bir Cimrinin Hayatı ya da benzeri bir kitap var mı; Cimri olabilecek tuhaf insanların hayatları filan.&quot;</p>
<p>Bella, bu talimatlar altında, vitrini büyük dikkatle incelerken Bay Boffin de onun yüzünü incelerdi. Egzantrik şahısların hayatları, tuhaf karakterlere dair anekdotlar, ilginç kişilerin kayıtları ya da benzeri bir şeyi işaret ettiği anda Bay Boffin'in yüzü aydınlanır, hemen içeri girip kitabı satın alırdı. Büyüklüğünün, fiyatının, kalitesinin önemi yoktu. Bir cimrinin hayat hikâyesini barındırma ihtimali olan her kitabı saniye kaybetmeden satın alıp eve götürüyordu Bay Boffin. Bir kitapçının ona Annual Register dergisinde kısmen &quot;Karakterlere&quot; de yer verildiğini söylemesi üzerine hemen bütün seti almış ve bir cildi Bella'ya emanet edip, diğer üçünü kendi alarak peyderpey eve taşımaya başlamıştı. Bu çalışmanın tamamlanması iki haftalarını aldı. Ancak görev tamamlandığında Bay Boffin'in Cimri açlığı yatışmak şöyle dursun iyice arttı ve tekrar arayışa başladı.</p>
<p>Çok geçmeden Bella'ya ne arayacağını söylemek gerekmemeye başladı ve ikisi arasında, onun daima Cimrilerin Hayatına bakması hususunda bir anlaşma tesis oldu. Her sabah şehri dolaşıp bu tuhaf araştırmayı sürdürüyorlardı. Cimri edebiyatı çok yaygın olmadığından, yüzde bir oranında başarı sağlanabiliyordu; yine de asla yılmayan Bay Boffin'in cimri hırsı aynı şiddette devam ediyordu. İşin tuhaf yanı Bella'nın evde kitaplar hiç görmemesi, Bay Boffin'den bunların içeriklerine dair en ufak bir söz işitmemesiydi. Cimrilerin para biriktirmesi gibi o da cimri biriktiriyordu. Onların paraya tamah etmesi, hiç sözünü etmemesi ve saklaması gibi, kitaplara tamah ediyor, sözünü etmiyor, saklıyordu. Ama bir şey vardı ki şüphesiz fark ediliyordu, en azından Bella fark ediyordu: Don Quixote'nin şövalye kitaplar toplaması gibi büyük bir gayretle bu sefil hikâyeleri biriktirmeye devam ettikçe, parasını daha sakınarak harcamaya başlamıştı. Bazen, bu zavallı deliler hakkındaki yeni bir kitapla bir dükkândan çıktığında, koluna tekrar girerken attığı o sinsi, alaycı kahkahayı duyunca Bella'nın içinden kaçmak gelirdi. Bayan Boffin onun bu yeni merakından haberdar görünmüyordu. Bella'yla ikisinin yalnız oldukları sabah yürüyüşleri dışında bundan hiç bahsetmezdi; Bella da hem açıkça söylenmemiş olsa da bunun aralarında bir sır olduğunu hissettiğinden hem de Bayan Boffin'in o geceki endişeli yüzünü hatırladığından aynı şekilde ketum kalırdı.</p>
<p>Bütün bu gelişmeler olmaktayken Bayan Lammle, Bella'nın kendisi üzerinde büyüleyici bir etkisi olduğunu keşfetmişti. Sevgili Veneeringler'in tanıştırdığı Lammlelar, bütün büyük davetlerde Boffinler'i ziyaret etmişse de Bayan Lammle bunu daha önce fark edememiş, nedense bu bilgi ona aniden gelmişti. Bu çok olağanüstü bir şeydi (Bayan Boffin'e böyle söylemişti); güzelliğin gücü karşısında aptalca bir dayanıksızlığı vardı ama hepsi bundan ibaret değildi; doğal bir zarafete karşı koymak hiç elinden gelmezdi ama hepsi bundan ibaret değildi; bundan çok daha fazlaydı ve bu büyüleyici kıza duyduğu alakayı ifade edecek kelime bulamıyordu.</p>
<p>Bayan Boffin'in bu lafları aktardığı büyüleyici kız (ki takdir edilmekten gurur duyar, keyif aldığı her şeyi yapmak isterdi) doğal olarak Bayan Lammle'ın derinlik ve zevk sahibi bir kadın olduğunu düşündü. Bayan Lammle'ın hislerine büyük bir iltifatla karşılık vererek, bu cazibeyi karşılıklı hale getirmek için ona fırsat sundu ama coşkulu Sophronia'nın yanında daima biraz daha ciddi bir görünümü vardı. Mamafih birlikte öyle çok zaman geçirmeye başladılar ki Boffinler'in arabası, Bayan Lammle'ı Bayan Boffin'den daha fazla taşımaya başladı; bu durumu hiç mi hiç kıskanmayan muhterem hanımefendi, &quot;Bayan Lammle hem daha genç bir arkadaş hem de modayı daha yakından takip ediyor,&quot; diyordu.</p>
<p>Ama Bella Wilfer'la Georgiana Podsnap arasında, başka pek çok farkın yanı sıra bir de şöyle bir fark vardı ki Bella'nın Alfred'e hayranlık duyması gibi bir tehlike yoktu. Kız ona güvenmiyor, ondan hoşlanmıyordu. Sezgileri öyle güçlü, gözlemleri öyle keskindi ki aslında karısına da pek itimat etmiyordu, ama kendini beğenmişlik ve bencillikle, bu güvensizliği zihninin bir köşesine atıp üzerine kilit vurmuştu.</p>
<p>Bayan Lammle, Bella'nın iyi bir kısmet bulmasıyla yakından ilgiliydi. Güzel Bella'cığına, Alfred'le ikisinin porföyündeki varlıklı mahlûkları bir bir göstereceğini söylemişti, oyuncu bir havayla, hepsinin de kölesi olacağına emindi. Uygun fırsatlar bulunduğunda, Bayan Lammle, daima Bourse'ta, Yunan, İspanyol, Hint ya da Meksika Borsalarında falancayı alıp filancayı şu kadardan satmak üzere sürekli Şehre gidip gelen, heyecanlı, havalı ve aşırı rahat beyefendiler arasından en ehvenlerini seçerek ona tanıştırdı. Kendileri de o sevimli tavırlarıyla Bella'ya, hoş bir kız, asil bir at, güzel bir araba ve harika bir pipo karışımıymış gibi kur yaptılar. Ama hiçbir sonuç elde edemediler öyle ki Bay Fledgeby bile denendi.</p>
<p>&quot;Sana erkek beğendirmek çok zor Bella,&quot; dedi Bayan Lammle günün birinde arabada giderken.</p>
<p>&quot;Bana kimsenin beğendirilmesini beklemiyorum,&quot; dedi Bella, mayışık gözlerini ona çevirerek.</p>
<p>&quot;Doğrusunu istersen canım,&quot; dedi Sophronia başını sallayıp en güzel gülüşüyle gülerek, &quot;senin cazibene layık erkek bulmak hiç kolay olmayacak.&quot;</p>
<p>&quot;Önemli olan erkek değil,&quot; dedi Bella soğuk bir sesle, &quot;müessese.&quot;</p>
<p>&quot;Hayatım,&quot; dedi Bayan Lammle, &quot;basiretin beni hayrete düşürüyor -hayatı bu kadar iyi nerede öğrendin?- çok haklısın. Senin durumunda önemli olan uygun bir müessese bulmak. Bay Boffin'in evinden, ondan daha aşağı bir yere geçemezsin ve tek başına güzelliğinle bunu başaramasan bile eminim Bay ve Bayan Boffin ... &quot;</p>
<p>&quot;Ah! Yaptılar bile,&quot; diye sözünü kesti Bella.</p>
<p>&quot;Ya! Öyle mi?&quot;</p>
<p>Biraz erken konuştuğundan şüphe duyan ve böyle bocaladığı için sinirlenen Bella, geri adım atmamaya karar verdi.</p>
<p>&quot;Yani,&quot; diye açıkladı, &quot;bana evlatlık muamelesi yapacaklar. Bilmiyorum sen bunu mu söylemeye çalışıyordun. Ama kimseye söyleme.&quot;</p>
<p>&quot;Söylemek mi!&quot; dedi Bayan Lammle, böyle imkânsız bir şeye darılmış gibi. &quot;Ne münasebet!&quot;</p>
<p>&quot;Sizin bilmenizde bir sakınca yok Bayan Lammle ...&quot; diye söze başladı Bella.</p>
<p>&quot;Hayatım, bana Sophronia de yoksa ben de sana Bella diyemem.&quot;</p>
<p>Küçük, kısa, hırçın bir &quot;Ya!&quot; ile mukabele etti Bella, &quot;Ya! -Sophronia-aramızda kalsın ama insanların gönül dediği şey bende yok, Sophronia; bu tür şeylerin saçmalık olduğunu düşünüyorum.&quot;</p>
<p>&quot;Cesur kız!&quot; diye mırıldandı Bayan Lammle.</p>
<p>&quot;Bu yüzden de,&quot; diye devam etti Bella, &quot;beğenmek beğenmemek meselesinde tek bir şeye dikkat ediyorum. Gerisi umrumda değil.&quot;</p>
<p>&quot;Ama senin beğenilmemen mümkün değil, Bella,&quot; dedi Bayan Lammle çapkın bir eda ve en iyi gülüşüyle, &quot;seninle gurur duyan, sana hayran olan bir kocan olacak mutlaka. Bir adamdan hoşlanıp hoşlanmamak umrunda olmasa da, onun senden hoşlanıp hoşlanmaması umrunda olmasa da, bu konudan muaf değilsin, zira kendine rağmen onu hoşnut edeceksin, canım; bana sorarsan burada asıl mesele bu arada kendini de hoşnut edebilmek.&quot;</p>
<p>Bu abartılı iltifat, Bella'yı gerçekten de kendine rağmen beğenildiğini kanıtlamaya sevketti. İçinde yanlış bir iş yaptığına dair bir his vardı -içten içe bunun sonunda bir zarar görebileceğini sezse de ne gibi neticeler doğabileceği üzerinde fazla düşünmedi- ama sırlarını ifşa etmeye devam etti.</p>
<p>&quot;Bana kendine rağmen hoşa gitmekten bahsetme,&quot; dedi Bella, &quot;artık gına geldi.&quot;</p>
<p>&quot;Ya?&quot; diye bağırdı Bayan Lammle. &quot;Desene dediklerim çoktan doğrulanmış bile.&quot;</p>
<p>&quot;Boşver, Sophronia, bu konuyu kapatalım. Bana başka soru sorma lütfen.&quot;</p>
<p>Bu açıkça, sor bana, anlamına geldiği için Bayan Lammle kendinden bekleneni yaptı.</p>
<p>&quot;Anlatsana, Bella. Hadi, canım. Nasıl can sıkıcı bir pıtrak bu güzel eteklere de takılmış da zorlukla silkelenmiş?&quot;</p>
<p>&quot;Can sıkıcı gerçekten de,&quot; dedi Bella, &quot;pek övünülecek bir şey değil! Rica ederim gerisini sorma.&quot;</p>
<p>&quot;Tahminde bulunayım mı?&quot;</p>
<p>&quot;Asla tahmin edemezsin. Bizim Sekreter'e ne dersin?&quot;</p>
<p>&quot;Hayatım! Sürekli arka merdivenlerde sürünen, kimselere görünmeyen, münzevi Sekreter mi?&quot;</p>
<p>&quot;Arka merdivenlerde sürünüyor mu bilemeyeceğim,&quot; dedi Bella küçümsemeyle, &quot;bana pek öyle gibi gelmiyor; görünmemesine gelince, onu hiç görmemiş olmayı tercih ederdim ama en az senin kadar görünür. Ama hoşuna gitmişim (günahlarımın cezası olsa gerek) o da bunu bana söyleyecek küstahlığı gösterdi.&quot;</p>
<p>&quot;Bu adam sana ilan-ı aşkta bulunmadı değil mi Bella?&quot;</p>
<p>&quot;Buna emin misin, Sophronia?&quot; dedi Bella. &quot;Ben pek emin değilim. Aslında tam aksinin gerçekleştiğine eminim.&quot;</p>
<p>&quot;Adam delirmiş olmalı,&quot; dedi Bayan Lammle adeta teslim olarak.</p>
<p>&quot;Bana aklı başında gibi göründü,&quot; dedi Bella, başını geriye doğru atarak, &quot;epey bir şeyler söyledi. Ona sözleri ve davranışları konusundaki düşüncemi söyleyip savuşturdum. Pek münasebetsiz, pek nahoş bir şey oldu bu benim için. Gerçi tümüyle sır olarak kaldı. Sır demişken Sophronia, kendimi alamayarak sana bu sırrı anlattım, başkasına söylemezsin eminim.&quot;</p>
<p>&quot;Söylemek mi!&quot; diye tekrarladı Bayan Lammle daha önce yaptığı gibi. &quot;Ne münasebet!&quot;</p>
<p>Sophronia bu sefer o kadar içtendi ki eğilip Bella'yı öpmeden duramadı. Tam bir Yahuda öpüşüydü bu; çünkü Bella'nın elini elinde sıkarken şöyle düşünüyordu: &quot;Aptal çöpçünün şişirmesiyle kendini havalarda gören, kalpsiz, kibirli kız, sana acımam yok. Beni buraya gönderen kocam seni kendine kurban seçerse bu sefer ona engel olmayacağım.&quot; Aynı anda Bella da şöyle düşünüyordu: &quot;Neden sürekli kendimle savaş halindeyim? Kendime saklamam gerektiğini bildiğim bir şeyi neden anlattım? Neden içimde bu kadını kötüleyen fısıltıları dinlemeyip onunla arkadaşlık ediyorum?&quot;</p>
<p>Eve döndüğünde ve bu soruları aynaya yönelttiğinde, her zamanki gibi cevap alamadı. Belki ondan daha iyi bir falcıya başvursa sonuç daha tatminkar olurdu ama başvurmadı ve işler doğal seyrini takip etti.</p>
<p>Bay Boffin'i sıkı takip altında bulundururken bir noktada merakı iyice kabardı ve Sekreter'in de onu takip edip etmediğini, ondaki bu değişimi görüp görmediğini kendi kendine sormaya başladı. Bay Rokesmith'le ilişkisi o kadar kısıtlıydı ki bunu öğrenmek zordu. Artık Bay ve Bayan Boffin önünde zevahiri kurtarmak dışında bir iletişimleri yoktu; tesadüfen ikisi yalnız kaldığında da Sekreter hemen çekiliyordu. Nakış işlerken ya da kitap okurken çaktırmadan yüzünü incelediğinde de bir şey göremiyordu. Her şeyi bastırıyormuş gibi bir hali vardı: ama yüz hatları üzerinde müthiş bir denetim kurmuştu ve Bay Boffin onunla ne zaman Bella'nın yanında konuşacak olsa, her ne söylerse söylesin Sekreter'in yüzü duvar gibi kalıyordu. Hafifçe çatılan kaşları, adeta mekanik bir ilgiden fazlasını ifade etmiyordu, dudaklarını birbirine bastırması da belki küçümseyici bir gülüşü engellemek içindi - sabahtan akşama, her gün, her hafta, bu değişmez ifadeyi görüyordu, bir heykele bakar gibi.</p>
<p>İşin en kötü tarafı, Bay Boffin'i takip etmenin, anlaşılmaz - ve Bella'nın sinirli sinirli kendi kendine şikayet ettiği üzere çok usandırıcı- bir biçimde sürekli Bay Rokesmith'i takip etmeyi gerektirmesiydi. &quot;Şu hareket de bakışını değiştirmeyecek mi?&quot; - &quot;Hiç etkilenmemesi mümkün mü?&quot; Bella bu tür soruları günün her saati kendine sorar olmuştu. Bilmek imkânsızdı. Hep aynı sabit surat.</p>
<p>&quot;Yılda iki yüze şahsiyetini satacak kadar bayağı olabilir mi?&quot; diye düşünürdü Bella. &quot;Neden olmasın ki? Başkaları için de bu sadece bir fiyat meselesi değil mi? Yeterince para alsam ben de kendiminkini satardım herhalde.&quot; Bunun üzerine tekrar kendisiyle savaşmaya koyulurdu.</p>
<p>Bay Boffin'in yüzü artık okunmaz olmuştu. O eski basit yüz ifadesi, iyi huyluluğunu bile içinde eriten bir tür kurnazlıkla maskelenmişti. Gülüşü bile sahteydi, cimrilerinin portreleri içinden kendine bir gülüş seçmişti sanki. Arada bir yaptığı sabırsızca çıkışlar ve efendi olduğunu kabaca ortaya koyması dışında hala iyi huylu bir adamdı ama buna ekşi bir güvensizlik karışmıştı; gözleri parlasa, yüzü gülse de, kendini saklamaya meyli varmış, daima savunmada kalması gerekliymiş gibi kendine sarılarak otururdu.</p>
<p>Bu iki yüzü seyrede seyrede ve bu hırsızlama meşgalenin kendi yüzünde de izini bıraktığını hissede hissede, Bella aralarındaki en doğal, en samimi yüzün Bayan Boffin'de olduğunu düşünmeye başlamıştı. Eskisine nazaran daha az neşeli olması, Altın Çöpçü'deki değişim karşısında sadakatle kaygısını ve üzüntüsünü ifade etmesi de bu hissi arttırıyordu.</p>
<p>&quot;Rokesmith,&quot; dedi Bay Boffin bir akşam, yine herkes onun odasında toplanmıştı ve Sekreter bazı hesaplar gözden geçiriyordu, &quot;çok fazla para harcıyorum. En azından sen benim namıma çok fazla para harcıyorsun.&quot;</p>
<p>&quot;Zenginsiniz, efendim.&quot;</p>
<p>&quot;Değilim,&quot; dedi Bay Boffin.</p>
<p>Bu cevap öyle sertti ki Sekreter'e yalancı demiş kadar olmuştu. Ama sabit yüzde hiçbir değişiklik meydana gelmedi.</p>
<p>&quot;Sana zengin değilim diyorum,&quot; diye tekrarladı Bay Boffin, &quot;bunu böyle bilesin.&quot;</p>
<p>&quot;Zengin değil misiniz efendim?&quot; diye tekrarladı Sekreter, kelimeleri ölçe biçe.</p>
<p>&quot;Olsam bile,&quot; dedi Bay Boffin, &quot;beni ilgilendirir. Ne seni ne de bir başkasını memnun edeceğim diye bu şekilde para harcamaya devam etmeyeceğim. Kendi paran olsa senin de hoşuna gitmezdi.&quot;</p>
<p>'Tabii böyle bir şey olması imkânsız ama efendim...&quot;</p>
<p>&quot;Dilini tut!&quot; dedi Bay Boffin. &quot;Öyle olsa da olmasa da hoşuna gitmezdi. Kabalık etmek istemezdim ama beni buna mecbur bıraktın, hem burada patron benim. Dilini tut demek istemezdim. Kusura bakma. Dilini tutma. Sadece bana karşı çıkma. Bay Elwes'in hayatını okudun mu hiç?&quot; dedi nihayet en sevdiği konuya göndermede bulunarak.</p>
<p>&quot;Şu cimri mi?&quot;</p>
<p>&quot;Haa! Cimri derler tabii. İnsanlar başkalarına hep isim takar. Hiç okudun mu?&quot; &quot;Sanırım.&quot;</p>
<p>&quot;Benim iki katım parası vardı ama asla zengin olduğunu kabul etmedi. Daniel Dancer'ı duydun mu?&quot;</p>
<p>&quot;Bir başka cimri değil mi? Evet duydum.&quot;</p>
<p>&quot;O sağlam adamdı,&quot; dedi Bay Boffin, &quot;kendine layık bir de kızkardeşi vardı. Onlar da hiç zenginiz dememişler. Zenginiz demiş olsalar muhtemelen zengin olamazlardı.&quot;</p>
<p>&quot;Sefalet içinde yaşamış ve ölmüşlerdi. Değil mi efendim?&quot; &quot;Ben onu bilmiyorum,&quot; dedi Bay Boffin kesip atarak. &quot;Öyleyse benim bildiğim cimriler değil sizinkiler. O zavallı sefiller... &quot; &quot;İnsanlara öyle şeyler söyleme, Rokesmith,&quot; dedi Bay Boffin. &quot;Bu örnek ağabey kardeş, rezil ve aşağılık bir biçimde yaşadılar ve öldüler.&quot;</p>
<p>&quot;Hoşlarına gittiği gibi yaşadılar,&quot; dedi Bay Boffin, &quot;Paralarını harcamış olsalardı da bundan fazlasını yapamazlardı. Onlar ne yaparsa yapsın benim paramı sokağa atmaya niyetim yok. Masrafları kıs. Sen her şeye yetişemiyorsun, Rokesmith. En küçük şeylere bile sürekli dikkat etmek gerekiyor. Bu gidişle Darülacezede öleceğiz.&quot;</p>
<p>&quot;Sözünü ettiğiniz kişiler de,&quot; dedi Sekreter sükûnetle, &quot;aynı şeyi düşünüyorlardı, yanlış hatırlamıyorsam, efendim.&quot;</p>
<p>&quot;Çok da iyi ediyorlardı,&quot; dedi Bay Boffin. &quot;Kimsenin eline bakmak istemiyorlardı' Ama onları boşver şimdi. Evden çıkacağını ev sahibine haber verdin mi?&quot;</p>
<p>&quot;Sizin talimatınız üzerine haber verdim, efendim.&quot;</p>
<p>'Tamam, şimdi beni dinle,&quot; dedi Bay Boffin, &quot;üç aylık kirayı öde -böylesi daha ucuza gelir- hemen buraya gel ki gece gündüz evde bulunup masrafları kısabilesin. Üç aylık kirayı benden kesersin, onun parasını da bir yerlerden arttırmaya çalışırız. Senin güzel mobilyaların vardı değil mi?&quot;</p>
<p>&quot;Odamdaki eşyalar bana ait.&quot;</p>
<p>&quot;Öyleyse senin için mobilya almamıza gerek yok. Eğer kiranı ödediğim için,&quot; dedi Bay Boffin kurnaz bir bakışla, &quot;borç altında kalmayayım diye, hani onuruna dokunur da eşyaları bana hibe etmek kafanı rahat ettirirse, çekinme. Böyle bir talebim yok ama içinden gelirse sana mani olmam. Odaya gelince, üst kattaki boş odalardan herhangi birini seç.&quot;</p>
<p>&quot;Boş herhangi bir oda işimi görür,&quot; dedi Sekreter.</p>
<p>&quot;Kendi tercihini yap,&quot; dedi Bay Boffin, &quot;maaşına haftada sekiz on şilin eklenmiş olacak. Ücretinden kesmeyeceğim; masrafları kısarak bunu telafi etmeni bekliyorum. Şimdi bir ışık alıp önüme düş de senin çalışma odana gidip bir iki mektup yazalım.&quot;</p>
<p>Bu diyalog sürmekteyken Bella, Bayan Boffin'in berrak ve cömert yüzünde bir yürek ağrısının izlerini öyle açık görmüştü ki, yalnız kaldıklarında gözlerini o yüze kaldırmaya cesaret edemedi. Kendini nakışına kaptırmış gibi yaparak iğneyi hızlı hızlı batırıp çıkarıyordu ki Bayan Boffin'in eli usulca onu durdurdu. Bu dokunuşa bıraktığı elinin, iyi yürekli kadının dudaklarına gittiğini ve üzerine bir damla gözyaşı düştüğünü hissetti.</p>
<p>&quot;Ah benim sevgili kocam!&quot; dedi Bayan Boffin. &quot;Bunları görmek, duymak ne kadar ağır. Ama Bella'cığım inan bana, bu kadar değişmesine rağmen, o hala dünyanın en iyi adamı.&quot;</p>
<p>Bella onu teselli etmek için bu eli iki eli arasında tutarken Bay Boffin geri döndü.</p>
<p>&quot;Ee?&quot; dedi, itimatsızca kapıdan bakarak. &quot;Sana ne anlatıyor öyle?&quot; &quot;Sizi methediyor, efendim,&quot; dedi Bella.</p>
<p>&quot;Methediyor, öyle mi? İliğimi kemiğimi sömürmek için bekleyen yağmacılara karşı kendimi savunduğum için beni suçluyor olmasın? Üç beş kuruş bir kenara koyduğum için beni suçluyor olmasın?&quot;</p>
<p>Yanlarına geldiğinde, karısı iki elini omzuna koyarak yüzünü ellerinin üzerine kapattı.</p>
<p>&quot;Hadi ama!&quot; dedi Bay Boffin merhametsiz denemeyecek bir sesle. &quot;Yapma böyle, hanım.&quot;</p>
<p>&quot;Ama seni böyle görmeye dayanamıyorum, canım.&quot;</p>
<p>&quot;Saçma! Unutma, eskisi gibi değiliz artık. Unutma, ya ezeceğiz ya ezileceğiz. Unutma, elimizdekini tutmalıyız. Unutma, para parayı çeker. Merak etme Bella, yavrum; sakın şüphelere kapılma. Ben ne kadar biriktirir-sem sana o kadar fazla kalır.&quot;</p>
<p>Bella, karısının şefkatli yüzünü omzuna gömmüş olmasının çok yerinde olduğunu düşündü çünkü bunu söylerken gözlerinde kurnaz bir ışık vardı, ondaki nahoş değişikliği aydınlatan ve ahlaken daha çirkin gösteren bir ışık.</p>
<p>&nbsp;</p>
</body>
</html>