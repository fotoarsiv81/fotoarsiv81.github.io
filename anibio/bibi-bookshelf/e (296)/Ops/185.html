<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>Bu şekilde konuşa konuşa yürüyorlardı ki John sordu, &quot;Kendin için mücevher filan istemez misin?&quot; Bella gülerek cevap verdi, oldu olacak tuvalet masasının üzerinde fildişi bir mücevher kutusu fena olmazdı; ama bütün bu tablolar bir anda kararıp dağıldı.</p>
<p>Bir köşeyi döndüklerinde Bay Lightwood'la karşılaştılar.</p>
<p>Bella'nın kocasını görünce taş kesilmiş gibi durdu, John'un da rengi değişti.</p>
<p>&quot;Bay Lightwood'la daha önce karşılaşmıştık,&quot; dedi John.</p>
<p>&quot;Nasıl yani?&quot; diye sordu Bella hayretle. &quot;Bay Lightwood bana seni daha önce hiç görmediğini söyledi.&quot;</p>
<p>&quot;Onu söylediğim zaman daha önce görmüş olduğumun farkında değildim,&quot; dedi Lightwood, Bella adına biraz rahatsız olarak. &quot;Sadece adını duyduğumu zannediyordum... Bay Rokesmith'in.&quot; Bu ismi iyice vurgulamıştı.</p>
<p>&quot;Bay Lightwood beni gördüğünde, canım,&quot; dedi kocası gözlerini kaçırmadan, &quot;adım Julius Handford'dı.&quot;</p>
<p>Julius Handford! Bay Boffin'in evinde oturduğu zamanlarda Bella'nın sık sık gazetelerde gördüğü isim! İlanlarla ortaya çıkması istenen, hakkında bilgi vereceklere ödül vaat edilen Julius Handford!</p>
<p>&quot;Sizin yanınızda söylemekten imtina ederdim,&quot; dedi Lightwood düşünceli bir tavırla Bella'ya, &quot;ama madem kocanız kendi söyledi, bu tuhaf itirafı onaylamak durumundayım. Onu gördüğümde adı Julius Handford'dı, sonradan da onu bulmak için (kendisinin de gayet iyi bildiği gibi) çok gayret sarf ettim.&quot;</p>
<p>&quot;Doğru. Ama bulunmak ne amaçlanma uygundu ne de çıkarlarıma!&quot; dedi Rokesmith sükûnetle.</p>
<p>Bella bir kocasına bir Lightwood'a bakıyordu şaşkınlıkla.</p>
<p>&quot;Bay Lightwood,&quot; diye devam etti kocası, &quot;sonunda tesadüfen karşılaştığımıza göre -buna şaşmamak lazım, asıl şaşılacak şey benim aksi yöndeki bütün çabalarıma rağmen henüz karşılaşmamış olmamız- size sadece evime teşrif ettiğinizi ve adresimi değiştirmediğimi hatırlatacağım.&quot;</p>
<p>&quot;Beyefendi,&quot; dedi Lightwood, Bella'ya anlamlı bir bakış fırlatarak, &quot;gerçekten müşkül bir durumdayım. Umarım çok karanlık bir işte suç ortaklığına adınız karışmaz ama kendi olağandışı davranışınızın sizi şüphe altında bıraktığını inkar edemezsiniz.&quot;</p>
<p>&quot;Farkındayım.&quot; John'un yegane cevabı bu oldu.</p>
<p>&quot;Mesleki vazifem,&quot; dedi Lightwood, Bella'ya bir daha bakıp tereddüt ederek, &quot;şahsi tercihimle çelişiyor ama Bay Handford ya da Bay Rokesmith, neden böyle davrandığınızı açıklamadan burada sizi bırakmakla doğru bir şey yapmış olur muyum bilemiyorum.&quot;</p>
<p>Bella kocasının elini tuttu.</p>
<p>&quot;Telaşlanma, canım. Bay Lightwood doğru bir şey yaptığını yakında anlayacak. Ayrıca,&quot; diye ekledi Rokesmith, &quot;o beni bırakmasa da ben onu burada bırakıyorum.&quot;</p>
<p>&quot;Beyefendi,&quot; dedi Lightwood, &quot;sözünü ettiğiniz akşam evinize geldiğimde beni görmekten kaçınmanızın belli bir amacı olduğunu inkar edemezsiniz.&quot;</p>
<p>&quot;Bay Lightwood, bunu inkar etmek gibi bir niyetim yok, etmiyorum da. Şu anda karşılaşmasaydık, yine aynı amaç doğrultusunda, kısa bir müddet daha sizi görmekten kaçınacaktım. Şu anda doğrudan eve gidiyorum, yarın öğlene kadar da evde olacağım. Bundan böyle birbirimizi daha iyi tanıyacağımızı umuyorum. İyi günler.&quot;</p>
<p>Lightwood ne yapacağını bilmeden kalakalmıştı ama Bella'nın kocası, koluna Bella'yı takıp kararlı adımlarla yanından geçti; başka bir itirazla ya da tacizle karşılaşmadan eve döndüler.</p>
<p>Yemeklerini yeyip tek başına kaldıklarında John Rokesmith neşesini koruyan karısına sordu: &quot;Neden o ismi kullandığımı bana sormayacak mısın canım?&quot;</p>
<p>&quot;Hayır, bitanem. Bilmeyi çok isterim tabii,&quot; (endişeli yüzü de bu sözünü doğruluyordu); &quot;ama kendi özgür iradenle bana söyleyene kadar bekleyeceğim. Sana sonuna kadar inanıp inanamayacağımı sormuştun, ben de evet demiştim, bu sözümün arkasındayım.&quot;</p>
<p>Kocasının yüzündeki iftihar ifadesi Bella'nın gözünden kaçmamıştı. Ona duyduğu güvenin kuvvetlenmesi için fazladan bir şeye ihtiyaç duymuyordu ama duysaydı onun aydınlık yüzünde bulabilirdi.</p>
<p>&quot;Bu gizemli Bay Handford'ın kocanla aynı kişi olduğunu öğrenmeye hazırlıklı değildin herhalde, biriciğim?&quot;</p>
<p>&quot;Hayır, John, elbette değildim. Ama benden sınanmaya hazır olmamı istemiştim, ben de hazırdım.&quot;</p>
<p>Karısını yanına çekti ve ona her şeyin yakında biteceğini, hakikatin ortaya çıkacağını söyledi. &quot;Şimdi,&quot; diye devam etti, &quot;şu söyleyeceklerime özellikle dikkat etmeni istiyorum. Hiçbir tehlike altında değilim ve kimseden zarar görmem mümkün değil.&quot;</p>
<p>&quot;Buna emin misin John?&quot;</p>
<p>&quot;Saçımın bir teline bile zarar gelemez! Dahası yanlış bir şey yapmadım ve kimseye zarar vermedim. Yemin etmemi ister misin?&quot;</p>
<p>&quot;Hayır, John!&quot; diye bağırdı Bella, yüzünde gururlu bir ifadeyle, elini dudaklarına koyarak. &quot;Sakın!&quot;</p>
<p>&quot;Ama birazdan anlatacağım bazı olaylar beni çok tuhaf bir şüphe altında bıraktı. Bay Lightwood'un karanlık bir işten bahsettiğini duydun değil mi?&quot;</p>
<p>&quot;Evet, John.&quot;</p>
<p>'Tam olarak neyi kastettiğini öğrenmeye hazır mısın?&quot; &quot;Evet, John.&quot;</p>
<p>&quot;Hayatım, kocan olması planlanan John Harmon'ın öldürülmesinden bahsediyordu.&quot;</p>
<p>Bella, kalbi küt küt atarak kocasının elini tuttu. &quot;Senden şüpheleniyor olamazlar, değil miJohn?&quot;</p>
<p>&quot;Olabilirler, canım, hattâ şüpheleniyorlar.&quot;</p>
<p>Bella yüzünden ve dudaklarından kan çekilmiş halde kocasının yüzüne baktı ve bir an sessiz kaldılar. &quot;Ne cüret?&quot; diye bağırdı nihayet, samimi bir öfkeyle. &quot;Bitanem, buna nasıl cüret ediyorlar?&quot;</p>
<p>Kollarını açan karısına sıkıca sarılıp, göğsüne bastırdı. &quot;Bunu bildiğin halde bana güvenebiliyor musun Bella?&quot;</p>
<p>&quot;Sana bütün kalbimle güveniyorum, John. Sana güvenemesem, ayaklarının dibine düşüp ölürdüm.&quot;</p>
<p>Ona bakan John'un gözlerinde alevlenen iftihar gerçekten çok parlaktı, kendini tutamayarak, &quot;Bu güzelim, güven dolu mahlûkun kalbini kazanma bahtiyarlığına erecek ne yaptım?&quot; diye bağırdı. Bella yine elini onun dudaklarına koyup, &quot;Şşş!&quot; dedi, sonra o doğal, dokunaklı tavrıyla bütün dünya karşısında olsa bile onun yanında olacağını; bütün dünya onu karalasa bile ona inanacağını; başkalarının nezdinde adı kötüye çıksa bile onun gözünde şerefinden bir şey kaybetmeyeceğini; hiç hak etmediği şüphelere maruz kalsa bile hayatını onu teselli etmeye ve kendi inancını çocuğuna da aşılamaya vakfedeceğini söyledi.</p>
<p>Işıltılı öğleni, mutlu bir akşam alacası takip etti, odada duydukları yabancı bir ses onları yerlerinden sıçratana kadar huzur içinde oturdular. Oda artık iyice kararmış olduğundan yabancı ses, &quot;Hanımefendi korkmayın, ışık yakıyorum,&quot; dedi ve anında bir kibrit hışırdayarak yandı. Kibritin, elin ve sesin Komiser Bey'e ait olduğunu gördü John Rokesmith.</p>
<p>&quot;Uzun zaman önce bizim orada bana adını ve adresini veren Bay Julius Handford'a kendimi hatırlatmak isterim. Konuyu biraz daha aydınlatmak için şömine rafındaki mumlar yaksam hanımefendi itiraz eder mi? Hayır mı? Teşekkür ederim, hanımefendi. Böyle daha güzel oldu.&quot;</p>
<p>Önü düğmeli lacivert ceketi ve pantolonuyla Komiser Bey, aktif hizmette olmayan bir ordu mensubuna benziyordu. Burnunu mendiliyle sildikten sonra eğilerek Bella'ya selam verdi.</p>
<p>&quot;Adınızı ve adresinizi yazma inceliğini göstermiştiniz, Bay Handford,&quot; dedi Komiser Bey, &quot;o kâğıdı yanımda getirdim. Şimdi şu masanın üzerinde duran, güzel ciltli kitabın ilk sayfasındaki 'Bayan John Rokesmith'e, kocasından doğum günü hediyesi' yazısıyla kıyaslıyorum ve birbirleriyle tamı tamına aynı olduğunu görüyorum. Sizinle konuşabilir miyim?&quot;</p>
<p>&quot;Elbette. Burada konuşabilirsiniz,&quot; cevabını aldı.</p>
<p>&quot;Şey,&quot; dedi Komiser Bey yine mendilini kullanarak, &quot;hanımefendinin telaşlanmasını gerektirecek bir şey olmasa da iş konularında hanımlar telaşlanmaya meyyaldir -kendileri narin olduklarından evle ilgili olmayan konulara pek alışık değillerdir- bu yüzden de genelde iş meselelerine girmeden önce hanımların yanından uzaklaşmayı âdet edinmişimdir. Belki de,&quot; dedi Bay Komiser, &quot;hanımefendi yukarı çıkıp bir bebeğe bakıverse!&quot;</p>
<p>Kocası, &quot;Bayan Rokesmith...&quot; diye söze başlamıştı ki bu kelimeleri takdim telakki eden Komiser Bey, &quot;Tanıştığımıza memnun oldum,&quot; dedi ve kibarca eğilerek selam verdi.</p>
<p>&quot;... Bayan Rokesmith,&quot; diye devam etti kocası, &quot;iş konusu ne olursa olsun telaşa kapılması için bir sebep olmadığına emin.&quot;</p>
<p>&quot;Ya! Öyle mi?&quot; dedi Komiser Bey. &quot;Gerçi bizim hanımlardan öğrenecek çok şeyimiz var. Bir hanım kafasına koydu mu yapamayacağı şey yok. Benim eşim de böyledir. Şimdi hanımefendi, sağolsun sizin bu eşiniz bizim başımıza epey iş çıkardı, halbuki gelip meramını anlatsaydı bunlar hiç olmayacaktı. Ama gelip meramını anlatmadı. Bu durumda, hazır burada karşılaşmışken benimle gelip meramını anlatmasını istememde telaşlanacak hiçbir şey olmadığını söyleyeceksiniz - çok da doğru söylemiş olacaksınız.&quot;</p>
<p>Komiser Bey &quot;benimle gelip&quot; derken sesinde sevinçli bir kıpırtı ve gözlerinde resmi bir ışıltı vardı.</p>
<p>&quot;Beni gözaltına mı alıyorsunuz?&quot; diye sordu John Rokesmith gayet serinkanlı bir halde.</p>
<p>&quot;Tartışmaya ne gerek?&quot; dedi Komiser Bey sesinde sakin bir itirazla. &quot;Benimle gelmenizi rica etmem yetmez mi?&quot;</p>
<p>&quot;Ne sebeple?&quot;</p>
<p>&quot;Bir yaşıma daha girdim!&quot; dedi Komiser Bey, &quot;sizin gibi eğitimli bir adamın bu soruyu sormasına şaştım. Tartışmaya ne gerek?&quot; &quot;Beni neyle suçluyorsunuz?&quot;</p>
<p>&quot;Hanımefendinin önünde bunu sormanıza şaşıyorum,&quot; dedi Komiser Bey başını sitemle sallayarak: &quot;Sizin gibi yetiştirilmiş bir beyefendinin daha hassas davranmaması hayret! Madem öyle, sizi Harmon Cinayetiyle bir şekilde ilintili olmakla suçluyorum. Öncesinde mi, kendisinde mi, sonrasında mı, bilemiyorum. Ortaya çıkmamış bir bilgiyi saklamakla mı, bilemiyorum.&quot;</p>
<p>&quot;Gelmenizi bekliyordum zaten. Bu ikindi geleceğinizi tahmin etmiştim.&quot;</p>
<p>&quot;Ya!&quot; dedi Komiser Bey. &quot;Tartışmaya ne gerek? Söylediğiniz her şeyin aleyhinize delil olarak kullanılacağını söylemek vazifem.&quot; &quot;Kullanılacağını sanmıyorum.&quot;</p>
<p>&quot;Ama ben kullanılacağını söylüyorum,&quot; dedi Komiser Bey. &quot;Şimdi bu uyarıya rağmen, bu ikindi geleceğimi tahmin ettiğinizi söylüyor musunuz?&quot;</p>
<p>&quot;Evet. Benimle yan odaya geçerseniz size başka şeyler de söyleyeceğim.&quot;</p>
<p>Korku içindeki Bella'nın dudaklarına onu rahatlatacak bir öpücük kondurarak, mumu alıp Komiser Bey'le öteki odaya geçti kocası. Yarım saat gizli gizli konuştular. Geri döndüklerinde Komiser Bey epey şaşkın görünüyordu.</p>
<p>&quot;Sayın memur beyi, canım,&quot; dedi John, &quot;benimle birlikte kısa bir yürüyüş yapmaya davet ettim, tabii senin eşliğinde. Teklif etmen halinde bir şeyler yiyip içecektir tahmin ediyorum, bu arada sen de boneni takarsın.&quot;</p>
<p>Komiser Bey yemek istemedi ama bir bardak sulu kanyağı kabul etti. İçkisini soğuk ve dalgın dalgın içerken ara sıra kendi kendine konuşuyordu, hayatta böyle bir hamle görmediğini, hiç bu kadar şaşkına dönmediğini, insanın kendini anlamak için böyle bir oyun oynamasını aklının almadığını söylüyordu! Bu yorumlarla birlikte, bir bulmacayı düşünüp düşünüp de çözememiş, en sonunda cevabı kendine söylenmiş bir adamın hem keyiflenmiş hem de şaşırmış haliyle, birkaç kere kahkahalara boğulmuştu. Bella ondan o kadar çekiniyordu ki bütün bunları biraz ürkek, biraz çözmeye çalışarak takip ediyor, John'a karşı tavırlarındaki büyük değişimi de bir kenara yazıyordu. Benimle-merkeze-gelin hali tavrı, yerini John'a ve kendisine uzun, dalgın bakışlara bırakmıştı. Ara sıra, derin düşüncelerin oluşturduğu kırışıklar düzeltmek ister gibi alnını ovalıyordu. Kendisini evin dışında bekleyen, ıslık çalan ya da öksüren birkaç memuru geri göndermişti. John'a, bir kamu hizmetinde bulunmaya çalışmış da zamanından önce yakalanmış gibi bakıyordu. Bella ondan daha az korksa başka şeyler de çıkarabilir miydi bilemiyordu; ama bütün bunlar onun için anlaşılmazdı ve asıl durumun ne olduğuna dair en ufak bir ışık bile kafasında belirmiyordu. Bay Komiser'in ona gittikçe daha fazla dikkat etmeye başlaması, tesadüfen göz göze geldiklerinde her şeyi bilen bir edayla kaşlarını kaldırarak, &quot;Anlamıyor musun?&quot; dercesine bakması hem tedirginliğini hem de şaşkınlığını arttırıyordu. Bu yüzden de Komiser ve John'la birlikte kış gecesi dokuza doğru Londra'ya indiklerinde ve Londra Köprüsü'nden geçerek ve su kenarındaki alçak iskelelerin, rıhtımların, tuhaf yerlerin arasından gitmeye başladıklarında Bella rüyada gibiydi; orada neden bulunduğunu, biraz sonra ne olacağını, nereye neden gittiğini bilemiyordu; John'a güvendiğini ve John'un yüzündeki iftihar ifadesinin her geçen dakika biraz daha arttığını biliyordu sadece. Ama bunu bilmek de yeterdi zaten!</p>
<p>En nihayet bir avlunun köşesinde durdular, parlak lambalı, demir kapılı bir binanın önünde. Bakımlı hali etrafındaki mahalleye hiç uygun değildi ama kapısındaki POLİS KARAKOLU tabelası bu durumu açıklıyordu.</p>
<p>&quot;İçeri girmiyoruz değil mi John?&quot; dedi Bella ona tutunarak.</p>
<p>&quot;Evet, canım; ama kendi isteğimizle giriyoruz. Girdiğimiz gibi kolayca çıkacağız, sakın korkma.&quot;</p>
<p>Kireç badanalı oda eskisi gibi bembeyazdı, sistemli kayıt tutma faaliyeti eskisi gibi huzur içinde sürmekteydi ve uzaklarda uluyan biri eskisi gibi hücre kapısına vurmaktaydı. Bu sığınak uzun süreli kalınacak bir yer değildi, suç dünyasının Pickford nakliye şirketi şeklinde vazife görüyordu. Adi suçlar ve kabahatler düzenli olarak kayıtlarına geçiriliyor, hücrelerinde depolanıyor, oradan kesilen faturaya göre uygun yerlere gönderiliyor, üzerinde hiç iz bırakmıyordu.</p>
<p>Komiser Bey misafirleri için ateşin başına iki iskemle çekti ve kendi tarikatından (yine aktif hizmette olmayan ordu mensubu görünümündeki) bir biraderiyle alçak sesle bir şeyler konuştu. Biraderi yaptığı iş itibariyle kitap nüshalarım temize çeken bir manastır katibini andırıyordu. Konuşma bittikten sonra Komiser Bey ateşin başına geri döndü ve Fellowships'i bir kolaçan edeceğini söyleyerek çıktı. Çok geçmeden geri döndü, &quot;En güzel zaman çünkü Bayan Abbey'le barda akşam yemeği yiyorlar,&quot; dedi ve birlikte çıktılar.</p>
<p>Bella yine rüyada gibi eski moda, şirin bir meyhaneye girdi ve kaçırılır gibi barın karşısındaki küçük, üçgen bir odaya sokuldu. Komiser Bey dar koridora önden girerek aniden durmuş, onlara dönüp kollarını açarak, John'la ikisini koyun güder gibi kapısındaki levhada KUYTU yazan bu odaya sokmuştu. Oda onları karşılamak üzere önceden aydınlatılmıştı.</p>
<p>&quot;Şimdi,&quot; dedi Komiser Bey, lambanın fitilini biraz kısarak, &quot;onları rasgele toplayacağım, Teşhis dediğimde siz de kendinizi gösterirsiniz.&quot;</p>
<p>John başını salladı ve Komiser Bey tek başına barın yarım kapısına gitti. Bella'yla kocasının oturduğu Kuytu'nun loş kapısından barda oturmuş sakin sakin yemek yiyen üç kişiyi görebiliyor, konuştuklarını duyabiliyorlardı.</p>
<p>Üç kişi Bayan Abbey ve iki erkek konuğundan müteşekkildi. Komiser Bey bunlara cümleten, havanın da epey keskinleştiğini söyledi.</p>
<p>&quot;Sizin zekânıza ayak uydurmak için onun da keskin olması lazım, beyefendi,&quot; dedi Bayan Abbey. &quot;Bu aralar ne iş peşindesiniz?&quot;</p>
<p>&quot;İltifatınız için teşekkürler Bayan Abbey; her zamanki şeyler işte,&quot; dedi Komiser Bey.</p>
<p>&quot;Kuytu'da kimler var?&quot; diye sordu Bayan Abbey. &quot;Bir beyefendiyle karısı, hanfendi.&quot;</p>
<p>&quot;Kendileri kim oluyorlar acaba? Tabii söylemek namuslu halkın yararına yaptığınız hassas planları sekteye uğratmayacaksa,&quot; dedi Bayan Ab-bey, kendi alanında bir dahi olarak gördüğü Komiser Bey'le gurur duyduğu belliydi.</p>
<p>&quot;Şehrin bu taraflarına yabancılar, Bayan Abbey. Beyefendinin bir dakikalığına bir yerde görünmesini istiyorum, onu bekliyorlar.&quot;</p>
<p>&quot;Onlar beklerken,&quot; dedi Bayan Abbey, &quot;siz de bize katılmaz mıydınız?&quot;</p>
<p>Komiser Bey hemen bara girdi ve sırtını koridora, yüzünü iki konuğa vererek yarım kapının yanına oturdu. &quot;Ben akşam yemeğini daha geç yiyorum,&quot; dedi, &quot;şimdi sofranın düzenini hiç bozmayın. Ama şu şöminenin önündeki sürahide gördüğüm şey flip'se, bir bardak alırım.&quot;</p>
<p>&quot;Flip,&quot; dedi Bayan Abbey, &quot;kendim yaptım, siz bile daha iyisini bulamazsınız.&quot; Misafirperver elleriyle ona dumanı tüten bir bardak dolduran Bayan Abbey, sürahiyi tekrar şöminenin önüne koydu; konuklar henüz yemeklerinin flip safhasına gelmemişler, biralarını içiyorlardı.</p>
<p>&quot;Hmmm!&quot; diye bağırdı Komiser Bey. &quot;Nefis! Polis teşkilatında bundan iyisini bulacak tek bir detektif yoktur, Bayan Abbey.&quot;</p>
<p>&quot;Teşekkür ederim,&quot; dedi Bayan Abbey. &quot;Bu işi bilseniz bilseniz siz bilirsiniz.&quot;</p>
<p>&quot;Bay Job Potterson,&quot; diye devam etti Komiser Bey, &quot;sağlığınıza içiyorum. Bay Jacob Kibble sizin de. İkiniz de seyahatten muvaffakiyetle dönmüşsünüzdür umarım.&quot;</p>
<p>Az konuşan, çok yiyen, sakin, iri kıyım bir adam olan Bay Kibble, birasını dudaklarına götürerek, kısaca, &quot;Aynen,&quot; dedi. Nazik bir görünümü olan, yarı-denizci Bay Job Potterson, 'Teşekkür ederim, beyefendi,&quot; diye cevap verdi.</p>
<p>&quot;Şu işe bak!&quot; diye bağırdı Komiser Bey. &quot;Mesleklerden ve insanın üzerinde bıraktıkları izlerden bahsetmişken&quot; (kimsenin bu konunun yakınından geçtiği yoktu) &quot;kardeşinizin Kamarot olduğunu bir bakışta anlamayacak kimse var mıdır acaba? Gözlerinde parlak ve hazır bir ışıltı, hareketlerinde bir çeviklik, yapısında bir atiklik, üzerinde bir emniyet havası, leğen istedin mi hemen koşturur, al sana Kamarot! Ya Bay Kibble; ben Yolcuyum demiyor mu? Üzerinde öyle bir tüccar havası var ki insan gözü kapalı çıkarıp beş yüz pound borç verir.&quot;</p>
<p>&quot;Belki size öyle geliyor,&quot; dedi Bayan Abbey, &quot;ama bence öyle değil. Kamarotluğa gelince, kardeşim artık o işleri bırakıp ablası emekli olduğunda burayı devralsa daha iyi olacak. Yoksa burası çürür gider. Benim gibi burada Kanun olmayacak hiç kimseye satmam burayı, isterse dünyanın parasını versin.&quot;</p>
<p>&quot;Çok haklısınız,&quot; dedi Komiser Bey. &quot;Bundan daha iyi yönetilen tek bir yer yok. Ne diyorum ben? Bunun yarısı kadar iyi yönetilen tek bir yer yok. Polis teşkilatında Six Jolly Fellowship Porters'ı istediğinize gösterin, mükemmel olduğunu söyleyecektir, Bay Kibble.&quot;</p>
<p>Hitap edilen beyefendi çok ciddi bir baş hareketiyle onu onayladı.</p>
<p>&quot;Köy panayırlarındaki yağlı domuz gibi Zamanın elinizden kayıp gittiğini söylüyorsunuz,&quot; dedi Komiser Bey (yine kimsenin bu konunun yakınından geçtiği yoktu) &quot;öyledir. Öyledir mutlaka. Zaman nasıl da akıp geçti, Bay Job Potterson, Bay Jacob Kibble ve ben burada ilk olarak bir Teşhis için bir araya geldiğimizden beri ne çok zaman geçti!&quot;</p>
<p>Bella'nın kocası yavaşça barın yarım kapısına gitti ve orada durdu.</p>
<p>&quot;Zaman nasıl da geçip gitti,&quot; diye devam etti Komiser Bey, iki konuğu dikkatle inceleyerek, &quot;biz üçümüz burada bir Soruşturma için bir araya geldiğimizden beri - Bay Kibble! Ne oldu rahatsızlandınız mı, beyefendi?&quot;</p>
<p>Alt çenesi düşen Bay Kibble, Potterson'u omzundan tutarak apar topar ayağa kalktı ve yarım kapıyı işaret etti. &quot;Potterson! Bak! Şuraya bak!&quot; diye bağırdı. Potterson da başını kaldırdı, irkildi ve bağırdı: &quot;Allah muhafaza, bu ne böyle?&quot; Bella'nın kocası, Bella'nın yanına döndü ve onu kollarına aldı (çünkü iki adamın kapıldığı anlaşılmaz dehşet korkutmuştu onu) ve küçük odanın kapısını kapattı. Bunu telaşlı bir avaza takip etti, içlerinde en meşgulü Komiser Bey'in sesiydi; sonra gürültü dindi ve Komiser Bey yanlarına geldi. &quot;Tam isabet, beyefendi!&quot; dedi, imalı imalı göz kırparak. &quot;Eşinizi hemen buradan çıkaralım.&quot; Bella'yla kocası hemen yıldızların altına çıktılar ve beklettikleri arabayla tek başlarına eve döndüler.</p>
<p>Bütün bunlar çok acayipti ve Bella olan bitenden sadece John'un temize çıktığını anlamıştı. Nasıl temize çıkmıştı, neden zan altında kalmıştı tahmin edemiyordu. Handford adını aslında hiç kullanmadığı, o gizemli kişiyle kocası arasında büyük bir benzerlik olduğu fikri, aklına gelen açıklamaya yakın tek fikirdi. Ama John'un yüzünde iftihar vardı; hem de çok bariz; geri kalanı öğrenmek için de bekleyebilirdi.</p>
<p>Ertesi gün John eve, yemeğe geldiğinde, Bella'nın ve bebek Bella'nın. yanına oturdu ve &quot;Hayatım, sana verecek bir haberim var. Çin Şirketinden ayrıldım,&quot; dedi.</p>
<p>Ayrılmaktan memnun göründüğü için Bella bu durumda bir talihsizlik olmadığını düşündü.</p>
<p>&quot;Kısacası canım,&quot; dedi John, &quot;Çin Şirketi iflas etti ve kapandı. Artık öyle bir şey kalmadı.&quot;</p>
<p>&quot;Peki başka bir şirkete mi girdin John?&quot;</p>
<p>&quot;Evet, canım. Başka bir iş koluna geçtim. Durumum da bayağı iyi.&quot;</p>
<p>Yorulmak bilmez bebek hemen babasını tebrik ettirildi ve yumuk koluyla, çilli elceğizi münasip bir biçimde havaya kaldırılarak: &quot;Yaşaşın, hanımişkolar ve beyfendişkolar. Yuppi!&quot;</p>
<p>&quot;Korkarım, hayatım,&quot; dedi John, &quot;bu kulübeye çok alıştın, değil mi?&quot;</p>
<p>&quot;Korkar mısın John! Tabii alıştım.&quot;</p>
<p>&quot;Korkarım diyorum çünkü taşınmamız gerekecek.&quot;</p>
<p>&quot;Ah John!&quot;</p>
<p>&quot;Evet canım, taşınmamız gerek. Karargahı Londra'ya aktarmamız lazım artık. Kısacası yeni bulduğum işte bir de lojman veriyorlar, kira ödemek gerekmeyecek Oraya geçmemiz lazım.&quot;</p>
<p>&quot;Bu bizim çıkarımıza, John.&quot;</p>
<p>&quot;Evet, canım, kesinlike öyle.&quot;</p>
<p>Karısına neşeli ama biraz kaçamak bir bakış fırlattı. Bunun üzerine yorulmak bilmez bebek çilli yumruklarıyla üzerine yürüyüp, tehditkar bir tavırla bu bakışın ne manaya geldiğini sordu.</p>
<p>&quot;Hayatım, bu bizim çıkarınıza dedin, ben de seni onayladım. Çok masum bir sözdü doğrusu.&quot;</p>
<p>Yorulmak bilmez bebek, her kelimeden sonra çilli yumruğuyla babasına yumuşacık bir yumruk indirerek, &quot;Muhterem - annemle - dalga - geçmene -izin - vermeyeceğim,&quot; dedi.</p>
<p>John bu cezai darbeleri almak üzere öne eğilince Bella, hemen mi taşınmak gerektiğini sordu? Evet, tabii, kısa süre içinde taşınmayı istiyordu John. Mobilyaları da götürecekler miydi? (dedi Bella). Ha, yok (dedi John) ev zaten - iyi kötü - dayalı döşeliydi.</p>
<p>Bunu duyan yorulmak bilmez bebek, hemen savunmaya geçti: &quot;Ama benim için bir bebek odası yoktur, bayım. Siz nasıl taş kalpli bir babasınız böyle?&quot; Bunun üzerine taş kalpli baba - iyi kötü - bebek odası gibi bir şey olduğunu ve pekala &quot;idare edeceğini&quot; söyledi. &quot;İdare etmek mi!&quot; diye çıkıştı Yorulmak bilmez, babasını cezalandırmaya devam ederek; &quot;siz beni ne zannediyorsunuz?&quot; Sonra Bella'nın kucağına yatırılıp öpücüklere boğuldu.</p>
<p>&quot;Ama cidden John,&quot; dedi Bella, bu faaliyetlerden yüzü pembe pembe, &quot;yeni ev bu haliyle bebeğe uygun mu? Asıl mesele bu.&quot;</p>
<p>&quot;Ben de aynı şeyi düşündüm,&quot; dedi John, &quot;bu yüzden de yarın sabah benimle gelip bir bakarsın diye önceden ayarladım.&quot; Bunun üzerine ertesi sabah Bella'nın onunla birlikte gitmesi randevuya bağlandıktan sonra John onu öptü, Bella da pek keyiflendi.</p>
<p>Londra'ya geldiklerinde, küçük planlarını uygulamak üzere bir araba tutup batıya doğru ilerlemeye başladılar. Sadece batıya gitmekle kalmadılar, Bella'nın en son Bay Boffin'in kapısına sırtını döndüğü mahalleye girdiler. Sadece o mahalleye girmekle kalmadılar, o sokağa saptılar. Sadece o sokağa sapmakla kalmadılar o evin önünde durdular.</p>
<p>&quot;John sevgilim!&quot; diye bağırdı Bella, telaşla pencereden bakarak. &quot;Nereye geldiğimizin farkında mısın?&quot;</p>
<p>&quot;Evet, canım. Arabacı doğru getirdi.&quot;</p>
<p>Evin kapısı hiç çalınmadan açıldı ve John karısının inmesine yardım etti. Kapıyı açmış olan uşak John'a hiç soru sormadı, yukarı çıkarlarken ne önlerine ne de arkalarına düştü. Kocasının beline sarılmış kolu onu itme-se, Bella merdivenin alt basamadığında duracaktı. Çıkarlarken merdivenin en güzel çiçeklerle gayet zevkli bir biçimde süslenmiş olduğunu gördü.</p>
<p>&quot;Ah, John!&quot; dedi Bella sesi kısılarak. &quot;Bu ne manaya geliyor?&quot;</p>
<p>Biraz daha yukarı çıktıklarında, renkleri çiçeklerden bile daha görkemli tropik kuşların uçuştuğu bir kuşhaneye geldiler; kuşların yanı sıra küçük bir havuzda altuni ve gümüşi balıklar, türlü yosunlar, nilüferler ve daha nice harikalar vardı.</p>
<p>&quot;Ama John, canım!&quot; dedi Bella. &quot;Bütün bunlar ne manaya geliyor?&quot;</p>
<p>&quot;Hiçbir şey canım, hiçbir şey. Devam edelim.&quot;</p>
<p>Bir kapının önüne gelene kadar ilerlediler. John kapıyı açmak için elini uzattığında Bella tuttu.</p>
<p>&quot;Bunun ne manaya geldiğini bilmiyorum ama benim için biraz fazla. Beni sıkı tut canım!&quot;</p>
<p>John ona sıkıca sarılıp, usulca odaya soktu.</p>
<p>Bay ve Bayan Boffin yüzlerinde güller açarak ona bakıyorlardı! Bayan Boffin heyecanla ellerini çırparak, güzel yüzünden sevinç gözyaşları döke döke yanına koştu ve onu bağrına bastı: &quot;Ah benim biricik, güzel yavrum, Noddy'yle birlikte evlendiğini gördük ama tebrik edemedik, konuşamadık bile! John'un biricik, güzel karısı, küçük yavrusunun tatlı annesi! Canım, cicim, tatlım, biriciğim! Evine, yuvana hoşgeldin, cancağızım!&quot;</p>
<p>&nbsp;</p>
</body>
</html>