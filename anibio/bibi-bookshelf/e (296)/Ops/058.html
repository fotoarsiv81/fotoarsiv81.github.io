<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;Bazen; ama asıl düzenli olarak gittiği işyerinde çalışıyor. Kapı numarası doğru.&quot;</p>
<p>Oğlan kapıyı çaldı ve kapı aniden bir yayla, tıkırdayarak açıldı. Küçük sofadan geçilen odanın kapısı açıktı ve içeride bir çocuk - cüce - kız - bir şey - küçük, alçak, eski moda bir koltuğa oturmuştu; önünde de iş tezgahı gibi bir şey vardı.</p>
<p>&quot;Ayağa kalkamıyorum,&quot; dedi çocuk, &quot;çünkü sırtım kötü, bacaklarım da sakat. Ama evin adamı benim.&quot;</p>
<p>&quot;Evde başka kim var?&quot; diye sordu Charley Hexam, gözlerini ondan ayıramadan.</p>
<p>&quot;Şu anda kimse yok,&quot; dedi çocuk, haysiyetli bir tavırla, &quot;sadece evin adamı var. Siz ne istemiştiniz delikanlı?&quot; &quot;Ablamı görmek istemiştim.&quot;</p>
<p>&quot;Pek çok delikanlının ablası vardır,&quot; dedi çocuk. &quot;İsminiz nedir, delikanlı?&quot;</p>
<p>Bu tuhaf, küçük insan, bu tuhaf ama hiç de çirkin olmayan küçük yüz, parlak gri gözleriyle öyle sert görünüyordu ki tavrındaki sertlik de kaçınılmazdı sanki. Bu kalıptan çıktığı için sert olmalıydı.</p>
<p>&quot;Adım Hexam.&quot;</p>
<p>&quot;Sahi mi?&quot; dedi evin adamı. &quot;Ben öyle tahmin etmiştim. Ablanız on beş dakkaya kadar gelir. Ablanızı çok severim. Çok iyi arkadaşımdır. Buyrun oturun. Peki bu beyefendinin adı nedir?&quot;</p>
<p>&quot;Bay Headstone, çalıştığım okulun müdürü.&quot;</p>
<p>&quot;Buyrun. Rica etsem önce kapıyı kapatır mısınız? Ben o işi pek de iyi yapamıyorum çünkü sırtım kötü, bacaklarım da sakat.&quot;</p>
<p>Sessizce bu ricayı yerine getirdiler ve ufak insan, deve tüyü bir fırçayla, muhtelif ebatlarda kesilmiş karton ve ince tahta parçalarını birbirine yapıştırmaya koyuldu. Tezgahın üzerindeki bıçaklar ve makaslar, bu parçaları çocuğun bizzat kestiğini gösteriyordu; yine tezgahın üzerinde duran kadife, ipek ve kurdele parçaları, onları dolgu malzemesiyle (malzeme de oradaydı) besledikten sonra üstlerini güzelce giydireceğini gösteriyordu. Zayıf parmaklarında inanılmaz bir maharet vardı ve hafifçe ısırarak iki ince kenarı tamı tamına birbirine oturturken, gri gözleriyle, ziyaretçilere diğer bütün sertlikleri gölgede bırakan sertlikte bakışlar fırlatıyordu.</p>
<p>&quot;Bahse girerim ne iş yaptığımı söyleyemezsiniz,&quot; dedi, onları böyle böyle epey bir inceledikten sonra.</p>
<p>&quot;İğnedenlik yapıyorsunuz,&quot; dedi Charley. &quot;Başka?&quot;</p>
<p>&quot;Mürekkep siliciler,&quot; dedi Bradley Headstone.</p>
<p>&quot;Ha, ha! Başka? Öğretmensiniz ama bilemiyorsunuz.&quot;</p>
<p>&quot;Samanla bir şey yapıyorsun ama ne olduğunu bilemedim,&quot; dedi Bay Headstone, küçük tezgahın bir köşesini işaret ederek.</p>
<p>&quot;Aferin!&quot; diye bağırdı evin adamı. &quot;İğnedenliklerle, mürekkep silicileri artıkları değerlendirmek için yapıyorum ama asıl işim samanla. Tekrar deneyin. Samanla ne yapıyorum?&quot;</p>
<p>&quot;Amerikan servis?&quot;</p>
<p>&quot;Bir öğretmene hiç yakıştıramadım! Size bir bilmeceyle ipucu vereyim. Sevgilimi G harfiyle sevdim çünkü çok Güzel, sevgilimden G harfiyle nefret ettim çünkü o çok Geveze - Bilin bakalım samanla ne yapıyorum?&quot;</p>
<p>&quot;Hanım şapkası?&quot;</p>
<p>&quot;Mini mini hanımlara,&quot; dedi evin adamı, başını sallayıp onaylayarak. &quot;Oyuncak bebeklere. Ben Bebek Terzisiyim.&quot; &quot;İyi bir iş mi peki?&quot;</p>
<p>Evin adımı omuzlarını silkerek başını iki yana salladı. &quot;Hayır. Parası iyi değil. Hem de zaman konusunda çok sıkıştırıyorlar! Geçen hafta oyuncak bebeğim evlendiği için bütün gece çalışmak zorunda kaldım. Sırtım çok kötü olduğundan, bacaklarım da sakat olduğundan pek iyi gelmedi tabii.&quot;</p>
<p>Ufak mahlûka hiç azalmayan bir merakla bakıyorlardı. &quot;Mini mini hanımların bu kadar düşüncesiz olmasına üzüldüm,&quot; dedi öğretmen.</p>
<p>&quot;Bunların da huyu böyle,&quot; dedi evin adamı omuzlarını tekrar silkerek. &quot;Elbiselerine hiç dikkat etmezler, bir ay olsun yeni modaya uymadan duramazlar. Üç kızı olan bir bebek için çalışıyorum. Kocasını iflas ettirir valla!&quot;</p>
<p>Evin adamı burada acayip bir kahkaha atarak onlara tekrar yan yan baktı. Türlü türlü ifadelere bürünebilen, cin gibi bir çenesi vardı ve ne zaman onlara böyle baksa çenesini yukarı kaldırıyordu. Gözlerle çene aynı iplerle çekiliyormuş gibi.</p>
<p>&quot;Hep bu kadar çok mu çalışıyorsun?&quot;</p>
<p>&quot;Aslında daha çok çalışırım. Şimdi rahatım. Evveli gün büyük bir matem giysisi siparişini tamamladım. Elbise diktiğim bebeğin kanaryası ölmüş.&quot; Evin adamı tekrar küçük bir kahkaha attı ve &quot;Dünyanın halleri!&quot; der gibi başını hızlı hızlı indirip kaldırdı.</p>
<p>&quot;Bütün gün tek başına mısın?&quot; diye sordu Bradley Headstone. &quot;Komşu çocukların hiçbiri...?&quot;</p>
<p>&quot;Aman, aman!&quot; dedi evin adamı, çocuk kelimesi canını yakmış gibi bağırarak. &quot;Bana çocuk demeyin. Çocuklara hiç dayanamam. Bütün numaralarını bilirim ben onların.&quot; Sağ yumruğunu göz hizasında öfkeyle sallayarak söylemişti bunu.</p>
<p>Bebek terzisinin, kendisiyle diğer çocuklar arasındaki fark yüzünden hınç duymaya meyilli olduğunu anlamak, öğretmenlik alışkanlıkları arasında değildi belki. Ama hem hoca hem öğrencisi durumu anladılar.</p>
<p>&quot;Sürekli bağıra çağıra ortalıkta koşuştururlar, sürekli oyun oynayıp dövüşürler, sürekli kaldırımda sek sek oynarlar, her yeri tebeşirle çizerler. Bütün numaralarını bilirim ben onların!&quot; Küçük yumruğunu daha önce yaptığı gibi salladı yine. &quot;Hepsi bu da değil. İnsanın anahtar deliğinden laf atarlar, sırtıyla bacaklarını taklit ederler. Bütün numaralarını bilirim ben onların. Onları cezalandırmak için ne yapardım biliyor musunuz? Meydandaki kilisenin altında kapılar var - siyah mezar odalarına açılan, siyah kapılar. İşte o kapılardan birini açar, hepsini içeri tıkar, kapıyı kilitler, anahtar deliğinden içeri karabiber üfürürdüm.&quot;</p>
<p>&quot;Karabiber ne için?&quot; diye sordu Charley Hexam.</p>
<p>&quot;Onları hapşırtmak için,&quot; dedi evin adamı, &quot;gözlerini yakmak için. Hepsi hapşırmaya başladığında, hepsinin gözleri sulandığında, anahtar deliğinden onlarla alay ederdim. Tıpkı onların türlü numaralarla, insanla anahtar deliğinden alay ettikleri gibi!&quot;</p>
<p>Çocukları bu halde hayal ederek yumruğunu gözleri hizasında sallamak evin adamına iyi gelmiş gibiydi; biraz daha sakinleyerek ekledi, &quot;Hayır, hayır. Çocuk mocuk istemem. Büyükler daha iyi.&quot;</p>
<p>Bu tuhaf mahlûkun yaşını tahmin etmek zordu çünkü biçimsiz vücudundan bir ipucu çıkartmak imkânsızdı, yüzü de bazen çok genç bazen çok ihtiyar görünüyordu. On iki, bilemedin on üç doğru bir tahmin olabilirdi.</p>
<p>&quot;Büyükleri daima sevmişimdir,&quot; diye devam etti, &quot;hep onlarla birlikte olmuşumdur. Gayet aklı başında. Gayet sakin. Ortalıkta hoplayıp zıplamazlar! Evlenene kadar da hep büyüklerle arkadaşlık etmek istiyorum.</p>
<p>Artık evlenmeyi düşünmeye başlasam iyi olacak.&quot;</p>
<p>Dışarıdan gelen ayak seslerine kulak kabarttı, sonra kapının usulca tıklatıldığı duyuldu. Elinin altındaki bir kulbu çekerek, memnuniyetle güldü: &quot;İşte çok sevdiğim bir arkadaşım olan bir yetişkin geldi!&quot; ve Lizzie Hexam siyah elbisesiyle içeri girdi.</p>
<p>&quot;Charley! Sen mi geldin!&quot;</p>
<p>Kardeşini eskisi gibi kucaklarken gözü başka bir şey görmemişti, Char-ley de bundan utanmışa benzemiyordu hiç.</p>
<p>&quot;Ben de seni çok özledim, Liz, ama bak burada başka kim var. Bay Headstone da benimle birlikte geldi.&quot;</p>
<p>Besbelli başka türlü bir insan görmeyi bekleyen öğretmene baktı Lizzie. Bir iki kelimeyle selamlaştılar. Bu beklenmedik ziyaret onu biraz şaşırtmıştı, öğretmen de pek rahat görünmüyordu. Ama zaten ne zaman rahattı ki.</p>
<p>&quot;Bay Headstone'a daha tam yerleşmediğini söyledim, Liz, yine de sağolsun gelmek istedi, ben de getirdim. Ne kadar iyi görünüyorsun!&quot; Bradley de aynı şeyi düşünüyor gibiydi.</p>
<p>&quot;Ya! Değil mi ama?&quot; diye bağırdı evin adamı, hava hızla karardığı halde işine devam ediyordu. &quot;Ağzına sağlık! Ama siz muhabbetinize devam edin:</p>
<p>&ldquo;Dostlar, bir iki üçünüz</p>
<p>Yok başka işiniz gücünüz</p>
<p>Beni hoş görünüz.&quot; </p>
<p>O anda uyduruverdiği bu şiiri okurken işaret parmağının üç eklemiyle tempo tutmuştu.</p>
<p>&quot;Bu ziyareti hiç beklemiyordum, Charley,&quot; dedi ablası. &quot;Beni görmek istediğinde biriyle haber gönderip geçen seferki gibi okulun yakınında bir yerlere çağırırsın zannediyordum. Kardeşimi okul yakınlarında görmüştüm, efendim,&quot; dedi Bradley Headstone'a, &quot;çünkü benim oraya gitmem onun buraya gelmesinden daha kolay. Çalıştığım yer, burasıyla sizin okulun arasında.&quot;</p>
<p>&quot;Birbirinizle fazla görüşmüyorsunuz,&quot; dedi Bradley, rahatlamadan yana bir terakki kaydedemeden.</p>
<p>&quot;Doğru,&quot; dedi Lizzie başını üzüntüyle sallayarak. &quot;Charley'nin durumu nasıl, Bay Headstone?&quot;</p>
<p>&quot;Çok iyi. Önü açık.&quot;</p>
<p>'Tam beklediğim gibi. Çok minettarım. Bu işi çok iyi becerdin, Charleyciğim! Onunla istikbali arasına girmemem (tabii bana ihtiyacı olmadıkça) en doğrusu, değil mi Bay Headstone?&quot;</p>
<p>Etüt öğretmeninin ondan bir cevap beklediğinin, kendisinin de oğlana, şu anda ilk olarak gördüğü ablasından uzak durmasını tavsiye ettiğinin farkında olan Bradley Headstone'un dili dolandı:</p>
<p>&quot;Kardeşiniz çok meşgul, biliyorsunuz. Çok çalışması gerekiyor. Dikkati ne kadar az dağılırsa istikbali için o kadar iyi. Amacına ulaştığında o zaman işler değişir.&quot;</p>
<p>Lizzie başını salladı ve sakin bir tebessümle kardeşine döndü: &quot;Ben de ona hep aynı tavsiyede bulunuyorum. Değil mi Charley?&quot;</p>
<p>&quot;Onu boşver,&quot; dedi oğlan. &quot;Sen ne durumdasın?&quot;</p>
<p>&quot;Çok iyiyim, Charley. Hiç eksiğim yok.&quot;</p>
<p>&quot;Kendi odan var mı burada?&quot;</p>
<p>&quot;Evet! Yukarıda. Sakin, güzel, havadar bir oda.&quot;</p>
<p>&quot;Misafir ağırlamak için de bu odayı kullanabilir,&quot; dedi evin adamı, küçük, kemikli ellerinden birini yumruk yapıp, opera dürbünü gibi gözüne götürmüş, gözleriyle çenesinin o tuhaf uyumuyla arada bıraktığı küçük delikten bakıyordu. &quot;Misafirlerini daima burada ağırlayabilirsin, değil mi Lizzieciğim?&quot;</p>
<p>Bradley Headstone'a, Lizzie Hexam, eliyle bebek terzisini susturmak için küçük bir hareket yapmış gibi geldi. Terzi de onun bu hareketi yakaladığını tam o anda fark etti çünkü öteki elini de diğerinin yanına getirerek ikili bir dürbüne dönüştürdü ve başını alaycı alaycı sallayarak bağırdı: &quot;Aha! Sizi casusluk yaparken yakaladım.&quot;</p>
<p>Hemen bunun ardından, şapkasını çıkartmamış olan Lizzie, biraz aceleyle oda karardığı için dışarı çıkmayı teklif etti. Belki böyle bir şey olmasa da aynı şeyi yapacaktı ama acelesi Bradley Headstone'un gözünden kaçmamıştı. Çıktılar; misafirler vedalaştıkları bebek terzisini, kollarını kavuşturup arkasına yaslanmış, düşünceli, tatlı bir sesle kendi kendine şarkı söylerken bırakmışlardı.</p>
<p>&quot;Ben nehir kıyısında dolaşacağım,&quot; dedi Bradley. &quot;Sizin başbaşa konuşacaklarınız vardır.&quot;</p>
<p>Onun rahatsız silueti, akşam gölgeleri arasında uzaklaşırken oğlan ablasına çıkıştı: &quot;Ne zaman bir Hıristiyana yaraşır bir yer bulacaksın kendine, Liz? Şimdiye kadar çoktan yaparsın zannediyordum.&quot; &quot;Ben burada iyiyim, Charley.&quot;</p>
<p>&quot;Burada iyiymiş! Bay Headstone'a mahcup oldum. O küçük cadıyı nerden buldun da yanına yerleştin?&quot;</p>
<p>&quot;Tesadüf işte, Charley. Ama işin içinde tesadüften fazlası olmalı çünkü o çocuk - evin duvarlarındaki ilanları hatırlıyor musun?&quot;</p>
<p>&quot;Evin duvarlarındaki ilanlardan bana ne! Ben onları unutmaya çalışıyorum, sen de aynısını yapsan iyi edersin,&quot; diye homurdandı oğlan. &quot;Ee, ne olmuş onlara?&quot;</p>
<p>&quot;Bu çocuk, o ihtiyar adamın torunu.&quot;</p>
<p>&quot;Hangi ihtiyar adam?&quot;</p>
<p>&quot;Ayağında terlikleri, başında gece takkesiyle ölen, korkunç, ayyaş adam.&quot;</p>
<p>Oğlan, bu duyduğu şeyin verdiği hayret ve biraz daha fazlasını öğrenme merakıyla burnunu ovalayarak sordu: &quot;Nerden anladın? Ne kızsın ama!&quot;</p>
<p>&quot;Çocuğun babası, benim çalıştığım yerde çalışıyor; ondan öğrendim Charley. Baba da kendi babası gibi, zayıf, hırpani, titreyip duran, ne yaptığını bilmeyen, hiç ayık gezmeyen bir adam. Ama yaptığı işin de ustası. Anne ölmüş. Beşikten beri ayyaşlar arasında kalmış bu çocuk da işte bu hale gelmiş - tabii bir beşiği olmuşsa, Charley.&quot;</p>
<p>&quot;Yine de neden onunla kaldığın anlamıyorum,&quot; dedi oğlan.</p>
<p>&quot;Sahi mi Charley?&quot;</p>
<p>Oğlan inatçı inatçı nehre baktı. Millbank'a gelmişlerdi, nehir sollarında akıyordu. Ablası usulca omzuna dokunup nehri işaret etti.</p>
<p>&quot;Telafi de, tazminat de, kelimenin önemi yok, sen ne dediğimi anladın. Babamın mezarı.&quot;</p>
<p>Ama kardeşi pek şefkatle cevap vermedi. Suratını karartıp biraz sustuktan sonra haksızlığa uğramış birinin ses tonuyla konuştu:</p>
<p>&quot;Ben bu dünyada bir yerlere gelmeye çalışırken senin beni aşağı çekmen çok kötü olur, Liz.&quot;</p>
<p>&quot;Ben mi Charley?&quot;</p>
<p>&quot;Evet, sen Liz. Neden geçmişi geçmişte bırakmıyorsun? Daha bu akşam Bay Headstone'un başka bir mesele üzerine bana söylediği gibi, neden her şeyi oluruna bırakmıyorsun? Yapmamız gereken yüzümüzü yeni bir yöne çevirip o yolda dosdoğru ilerlemek.&quot;</p>
<p>&quot;Hiç geri bakmadan mı? Hiçbir şeyi düzeltmeye çalışmadan mı?&quot;</p>
<p>&quot;Hayalcisin sen,&quot; dedi oğlan yine hırçınlaşarak. &quot;Ateşin karşısında oturduğumuz, alevlerin altındaki boşluğa baktığımız zaman bunlar iyiydi ama şimdi gerçek dünyaya bakıyoruz.&quot;</p>
<p>&quot;O zaman da gerçek dünyaya bakıyorduk Charley!&quot;</p>
<p>&quot;Bununla neyi kastettiğini anlıyorum ama haksızsın. Yükselirken seni geride bırakmak istemiyorum, Liz. Seni de benimle birlikte taşımak istiyorum. Yapmak istediğim, yapmak niyetinde olduğum şey bu. Sana borcum var biliyorum. Daha bu akşam Bay Headstone'a, 'Beni buraya ablam getirdi,' dedim. Beni aşağı çekme. Tek isteğim bu, hem buna vicdansızlık da denemez.&quot;</p>
<p>Gözlerini kardeşinden hiç ayırmamış olan Lizzie sükûnetle cevap verdi:</p>
<p>&quot;Bencillikten burada durmuyorum ben Charley. Bu nehirden ne kadar uzak olsam o kadar memnun olurum.&quot;</p>
<p>&quot;Aynen, sen ne kadar uzak durursan ben de o kadar memnun olurum. Gel birlikte bırakalım şu nehri. Ben onun etrafında oyalanmıyorum, sen neden oyalanasın? Ben uzağında duruyorum.&quot;</p>
<p>&quot;Galiba ben uzaklaşamıyorum,&quot; dedi Lizzie, elini alnına götürerek. &quot;Kıyısında yaşamak benim istediğim bir şey değil.&quot;</p>
<p>&quot;Yine aynı şeyi yapıyorsun, Liz! Yine hayal kuruyorsun! Ayyaş bir terzi midir nedir, öyle bir adamla ve eciş bücüş, acayip bir çocuk mudur, ihtiyar mıdır belli olmayan bir şeyle aynı evde oturuyorsun ve seni buraya bir şey getirmiş gibi konuşuyorsun. Biraz daha mantıklı düşün.&quot;</p>
<p>Onun için çalıştığı, onun için acı çektiği zamanlarda mantıksız gelmiyordu kardeşine; ama hiç sitem etmeden elini onun omzuna koymakla ve bir iki kere sıvazlamakla yetindi. Neredeyse kendisi kadar ağır olan bu çocuğu kucağında taşıdığı zamanlarda da sakinleştirmek için aynı hareketi yapardı. Charley'nin gözleri yaşardı.</p>
<p>&quot;İnan bana Liz,&quot; dedi elinin tersiyle gözlerini silerek, &quot;iyi bir kardeş olmaya ve sana olan borcumu bildiğimi kanıtlamaya çalışıyorum. Tek istediğim, benim için hayallerini biraz kontrol etmen. Kendime bir okul bulduğumda gelip benimle oturursun, o zaman da hayallerini kontrol etmen gerekecek, neden şimdi başlamıyorsun? Canını sıkmadım di mi?&quot;</p>
<p>&quot;Sıkmadın, Charley, sıkmadın.&quot;</p>
<p>&quot;Seni incitmedim di mi?&quot;</p>
<p>&quot;Hayır, Charley.&quot; Ama bu cevap biraz zorlanarak verilmişti.</p>
<p>&quot;Öyle bir niyetim olmadığına emin olduğunu söyle. Hadi! Bak, Bay Headstone durmuş duvarın üzerinden suların çekilmesini seyrediyor, artık gitme zamanı geldi demek. Hadi öp beni ve seni incitmek istemediğimi bildiğini söyle.&quot;</p>
<p>Lizzie onun dediğini yaptı, birbirlerine sarıldılar ve yürüyüp öğretmene yetiştiler.</p>
<p>&quot;Ama biz de ablanla aynı yöne gidiyoruz,&quot; dedi Bradley, oğlan ona hazır olduğunu söyleyince. Sonra zahmetli, rahatsız bir hareketle kolunu kaskatı Lizzie'ye uzattı. Lizzie tam kendisine uzatılan kola girecekti ki elini hızla geri çekti. Bradley irkilerek ona baktı, o bir anlık dokunuşta Lizzie'ye itici gelen bir şey vardı sanki.</p>
<p>&quot;Ben şu anda eve dönmek istemiyorum,&quot; dedi Lizzie. &quot;Sizin de gidecek çok yolunuz var, bensiz daha hızlı yürürsünüz.&quot;</p>
<p>O sırada Vauxhall Köprüsü'ne yaklaştıkları için, oradan karşıya geçmeye karar verdiler ve Lizzie'yi orada bıraktılar; Bradley Headstone ayrılırken ona elini uzattı, o da kardeşiyle ilgilendiği için kendisine teşekkür etti.</p>
<p>Hocayla öğrenci hızlı adımlarla, konuşmadan yürüyorlardı. Tam köprünün sonuna gelmişlerdi ki ceketini sırtına atmış, ellerini arkada kavuşturmuş bir adam, ağzında purosuyla aheste aheste yürüyerek onlara yaklaştı. Bu adamın gamsız tavırları, tembel, mağrur havası, kaldırımda başkalarının iki katı kadar yer kaplaması, hemen oğlanın ilgisini çekti. Adam yanlarından geçerken, oğlan önce dikkatle ona baktı, sonra durup arkasından bakmaya devam etti.</p>
<p>&quot;O baktığın kim öyle?&quot; diye sordu Bradley.</p>
<p>&quot;Hı!&quot; dedi oğlan, düşünceli düşünceli kaşlarını çatarak, &quot;şu Wrayburn denen adam!&quot;</p>
<p>Oğlanın adamı incelediği kadar büyük bir dikkatle Bradley Headstone da onu inceliyordu.</p>
<p>&quot;Kusura bakmayın, Bay Headstone, ama bu adamın burada ne işi var çok merak ettim!&quot;</p>
<p>Geçici bir merakmış gibi konuşmuş ve yeniden yürümeye başlamış olsa da, yüzüne oturmuş o düşünceli ifadeyle, tekrar omzunun üzerinden baktığı, hocasının gözünden kaçmamıştı.</p>
<p>&quot;Bu arkadaşından pek hoşlanmıyorsun galiba Hexam?&quot; &quot;Hoşlanmam,&quot; dedi oğlan.</p>
<p>&quot;Neden?&quot;</p>
<p>&quot;Onu ilk gördüğümde, çok münasebetsiz bir biçimde çenemi tutmuştu,&quot; dedi oğlan. &quot;Ya o neden?&quot;</p>
<p>&quot;Hiç. Yani hiç gibi bir şey çünkü ablam hakkında söylediğim bir şey hoşuna gitmemişti&quot;</p>
<p>&quot;Ablanı tanıyor mu yani?&quot;</p>
<p>&quot;O sırada tanımıyordu,&quot; dedi oğlan, yine kara kara düşünerek. &quot;Şimdi tanıyor mu?&quot;</p>
<p>Oğlan düşüncelere öyle dalmıştı ki yanyana yürürlerken Bay Bradley Headstone'a boş boş bakmakla yetindi, o da soruyu tekrarlamak zorunda kaldı; bunun üzerine başını sallayarak, &quot;Evet, efendim,&quot; dedi.</p>
<p>&quot;Herhalde ablanı görmeye gidiyor o zaman.&quot;</p>
<p>&quot;Ne münasebet!&quot; dedi oğlan çabucak. &quot;Görüşecek kadar iyi tanımaz. Hem ben onun alnını karışlarım!&quot;</p>
<p>Eskisine göre daha hızlı bir tempoyla bir müddet yürümüşlerdi ki hoca, öğrencisinin kolunu dirseğiyle omzu arasından tutarak sordu:</p>
<p>&quot;Bana şu adamı anlatıyordun. Adı ne demiştin?&quot;</p>
<p>&quot;Wrayburn. Bay Eugene Wrayburn. Dava vekiliymiş ama işsiz güçsüz. Bizim eve ilk geldiğinde babam hayattaydı. İş için gelmişti; kendi işi olduğundan değil -o iş miş yapmaz- arkadaşıyla gelmişti.&quot;</p>
<p>&quot;Başka?&quot;</p>
<p>&quot;Ben bir tek bunu biliyorum. Babam öldüğünde de tesadüfen onu bulanlar arasındaymış. İnsanların çenelerini tutarak ortalıkta dolanıyordu herhalde; her nasılsa oradaymış işte. Sabahın köründe babamın öldüğü haberini ablama getirmiş, komşulardan Bayan Abbey Potterson'ı da getirmiş, alıştıra alıştıra söylesin diye. Öğleden sonra beni getirdiklerinde evin etrafında dolanıyordu -ablam yerimi söyleyecek kadar kendinde olmadığından beni bulamamışlar- neyse sonra çekti gitti.&quot;</p>
<p>&quot;Hepsi bu mu?&quot;</p>
<p>&quot;Hepsi bu efendim.&quot;</p>
<p>Bradley Headstone, kendisi de düşüncelere dalmış gibi yavaş yavaş oğlanın kolunu bıraktı ve önceki gibi yan yana yürümeye devam ettiler.</p>
<p>Uzun bir sessizlikten sonra Bradley tekrar konuşmaya başladı.</p>
<p>&quot;Herhalde - ablan -&quot; kelimeler arasında tuhaf boşluklar bırakıyordu, &quot;hiç eğitim görmedi, değil mi Hexam?&quot;</p>
<p>&quot;Öyle sayılır.&quot;</p>
<p>&quot;Baban istemediği için fedakarlıkta bulundu. Baban senin okumana da itiraz etmişti. Yine de -ablan- hiç de cahil birisi gibi görünmüyor ve konuşmuyor.&quot;</p>
<p>&quot;Lizzie'nin kafası çok iyi çalışır, Bay Headstone. Hiç eğitim görmeden bu kadar çalışması belki biraz fazla. Ben evdeki ateşin onun kitabı olduğunu söylerdim çünkü oturup ateşe bakarken hep hayal kurardı - bazen çok düzgün hayaller.&quot;</p>
<p>&quot;Bu iş hoşuma gitmedi,&quot; dedi Bradley Headstone.</p>
<p>Öğrencisi onun böyle ani, kati ve duygusal bir itirazda bulunmasına biraz şaştı ama bunu hocasının kendisine duyduğu ilginin kanıtı kabul etti.</p>
<p>Bu düşüncenin verdiği cesaretle konuştu: &quot;Bunu size daha önce hiç açık açık söyleyememiştim Bay Headstone, siz de şahidimsiniz, bu gece buraya gelmeden önce bunu sizden duymaya da pek hazır değildim; ama sizin umduğunuz kadar iyi bir gelişme gösterirsem, bana çok iyi davranmış ablam yüzünden - rezil olacağım demiyorum çünkü onu kastetmiyorum - ama yüzüm kızaracak&quot;</p>
<p>&quot;Evet,&quot; dedi Bradley Headstone ezbere, onun zihni bu noktaya hiç mi hiç temas etmediğinden, üzerinden hızla kayıp geçti, &quot;bir de düşünülmesi gereken şu ihtimal var. Kendisi belli bir yere gelmeyi başarabilmiş bir adam - ablanı - beğenebilir, hattâ zamanla - ablanla - evlenmeyi bile düşünmeye başlayabilir ve kafasındaki bütün eşitsizlikleri ve başka kaygıları yense bile, bu eşitsizlik ve kaygının bütün kuvvetiyle sürmesi çok hazin bir sakınca ve ağır bir ceza teşkil eder.&quot;</p>
<p>&quot;Ben de aynı şeyi söylüyorum, efendim.&quot;</p>
<p>&quot;Hı hı,&quot; dedi Bradley Headstone, &quot;ama sen sadece bir kardeşin gözüyle bakıyorsun. Benim varsaydığım durum çok daha ciddi; çünkü onu beğenen biri, bir koca, bu bağı bile isteye kurmuş olacaktır ve savunmak durumunda kalacaktır: halbuki kardeş öyle değil. Ne de olsa bu konuda elinden bir şey gelmez; halbuki bir eş için öyle demezler.&quot;</p>
<p>&quot;Haklısınız, efendim. Bazen, Lizzie babamın ölümünden sonra artık serbest olduğuna göre, onun gibi genç bir kadının kısa sürede pekala kendisine yetecek kadar bilgiyi edinebileceğini düşünüyorum. Acaba diyorum Bayan Peecher. ..&quot;</p>
<p>&quot;Bu iş için Bayan Peecher'ı tavsiye etmem,&quot; diye lafını kesti Bradley Headstone, biraz önce hasıl olan o kararlılıkla.</p>
<p>&quot;Peki siz benim için böyle bir iyilikte bulunur muydunuz Bay Headstone?&quot;</p>
<p>&quot;Evet, Hexam, elbette. Bunu düşüneceğim. Uzun uzun düşüneceğim. İyice düşüneceğim.&quot;</p>
<p>Ondan sonra okula ulaşana kadar hemen hemen hiç konuşmadan yürüdüler. Okulda, derli toplu Bayan Peecher'ın, iğne deliği gibi pencerelerinden birinde ışık vardı ve bir köşesinde Mary Anne oturmuş dışarıyı seyrediyordu, bu esnada masada oturan Bayan Peecher, kendisine dikeceği küçük, düzgün yeleğin, kahverengi kâğıttan çıkarttığı kalıbını birbirine iliştirmekle meşguldü. Dikkatinizi çekerim, Bayan Peecher ve öğrencileri, ilmi bulunmayan dikiş sanatı konusunda Hükümet tarafından hiç desteklenmiyorlardı.</p>
<p>Mary Anne, pencereden dışarı bakarken parmak kaldırdı.</p>
<p>&quot;Evet, Mary Anne?&quot;</p>
<p>&quot;Bay Headstone geri döndü, hocam.&quot;</p>
<p>Bir dakika sonra Mary Anne tekrar parmak kaldırdı.</p>
<p>&quot;Evet, Mary Anne?&quot;</p>
<p>&quot;İçeri girip kapısını kilitledi, hocam.&quot;</p>
<p>Bayan Peecher yatmaya gitmeden önce işini toparlarken iç geçirmemek için kendini tuttu ve o yelek üzerinde olsa tam kalbinin üzerine gelecek yere, sivri mi sivri bir iğneyi sonuna kadar batırdı.</p>
<p>&nbsp;</p>
</body>
</html>