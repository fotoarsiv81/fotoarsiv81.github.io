<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>6. Bölüm -Cevapsız Bir Bulmaca</title>
</head>
<body>
<h1><a id="a145"></a>6. Bölüm -Cevapsız Bir Bulmaca</h1>
<p>Bay Mortimer Lightwood'la Bay Eugene Wrayburn yine birlikte Temple'da oturmaktalardı. Ancak bu akşam meşhur avukatın yazıhanesinde değil, yine ikinci katta onun tam karşısına düşen bir başka sefil iş yerindeydiler; zindan kapısına benzeyen kara kapısının üzerinde şu yazı göze çarpıyordu:</p>
<p>ÖZEL</p>
<p>BAY EUGENE WRAYBURN BAY MORTİMER LIGHTWOOD (Bay Lightwood'un yazıhanesi karşıda)</p>
<p>Görünüşe göre çok yeni bir müesseseydi burası. Tabelanın üzerindeki harfler aşırı beyazdı ve aşırı keskin bir koku yaymaktaydı, masalarla sandalyelerin yüzleri (Lady Tippins'inki gibi) inanılamayacak kadar tazeydi, halılar da desenlerinin olağandışı netliğiyle onlara bakanın yüzüne parlıyordu adeta. Ama kendisiyle içli dışlı olan canlı cansız her şeyi soldurmaya alışık olan Temple kısa sürede bu cilayı alacaktı.</p>
<p>&quot;Güzel!&quot; dedi Eugene, şöminenin bir tarafından, &quot;kendimi makul ölçüde rahat hissediyorum. Döşemeci de aynı durumdadır umarım.&quot;</p>
<p>&quot;Neden olmasın ki?&quot; diye sordu Lightwood, şöminenin öbür tarafından.</p>
<p>&quot;Tabii,&quot; dedi Eugene düşünceli bir tavırla, &quot;mali durumumuz kendisi için bir sır, yani kafası rahattır muhtemelen.&quot; &quot;Parasını vereceğiz,&quot; dedi Mortimer.</p>
<p>&quot;Sahi mi?&quot; diye sordu Eugene, tembel bir şaşkınlıkla. &quot;Deme!&quot; &quot;Ben kendi payımı ödemek niyetindeyim Eugene,&quot; dedi Mortimer, hafif bir kırgınlıkla.</p>
<p>&quot;Ben de ödemek niyetindeyim,&quot; diye söylendi Eugene. &quot;Ama öyle çok şeye niyet ediyorum ki - hiç niyetinde olmadığım.&quot; &quot;Nasıl yani?&quot;</p>
<p>&quot;Yani sadece niyet ediyorum ve hep de niyet etmekle kalacağım, başka da bir şey olmayacak sevgili Mortimer. Hep aynı hikâye.&quot;</p>
<p>Koltuğunda kaykılmış, koltuğunda kaykılan Eugene'e bakan arkadaşı, bacaklarını uzattı ve onun hiç uğraşmadan kendisinde uyandırmayı başardığı eğlenme hissiyle konuşmaya devam etti:</p>
<p>&quot;Hem senin kaprislerin yüzünden fatura katlandı.&quot;</p>
<p>&quot;Ev hayatının erdemlerine de kapris demez mi!&quot; diye bağırdı Eugene gözlerini tavana kaldırarak.</p>
<p>&quot;Mesela şu hiç eksiği olmayan küçük mutfağın,&quot; dedi Mortimer, &quot;içinde hiçbir şey pişmeyecek.&quot;</p>
<p>&quot;Canım gülüm Mortimer,&quot; dedi arkadaşı, büyük bir üşengeçlikle başını azıcık kaldırıp ona bakarak, &quot;önemli olan insanın maneviyatı üzerinde yarattığı etki, daha kaç kere söyleyeceğim?&quot;</p>
<p>&quot;Senin maneviyatın üzerinde de ne etki yaratır ya!&quot; dedi Lightwood gülerek.</p>
<p>&quot;Rica ederim,&quot; dedi Eugene muazzam bir rehavetle koltuğundan kalkarak, &quot;gel de, müessesemizin böyle acımasızca yerin dibine batırdığın bölümünü bir teftiş et.&quot; Eline bir mum alıp arkadaşını dairenin dördüncü odasına götürdü; derli toplu bir mutfağa dönüştürülmüş daracık bir yerdi. &quot;Bak!&quot; dedi Eugene, &quot;minyatür un kavanozu, merdane, baharatlık, bir raf dolusu kahverengi kavanoz, doğrama tahtası, kahve değirmeni, şık bir tabak bardak dolabı, tavalar, tencereler, kızartma tavası, cici bir çaydanlık, sahan kapağı cephaneliği. İnsana ev hayatının erdemlerini hissettiren bu nesnelerin maneviyat üzerindeki etkisi bende büyük bir değişiklik yaratabilir ama sende değil, sen umutsuz vakasın. Hatta daha şimdiden ev hayatının erdemlerinin oluşmaya başladığını hissediyorum sanki. Rica ederim benimle yatak odasına gel. Yazı masası, masif maun, mektuplar için bölmeler, alfabenin her hafi için bir bölme, tam tekmil. Bunlar ne işime yarayacak? Diyelim ki Jones diye birinden bir çek geliyor. Hemen yazıhanenin başına geliyorum, J bölmesini bulup oraya yerleştiriyorum. Ondan iyisi makbuz olur ama bana çek de yeter. En büyük dileğim, Mortimer,&quot; öğrencisine ders veren bir filozof edasıyla yatağına oturdu, &quot;benden örnek alıp düzenli ve sistemli olma isteği duyman ve seni sarmaladığım bu manevi etkiler sayesinde, ev hayatının erdemlerinin yaratılmasına katkıda bulunman.&quot;</p>
<p>Mortimer yine gülerek her zamanki yorumda bulundu, &quot;Nasıl bu kadar gülünç olabiliyorsun Eugene?&quot; sonra ekledi, &quot;Ne acayip adamsın!&quot; ama yüzündeki gülüş silindiğinde ciddi, hatta endişeli bir ifade belirdi. Neredeyse bir karakter özelliği halini alan o habis kayıtsızlık ve umursamazlık görüntüsü altında arkadaşına güçlü bağlarla bağlıydı. Sınıf arkadaşı oldukları zamanda kendini Eugene üzerine kurmuştu ve şimdi bile onu o zamanki gibi taklit ve takdir ediyor, o zamanki gibi seviyordu.</p>
<p>&quot;Eugene,&quot; dedi, &quot;bir ciddi anını yakalasam sana ciddi bir şey söylemeye çalışırdım.&quot;</p>
<p>&quot;Ciddi bir şey?&quot; diye tekrarladı Eugene. &quot;Manevi etkiler iş başında. De bakalım.&quot;</p>
<p>&quot;Peki,&quot; dedi arkadaşı, &quot;pek ciddi sayılmazsın ya.&quot;</p>
<p>&quot;Bu ciddiyet arzusunda,&quot; diye mırıldandı Eugene, enine boyuna düşünür gibi, &quot;küçük un kavanozunun ve kahve değirmeninin mutlu etkilerini görüyorum. Ne kadar mutluyum anlatamam.&quot;</p>
<p>&quot;Eugene,&quot; diye kaldığı yerden devam etti Mortimer, bu havai müdahaleyi görmezden gelmiş ve elini onun omzuna koymuştu, &quot;benden bir şey saklıyorsun.&quot;</p>
<p>Eugene ona baktı ama bir şey söylemedi.</p>
<p>&quot;Bütün yaz benden bir şey sakladın. Yaz tatilini tekne tepesinde geçirmeyi planlarken, birlikte kürek çekmeye ilk başladığımız zamanlardaki kadar hevesliydin. Ama tatil başladığında hiç umrunda değilmiş, üzerinde bir külfetmiş gibi davrandın ve sürekli kaçıp kaçıp gittin. Çok hoşlandığımı bildiğin her zamanki o tuhaf tavrınla bana on kere, on beş kere, yirmi kere ortalıktan kaybolmalarının, birbirimizi sıkmayalım diye alınmış bir tedbir olduğunu söyledin ama tabii çok geçmeden, aslında başka bir şeyin üstünü örtmeye çalıştığını anladım. Bana anlatmadığına göre ne olduğunu sormayacağım ama durum böyle. Değilse değil de.&quot;</p>
<p>&quot;Şerefim üzerine yemin ediyorum Mortimer,&quot; dedi Eugene yüzünde ciddi bir ifadeyle birkaç dakika durakladı, &quot;bilmiyorum.&quot;</p>
<p>&quot;Bilmiyor musun?&quot;</p>
<p>&quot;İnan bana bilmiyorum. Dünyadaki pek çok insandan daha az tanıyorum kendimi ve gerçekten bilmiyorum.&quot;</p>
<p>&nbsp;</p>
</body>
</html>