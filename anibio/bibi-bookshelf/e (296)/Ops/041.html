<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>13. Bölüm -Alıcı Kuşun izini Sürmek</title>
</head>
<body>
<h1><a id="a128"></a>13. Bölüm -Alıcı Kuşun izini Sürmek</h1>
<p>iki kireç tüccarı, refakatçileriyle birlikte, Bayan Abbey Potterson'ın krallığına girdiler, refakatçileri (sır verir gibi onları ve sözde işlerini, barın yarım kapısı üzerinden takdim ettikten sonra) mecazi bir dil kullanmayı tercih ederek Kuytu'da &quot;bir yudumcuk ateşin&quot; yakılması ricasını iletti. Yetkililere yardıma daima meyilli olan Bayan Abbey, Bob Gliddery'ye, beyfendileri bu inziva köşesine götürmesini ve orayı bir an önce ateş ve ışıkla şenlendirmesini buyurdu. Elinde tutuşturduğu bir kâğıt parçasıyla onlara yolu gösteren çıplak kollu Bob, bu buyruğu öyle büyük bir hızla yerine getirdi ki Kuytu, misafirperver kapısından adımlarını atar atmaz, karanlık uykusundan silkinerek bütün sıcaklığıyla onları kucaklayıverdi.</p>
<p>&quot;Burada pek güzel sıcak şeri yaparlar,&quot; dedi Bay Komiser, mahalli istihbaratın bir parçası olarak. &quot;Beyler bir şişe alırlar mı acaba?&quot;</p>
<p>Beylerin cevabı, Memnuniyetle, olduğundan Bob Gliddery, Bay Komiser'den gerekli talimatları aldıktan sonra, kanunun üstünlüğüne duyulan saygıya yaraşır bir çeviklikle çekildi.</p>
<p>&quot;Şu da var ki,&quot; dedi Bay Komiser, &quot;bilgiyi aldığımız adam,&quot; omzunun üzerinden Riderhood'u işaret etti, &quot;şu sizin kireç mavnaları meselesinde öteki adama iftira edip duruyor, bunun sonucunda da herkes öteki adamdan uzak duruyor. Bu bir manaya geliyor ya da bir şey kanıtlıyor diyemem ama hakikat. Bunu ilk olarak karşı cinsten bir tanıdığımdan duydum,&quot; yine omzunun üzerinden belli belirsiz Bayan Abbey'yi işaret etti, &quot;şu arka taraftaki hanımdan.&quot;</p>
<p>O zaman Bay Komiser için bu geceki ziyaretleri beklenmedik bir şey değildi muhtemelen? diye ağzını aradı Lightwood.</p>
<p>'Tahmin edersiniz,&quot; dedi Bay Komiser, &quot;bu bir hamle etme meselesi. Hamlenizin ne olduğunu bilmeden hamle etmenin bir faydası yok. Hareket etmeden durmak daha iyi. Bu kireç meselesinde bu işin o iki adamla ilgili olduğunu düşünüyordum; başından beri. Yine de ilk adımı atmak için beklemem gerekiyordu; o şansı bulamamıştım. Bilgiyi aldığımız bu adam o ilk adım oldu, eğer kimse onu durdurmazsa koşup gider, birinci de gelir. İkinci gelen için durum pek hoş olmayabilir, bu sıraya kimin aday olduğunu ya da olmamaya çalıştığını söylememe gerek yok. Vazife vazifedir, her şartta yerine getiririm, kafamı ve becerimi sonuna kadar kullanırım.&quot;</p>
<p>&quot;Bir kireç tüccarı olarak konuşmam gerekirse...&quot; diye başladı Eugene.</p>
<p>&quot;Siz konuşmayacaksınız da kim konuşacak,&quot; dedi Bay Komiser.</p>
<p>&quot;Elbette,&quot; dedi Eugene; &quot;babam kireç tüccarıydı, dedem de -nesillerdir saçımızın ucuna kadar kirece bulanmış vaziyetteyiz- bu kaybolan kireç, (canım kadar sevdiğim) kireç ticaretiyle uğraşan seçkin bir beyefendinin genç hanım akrabalarının yanında zaptedilmese, bu işe yardımcı olan ikinci şahıslar, yani kireç söndürücüler için çok daha makul bir yol izlenmiş olur sanıyorum.&quot;</p>
<p>&quot;Ben de bunu tercih ederim,&quot; dedi Lightwood, gülerek arkadaşına bir sumsuk vurdu.</p>
<p>&quot;Bir sakıncası görülmezse o şekilde yapılacaktır, beyler,&quot; dedi Bay Komiser serinkanlılıkla. &quot;O cephede sıkıntı yaratmayı ben de hiç arzu etmem. Aslında o cepheye üzülüyorum.&quot;</p>
<p>&quot;O cephede bir de oğlan vardı,&quot; dedi Eugene. &quot;Hâlâ orada mı?&quot;</p>
<p>&quot;Hayır,&quot; dedi Bay Komiser. &quot;O işleri bıraktı. Başka yerlere kaydı.&quot; .</p>
<p>&quot;Yani hanımefendi yalnız mı kalacak?&quot; diye sordu Eugene.</p>
<p>&quot;Yalnız kalacak,&quot; dedi Bay Komiser.</p>
<p>Bob'un elinde dumanı tüten bir sürahiyle içeri girmesi konuşmayı böldü. Ama sürahiden muhteşem bir koku yayıldığı halde SixJolly Fellowship Porters'ın böylesi önemli durumlar için sakladığı, o son muhteşem dokunuş kondurulmamıştı henüz. Bob, daha önce sözü edilen şeker külahı şeklindeki tenekelerden birine sürahiyi boşaltıp, sivri ucunu ateşe sapladı, onu orada birkaç dakikalığına bırakıp ortadan kayboldu ve pırıl pırıl üç kadehle geri döndü. Kadehleri masaya yerleştirdi ve vazifesinin zorluğunun farkında, ateşin üzerine eğilerek çıkan buhar seyretmeye koyuldu, sonra buharın yoğunlaştığı özel bir anda, madeni kabı sapından tutup özenle sallayarak, hafif bir cız sesi çıkarttırdı. Sonra kabın içindekileri tekrar sürahiye boşalttı; pırıl pırıl üç bardağı sırasıyla sürahiden çıkan buhara tuttu; nihayet hepsini doldurdu ve vicdanı rahat, ademi beşerin takdirlerini bekledi.</p>
<p>Takdirler sunuldu (Bay Komiser, hislerini &quot;Kireç ticareti!&quot; kelimeleriyle dile getirmeyi uygun bulmuştu), Bob da misafirlerin övgülerini bardaki Bayan Abbey'ye iletmek üzere çekildi. Laf aramızda, onun da gitmesiyle. kapısı sıkı sıkı kapalı olan odada, bu kireç hikâyesini teferruatıyla sürdürmek için en ufak bir sebep kalmamıştı. Ancak Bay Komiser bu hikâyeyi öyle olağanüstü tatminkar bulmuş, ona öyle gizemli erdemler yakıştırmıştı ki, müşterilerinin ikisi de sorgulamaya kalkışmadı.</p>
<p>Derken pencere iki kere tıklatıldı. Bay Komiser, mukavemetini arttırmak için aceleyle bir kadeh daha içtikten sonra, sessiz adımlar ve kaygısız bir yüzle dışarı çıktı. Havanın durumuna ve gök cisimlerinin yerlerine bakmaya çıkarmış gibi.</p>
<p>&quot;Bu iş sevimsizleşiyor, Mortimer,&quot; dedi Eugene alçak sesle. &quot;Hiç hoşuma gitmiyor.&quot;</p>
<p>&quot;Benim de,&quot; dedi Lightwood. &quot;Gidelim mi?&quot;</p>
<p>&quot;Hazır buradayken kalalım. Senin bu işi sonuna kadar takip etmen lazım, ben de seni yalnız bırakmam. Hem o kara saçlı kız hiç aklımdan çıkmıyor. Geçen sefer göz ucuyla şöyle bir görmüştük ama bu gece ateşin başında bekleyişini görür gibiyim. O kızı düşündüğünde kendini hain ile yankesicinin karanlık bir bileşimi gibi hissetmiyor musun?&quot;</p>
<p>&quot;Oldukça,&quot; dedi Lightwood. &quot;Ya sen?&quot;</p>
<p>&quot;Epeyce.&quot;</p>
<p>Refakatçileri tekrar geri dönüp rapor verdi. Süsünü püsünü bir kenara bırakırsak raporu şu minval üzreydi; teknesiyle açılmış olan Gaffer'ın her zamanki erkete yerinde olduğu tahmin edilmekteydi; sular yükseldiğinde gelmesi beklenmişti; ancak bir önceki gelgiti şu ya da bu sebeple kaçırdığı için, her zamanki gece alışkanlıkları düşünüldüğünde, sular yeniden yükselene kadar gelmesi beklenmiyordu, küçük de olsa bir saat içinde gelme ihtimali de vardı; pencereden gözlenen kızı da kendisini o sıralarda bekliyormuş gibi görünüyordu zira yiyecekleri hazır etmişti ama pişirmeye başlamamıştı; sular saat bir civarı yükselecekti, şimdi daha on bile olmamıştı; gözleyip beklemekten başka yapacak bir şey yoktu; raporun verilmekte olduğu anda muhbir gözcülük yapmaktaydı ama iki kişi daima bir kişiden iyiydi (özellikle de ikincisi Bay Komiser olduğunda); raporu vermekte olan şahıs da gözcülük işine iştirak etmek niyetindeydi. Böyle soğuk ve kuvvetli rüzgârların estiği, zaman zaman dolunun atıştırdığı bir gecede, kıyıya çekilmiş bir teknenin rüzgâr almayan tarafına büzüşüp beklemek iki amatör için meşakkatli olacağından, raportör, iki beyefendinin, en azından bir süreliğine, şu an bulundukları kapalı ve sıcak mahalde kalmasını tavsiye etmekteydi.</p>
<p>Bu tavsiyeye karşı gelmek gibi bir niyetleri yoktu ama gözcülere katılmayı canları çekmesi halinde onları nerede bulabileceklerini bilmek isterlerdi. Yanıltıcı olabilecek bir sözlü tarif yerine, Eugene (kendi şahsi sorunlarının yükünü her zamankinden daha az hissederek) Bay Komiser'le birlikte gidecek, yeri öğrenip geri dönecekti.</p>
<p>Nehrin eğimli kıyısında, rıhtımın kaygan taşları arasında -ama kendisine ait bir iskelesi olan Six Jolly Fellowships'in özel rıhtımı değil, biraz daha uzakta, gözden düşmüş adamın yaşadığı yer olan eski rüzgâr değirmeninin yakınındaki bir rıhtımda- birkaç tekne duruyordu; bazıları demirliydi ve yüzmeye başlamıştı bile; diğerleri gelgitin ulaşamayacağı bir yere çekilmişti. Eugene'in yoldaşı bu teknelerden birinin altında gözden kayboldu. Eugene, bu teknenin diğer teknelere göre konumunu peyleyip, tekrar geldiğinde bulacağına emin olduktan sonra, gözlerini, kara saçlı, yalnız kızın oturduğu binaya çevirdi.</p>
<p>Ateşin ışıltısı pencereye vurmuştu. Belki onu içeri bakmaya iten bu oldu. Belki de özellikle bakmak için gelmişti. Kıyının o kısmını ot bürümüş olduğundan, ses çıkartmadan yaklaşmak kolaydı; sadece bir bir buçuk metre yüksekliğindeki sertleşmiş toprak setin bozuk yüzeyine tırmanmak, otların üzerine, pencerenin yanına çıkmak gerekiyordu. O da öyle yaptı.</p>
<p>İçeride ocağın ateşinden başka ışık yoktu. Yakılmamış lamba masanın üzerinde duruyordu. Kız yere oturmuş, yüzünü ellerine yaslamış, mangala bakıyordu. Yüzünde, ilk bakışta kaprisli ateşin yansımaları zannettiği, titrek bir kıpırtı vardı; ama daha dikkatli baktığında kızın ağladığını fark etti. Parlayıp sönen ateşin gösterdiği, hüzünlü, yalnız bir görüntü.</p>
<p>Topu topu dört cam parçasından ibaret küçük bir pencereydi, perdesiz; onu seçme sebebi, yanındaki daha büyük pencerenin perdeli olmasıydı. Ona odayı ve duvarlardaki, Kâh öne çıkıp Kâh geri çekilen, boğulmuş insan ilanlarını gösteriyordu. Ama kıza uzun uzun, gözlerini ayırmadan baktığı halde ilanlara pek bakmadı. Hüzünlü ve yalnız olmasına, parlayıp sönen ateşe karşı ağlamasına rağmen, yanağının alında ve saçının ışıltısında, derin, zengin renkler parlıyordu.</p>
<p>Kız başını kaldırdı. Öyle sessiz durmuştu ki kızı rahatsız edenin kendisi olmadığına emindi, bu yüzden de sadece pencereden, duvarın gölgesine çekilmekle yetindi. Kız kapıyı açıp korkulu bir sesle, &quot;Baba, bana mı seslendin?&quot; dedi. Sonra, &quot;Baba!&quot; diye bağırdı. Kulak kabarttıktan sonra bir kez daha, &quot;Baba! Daha önce de iki kere seslendin gibi geldi.&quot;</p>
<p>Cevap yok. Kız tekrar içeri girerken Eugene aşağı atladı ve çamurların içinden, pusu yerinin yanından, Mortimer Lightwood'a gitti: Kızı nasıl gördüğünü ve bu işin gerçekten de çok üzücü bir hal aldığını anlattı.</p>
<p>&quot;Şu adam da kendini benim kadar suçlu hissediyorsa,&quot; dedi Eugene, &quot;feci rahatsız olmalı.&quot;</p>
<p>&quot;Gizlice seyretmenin etkisidir,&quot; dedi Lightwood.</p>
<p>&quot;Doğrusu kendimi en küçüğünden en büyüğüne bütün suçlan işlemişim gibi hissetmek için buna ihtiyacım yok,&quot; dedi Eugene. &quot;Şundan biraz daha versene.&quot;</p>
<p>Lightwood şundan biraz daha verdi; ama artık soğumaya başladığından eski etkiyi yaratmıyordu.</p>
<p>&quot;Püf!&quot; dedi Eugene, ağzındakini küllerin arasına püskürterek. &quot;Nehir suyu gibi.&quot;</p>
<p>&quot;Nehir suyunun tadına bu kadar aşina mısın?&quot;</p>
<p>&quot;Bu gece öyleymişim gibi geliyor. Sanki yan boğulmuşum da iki litre yutmuşum gibi.&quot;</p>
<p>&quot;Muhitin etkisi,&quot; dedi Lightwood.</p>
<p>&quot;Bu gece bilmediğin şeyde hatırın kalıyor, yok şunun etkisi yok bunun etkisi,&quot; dedi Eugene. &quot;Burada daha ne kadar kalacağız?&quot;</p>
<p>&quot;Sence?&quot;</p>
<p>&quot;Seçme şansım olsa bir dakika derdim,&quot; dedi Eugene, &quot;bu Jolly Fellowship Porters'ın neşesi sadece isminde. Ama patron bizi de diğer şüpheli şahıslarla birlikte kapı önüne koyana kadar en iyisi burada kalmak sanırım.&quot;</p>
<p>Kalkıp ateşi karıştırdı ve yanına oturdu. Saat on biri çaldı. Kendini sabırla bekleyecek şekilde ayarladığını düşünüyordu. Ama çok geçmeden önce bir bacağı kaşınmaya başladı, sonra öteki, sonra bir kolu, sonra öteki, sonra çenesi, sonra sırtı, sonra alnı, sonra saçları, sonra burnu; derken iki sandalyeyi yanyana getirip üzerine uzandı ve inledi; sonra ayağa kalktı.</p>
<p>&quot;Burada şeytani faaliyetlerde bulunan görünmez böcekler kaynaşıyor. Her tarafım kabardı. Zihnimde, biraz önce çok berbat bir soygun gerçekleştirdim ve adaletin amansız askerleri peşimde.&quot;</p>
<p>&quot;Ben de fenayım,&quot; dedi Lightwood doğrularak, aşağılardan bir yerden yükselen başının normal yerini bulması epey sürmüştü. &quot;Bende de epeydir huzursuzluk var. Sen dışarıdayken Liliputlular'ın topa tuttuğu Gulliver gibi hissettim kendimi.&quot;</p>
<p>&quot;Bu iş böyle olmayacak, Mortimer. Kalk temiz havaya çıkalım; sevgili dostumuz, kardeşimiz Riderhood'un yanına gidelim. Sakinleşmek için de bir anlaşmaya varalım. Bir daha sefere (akıl sağlığımızı düşünerek) suçluyu yakalamak yerine kendimiz suç işleyelim. Söz mü?&quot;</p>
<p>&quot;Söz.&quot;</p>
<p>&quot;Anlaştık! Artık Tippins düşünsün. Ne de olsa onun hayatı tehlikede.&quot;</p>
<p>Mortimer hesabı ödemek için zili çaldı ve kendisiyle bu işi halletmek üzere Bob geldi; Eugene her zamanki gamsız aşırıya kaçma huyuyla, ona kireç işine girmek isteyip istemediğini sordu?</p>
<p>&quot;Teşekkür ederim efendim, olmaz efendim,&quot; dedi Bob; &quot;ben buradaki işimden memnunum.&quot;</p>
<p>&quot;Fikrini değiştirirsen,&quot; dedi Eugene, &quot;benim oraya gel, kireç ocağında yerin hazır.&quot;</p>
<p>&quot;Teşekkür ederim efendim,&quot; dedi Bob.</p>
<p>&quot;Bu bey benim ortağım,&quot; dedi Eugene, &quot;hesapları tutar, maaşları dağıtır. İyi işe iyi ücret, ortağımın şiarıdır.&quot;</p>
<p>&quot;Doğrusu çok güzel bir şiar, beyler,&quot; dedi Bob, parayı alırken sağ eliyle kafasından bir selam sağdı, bira musluğundan bira sağar gibi.</p>
<p>&quot;Eugene,&quot; diye arkadaşına hitap etti Mortimer, yine başbaşa kaldıklarında kahkahayı koyvererek, &quot;nasıl bu kadar gülünç olabiliyorsun?&quot;</p>
<p>&quot;Gülünç bir ruh hali içindeyim,&quot; dedi Eugene; &quot;Gülünç bir adamım. Her şey gülünç. Hadi!&quot;</p>
<p>Son yarım saat içinde, arkadaşında, en hoyrat, en umursamaz, en fütursuz yönlerinin yoğunlaşması şeklinde ifade edilebilecek bir değişimin meydana geldiğini hisseder gibi oldu Mortimer Lightwood. Onun her şeyine alışık olduğu halde, şu anda kafasını karıştıran yeni, gerilimli bir şey seziyordu onda. Bunu bir an düşünüp sonra unuttu; ama sonradan hatırlayacaktı.</p>
<p>&quot;Şurada oturuyor,&quot; dedi Eugene, kükreyen rüzgârın dövdüğü kıyının dibinde dururlarken. &quot;İşte ateşinin ışığı.&quot; &quot;Pencereden bir bakayım,&quot; dedi Mortimer.</p>
<p>&quot;Hayır bakma!&quot; Eugene kolunu yakalamıştı. &quot;Böyle seyirlik bir şeye dönüştürmeyelim onu. Gel dürüst dostumuzun yanına gidelim.&quot;</p>
<p>Onu gözetleme noktasına götürdü ve ikisi birlikte yere eğilip teknenin altına sokuldular; ilk başta göründüğünden daha iyi bir sığınaktı, rüzgârla ve çıplak geceyle kıyaslanamayacak kadar iyi.</p>
<p>&quot;Bay Komiser evde mi acaba?&quot; diye fısıldadı Eugene.</p>
<p>&quot;Burdayım, beyefendi.&quot;</p>
<p>&quot;Alnı terleyen dostumuz da şu uzak köşede mi? Güzel. Vukuat var mı?&quot;</p>
<p>&quot;Kızı demin dışarı çıktı, babasının seslendiğini duymuş, tabii işaret değilse. Babasını uzak tutmak için işarettir belki de.&quot;</p>
<p>&quot;Belki de milli marşı okumuştur,&quot; diye mırıldandı Eugene, &quot;ama işaret değildi. Mortimer!&quot;</p>
<p>&quot;Burda!&quot; (Bay Komiser'in öbür tarafındaydı.)</p>
<p>&quot;İki hırsızlık bir kalpazanlık oldu!&quot;</p>
<p>Moral bozukluğunu bu şekilde ifade eden Eugene sustu.</p>
<p>Hep birlikte uzun uzun sustular. Gelgitle yükselen sular yanlarına yaklaştıkça nehrin sesleri çoğaldı ve daha fazla kulak kabartmaya başladılar. Buharlı çarklarının dönüşüne, demir zincirlerin şıngırtısına, takozların gıcırtısına, küreklerin ölçülü şıpırtısına, bir gemiyle yanlarından geçerken belli ki saklandıkları yerde onların kokusunu alan köpeğin şiddetli havlamasına. Gece o kadar da karanlık değildi; bir ileri bir geri salınan, direklerdeki ve pruvalardaki ışıkların yanına ilişmiş karanlık kütleleri seçebiliyorlardı; zaman zaman, kocaman, kara yelkenli, hortlağımsı bir salapurya, ikaz eden bir kol gibi çok yakınlarında beliriyor, biraz ilerleyince gözden kayboluyordu. Gözetlemenin bu safhasında, yakınlardaki sular, sık sık uzaklarda meydana gelmiş bir hareketin etkisiyle karışıyordu. Çoğunlukla bunun, beklemekte oldukları kayığın kıyıya yanaşırken çıkarttığı sesler olduğunu zannediyorlardı; nehre fazlasıyla aşina olan muhbirleri yerinde hiç kıpırdamadan durmasa kimbilir kaç kere yerlerinden fırlayacak gibi olmuşlardı.</p>
<p>Rüzgâr, estiği yönde kalan kilise saatlerinin çoğunun sesini uzaklara sürüklüyordu, ama aksi istikamette, onlara saatin Bir - İki - Üç olduğunu bildiren çanlar vardı. Onlardan yardım almasalar, gecenin ilerlediğini suların çekilmesinden anlayabilirlerdi, siyah ve ıslak kara parçasının gittikçe genişlemesinden ve arnavut kaldırımı rıhtımın suyun içinden adım adım çıkmasından. </p>
<p>&nbsp;</p>
</body>
</html>