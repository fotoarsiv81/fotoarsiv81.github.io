<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>12. Bölüm -Kötü Niyet</title>
</head>
<body>
<h1><a id="a173"></a>12. Bölüm -Kötü Niyet</h1>
<p>Güneş bütün Londra'ya ışıklar saçarak yükseldi ve o muhteşem tarafsızlığıyla, kahvaltıya oturmuş olan Bay Alfred Lammle'ın sakallarında ışığı kırmaya bile tenezzül etti. Dışarıdan gelecek her türlü aydınlığa ihtiyacı vardı Bay Alfred Lammle'ın, zira içi pek kararmış gibiydi ve aşırı tatminsiz bir havası vardı.</p>
<p>Bayan Alfred Lammle, efendisinin karşısındaydı. Birbirlerini dolandırmış olmak gibi hoş bir bağ ile birbirine bağlı, mutlu dolandırıcı çift, masa örtüsünü inceleyerek meyyus meyyus oturmaktaydı. Sackville Sokağı'nın güneşli tarafında olmasına rağmen kahvaltı odasında durum pek kasvetli görünüyordu. Ailenin alışveriş ettiği tüccarlardan biri perdelerin arkasından içeriyi görebilse, hemen faturasını gönderir ve bir an önce ödenmesi için baskı yapardı. Gerçi söz konusu tüccarlar, bu manzarayı görmedikleri halde, çoktan faturalar göndermişti.</p>
<p>&quot;Bana öyle geliyor ki,&quot; dedi Bayan Lammle, &quot;evlendik evleneli hiç para kazanmadın.&quot;</p>
<p>&quot;Sana öyle gelen,&quot; dedi Bay Lammle, &quot;belki de öyledir. Ama mühim değil.&quot;</p>
<p>Bay ve Bayan Lammle'a has bir şey miydi bu, yoksa bütün sevişen çiftler böyle midir? Kan koca konuşurlarken asla birbirlerine hitap etmezler, ortalarında görünmez bir varlık duruyormuşçasına ona hitap ederlerdi. Böylesi evcimen anlarda sakın dolaptaki iskelet olmasın çıkıp konuşmaya katılan?</p>
<p>&quot;Evde hiç para görmedim,&quot; dedi Bayan Lammle iskelete, &quot;kendi yıllık maaşım hariç. Buna yemin edebilirim.&quot;</p>
<p>&quot;Yemine hacet yok,&quot; dedi Bay Lammle iskelete; &quot;tekrar ediyorum, mühim değil. Sen de o maaşı hiç faydalı bir biçimde kullanamadın.&quot;</p>
<p>&quot;Faydalı biçimde mi! Nasıl?&quot; diye sordu Bayan Lammle.</p>
<p>&quot;Borç alıp iyi yaşayacak biçimde,&quot; dedi Bay Lammle.</p>
<p>Bu soruya ve cevaba kulak misafiri olan iskelet alayla gülmüştü belki; ama Bay ve Bayan Lammle'ın güldükleri kesindi.</p>
<p>&quot;Şimdi ne olacak?&quot; diye sordu Bayan Lammle iskelete.</p>
<p>&quot;Şimdi iflas edeceğiz,&quot; dedi Bay Lammle aynı yetkiliye.</p>
<p>Bunun üzerine Bayan Lammle horgörüyle iskelete baktı -ama bakışı Bay Lammle'a kadar uzatmadan- gözlerini indirdi. Bay Lammle da onunla aynı şeyi yaptıktan sonra gözlerini indirdi. Bir hizmetçinin kızarmış ekmeklerle içeri girmesi üzerine iskelet dolaba geri dönüp kendini kapadı.</p>
<p>&quot;Sophronia,&quot; dedi Bay Lammle, hizmetçi çekildiğinde. Sonra daha yüksek sesle tekrar etti: &quot;Sophronia!&quot;</p>
<p>&quot;Efendim?&quot;</p>
<p>&quot;Zahmet olmazsa bir dinleyiver.&quot; Dikkatini toplamasını beklerken ona ters ters bakıyordu. &quot;Sana bir şey danışacağım. Fuzuli şeyleri bırak. Anlaşmamızı biliyorsun. Ortak çıkarlarımız için birlikte çalışmamız lazım ve bu işlerde sen de benim kadar iyisin. Olmasan şimdi birlikte olmazdık Ne yapabiliriz? Köşeye sıkıştık. Ne yapalım?&quot;</p>
<p>&quot;Biraz para getirecek hiçbir planın yok mu?&quot;</p>
<p>Bay Lammle düşünmek için sakallarına daldı ve oradan umutsuz çıktı. &quot;Hayır; maceracı olduğumuzdan fazla para kazanmak için çok riske girmek gerekiyor, bu ara şansımız hiç yaver gitmedi.&quot;</p>
<p>&quot;Peki senin ...&quot; diye lafa başlamıştı ki kocası onu durdurdu.</p>
<p>&quot;Biz Sophronia. Biz, biz, biz.&quot;</p>
<p>&quot;Satacak bir şeyimiz yok mu?&quot;</p>
<p>&quot;Az bir şey! Bir Yahudi'ye borç karşılığı bu eşyaları verdim. Yarın, bugün, her an gelip alabilir. Fledgeby olmasa çok daha önce alırdı.&quot; &quot;Fledgeby'nin ne alakası var ki bu adamla?&quot;</p>
<p>&quot;Adamı tanıyordu. Pençesine düşmeden önce beni ona karşı uyardı. Başka birisi namına adamı ikna etmeye çalışıyordu o sırada ama başaramadı.&quot;</p>
<p>&quot;Fledgeby adamı sana karşı yumuşattı mı yani?&quot; &quot;Bize, Sophronia. Bize, bize, bize.&quot; &quot;Bize karşı.&quot;</p>
<p>&quot;Yani Yahudi henüz yapabileceklerini yapmadı, onu tutsa tutsa Fledgeby tutuyordur.&quot;</p>
<p>&quot;Fledgeby'ye inanıyor musun?&quot;</p>
<p>&quot;Sophronia, ben kimseye inanmam. Sana inandığımdan beri kimseye inanmıyorum. Ama öyle gibi görünüyor.&quot;</p>
<p>İskelete yaptığı bu isyankar tespitlerin intikamını karısından bu şekilde alan Bay Lammle masadan kalktı -gülüşünü ve gülerken burnunda oluşan beyaz çukurları saklamak için belki-, halının üzerinde bir tur attıktan sonra şöminenin önüne geldi.</p>
<p>&quot;O haytayı Georgiana'ya yamayabilseydik; neyse olan oldu artık.&quot;</p>
<p>Sırtını ateşe veren Lammle, sabahlığının eteklerini yukarıya sıvayarak bunları söylediğinde Sophronia'nın rengi attı ve gözlerini yere indirdi. Bir ihanet hissiyle ya da belki kendini tehlikede hissettiği için - çünkü ondan korkuyordu - kendisine hiç şiddet uygulamadığı halde ellerinden, ayaklarından bile korkuyordu - kendini onun gözünde daha iyi bir konuma getirmeye çalıştı.</p>
<p>&quot;Biraz borç alabilseydik, Alfred... &quot;</p>
<p>&quot;İster dilenelim, ister borç alalım, ister çalalım, bizim için hepsi bir, Sophronia,&quot; diye lafını kesti kocası. &quot;Peki bunu atlatabilecek miyiz?&quot;</p>
<p>&quot;Elbette. Pek özgün olmasa da inkar edilemeyecek bir gerçek var, Sophronia, iki kere iki dört eder.&quot;</p>
<p>Ama karısının kafasında bir şeyler çevirdiğini görünce, sabahlığının eteklerini tekrar toplayıp koltuk altına sıkıştırdı, öteki eliyle de gür sakallarını toparlayarak, sessizce onu seyretmeye koyuldu.</p>
<p>&quot;Böylesi bir acil durumda,&quot; dedi, biraz ürkekçe ona bakarak, &quot;tanıdığımız en zengin insanların aklımıza gelmesi çok doğal.&quot;</p>
<p>&quot;Haklısın, Sophronia.&quot;</p>
<p>&quot;Boffinler.&quot;</p>
<p>&quot;Haklısın, Sophronia.&quot; &quot;Onlarla bir şey yapılamaz mı?&quot; &quot;Onlarla ne yapılacak ki Sophronia?&quot;</p>
<p>Kadın yine düşüncelere dalıp gözlerini yere indirdi.</p>
<p>&quot;Ben de Boffinler'i tekrar tekrar düşündüm, Sophronia,&quot; diye devam etti kısır bir sessizliğin ardından, &quot;ama yapacak bir şey bulamadım. İyi korunuyorlar. O iblis Sekreter onlarla - kıymetli insanlar arasına giriyor.&quot;</p>
<p>&quot;Ondan kurtulmanın bir yolu olsa?&quot; dedi Sophronia, biraz daha düşündükten sonra yüzü aydınlanarak</p>
<p>&quot;İyi düşün, Sophronia,&quot; dedi onu izleyen kocası, mütehakkim bir tavırla.</p>
<p>&quot;Onun aradan çıkarılması Bay Boffin'in yararına gibi gösterilebilse?&quot;</p>
<p>&quot;İyi düşün, Sophronia.&quot;</p>
<p>&quot;Son zamanlarda, ihtiyar adamın çok şüpheci ve güvensiz bir hal aldığını konuşmuştuk, Alfred.&quot;</p>
<p>&quot;Pintileşti de canım; bizim için en umut kırıcı olan bu. Yine de düşünelim, Sophronia, düşünelim.&quot;</p>
<p>Sophronia biraz düşündü. &quot;Ondaki bu eğilimden faydalansak Diyelim ki benim vicdanım... &quot;</p>
<p>&quot;Vicdan nedir çok iyi biliriz, hayatım. Eee?&quot;</p>
<p>&quot;Diyelim ki o züppe kızın bana söylediği şeyi, Sekreter'in ona ilanı aşkta bulunduğunu daha fazla saklamaya vicdanım el vermiyor. Diyelim ki vicdanım beni, bunu Bay Boffin'e anlatmaya zorluyor.&quot;</p>
<p>&quot;Bak bu hoşuma gitti,&quot; dedi Lammle.</p>
<p>&quot;Diyelim ki Bay Boffin'e, nazik hassasiyetim ve şerefimin ...&quot;</p>
<p>&quot;Çok güzel kelimeler, Sophronia.&quot;</p>
<p>&quot;Nazik hassasiyetimiz ve şerefimizin,&quot; diye devam etti, son heceleri acı acı vurgulayarak, &quot;Sekreter'in bu kurnaz, paragöz oyununa seyirci kalmamıza izin vermediğini söyledik. Ona güvenen işverenine karşı büyük bir vefasızlık örneği olduğunu. Diyelim ki bu faziletli tedirginliğimi muhteşem kocama da açtım, o da her zamanki dürüstlüğüyle bana, 'Sophronia, bunu hemen Bay Boffin'e anlatmalısın,' dedi.&quot;</p>
<p>&quot;Aferin, Sophronia,&quot; dedi Lammle, ağırlığını öteki bacağına vererek, &quot;bu da hoşuma gitti.&quot;</p>
<p>&quot;İyi korunduğunu söyledin,&quot; diye devam etti karısı. &quot;Ben de öyle düşünüyorum. Belki bu malumat sonucu Sekreter'i işten çıkarır, böylece saldıracak zayıf bir nokta oluşur.&quot;</p>
<p>&quot;Anlatmaya devam et, Sophronia. Çok hoşuma gitmeye başladı bu iş.&quot;</p>
<p>&quot;Kusursuz faziletimizle, güvendiği bir insanın ihaneti konusunda onu uyardığımızda, hem bize borcu olacak, hem de güvenecek Bu işten faydamız çok mu olur az mı, bekleyip görmek lazım - o konuda yapacak bir şey yok. Muhtemelen olabilecek azami faydayı sağlarız.&quot; &quot;Muhtemelen,&quot; dedi Lammle.</p>
<p>&quot;Ne dersin,&quot; diye sordu aynı soğuk, kumpasçı havayla, &quot;Sekreter'in yerini alman imkânsız mı?&quot;</p>
<p>&quot;Hiç imkânsız değil, Sophronia. Olmayacak şey değil. Ustalıkla bu netice elde edilebilir.&quot;</p>
<p>Ateşe bakan Sophronia, bu imayı anladığını gösterecek şekilde başını salladı. &quot;Bay Lammle,&quot; dedi dalgın dalgın, biraz da ironiyle, &quot;Bay Lammle yardım etmekten mutluluk duyacaktır. Bay Lammle'ın kendisi de işadamı ve sermaye sahibidir. Bay Lammle'a en nazik konular bile emanet edilebilir, buna alışıktır. Bay Lammle, benim küçük servetimi de başarıyla idare etti ama kendisi asıl ününü, şeytana uymayan, dürüst, varlıklı bir insan olarak yapmıştır.&quot;</p>
<p>Bay Lammle gülümsedi, hatta karısının başını bile okşadı. Bu plandan duyduğu uğursuz sevinçle karısının tepesinde dikilirken, burnu iki katına çıkmıştı sanki.</p>
<p>Adam düşünerek, kadın da küllenen ateşi seyrederek bir müddet hareketsiz kaldı. Ama adam konuşmaya başlar başlamaz karısı irkilerek ona kulak kabarttı, oynadığı iki taraflı oyundaydı sanki aklı, adamın ellerinden ve ayaklarından duyduğu korku da yeniden canlanmıştı.</p>
<p>&quot;Bence konunun bir yönünü ihmal ediyorsun, Sophronia. Belki de etmiyorsundur, çünkü kadınlar kadınları daha iyi anlar. Kızın kendisinden de kurtulamaz mıyız?&quot;</p>
<p>Bayan Lammle başını iki yana salladı. &quot;İkisinin de üzerinde muazzam bir etkisi var, Alfred. Maaşlı bir sekreterle mukayese kabul etmez.&quot;</p>
<p>&quot;Ama sevgili yavrucuğun,&quot; dedi Lammle çarpık bir gülüşle, &quot;hamilerine karşı açık olması gerekirdi. Biricik evlatçığın, hamilerinden sır saklamaması gerekirdi.&quot;</p>
<p>Sophronia başını tekrar salladı.</p>
<p>&quot;Peki! Kadınlar kadınları daha iyi anlar,&quot; dedi kocası, biraz hayal kırık-lığıyla. &quot;Israr etmeyeceğim. İkisini birden aradan çıkartabilsek başımıza talih kuşu konardı. Malı mülkü ben idare ederdim, adamla kadını da karım - peh!&quot;</p>
<p>Karısı yine başını sallayarak: &quot;Kızla asla kavga etmezler. Kızı asla cezalandırmazlar. Kızı kabul etmeliyiz,&quot; dedi.</p>
<p>&quot;Peki!&quot; diye bağırdı Lammle, omuzlarını silkerek, &quot;öyle olsun, ama sakın unutma, onu istemiyoruz.&quot;</p>
<p>&quot;Şimdi geriye tek bir soru kalıyor,&quot; dedi Bayan Lammle, &quot;ne zaman başlıyoruz?&quot;</p>
<p>&quot;Ne kadar erken olursa o kadar iyi, Sophronia. Sana anlattığım gibi maddi durumumuz felaket, her an topu atabiliriz.&quot;</p>
<p>&quot;Bay Boffin'i yalnız yakalamalıyım, Alfred. Karısı da yanımızda olursa pişmiş aşa soğuk su katar. Karısı orada olursa öfkeye kapılmasını sağlaya-mayabilirim. Kıza gelince - onun güvenine ihanet ettiğim için onun da kesinlikle mevcut olmaması gerek.&quot;</p>
<p>&quot;Yazıp randevu alsan?&quot; dedi Lammle.</p>
<p>&quot;Yok, olmaz. Neden yazdığımı merak edip aralarında konuşurlar, ben onu tümüyle hazırlıksız yakalamak istiyorum halbuki.&quot;</p>
<p>&quot;Evlerine gidip yalnız görüşme talebinde bulunsan?&quot; dedi Lammle.</p>
<p>&quot;O da olmaz. Bu işi bana bırak. Bugün ve (bugün işi halledemezsem) yarın için küçük arabayı bana ayır, bir kenarda durur beklerim.&quot;</p>
<p>Daha karara yeni varılmıştı ki bir erkek figürü pencerenin önünden geçti ve kapının çaldığı duyuldu. &quot;Fledgeby,&quot; dedi Lammle. &quot;Seni beğeniyor ve takdir ediyor. Ben çıkıyorum. Yahudi üzerindeki nüfuzunu kullanmaya ikna et onu. Adamın adı Riah, şirketin adı Pubsey and Co.&quot; Aradaki iki kapıya ve hole rağmen, Bay Fledgeby'nin keskin kulaklarına çalınır diye son kelimeleri fısıltıyla söyleyen Lammle, uşağına evde olduğunun bilinmesini istemediğini işaret ederek sessizce yukarı çıktı.</p>
<p>&quot;Bay Fledgeby,&quot; dedi Bayan Lammle, onu büyük iltifatla karşılamıştı, &quot;sizi gördüğüme çok sevindim! İşlerinin derdine düşen zavallı Alfred'ci-ğim bu sabah biraz erken çıktı. Lütfen oturun, sevgili Bay Fledgeby.&quot;</p>
<p>Sevgili Bay Fledgeby oturdu ve hemen yüzüyle oynamaya başlayarak Albany'nin köşesinden döndü döneli sakal çıkması konusunda bir gelişme olmadığı konusunda kendini temin etti.</p>
<p>&quot;Sevgili Bay Fledgeby, biricik Alfred'imin bu aralar işleri konusunda endişeli olduğunu size söylememe gerek yok çünkü bu geçici zorluklar esnasında ona ne kadar yardımcı olduğunuzu bana anlattı.&quot;</p>
<p>&quot;Ya!&quot; dedi Fledgeby.</p>
<p>&quot;Evet,&quot; dedi Bayan Lammle.</p>
<p>&quot;Ben Lammle'ı işleri konusunda daha ketum bilirdim,&quot; dedi Bay Fledgeby, koltuğunun farklı bir köşesine yerleşmeye çalışarak. &quot;Bana karşı değil,&quot; dedi Bayan Lammle derin bir sevgiyle. &quot;Doğru ya!&quot; dedi Fledgeby.</p>
<p>&quot;Bana karşı değil, sevgili Bay Fledgeby. Ben onun karısıyım.&quot;</p>
<p>&quot;Evet. Bunun farkındayım tabii,&quot; dedi Bay Fledgeby.</p>
<p>&quot;Alfred'in karısı olarak, sevgili Bay Fledgeby, sizin de hassas gözlem gücünüzle müşahade edeceğiniz gibi, onun bilgisi haricinde, bu büyük hizmeti sürdürmenizi rica edeceğim. Bize biraz daha zaman kazandırmak için Bay Riah üzerindeki nüfuzunuzu kullanabilir misiniz? Alfred'in bu ismi uykusunda sayıkladığını duymuştum, Riah'tı değil mi?&quot;</p>
<p>&quot;Alacaklının ismi Riah,&quot; dedi Bay Fledgeby, ilk kelimeyi uzlaşmaz bir aksanla vurgulamıştı. &quot;St Mary Axe. Pubsey and Co.&quot;</p>
<p>&quot;Ah evet!&quot; diye bağırdı Bayan Lammle, coşkun bir kederle ellerini çırparak. &quot;Pubsey and Co.&quot;</p>
<p>&quot;Bu tür bir rica, kadın...&quot; diye başladı Bay Fledgeby ve bir kelime bulamayarak öyle uzun süre aynı yerde takılı kaldı ki Bayan Lammle tatlı bir sesle, &quot;Kalbi?&quot; diye öneride bulundu.</p>
<p>&quot;Hayır,&quot; dedi Bay Fledgeby, 'Türü - kadın türünün ricasına kulak tıkayamaz hiçbir erkek, bu benim için de geçerli. Ama Riah biraz acımasız bir adam, Bayan Lammle, gerçekten öyle.&quot;</p>
<p>&quot;Siz onunla konuşursanız eminim yumuşayacaktır, sevgili Bay Fledgeby.&quot;</p>
<p>&quot;Yeminle söylüyorum çok acımasız adam!&quot; dedi Fledgeby.</p>
<p>&quot;Deneyin. Bir kez daha deneyin, sevgili Bay Fledgeby. Yeter ki siz isteyin yapamayacağınız şey yok.&quot;</p>
<p>&quot;Teşekkür ederim,&quot; dedi Fledgeby, &quot;iltifat ediyorsunuz. Sizin ricanızla bir kez daha deneyebilirim elbette. Ama elbette neticeyi garanti edemem. Riah biraz zorlu bir adam, bir şeyi yapacağım dedi mi yapar.&quot;</p>
<p>&quot;Kesinlikle,&quot; diye bağırdı Bayan Lammle, &quot;size bekleyeceğini söylerse bekler.&quot;</p>
<p>(&quot;Ne akıl var kadında,&quot; diye düşündü Fledgeby. &quot;Ben o açığı görmemiştim ama daha laf ağzımdan çıkar çıkmaz hemen yakaladı.&quot;)</p>
<p>&quot;Doğrusu, sevgili Bay Fledgeby,&quot; diye devam etti Bayan Lammle ilgi çekici bir tavırla, &quot;bu kadar yakın arkadaş olduğunuz için Alfred'in beklentilerini sizden saklayacak değilim. Ufkundaki bulutlar dağılacak gibi görünüyor hemen olmasa da.&quot;</p>
<p>Bu benzetme Hoşsohbet Fledgeby'ye biraz gizemli göründü, &quot;Neredeki neler dağılacakmış, hı?&quot;</p>
<p>&quot;Alfred bu sabah çıkmadan önce, sevgili Bay Fledgeby, şu andaki sıkıntıları tümüyle ortadan kaldıracak bazı beklentileri olduğundan bahsediyordu.&quot;</p>
<p>&quot;Öyle mi?&quot; dedi Fledgeby.</p>
<p>&quot;Evet!&quot; Burada Bayan Lammle mendilini devreye soktu. &quot;Siz de bilirsiniz, sevgili Bay Fledgeby -insan kalbini, hayatı sizin kadar incelemiş biri nasıl bilmez- kısacık bir zaman atlatılabilse bütün her şey düze çıkabilecekken, insanın konumunu ve itibarını kaybetmesi çok yazık olur.&quot;</p>
<p>&quot;Hı!&quot; dedi Fledgeby. &quot;Yani Lammle'a biraz zaman verilirse iflas etmeyeceğini mi söylemeye çalışıyorsunuz Bayan Lammle? Para piyasasındaki ifadeyi kullandığım için kusuruma bakmayın,&quot; diye açıkladı Bay Fledgeby özür dilercesine.</p>
<p>&quot;Aynen öyle. Kesinlikle öyle!&quot;</p>
<p>&quot;Bu her şeyi değiştirir,&quot; dedi Fledgeby. &quot;Riah'ı görmeye hemen gideceğim.&quot;</p>
<p>&quot;Size ne kadar teşekkür etsem azdır, sevgili Bay Fledgeby!&quot;</p>
<p>&quot;Rica ederim,&quot; dedi Fledgeby. Bayan Lammle ona elini uzattı. &quot;Güzel ve yüksek zekâlı bir hamının eli,&quot; dedi Fledgeby.</p>
<p>Ondan kurtulmak için can atan Bayan Lammle, &quot;Asil bir jeste değer!&quot; diye tamamlayıverdi.</p>
<p>&quot;Ben öyle demeyecektim,&quot; dedi Fledgeby, kendisine önerilen bir ifadeyi hiçbir koşulda kabul ettiği görülmemişti, &quot;ama çok mültefitsiniz. Acaba bu elin üzerine bir - bir tane - kondurabilir miyim? İyi günler!&quot;</p>
<p>&quot;Hemen harekete geçeceğinize güvenebilir miyim sevgili Bay Fledgeby?&quot;</p>
<p>Kapıdan ona bakıp eliyle saygılı bir öpücük gönderen Fledgeby, &quot;Güvenebilirsiniz,&quot; dedi.</p>
<p>Doğrusu Bay Fledgeby merhametinden üstlendiği bu vazifeyi yerine getirmek için sokaklarda öyle hızlı yürüyordu ki Cömertliğin hizmetindeki iyi ruhlar ayaklarına kanat takmış gibiydi. Yüreğinde de kendilerine yer bulmuş olabilirlerdi zira keyifli ve şen bir haldeydi. St Mary Axe'deki muhasebe bürosuna gelip de bir an onu boş bulduğunda, merdivenlerin dibinde çınlayan sesinde neşeli bir titreşim vardı: &quot;Hey Yahuda, yukarılarda ne işler çeviriyorsun?&quot;</p>
<p>&nbsp;</p>
</body>
</html>