<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>16. Bölüm -Bir Yıldönümü</title>
</head>
<body>
<h1><a id="a156"></a>16. Bölüm -Bir Yıldönümü</h1>
<p>St James Meydanı, Duke Sokağı'ndaki kiralık araba avlusuna bakan evinde giyinmekte olan ve aşağıdan atların tımar seslerini duyan mümtaz Twemlow, ahırdaki asil hayvanlarla kıyaslandığında avantajsız bir konumda buluyor kendini. Belki ona gürültüyle şaplak atan, kaba bir aksanla şu tarafa gel bu tarafa git diyen bir hizmetkarı yok ama başka türlü bir hizmetkarı da yok; munis beyefendinin parmak eklemleri ve diğer eklemleri sabah vakti öyle tutuk ki kendisinin bu zorlu hazırlıklarla uğraşması yerine, suratından odasının kapısına bağlasalar, ustaca temizleyip paklasalar, ovalasalar, tarasalar, giydirseler canına minnet.</p>
<p>Büyüleyici Tippins'in kendini erkeklerin başını döndürecek şekilde nasıl tezyin ettiğini bir ilham perileri biliyor bir de hizmetçisi; ama bu cerbezeli mahlûk bile, her ne kadar Twemlow kadar muhtaç hallere düşmemiş olsa da, cazibesini yeniden tesis etmek için her gün çektiği zahmetin büyük bölümünden fedakarlık edebilirdi, zira bu tapınılası ilahenin yüzü ve boynu, her gün kabuk değiştiren bir istiridye türü gibiydi - her öğlen vakti yeni bir kabuk üretiyor, onun sertleşmesini beklerken de ıssız bir yere çekilmesi gerekiyordu.</p>
<p>Mamafih Twemlow en nihayet yakasını, boyun bağını, eklemlerine kadar inen manşetlerini kuşanmayı başarıp kahvaltıya gidiyor. Kime mi, Sackville Sokağı'nda oturan yakın komşuları Lammlelar'a, kendileri uzak akrabası Bay Fledgeby'yi görebileceğini de çıtlatmışlardı. Amansız Snigsworth, Fledgeby'yi yasaklamış, uzaklaştırmıştı belki ama barışçı Twemlow şöyle düşünüyor, &quot;Onu kendim akrabam yapmadım ya, hem bir adamla tanışmak onu tanımak manasına gelmez.&quot;</p>
<p>Bay ve Bayan Lammle'ın mutlu evliliklerinin birinci yıldönümüydü ve bunu bir kahvaltıyla kutluyorlardı çünkü pek çok kişinin deliler gibi kıskandığı o varolmayan saray yavrusu malikâne büyüklüğünde bir mekân olmadan, arzu ettikleri görkemde bir akşam yemeği tertip etmek imkânsızdı. Twemlow biraz sakınarak Piccadilly'de yürüyor, eskisi kadar çevik olmadığının, hızlı vasıtaların kendisine çarpma olasılığının artık daha yüksek olduğunun farkında. Tabii o günlerde, bir şeyler yapmak, hayatta bir şey olmak için, korkunç Snigsworth'tan icazet bekliyordu, henüz o azametli Tatar, &quot;Bundan bir şey olacağı yok, benim fakir beyefendi-maaşlılarımdan biri olacak, bundan böyle kendine maaşı bağlanmış bilsin&quot; fermanını vermeden önce.</p>
<p>Ah benim Twemlow'um! De bana, titrek, minyon, ağarmış beyzadem, Hevese dair ne düşünceler geçiyor bugün içinden -gönlün henüz taze, saçların kahverengiyken seni yaralamış Hevese dair- bu yaşa kadar Hevese inanmış olmak iyi midir kötü mü, daha mı çok acı verir daha mı az, onun hırslı, zırhlı bir timsah olduğunu bilmekten, yeleğinin altındaki o hassas, narin, duyarlı noktayı hayal dahi edemeyip, çuvaldızı batırdığını bilmekten. De bana Twemlow'um, büyük bir adamın fakir akrabası olmak mı mutlu eder adamı, yoksa araba durağında, az önce senin de basmana ramak kalan çamurun içinde, sığ yalakta kira beygirlerine su vermek mi? Twemlow bir şey demeden yoluna devam ediyor.</p>
<p>Lammlelar'ın kapısına geldiğinde, ilahi Tippins'in tek atlı küçük arabası yanaşıyor kaldırıma. Pencereyi indiren Tippins, onu arabadan indirmek için bekleyen şövalyeye övgüler düzüyor oyuncul bir edayla. Twemlow, bayağı bayağı sahiciymiş gibi onu kibar bir ciddiyetle arabadan indiriyor ve yukarı çıkıyorlar: Tippins'in bacakları onu pek çekmiyor, bu titrek şeylerin doğal atiklik sonucu böyle savrulduğunu söyleme ihtiyacı hissediyor.</p>
<p>Sevgili Bay Lammle ve Bayan Lammle, sizler nasılsınız, ne zaman gideceksiniz, neydi şu yerin adı - hani şu Warwick Earl'ü Guy'ın - nasıldı? -o fil büyüklüğündeki ineği, Dun Cow'u yendiği yer hani - oraya gidip, evliliğinin ilk yılında hiç kavga etmemiş, hiç nedamet getirmemiş çiftlere verilen şu salam ödülünü alacak mısınız? Ah Mortimer, seni vefasız, beni haince terk ettiğin için seni âşıklarımın listesinden ebediyen çıkardım, sen nasılsın, hain? Bay Wrayburn, sizi burada görmek! Ne maksatla geldiniz acaba çünkü tek kelime bile etmeyeceğinize hepimiz en baştan eminiz!</p>
<p>Vekilimiz Veneering, Parlamento'da işler nasıl, o korkunç insanları ne zaman bizim lehimize çevireceksiniz? Sevgili Bayan Veneering, her akşam o boğucu yere gidip, adamların sıkıcı nutuklarını dinlediğiniz doğru olabilir mi? Bu arada Veneering, siz neden nutuk atmıyorsunuz, girdiniz gireli ağzınızı açtığınızı görmedik, doğrusu bize ne diyeceksiniz diye meraktan ölüyoruz. Bayan Podsnap, sizi görmek ne güzel. Babanız burda mı? Hayır! Ya anneniz? O da mı! Ah, Bay Boots! Çok memnun oldum. Bay Brewer! Bütün ahbaplar toplanmış. Böyle konuşa konuşa gidiyor Tippins ve Fledgeby'yle tanımadığı başka insanları altın gözlüğüyle süzüyor, ortalıkta dönüp durdukça, masum masum, kıkırdayarak mırıldanıyor, Başka tanıdık yok mu? Hayır, sanmıyorum. Burda yok. Şurda da yok. Hiçbir yerde yok.</p>
<p>Bay Lammle, ışıl ışıl, arkadaşı Fledgeby'yi takdim ediyor, Lady Tippins'le tanışma şerefine ermek için öldüğünü söylüyor. Takdim edilen Fledgeby bir an bir şey söyleyecek gibi oluyor, bir an bir şey söylemeyecekmiş gibi oluyor, sonra sırasıyla derin düşüncelere dalmış, içine kapanmış, kederlenmiş gibi oluyor, derken geri geri giderken Brewer'a çarpıyor, Boots'un etrafından dolanıyor ve son yokladığından beri arada geçen beş dakikada uzamış olabilirmiş gibi sakalım yoklayarak, arka tarafın derinliklerinde gözden kayboluyor.</p>
<p>Ama o daha gittiği toprakların kısırlığını tam olarak teyit edemeden Lammle onu tekrar geri getiriyor. Bu Fledgeby'nin sıhhati pek iyi olmasa gerek; zira Lammle onu takdim ederken yine öldüğünden bahsediyor. Bu sefer de Twemlow'la tanışmak için ölüyor.</p>
<p>Twemlow elini uzatıyor. Tanıştığına memnun olmuş. &quot;Anneniz beni akrabamdı, beyefendi.&quot;</p>
<p>&quot;Öyledir,&quot; diyor Fledgeby, &quot;ama annem ailesinden ayrı düşmüştü.&quot;</p>
<p>&quot;Şehirde mi kalıyorsunuz?&quot; diye soruyor Twemlow.</p>
<p>&quot;Zaten burada oturuyorum,&quot; diyor Fledgeby.</p>
<p>&quot;Demek şehri seviyorsunuz,&quot; diyor Twemlow. Fledgeby'nin hoşnutsuzlukla şehri sevmediğini söylemesiyle neye uğradığını şaşırıyor. Lammle, bazı insanların şehri sevmediğini söyleyerek, bu darbenin şiddetini azaltmaya çalışıyor.- Fledgeby'nin kendisinden başka kimseyi duymadığını söylemesiyle Twemlow tekrar nakavt oluyor.</p>
<p>&quot;Bu sabah yeni havadis var mı?&quot; diye soruyor Twemlow, kendini toplayıp cesaretle kaldığı noktaya dönerek.</p>
<p>Fledgeby duymamış.</p>
<p>&quot;Hiç yeni havadis yok,&quot; diyor Lammle.</p>
<p>&quot;Bir zerre bile,&quot; diye ekliyor Boots.</p>
<p>&quot;Bir atom bile,&quot; diye koroya katılıyor Brewer.</p>
<p>Bu küçük konser parçasının icrası bir şekilde orada bulunanlara neşe veriyor ve bir vazifeyi yerine getirmiş olmanın rahatlığıyla topluluk ruhunu pekiştiriyor. Herkes, herkesle bir arada bulunmanın felaketi karşısında, biraz daha eşit görünüyor. Bir pencere kenarında durmuş, sıkıntılı sıkıntılı perdenin püskülüyle oynayan Eugene bile, durumunda iyileşme olmuşçasına püskülü daha bir enerjik çekiştiriyor.</p>
<p>Kahvaltı sofrasına buyur ediliyorlar. Masanın üzerinde her şey gösterişli, cafcaflı ama üzerlerinde geçici, göçebe bir hava var, saray yavrusu malikânede çok daha gösterişli ve cafcaflı duracaklarıyla övünür gibiler. Bay Lammle'ın özel uşağı sandalyesinin arkasında; Analitik, Veneering'in sandalyesinin arkasında; böyle uşaklar iki gruba ayrılır: efendisinin ahbaplarına güvenmeyenler ve efendisine güvenmeyenler. Bay Lammle'ınki ikinci gruba giriyor. Polisin gelip de efendisini birinci derecede bir suçtan tutuklamakta bu kadar gecikmesine şaşmış ve bozulmuş gibi görünüyor.</p>
<p>MA Veneering, Bayan Lammle'ın sağında; Twemlow solunda; MAK (Meclis Azasının Karısı) Bayan Veneering ve Lady Tippins, Bay Lammle'ın iki yanında. Ama küçük Georgiana da muhakkak, Bay Lammle'ın büyüleyici gözlerinin ve tebessümünün menzilinde. Yine Fledgeby de muhakkak, aynı kızıl saçlı beyefendinin nazarları altında, küçük Georgiana'nın yakınında.</p>
<p>Kahvaltı esnasında Bay Twemlow iki ya da üç kere aniden Bayan Lammle'a dönüp sonra, &quot;Ne buyurdunuz?&quot; diyor. Twemlow'un her zaman yaptığı şey değil bu, peki bugün neden yapıyor? Aslına bakılırsa, Twemlow tekrar tekrar, Bayan Lammle'ın kendisiyle konuşmak üzere olduğu izlenimiyle boğuşmak durumunda kalıyor, ancak döndüğünde durumun böyle olmadığını, kadının gözlerinin Veneering'e kenetlenmiş olduğunu görüyor. İşin doğrusunu gördükten sonra bile tuhaftır, Twemlow bu izlenime kapılmaya devam ediyor.</p>
<p>Tabiatın meyvelerinden (greyfurt suyu dahil) bol miktarda sebeplenmekte olan Lady Tippins iyice neşeleniyor ve kendini Mortimer Lightwood'la latife etmeye veriyor. Kendisine aşina olanların bildikleri üzre, sadakatsiz bir âşık masada daima Lady Tippins'in karşısına oturtulur ki istediği gibi onu topa tutabilsin. Çiğneme ve yutma işlemine bir ara verdiğinde Lady Tippins, Mortimer'a bakarken, sevgili Veneeringler'in evinde ve burada mevcut bulunan şahısların huzurunda, sonradan dehşetengiz bir ilgiye mazhar olup feci ünlenen, biryerli adamın hikâyesini anlattığını hatırlıyor.</p>
<p>&quot;Evet, Lady Tippins,&quot; diye onaylıyor Mortimer; &quot;sahnede dedikleri gibi, Aynen öyle!&quot;</p>
<p>&quot;Madem öyle,&quot; diye cevabı yapıştırıyor sihirbaz, &quot;şöhretinizi kaybetmemek için bize başka bir şey anlatın.&quot;</p>
<p>&quot;Lady Tippins, o gün bir ömürlük hikâyemi anlattım, artık başka anlatacak şeyim kalmadı.&quot;</p>
<p>Başka yerlerde şakacı rolünü Eugene'in üstlendiğini ama bu muhitte Eugene sessiz kaldığı için o işin kendisine düştüğünü, kendini eskiden beri benzetmeye çalıştığı arkadaşının kılığına büründüğünü düşünerek konuşuyor.</p>
<p>&quot;Ama,&quot; diyor büyüleyici Tippins, &quot;senin ağzından daha fazlasını almaya kararlıyım. Seni hain! Başka bir kayıp daha varmış, o kimin nesi?&quot;</p>
<p>&quot;Madem duyan sizsiniz,&quot; diyor Lightwood, &quot;belki bize de anlatırsınız!&quot;</p>
<p>&quot;Seni canavar!&quot; diye onu paylıyor Lady Tippins. &quot;Senin Altın Çöpçün, senin ağzından anlattı bana.&quot;</p>
<p>Bay Lammle burada yüksek sesle, biryerli adam hikâyesinin artık sona erdiğini ilan ediyor. Bu ilanat üzerine masaya sessizlik hakim oluyor.</p>
<p>&quot;Sizi temin ederim,&quot; diyor Lightwood, &quot;anlatacak bir şeyim yok.&quot; Ama Eugene'in alçak sesle, &quot;Anlat, anlat!&quot; demesi üzerine ekliyor, &quot;Yani anlatmaya değecek bir şey yok.&quot;</p>
<p>Boots'la Brewer anında anlatmaya çok değecek bir şey olduğu sonucuna vararak nezaket dairesinde seslerini yükseltiyorlar. Veneering de benzer bir sonuca varıyor. Ama Avam Kamarası'nda âdet olduğu üzre, dikkatinin biraz çabuk dağıldığı, pek devamlılığı olmadığı anlaşılıyor.</p>
<p>&quot;Rica ederim öyle uzun boylu dinlemeye hazırlamayın kendinizi,&quot; diyor Mortimer Lightwood, &quot;çünkü siz daha dinleme pozu almadan ben bitirebilirim. Hani vardır ya... &quot;</p>
<p>&quot;Hani şu çocuk tekerlemesi vardır ya,&quot; diye sabırsızca lafını böldü Eugene:</p>
<p>&quot;Bir hikâye anlatayım size </p>
<p class="p11">Biri vardı Jack Manory diye,</p>
<p class="p11">Böyle başlar hikâye;</p>
<p class="p11">Alın size bir yenisi</p>
<p class="p11">Bizim Jack'le kardeşi</p>
<p class="p11">Bu da hikâyenin bitimi.</p>
<p>&nbsp;</p>
<p>... Hadi bir an önce anlat da bitsin!&quot;</p>
<p>Eugene bunu sinirli bir sesle söyleyerek arkasına yaslanıyor ve gazapla Lady Tippins'e bakıyor, hanımefendi ona küçük Ayıcık selamı vererek, kendisinin şu masaldaki Güzel onunsa Çirkin olduğunu ima ediyor bütün civelekliğiyle.</p>
<p>&quot;Karşımda oturan, erkekleri köle eden, muhterem ve latif hanımefendinin bahsini ettikleri şey,&quot; diyor Mortimer, &quot;şu aşağıdaki gibidir. Hatırlayacağınız üzre biryerli adamın cesedini bulan, Jesse Hexam, namı diğer Gaffer'ın kızı, genç Lizzie Hexam, geçenlerde kimin gönderdiği bilinmeyen gizemli bir zarf aldı ve bu zarfın içinde Riderhood adındaki su kenarı şahsiyetinin daha önce babasına yönelttiği suçlamayı çektiğine dair imzalı bir belge vardı. Gerçi kimse bu suçlamayı ciddiye almamıştı çünkü adı batasıca Haydut Riderhood, daha önce söz konusu suçların hepsini işlemiş ve sonradan bırakmıştı. Ancak sözünü ettiğim ithamı geri alma beyanı, Lizzie Hexam'ın eline, siyah palto ve kenarları aşağı kıvrılmış şapka giyen, ismi belirsiz bir ulak tarafından geçmiş ve onun tarafından da babasının aklanması için müvekkilim Bay Boffin'e gönderilmiş. Mesleki terimler kullandığım için kusma bakmayın ama daha önce hiç müvekkilim olmadı, muhtemelen bundan sonra da olmayacak, eşsiz benzersiz bir doğa harikası olduğu için onunla gurur duyuyorum.&quot;</p>
<p>Lightwood yüzeyde her zamanki gibi rahat görünse de alttan alta hiç öyle değil. Eugene'i hiç kaale almıyormuş gibi görünse de bu konunun onunla ilintili kısmının hiç güvenli olmadığının farkında.</p>
<p>&quot;Mesleki müzemin yegane parçası olan bu doğa harikası,&quot; diye devam ediyor, &quot;bu olay üzerine Sekreteri'nden -kendisi münzevi bir istiridye türü olsa gerek, adı da Chokesmith mi ne- gerçi hiç önemi yok -isterseniz sadece Simit deyin- neyse bu şahıstan Lizzie Hexam'la temasa geçmesini istemiş. Simit bu konuda hemen harekete geçmiş, elinden geleni yapmış ama başaramamış.&quot;</p>
<p>&quot;Neden başaramamış?&quot; diye soruyor Boots.</p>
<p>&quot;Nasıl başaramamış?&quot; diye soruyor Brewer.</p>
<p>&quot;Kusma bakmayın,&quot; diyor Lightwood, &quot;cevabı biraz geciktireceğim yoksa can alıcı noktayı erken anlatmış olurum. Neyse, Simit'in başarısız olması üzerine müvekkilim görevi bana verdi: Kendi yaptığı araştırmaya bir faydası olur diye düşünüyordu. Ben de bu hanımla temasa geçmek istedim; hattâ onunla temasa geçmek için özel vasıtalarım da vardı,&quot; burada Eugene'e bir bakış fırlatıyor, &quot;ama ben de başaramadım çünkü kız ortadan kaybolmuştu.&quot;</p>
<p>&quot;Kaybolmuş!&quot; diye tekrarladı herkes.</p>
<p>&quot;Kaybolmuştu,&quot; dedi Mortimer. &quot;Kimse nasıl, ne zaman kaybolduğunu, nerede olduğunu bilmiyor. İşte karşımdaki muhterem ve latif hanımefendinin sözünü ettiği hikâye böyle son buluyor.&quot;</p>
<p>Tippins büyüleyici küçük bir çığlıkla, hepimizin yataklarımızda öldürülmemiz gerektiğini söylüyor. Eugene, aramızdan bazıları öldürülse kendisi için kafi olacakmış gibi ona bakıyor. MAK Bayan Veneering, bu toplumsal muammaların, insanı bebeği yalnız başına bırakmaya korkuttuğunu söylüyor. MA Veneering (İçişleri Bakanını kendi makamında görmenin verdiği biraz yukarıdan alan bir tavırla) söz konusu kişinin kaçırılıp kaçı-rılmadığını ya da kendisine başka bir zarar verilip verilmediğini soruyor? Lightwood yerine Eugene cevap veriyor, biraz telaşlı ve sinirli bir halde: &quot;Hayır; bunu kastetmiyor; gönüllü olarak ortadan kaybolduğunu -ama tümüyle- hiç iz bırakmadan, söylemek istiyor.&quot;</p>
<p>Ancak Bay ve Bayan Lammle'ın mutluluğu gibi muazzam bir konunun da diğer kayıplarla -katil, Julius Handford ve Lizzie Hexam'la- birlikte ortadan kaybolmasına izin verilemezdi, bu yüzden de Veneering'in koyunları kaçtıkları ağıla geri toplaması gerekiyordu. Dünyadaki en eski ve en sevgili dostları Bay ve Bayan Lammle olduğuna göre bu iş ona düşmeyip de kime düşecekti; dünyadaki en eski ve en sevgili dostları olan, bu anlamlı dinleyici kitlesine dökmeyip de kime dökecekti içini? Böylece Veneering ayağa kalkıp işi resmiyete dökmeden, samimi bir konuşmaya başlıyor ve sesi yavaş yavaş Parlamento nağmesine bürünüyor, on iki ay önce sevgili dostu Lammle'a, sevgili dostu Sophronia'nın elini veren sevgili dostu Twemlow'u görüyor masada, sevgili dostları Boots'la Brewer ona seçimlerde destek verdiği sırada yine -en ön sıralarda- desteğini arkasına koyan sevgili dostu Lady Tippins'i görüyor, hafızası baki kaldığı müddetçe bunu unutmayacak Genç dostu Georgiana tarafından temsil edilse de, bu masada sevgili eski dostu Podsnap'ın yokluğunu hissettiğini söylemekten kendini alamıyor. Yine masanın bir ucunda (teleskobik güçleri olduğuyla böbürlenir gibi kabararak) kendisine bu şekilde hitap etmesinin bir mahsuru yoksa, dostu Bay Fledgeby'yi görüyor. işte bütün bu sebeplerle ve sizin gibi müstesna zekâ sahibi insanlara kolayca malum olacağını gayet iyi bildiği başka sebeplerle, yüreklerimiz kadehlerimizde, yaşlar gözlerimizde, dualar dudaklarımızda ve genel itibariyle bol miktarda boş laf duygu kilerlerimizde, hep birlikte sevgili dostlarımız Lammlelar'a kadeh kaldırmanın zamanı geldiğini bildiriyor, onlara geçen yıl kadar mutlu geçecek daha nice yıllar diliyor ve başka dostların da onlar gibi birleştiğini görmeyi umuyor. Şunu da eklemeden geçemiyor: Ona kur yaparak gönlünü kazanan erkeğe duyduğu bağlılık ve asaletle ifa ettiği kanlık vazifeleri bakımından Anastatia Veneering de (bir anda ağlamaya başladığı duyuluyor) sevgili eski dostu Sophronia Lammle'la aynı kalıptan dökülmüş.</p>
<p>Lafın sonunu nasıl bağlayacağını bilemeyen Veneering, belagat Pegasus'unun dizginlerine hızlı tarafından asılıp, &quot;Lammle, Allah seni korusun!&quot; nidasıyla tepe üstü yere çakılıyor.</p>
<p>Sonra Lammle. Her şeyi biraz fazla, kaba, biçimsiz; işgalci burnu biraz fazla; gülüşü gerçek olamayacak kadar fazla; kaş çatışı şaka olamayacak kadar fazla; iri dişleri her an ısırmaya hazır olduğunu düşündürecek kadar fazla. Sizlere teşekkür ediyor, sevgili dostlar, nazik kutlamalarınız için ve belki de bu mutlu hadisenin bir sonrakinde, sizleri hak ettiğiniz misafirperverliğe daha yaraşacak bir mekânda ağırlamayı ümit ediyor. Sophronia'yı ilk olarak Veneeringler'de gördüğünü asla unutmayacak Sophronia da onu ilk olarak Veneeringler'de gördüğünü asla unutmayacak Evlendikten kısa süre sonra aralarında bunu konuşmuşlar ve asla unutmayacakları hususunda fikir birliği etmişler. Aslında evlenmelerini Veneering'e borçlular. Günün birinde buna karşılık vermeyi umuyorlar (&quot;Hiç olur mu öyle şey,&quot; diyor Veneering) -hem nasıl olur, bu konuda onlara güvensin, ellerinden geleni yapacaklar! Sophronia'yla evliliği ikisi için de bir çıkar evliliği değildi: Onun kendi küçük serveti vardı, bunun da kendi küçük serveti vardı. Küçük servetlerini birleştirmişlerdi; sadece bir muhabbet ve uyum evliliğiydi bu. Teşekkürler! Sophronia'yla gençleri seviyorlardı; ama bekar kalma niyetinde olan gençler için pek iyi bir yer değildi evleri, zira bu evde görecekleri bahtiyarlık fikirlerini değiştirmelerine sebep olabilirdi. Şu anda mevcut bulunanlara değildi bu sözleri; hele sevgili küçük Georgiana'larına hiç değil. Tekrar teşekkürler! Bu arada dostu Fledgeby'ye de değildi. Ortak dostları Fledgeby'ye gönülden atıfta bulunduğu için Veneering'e teşekkür ediyordu, zira Fledgeby'ye büyük değer veriyordu. Teşekkürler. Doğrusu (beklenmedik bir biçimde Fledgeby'ye dönerek) insan onu tanıdıkça, daha da çok tanımak istiyor. Tekrar teşekkürler! Sevgili Sophronia'cığının adına ve kendi adına teşekkürler!</p>
<p>Bayan Lammle, gözleri masa örtüsünde, neredeyse hiç kıpırdamadan oturmuştu. Bay Lammle'ın konuşması bittiğinde, sıkça tekerrür eden o zandan, yani Bayan Lammle'ın kendisiyle konuşacağı zannından kurtulamamış olan Twemlow, yine elinde olmayarak ona döndü. Bu sefer gerçekten de konuşuyor ama. Veneering'in öteki taraftaki komşusuna dönmesiyle alçak sesle konuşuyor.</p>
<p>&quot;Bay Twemlow.&quot;</p>
<p>&quot;Ne buyurdunuz? Buyrun?&quot; diyor yine şüpheyle, çünkü Bayan Lammle ona bakmıyor.</p>
<p>&quot;Sizde tam bir beyefendi ruhu var, size güvenebileceğimi biliyorum. Yukarı çıktığınızda size bir iki şey söylememe izin verir misiniz?&quot; &quot;Elbette. Onur duyarım.&quot;</p>
<p>&quot;Ama rica ederim, özel bir şey konuşuyormuşuz gibi davranmayın ve tavırlarım sözlerimden daha kaygısız olursa sakın şaşırmayın. Gözetleniyor olabilirim.&quot;</p>
<p>Hayretler içinde. Twemlow elini alnına koyup, derin düşüncelere dalarak sandalyesine gömülüyor. Bayan Lammle kalkıyor. Herkes kalkıyor. Hanımlar üst kata çıkıyor. Beyler de çok geçmeden peşlerinden gidiyor. Fledgeby aradan geçen zamanda, Boots'un sakalını, Brewer'in sakalını, Lammle'ın sakalım inceliyor ve yanak cini ovalamalarına karşılık verse, ondan hangi modeli dileyeceğini düşünüyor.</p>
<p>Oturma odasında her zamanki gruplar oluşuyor. Lightwood, Boots ve Brewer, Lady Tippins'in -adeta bir kefen şekli alarak erimekte olan o sarı mumun- etrafında pervane oluyor. Yabancılar MA Veneering'in ve MAK Bayan Veneering'in künhüne varıyor. Lammle bir köşede, Mefisto gibi kollarını kavuşturmuş, Georgiana ve Fledgeby'yle konuşuyor. Bayan Lammle, sehpanın yanında bir divanda, Bay Twemlow'un dikkatini elindeki portreler kitabına çekiyor.</p>
<p>Bay Twemlow karşısında bir tabureye oturmuş, Bayan Lammle ona bir portre gösteriyor.</p>
<p>&quot;Şaşırmakta haklısınız,&quot; diyor alçak sesle, &quot;ama lütfen belli etmeyin.&quot; Kafası karışan Twemlow şaşkın görünmemeye çalıştıkça daha beter şaşkın görünüyor.</p>
<p>&quot;Uzak akrabanızı daha önce hiç görmemiştiniz değil mi Bay Twemlow?&quot; &quot;Görmedim.&quot;</p>
<p>&quot;Şimdi gördünüz, nasıl biri olduğunu anladınız. Onunla gurur duymuyorsunuz değil mi?&quot;</p>
<p>&quot;Doğrusunu isterseniz, hayır, Bayan Lammle.&quot;</p>
<p>&quot;Onu daha fazla tanısanız, akrabanız kabul etmeyi daha az istersiniz. Bir de şu portreye bakın. Nasıl buldunuz?&quot;</p>
<p>Twemlow yüksek sesle: &quot;Nasıl da benziyor! Çok iyi yapmışlar!&quot; demeyi akıl edebildi.</p>
<p>&quot;Kiminle ilgilendiğini fark etmişsinizdir belki. Şu anda nerede olduğunu, ne yaptığını görüyor musunuz?&quot; &quot;Evet. Ama Bay Lammle... &quot;</p>
<p>Kadın ona anlayamadığı bir bakış fırlatarak, yeni bir portre gösteriyor. &quot;Çok güzel, değil mi?&quot; &quot;Harika!&quot; diyor Twemlow.</p>
<p>&quot;O kadar benziyor ki insanın karikatür diyesi geliyor. Bay Twemlow, sizinle bu konuşmayı yapmadan önce kendimle ne kadar mücadele ettim anlatamam. Ancak bana kesinlikle ihanet etmeyeceğinize inanırsam devam edebilirim. Lütfen bana söz verin, size söylediklerimi kimseye söylemeyeceksiniz ve artık bana saygı duymasanız bile anlattıklarıma saygı duyacaksınız, benim için yemin yerine geçecek bu.&quot;</p>
<p>&quot;Hanfendi, fukara bir beyefendinin şerefi üzerine... &quot;</p>
<p>'Teşekkür ederim. Bu kadarı bana yeter. Bay Twemlow, yalvarırım o çocuğu kurtarın!&quot;</p>
<p>&quot;Hangi çocuk?&quot;</p>
<p>&quot;Georgiana. Kurban edilecek. Kandırlıp sizin şu akrabanızla evlendirilecek Ortaklık kurdular, para spekülasyonu. Kızcağızın ne iradesi ne karakteri var kendini kurtaracak, ömrünün sonuna kadar sefalet çekmek için satılmak üzere.&quot;</p>
<p>&quot;İnanılmaz! Peki ben bunu engellemek için ne yapabilirim?&quot; diye soruyor Twemlow, dehşete kapılmış ve allak bullak olmuş bir halde.</p>
<p>&quot;Bir de şu portreye bakın. O kadar da iyi değil, sizce?&quot;</p>
<p>Bayan Lammle&rsquo;ın kaygısız bir tavırla portreyi eleştirmek için başını geri atışını afallayarak seyreden Twemlow, kendisinin de başını geri atması gerektiğini hayal meyal idrak ederek icabını yapıyor. Ama portre Çin'de olsa ancak bu kadar görür.</p>
<p>&quot;Hiç iyi değil,&quot; diyor Bayan Lammle. &quot;Kaskatı, abartılı!&quot;</p>
<p>&quot;Evet, kes...&quot; tarumar olan Twemlow kelimenin kontrolünü kaybedip sona doğru sesini alçaltıyor, &quot;...sinlikle öyle.&quot;</p>
<p>&quot;Bay Twemlow, kendinden başka kimseyi görmeyen, kibirli babası sizin sözünüzü dinler. Ailenizi ne kadar önemsediğini biliyorsunuz. Zaman kaybetmeyin. Onu uyarın.&quot;</p>
<p>&quot;Ama kime karşı?&quot;</p>
<p>&quot;Bana karşı.&quot;</p>
<p>Şans eseri bu kritik noktada Twemlow'u dışarıdan bir uyaran kendine getirdi. Bu uyaran Lammle&rsquo;ın sesiydi.</p>
<p>&quot;Sopronia, hayatım, Bay Twemlow'a kimlerin portrelerini gösteriyorsun?&quot;</p>
<p>&quot;Meşhurların, Alfred.&quot;</p>
<p>&quot;Benim son portremi de göster.&quot;</p>
<p>&quot;Tabii, Alfred.&quot;</p>
<p>Elindeki kitabı bırakıp bir başka kitap alıyor ve sayfaları karıştırarak bulduğu portreyi Twemlow'a gösteriyor.</p>
<p>&quot;Bay Lammle&rsquo;ın son portresi. Sizce iyi mi? Babasını bana karşı uyarın. Bunu hak ediyorum çünkü baştan beri ben de bu kumpasın içindeyim. Kocam, akrabanız ve ben birlikte düzenledik bu kumpası. O zavallı küçük, aptal, sevecen mahlûkun bir dosta, kurtarıcıya ihtiyacı olduğunu göstermek için anlatıyorum bunları. Bunu babasına anlatmayın. Benim için ve kocam için bu kadarını yapın. Zira bu kutlama düzmeceden ibaret ama o benim kocam ve hayatımızı sürdürmek zorundayız. Sizce benziyor mu?&quot;</p>
<p>Feleği şaşan Twemlow, elindeki portreyi, Mefisto köşesinden ona bakan orjinaliyle kıyaslarmış gibi yapıyor.</p>
<p>&quot;Çok güzel gerçekten!&quot; kelimelerini söyleyebiliyor binbir zahmetle.</p>
<p>&quot;Beğenmenize sevindim. Ben de en çok bunu seviyorum. Ötekiler çok karanlık. Bakın burada Bay Lammle&rsquo;ın bir portresi daha...&quot;</p>
<p>&quot;Ama anlamıyorum; ne yapacağımı bilemiyorum,&quot; diye kekeledi Twemlow, gözlüğüyle kitabın üzerine eğilerek &quot;Nasıl olup da babasını hem uyarıp hem ona bir şey anlatmayacağım? Ne kadarını anlatacağım? İyice kafam karıştı.&quot;</p>
<p>&quot;Ona çöpçatan olduğumu söyleyin; saman altından su yürüten bir kadın olduğumu söyleyin; kızının benim evimden ve arkadaşlığımdan uzak olmasının en hayırlısı olduğunu söyleyin. Bu tür şeyler diyebilirsiniz, hepsi de doğru. Ne kadar kendini beğenmiş bir adam olduğunu biliyorsunuz, kolayca paniğe kapılmasını sağlayabilirsiniz. Ona paniğe kapılmasına ve kızına sahip çıkmasına yetecek kadarını söyleyin, ama beni daha fazla ele vermeyin. Bay Twemlow gözünüzden ne kadar düştüğümün farkındayım; kendi gözümde ne kadar düştüğümü bildiğimden, şu son birkaç dakikada bana nasıl değişmiş nazarlarla baktığınızı derinden hissediyorum. Ama konuşmaya başladığımda olduğu gibi şimdi de bana inanmanızı rica ediyorum. Bugün sizinle kaç kere konuşmaya yeltendiğimi bilseniz halime acırdınız. Yeni bir söz vermenizi istemeyeceğim çünkü verdiğiniz söz benim için yeterli. Başka bir şey söylemeyi göze alamam çünkü gözetleniyorum. Babayla konuşmaya gidip, bu masum kızı kurtaracağınız hususunda teminat verip içimi rahatlatmak istiyorsanız, rica ederim kitabı bana vermeden önce kapatın, o zaman bu işi halledeceğinizi bilecek ve size bütün kalbimle teşekkür edeceğim. Alfred, Bay Twemlow sonuncunun en iyisi olduğunu düşünüyor, o da bizimle aynı fikirde.&quot;</p>
<p>Alfred yaklaşıyor. Gruplar dağılıyor. Lady Tippins gitmek üzere kalkıyor ve Bayan Veneering onu takip ediyor. Bayan Lammle hemen onların yanına gitmeyip, gözlüğüyle Alfred'in portresini inceleyen Twemlow'a dönüyor. Twemlow'un gözlüğü gözünden düşüp kurdelesinin ucunda sallanıyor, ayağa kalkıyor ve zarif ve naif peri kızı Tippins'i yerinden sıçratacak bir sertlikle kitabı kapatıyor.</p>
<p>Sonra hoşçakalın, hoşçakalın, Altın Çağa yakışır bir kutlama, en mutlu çift ödülü ve benzeri laflar sarfediliyor; Twemlow eli alnında sallana sallana Piccadilly'de yürüyor, hızla geçen bir posta arabasının altında kalacak gibi oluyor, nihayet kendini emniyetle koltuğuna atıyor, masum, cici beyefendi, eli hâlâ alnında, başı fırdolayı dönmekte.</p>
</body>
</html>