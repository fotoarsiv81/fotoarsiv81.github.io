<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;Kusuruna bakmayın, hanımefendi,&quot; dedi Başpiskopos alçak, tok bir sesle; &quot;deneme döneminde çok genç bir delikanlı, ama denemeden öteye geçemeyecek pek.&quot;</p>
<p>Bunun üzerine John Rokesmith - durumu biraz daha doğallaştırmak için - &quot;Bella, canım, eski yıldönümlerimizden çok daha başarılı oldu bu seferki, bundan sonraki yıldönümlerini de burada kutlayalım,&quot; dedi.</p>
<p>Bunun üzerine Bella, gelmiş geçmiş en başarısız ev hanımı rolüyle: &quot;Aynı fikirdeyim, hayatım,&quot; diye cevap verdi.</p>
<p>Bu noktada Greenwich Başpiskoposu, mevcut bulunan üç yardımcısının dikkatini çekmek için azametle öksürdü ve &quot;Bana biat ediyorsanız buna da inanın!&quot; der gibilerinden onlara baktı.</p>
<p>Sonra üç misafire &quot;artık mahremiyetimize almadığımız bu adamların yardımına ihtiyacımız olmayacak,&quot; der gibilerinden kendi elleriyle tatlıyı getirdi ve denenmekte olan delikanlının pusulayı şaşırmış beyninin sebep olduğu cüretkar bir hareket olmasa, tekmil vakarla çekilecekti. Lobide bir yerde portakal çiçekleri bulan talihsiz delikanlı, küçük bir vazoya koyduğu çiçekle çaktırmadan Bella'nın yanına gitmiş ve sağ eline bırakmıştı. Başpiskopos onu anında yakalayıp aforoz etti ama olan olmuştu bir kere.</p>
<p>&quot;Hanımefendi eminim,&quot; dedi Haşmetmaapları yalnız başına geri dönerek, &quot;burada sadece denenmekte olan ve muhtemelen asla kabul edilmeyecek bir delikanlının yaptığı bir şey olarak bunu görmezden gelirsiniz,&quot; dedi.</p>
<p>Daha sonra ciddiyetle selam vererek çıktı ve geri kalanlar hep birlikte kahkahalara boğuldular. &quot;Rol yapmak işe yaramıyor,&quot; dedi Bella; &quot;hepsi bir bakışta anlıyor; herhalde çok mutlu göründüğüm için.&quot;</p>
<p>Kocasının bu noktada, Bella'dan o gizemli kaybolma numaralarından bir yenisini daha yapmasını talep etmesi üzerine uysalca itaat etti; gizlendiği yerden yumuşak sesi duyuldu:</p>
<p>&quot;O gün gemilerden konuşmuştuk hatırlıyor musun baba?&quot;</p>
<p>&quot;Evet, canım.&quot;</p>
<p>&quot;Bütün o gemilerde John'un olmadığını düşünmek sana da tuhaf gelmiyor mu baba?&quot; &quot;Hayır, canım.&quot; &quot;Baba! Hayır mı?&quot;</p>
<p>&quot;Hayır, canım. Bilinmeyen denizlerden bize doğru yol alan gemilerin güvertelerinde kimlerin olduğunu nerden bilelim?&quot;</p>
<p>Bella'nın görünmezliğe ve sessizliğe dönmesi üzerine babası da tatlısına ve şarabına döndü, ta ki artık Holloway'e evine dönme zamanı geldiğini fark edene kadar. &quot;Gerçi gitmeden önce,&quot; diye ekledi kerubi bir edayla, &quot;bu çok mutlu günün, yıldönümlerini senelerce kutlamaya içiyorum - içmesem ayıp olur.&quot;</p>
<p>&quot;Ben de! Binlerce kere!&quot; diye bağırdı John. &quot;Kendi bardağımı ve kıymetli eşimin bardağını dolduruyorum.&quot;</p>
<p>&quot;Beyler,&quot; dedi kerubi, Anglosaksonlar'ın duygularını söylev çekerek dile getirme arzusuna teslim olup, onu duymasalar da, altı peni karşılığı kafalarını çamura gömmek için birbiriyle yarışan aşağıdaki oğlanlara hitap ederek, &quot;Beyler -ve Bella ve John- sizin de tahmin edeceğiniz gibi böylesi bir durumda sizi çokça tespit yaparak bunaltmak istemem. Şu anda kadehimi ne için kaldırdığımı hemen tahmin edeceksiniz. Beyler -ve Bella ve John- şu anda hislerimi ifade edecek kelime bulamıyorum. Ama beyler -ve Bella ve John- bu olaydaki payım için, bana gösterdiğiniz güven için, bana fazlalıkmışım gibi davranmamak konusunda gösterdiğiniz şefkatli nezaket için size yürekten teşekkür ederim. Beyler -ve Bella ve John- sevgilerimi sunuyorum, şimdi olduğu gibi gelecekte de nice kutlamalarda buluşmak üzere: yani nice güzel yıldönümleri.&quot;</p>
<p>Söylevini bu şekilde noktalayan sevimli kerubi kızını kucakladı ve onu Londra'ya götürecek buharlıya koştu. Buharlı, yüzen iskeleyi parçalamak ister gibi vura vura, yolcuları bekliyordu. Ama mutlu çift onunla hemen vedalaşmaya niyetli değildi; daha vapura bineli iki dakika olmuştu ki onları iskelede gördü.</p>
<p>&quot;Baba!&quot; diye bağırdı Bella, onu şemsiyesiyle vapurun yanına çağırıp, zarafetle eğildi.</p>
<p>&quot;Evet, canım.&quot;</p>
<p>&quot;Korkunç küçük bonemle çok dövdüm mü seni, baba?&quot; &quot;Sözünü etmeye bile değmez, canım.&quot; &quot;Bacaklarını çok çimdikledim mi baba?&quot; &quot;Tatlı, tatlı, güzelim.&quot;</p>
<p>&quot;Beni affettiğine emin misin baba? Lütfen baba, lütfen beni affet!&quot; Bel-la yarı gülüp yarı ağlayarak, sevimli mi sevimli bağışlanmayı diliyordu; öyle tatlı, oyuncu ve doğal bir hali vardı ki babası bir çocuğu şımartır gibi ona bakarak, &quot;Seni sersem tavuk seni!&quot; dedi.</p>
<p>&quot;Ama bu yaptıklarımı ve başka yaptıklarını da affediyorsun değil mi baba?&quot;</p>
<p>&quot;Evet, bir tanem.&quot;</p>
<p>&quot;Tek başına döndüğün için sakın yalnızlık hissetme olmaz mı baba?&quot; &quot;Yok artık daha neler! Olur mu hiç, canım!&quot; &quot;Hoşçakal, babacığım. Hoşçakal!&quot;</p>
<p>&quot;Hoşçakal, canım! Hadi götür artık şunu John. Eve gidin.&quot;</p>
<p>Bunun üzerine Bella kocasının koluna girdi ve batan güneşin onlar için seçtiği güllerle bezeli bir patikadan eve döndüler. Evet ya! Bu hayatta öyle günler var ki yaşamaya da ölmeye de değer. Evet ya, o neşeli eski şarkıda da dediği gibi, Aşktır dünyayı döndüren, aşk, aşk, aşk!</p>
<p>&nbsp;</p>
</body>
</html>