<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>6. Bölüm -Kopmak</title>
</head>
<body>
<h1><a id="a119"></a>6. Bölüm -Kopmak</h1>
<p>Daha önce de sözü geçen, şu ödemli kılıklı meyhane, Sixjolly Fellowship Porters, epeydir gürbüz bir zafiyet halindeydi. Koskoca binada tek bir düz zemin, hatta doğru çizgi yoktu, yine de pek çok bakımlı binayı, temiz meyhaneyi gömmüştü, daha fazlasını da gömerdi. Dışarıdan bakıldığında dar, yana kaykılmış, tombul pencerelerden bir ahşap yığınıydı ve bir portakal yığını gibi her an yuvarlanası vardı; yamru yumru ahşap verandası su üzerinde asılıydı; aslında tepede sızlanan bayrak direği dahil bütün bina suya eğilmişti ama su kenarında çok fazla beklediği için asla içine giremeyecek olan ayran gönüllü bir yüzücü gibi kıyıda kalmıştı.</p>
<p>Six jolly Fellowship Porters'ın nehir cephesinin tarifi böyle. Müessesenin arka tarafı, ana giriş o tarafta olmasına rağmen öyle dardı ki, ön tarafla orantısı bakımından, dikine konmuş bir ütünün sapını andırıyordu. Bu sap, bir avlular ve sokaklar ormanının ta dibindeydi: Bu orman Six Jolly Fellowship Porters'ın öyle dibine sokulmuştu ki han kapısının önünde bir karışlık alan bile bırakmamıştı. Bu sebeple, tabii bir de bina su yükseldiğinde adeta yüzmeye başladığı için, Porters'ta çamaşır yıkandığında, bu işleme tabi tutulan çarşafların kurusunlar diye, resepsiyona ve yatak odalarına gerilmiş iplere asıldığı görülürdü.</p>
<p>Sixjolly Fellowship Porters'ın şömine raflarını, kirişlerini, bölmelerini, zeminlerini ve kapılarını oluşturan ahşabın bu ihtiyar yaşında, gençlik anılarıyla iyice kafası karışmış gibiydi. Yaşlı ağaçlarda olduğu gibi pek çok yeri boğum boğum olmuş ve yarılmıştı; yer yer budaklar ortaya çıkmış; kimi kısımları dal gibi eğrilip bükülmüştü. Bu ikinci çocukluk döneminde, kendi meşrebince durmadan gençliğini anlatır gibi bir hali vardı. Porters'ın müdavimleri, bazı panellerin, özellikle de barın köşesindeki ceviz dolabın üzerine ışık vurduğunda beliren desenler arasında, küçük ormanlar, bu kerestenin alındığı ağaca benzeyen dallı yapraklı küçücük ağaçlar seçildiğini söylerlerdi sık sık.</p>
<p>Six Jolly Fellowship Porters'ın barı insanın içini rahatlatan türdendi. Büyüklüğü bir posta arabasını geçmezdi; ama kimse bar daha geniş olsun istemezdi çünkü içi tombul küçük varillerle, üzerinde salkım salkım üzüm resimleri olan içki şişeleriyle, filelere doldurulmuş limonlarla, sepetlere konmuş bisküvilerle, müşteriler bira istediğinde kibarca selam veren bira musluklarıyla, kuytu bir köşeye sokulmuş peynirle ve buranın sahibi olan kadının daha da kuytu bir köşede, ateş başındaki üstü hiç örtüsüz kalmayan masasıyla harika bir biçimde donanmıştı. Bu sığınak, amansız dünyadan, bir cam panel bir de yarım kapıyla ayrılmıştı, üzerinde de içki bardağını koymak için kurşundan bir raf vardı, ama bu yarım kapıdan barın sıcaklığı dışarıya öyle boşalırdı ki, müşteriler ayakta, karanlık ve cereyanlı bir koridorda, içeri girip çıkanların omuz darbeleri arasında iç-seler de içkilerini, barın içinde oldukları gibi sihirli bir yanılsamanın etkisi altında görünürlerdi.</p>
<p>Six Jolly Fellowship Porters'ın hem lavabosu hem de salonu nehre açılırdı, pencerelerinde müdavimlerin burunlarına uygun kırmızı perdeler vardı, ateşin yanında külah şeklinde kullanışlı teneke aletler bulunurdu, bunların sivri uçlarıyla közler arasında daha harlı olanları seçip şekerleyip baharatladığınız biranızı ya da Purl, Flip ve Dog's Nose diye anılan içkilerinizi ısıtabilirdiniz. Bu karışımlardan ilki, yani sıcak biraya cin katılarak yapılan Purl, Porter'ın spesiyaliydi, hatta kapısında &quot;Erkencilere Purl&quot; diye hislere hitap eden bir tabela vardı. Nedense Purl ille de erken içilir; gerçi erken kalkan kuşun solucanı kapması gibi, erken hazırlanan Purl'ün müşteriyi kapması tümüyle midevi bir meseleyse bile, onu burada çözemeyeceğiz. Sadece şunu eklemek lazım, ütünün sapında, barın karşısında, üç köşeli şapka gibi küçücük bir oda vardı, içine bir kez olsun ne güneşin ne ayın ne de yıldızların ışığı girmiş değildi, yine de gaz lambası ışığında dinlenmeye çekilecek pek rahat bir yer olduğuna dair bir batıl inanç vardı, bu sebeple kapısına da o cezbedici isim yazılmıştı: KUYTU.</p>
<p>Bayan Potterson, Fellowship Porters'ın yegane sahibi ve idarecisi olarak tahtında, yani Barda hüküm sürerdi, bir adamın ona itiraz edebilmesi için içkiden kendini kaybetmiş olması gerekirdi. Kendi ruhsatıyla Bayan Abbey Potterson adıyla bilindiğinden, su kenarında, su gibi pek de berrak olmayan bazı kafalar, onun ağırbaşlılığı ve sağlamlığından dolayı, adını Westminster'daki Abbey'den aldığı ya da onunla bir bağlantısı olduğu yönünde boz bulanık bazı düşünceler taşırlardı. Ama Abbey sadece Abiga-il'in kısaltmasıydı, zira Bayan Potterson altmış küsur yıl önce Limehouse Kilisesi'nde bu isimle vaftiz edilmişti.</p>
<p>&quot;Riderhood, beri bak,&quot; dedi Bayan Abbey Potterson, yarım kapının üzerine halden anlayan işaret parmağını koyarak, &quot;Fellowship seni burada istemiyor, bedenine değil kapladığı yere ihtiyacımız var; ama burada olmanı isteseydik bile, şu son bardaktan bir damla fazla bira vermezdik sana. Keyfini çıkar.&quot;</p>
<p>&quot;Ama siz de kabul edersiniz Bayan Potterson,&quot; -gerçi sesi pek cılız çıkmıştı- &quot;adam gibi davranırsam bana içki vermemezlik edemezsiniz.&quot;</p>
<p>&quot;Edemem öyle mi!&quot; dedi Abbey muazzam bir ifadeyle.</p>
<p>&quot;Elbette, Bayan Potterson; çünkü bildiğiniz gibi kanun... &quot;</p>
<p>&quot;Burada kanun benim,&quot; diye lafı ağzına tıktı Bayan Abbey, &quot;buna şüphen varsa yakında seni de ikna ederim.&quot;</p>
<p>&quot;Ne şüphem olacak, Bayan Abbey.&quot;</p>
<p>&quot;Olmasa iyi edersin.&quot;</p>
<p>Yüce Abbey müşterinin yarım penisini kasaya attı ve ateşin yanındaki sandalyesine geri dönerek kaldığı yerden gazetesini okumaya başladı. Uzun boylu, dik bir kadındı ve yüzünün ciddiyetine, meyhane patronundan çok okul müdiresini andırmasına rağmen çok takdir edilirdi. Yarım kapının arkasındaki adam ona yan yan bakıyordu, gözden düşmüş bir öğrenci gibi.</p>
<p>&quot;Bana karşı çok acımasızsınız Bayan Potterson.&quot;</p>
<p>Bayan Potterson çatık kaşlarla gazetesini okuyordu, adam, &quot;Bayan Potterson! Hanfendi! Sizinle biraz konuşabilir miyim?&quot; diye fısıldayana kadar onunla ilgilenmedi.</p>
<p>Gözlerini ricacıya lütfen kaldıran Bayan Potterson, onu dar alnını yumruklar ve başını indirip kaldırır vaziyette buldu, sanki yarım kapının üzerinden balıklama içeri dalıp bara konmak için izin istiyordu.</p>
<p>&quot;Peki!&quot; dedi Bayan Potterson, kendisi uzundu ama lafı kısa kesiyordu, &quot;ne diyeceksen de. Dökül.&quot;</p>
<p>&quot;Bayan Potterson! Hanfendi! Sorma cüretinde bulunduğum için affedersiniz ama benim karakterime mi itirazınız?&quot;</p>
<p>&quot;Kesinlikle,&quot; dedi Bay Potterson.</p>
<p>&quot;Yani korkuyor musunuz... &quot;</p>
<p>&quot;Senden korkmuyorum,&quot; diye lafını kesti Bayan Potterson, &quot;kastın buysa tabii.&quot;</p>
<p>&quot;Olur mu, tabii ki değil, Bayan Abbey.&quot; &quot;O zaman ne?&quot;</p>
<p>&quot;Bana öyle zalimce, öyle sert davranıyorsunuz ki! Benim anlamaya çalıştığım sadece şuydu, benim buraya aşırı düzenli gelmem halinde, müessesenin mal-mülkünün emniyette olmayacağına dair bir endişeniz, inancınız ya da tahmininiz mi var?&quot;</p>
<p>&quot;Ne demeye soruyorsun bunu?&quot;</p>
<p>&quot;Şey, Bayan Abbey, sakın üzerinize alınmayın ama Fellowship Porters'ın neden bana açık olmayıp da Gaffer gibi bir adama açık olduğunu öğrensem kafam rahatlardı doğrusu.&quot;</p>
<p>Meyhane sahibinin yüzü bir tereddüt gölgesiyle karardı: &quot;Gaffer senin girdiğin yere girmedi hiç.&quot;</p>
<p>&quot;Quod'u mu diyorsunuz hanfendi, mapushaneyi? Belki. Ama girmeyi hak etmediği söylenemez. Ondan her şey beklenir.&quot;</p>
<p>&quot;Kim bekliyor?&quot;</p>
<p>&quot;Çok kimseler. En azından biri kesin. Ben.&quot;</p>
<p>&quot;Sen çok sayılmazsın,&quot; dedi Bayan Abbey Potterson, kaşlarını tekrar tiksintiyle çatarak.</p>
<p>&quot;Ama orttağıydım ben onun. Unutmayın Bayan Abbey, orttağı. Ben onun girdisini çıktısını herkesten daha iyi bilirim. Dikkatinizi çekerim! Orttağı olan bendim, ondan şüphelenen .de benim.&quot;</p>
<p>&quot;Öyleyse,&quot; dedi Bayan Abbey, bu sefer öncekinden daha tereddütlü, &quot;kendi kendini itham ediyorsun.&quot;</p>
<p>&quot;Hayır, etmiyorum Bayan Abbey. Neden mi? Şundan. Ben orttağıyken benden hiç memnun kalmıyordu. Neden kalmıyordu? Çünkü şanssızım ben; pek fazla bulamıyorum. Onun şansı nasıldı? Hep iyi. Dikkatinizi çekerim! Hep iyi! Ya! Bazı oyun olur, şans önemlidir Bayan Abbey, ama bazı oyunda da, şansla birlikte ustalık da önemlidir.&quot;</p>
<p>&quot;Gaffer'ın bulduğu şeyleri bulmakta usta olduğundan kim şüpheleniyor be adam?&quot; diye sordu Bayan Abbey.</p>
<p>&quot;Bulduğu şeyleri kendisi temin ediyordur belkim,&quot; dedi Riderhood, fesat başını sallayarak.</p>
<p>Karanlık bakışları karşısında Bayan Abbey'nin kaşları çatıldı.</p>
<p>&quot;Her gelgitte nehre açılırsan ve nehirde birini bulmak istiyosan, önceden birinin kafasına vurup sonra da nehre atarak şansını fazlasıyla arttırabilirsin, Bayan Abbey.&quot;</p>
<p>&quot;Yüce Rabbim!&quot; nidası istemeden Bayan Potterson'ın dudakları arasından fırladı.</p>
<p>&quot;Dedim size!&quot; dedi öteki, sesi, teknesinin paspası gırtlağına tıkılmış gibi çıktığından, sözlerini barın içine fırlatmak için yarım kapının üzerinden uzanmıştı; &quot;Na buraya yazıyorum, Bayan Abbey! Buraya dikkat! Onu takip edeceğim, Bayan Abbey! Buraya dikkat! Yirmi yıl bile sürse ondan hesabımı soracağım! Kim ki o, kızı sayesinde matah bi halt zannediliyor. Benim de kızım yok mu?&quot;</p>
<p>Konuşmakla daha çok kafayı bulmuş, iyice de zıvanadan çıkmış gibi görünen Bay Riderhood, bu gösterişli sözlerle bira kupasını alıp sendeleyerek tuvaletin yolunu tuttu.</p>
<p>Gaffer orada değildi ama Bayan Abbey'nin öğrencilerinden, gerektiğinde büyük uysallık sergileyen kalabalık bir tornan oradaydı. Saatin onu vurması ve Bayan Abbey'nin kapıda belirip, soluk kırmızı ceketli birine, &quot;George Jones, zamanın doldu! Karına dakikası dakikasına evde olacağına söz verdim,&quot; demesiyle Jones boynu bükük kalktı, herkese iyi geceler dileyip çıktı. Saat on buçukta Bayan Abbey tekrar içeri baktı ve &quot;William Williams, Bob Glamour, Jonathan, zamanınız doldu.&quot; Williams, Bob ve jonathan da aynı yumuşakbaşlılıkla hoşçakal deyip buharlaştılar. Bunlardan daha tuhafı, şişe burunlu, parlak şapkalı bir şahıs, gözle görülür bir tereddütten sonra, garson çocuğa bir bardak sulu cin ısmarladı ama Bayan Abbey içkiyi göndermek yerine bizzat kendisi gelip, &quot;Kaptan Joey, bundan fazlası artık zarar,&quot; deyince, sadece Kaptan çekingen hareketlerle dizlerini ovuşturup itiraz nevinden tek kelime etmeden ateşe bakmakla kalmadı, etraftakilerden de, &quot;He ya Kaptan! Bayan Abbey haklı; sen Bayan Abbey'nin sözünden çıkma Kaptan,&quot; şeklinde mırıltılar yükseldi. Kendisine böyle biat edilmesi Bayan Abbey'in dikkatini köreltmek yerine keskinleştirmişti, sınıftakilerin saygılı yüzlerine şöyle bir göz gezdirip hizaya sokulmaya ihtiyaç duyan iki genç seçti ve tekdirlerini onlardan esirgemedi: 'Tom Tootle, senin gibi önümüzdeki ay evlenecek genç bir adamın artık eve gidip uyuma zamanı geldi. Hiç onu öyle dirsekleme Bay jack Mullins, yarın senin de erkenden işbaşı yapacağını biliyorum, aynısını sana da söylüyorum. Hadi bakalım! İyi çocuk olun da iyi geceler deyin!&quot; Bunun üzerine kıpkırmızı olan Tootle, Mullins'e, kıpkırmızı olan Mullins de Tootle'a baktı, önce hangimiz kalksak diye ve nihayet ikisi birlikte kalktılar, Bayan Abbey onları geçirirken herkes pis pis sırıtıyordu, onlara arkasını dönmese hiç kimse böyle sırıtmaya cesaret edemezdi.</p>
<p>Böylesi bir müessesede, beyaz önlüklü garson, omuzlarını çıplak bırakacak şekilde ta yukarı kadar sıkı sıkı kıvrılmış yenleriyle zor kullanmanın ihtimal dahilinde olduğunu ima ederdi, ama bu ihtimal bir tür formalite muamelesi görürdü. Tam kapanma saatinde, sona kalmış müşteriler nizami bir biçimde dışarı çıktılar: Bayan Abbey barın yarım kapısında durmuş ayrılık törenine nezaret ediyordu. Hepsi Bayan Abbey'ye iyi geceler dilediler, o da hepsine, Riderhood hariç. Olanları, mesleki bir gözle inceleyen, ferasetli garson çocuk, bu adamın artık Six jolly Fellowship Porters'tan ilelebet sürülüp aforoz edildiğini ruhunun derinliklerinde hissetti.</p>
<p>&quot;Bob Gliddery,&quot; dedi Bayan Abbey garsona, &quot;hemen Hexam'lara koş, kızı Lizzie'ye onunla konuşmak istediğimi söyle.&quot;</p>
<p>Bob Gliddery örnek bir süratle bir koşu gidip geldi. Onu takip eden Lizzie geldiğinde, Fellowship Porters'ın iki kadın çalışanından birisi, bar şöminesinin yanındaki küçük, kuytu masayı hazırlıyordu. Bayan Potterson'ın akşam yemeği, sosis ve patates püresinden ibaretti.</p>
<p>&quot;Gel otur kızım,&quot; dedi Bayan Abbey. &quot;Biraz bir şey yer misin?&quot;</p>
<p>'Teşekkür ederim hanfendi. Ben yemeğimi yedim.&quot;</p>
<p>&quot;Bana da bu kadar yetti,&quot; dedi Bayan Abbey, tadına bile bakmadığı yemeği iterek, &quot;hatta arttı bile. Artık bana gına geldi, Lizzie.&quot;</p>
<p>&quot;Üzüldüm, hanfendi.&quot;</p>
<p>&quot;Madem öyle, Allah aşkına neden yapıyorsun?&quot; diye sordu Bayan Abbey sert bir sesle.</p>
</body>
</html>