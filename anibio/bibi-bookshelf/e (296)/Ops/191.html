<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>15. Bölüm -Kurulan Tuzaklara Neler Yakalandı</title>
</head>
<body>
<h1><a id="a201"></a>15. Bölüm -Kurulan Tuzaklara Neler Yakalandı</h1>
<p>O dingin akşam vakti nehrin kıyısında, tabiri caizse, Mavnacının küllerinden doğduğundan beri Bradley Headstone'un zihninde esen fırtınalar bir kendisi bilir. Kendisi bile bilmez, öylesi bir sefalet ancak hissedilir.</p>
<p>İlk başta, yaptığı şeyi bilmenin, daha iyi yapamadığı için pişman olmanın ve yakalanma korkusunun müşterek ağırlığını taşımak zorunda kalmıştı. Gece gündüz taşıdığı bu yük bile onu ezmeye yeterliydi. Kan çanağı olmuş gözlerle uyanık geçirdiği saatler kadar, kıt uykusunda da ağırlığını hissediyordu. İçinde en ufak bir farklılığın olmadığı, korkunç, değişmez bir tekdüzelikle bastırıyordu üstüne. Haddinden fazla yüklenmiş bir hayvan ya da bir köle, birkaç saniyeliğine de olsa fiziksel yükün ağırlığını vücudunun başka bir yerine aktarabilir, oradaki kasları, uzuvları sızlatmak pahasına bir anlık rahatlama sağlayabilir. Sefil adam, girmiş olduğu cehennemi atmosferin daimi baskısı altında, böylesine zavallı bir rahatlama taklidinde bulunmaya bile muktedir değildi.</p>
<p>Zaman geçiyor, gözle görülür hiçbir şüphe peşine takılmıyordu; zaman geçiyordu ve yer yer tekrar gündeme gelen saldırı haberlerinde (mağdurun avukatı olan) Bay Lightwood'un gerçeklerden uzak durduğu, etrafından dolandığı, takibi bıraktığı anlaşılıyordu. Yavaş yavaş bunun sebebi Bradley'in gözleri önünde aydınlanmaya başladı. Sonra (suçuna dair taze haberlerin ağızdan ağıza anlatıldığını duymak ya da duvarlara yapıştırılan ilanları görmek için boş zamanlarında sık sık gittiği) tren istasyonunda Bay Milvey'le tesadüfen karşılaştı ve sebep olduğu şeyi açıkça gördü.</p>
<p>O zaman onları sonsuza kadar ayırmak için yaptığı vahşi teşebbüsle, aslında onları birleştirdiğini anladı. Ellerini kana bulayarak, kendini sefil bir aptal, bir alet haline getirdiğini anladı. Eugene Wrayburn, karısı uğruna onu, kendi cehennemi yolunda sürünmeye bırakmıştı. Kaderin, Takdiri ilahinin, her şeyi yöneten Kuvvet her neyse onun, kendisini kandırdığını, kullandığını hissetti ve iktidarsız bir öfkeyle etrafa saldırıp nöbetini geçirdi.</p>
<p>Bunu takip eden bir iki gün içinde, yaralı adamın yatağında evlendiğini, kiminle evlendiğini ve durumu hala tehlike arzetse de birazcık daha iyi olduğunu öğrendi. Bu haberi okumaktansa cinayetten tutuklanmayı tercih ederdi çünkü başına bir şey gelmeyeceğini ve neden gelmeyeceğini biliyordu.</p>
<p>Ama daha fazla kandırılmamak ve gafil avlanmamak için (Riderhood tarafından zan altında bırakılıp, başarısızlığının cezasını bir başarıymış gibi çekmemek için) gündüzleri okulun yakınından ayrılmıyor, ancak geceleri dışarı çıkmaya cesaret ediyor, artık tren istasyonuna da gitmiyordu. Riderhood'un üstü örtülü tehdidini gerçekleştirip, ahbaplıklarını tazeleme çağrısında bulunmak için ilan verip vermediğini görmek için gazeteleri okuyordu ama öyle bir şey görmemişti. Bekçi kulübesinde kendisini ağırladığı için ona yüklüce bir para vermişti. Çok cahil bir adam olduğunu, okuyup yazamadığını bildiğinden, artık ondan korkmasına gerek kalmadığını, belki de bir daha hiç karşılaşmayacaklarını düşünmeye başlamıştı.</p>
<p>Bütün bu süre zarfında zihni bir an olsun yatışmıyor, o ikisi arasındaki derin uçuruma kendini atarak onları bir araya getirecek köprüyü kurduğu hissi şiddetinden hiçbir şey kaybetmiyordu. Bu korkunç durum başka nöbetlere de davetiye çıkarmıştı. Ne zaman, kaç nöbet geçirdiğini bilemiyordu ama öğrencilerinin yüzüne bakınca, onu o halde gördüklerini ve tekrar nöbete tutulmasından korktuklarını anlıyordu.</p>
<p>Bir kış günü, hafif atıştıran kar, okuldaki pencerelerin pervazlarına konarken, ders anlatmak için elinde tebeşiriyle tahtanın önüne geçmişti ki oğlanların yüzlerinde bir tedirginlik, kendisi namına bir kaygı gördü ve gözlerini, onların baktığı kapıya çevirdi. Kolunun altında bir bohçayla, hımbıl hımbıl okulun ortasında duran, kılıksız bir adam gördü; Riderhood'du bu.</p>
<p>Öğrencilerinden birinin getirdiği tabureye oturdu, düşme tehlikesi altında olduğunu ve yüzünün çarpıldığını sezer gibi oldu bir an. Ama nöbet bu sefer onu pas geçti ve ağzını silerek tekrar ayağa kalktı.</p>
<p>&quot;Kusura bakma, efendi, izninle!&quot; dedi Riderhood, kıs kıs gülerek yumruğunu alnına vurdu. &quot;Bura nere?&quot;</p>
<p>&quot;Okul.&quot;</p>
<p>&quot;Yavrucukların neyin doğru neyin yanlış olduğunu öğrendikleri yer mi yani?&quot; dedi Riderhood, ağır ağır başını sallayarak. &quot;Kusura bakma, efendi! İzninle! Bu okulun öğretmeni kim?&quot;</p>
<p>&quot;Ben.&quot;</p>
<p>&quot;Öğretmen sensin demek, tahsilli efendi?&quot; &quot;Evet. Benim.&quot;</p>
<p>&quot;Kimbilir ne güzeldir,&quot; dedi Riderhood, &quot;bu gençler için, neyin doğru neyin yanlış olduğunu öğrenmek, senin de o öğrettiklerini yaptığını bilmek. Kusura bakma, tahsilli efendi! İzninle! Bu kara tahta ne için?&quot;</p>
<p>&quot;Yazmak, çizmek için.&quot;</p>
<p>&quot;Öyle mi?&quot; dedi Riderhood. &quot;Bakmayla kim anlar? Rica etsem üzerine adını yazar mısın, tahsilli efendi?&quot; (Yaltaklanan bir sesle söylemişti bunu.)</p>
<p>Bradley bir an tereddüt etti; ama her zamanki imzasını tahtaya attı.</p>
<p>&quot;Ben tahsilli bir şahıs değilim,&quot; dedi Riderhood sınıfa bakarak, &quot;ama tahsil görmüş şahısları çok takdir ederim. Buradaki gençler tahtada yazan ismi okusa ne hoş olurdu.&quot;</p>
<p>Sınıfta hemen parmaklar kalktı. Sefil öğretmenin bir baş hareketiyle tiz bir koro: &quot;Bradley Headstone!&quot; diye bağırıştı.</p>
<p>&quot;Deme!&quot; diye bağırdı Riderhood. &quot;Hadi! Headstone! Mezarlıklarda olur hani, mezar taşları. Hadi bir daha!&quot;</p>
<p>Parmaklar tekrar kalktı, yeniden baş hareketi yapıldı, tiz koro yükseldi: &quot;Bradley Headstone!&quot;</p>
<p>&quot;Şimdi anladım!&quot; dedi Riderhood dikkatle dinledikten sonra. &quot;Bradley.</p>
<p>İsmi Bradley, benim ismimin Roger olması gibi. Soyadı Headstone, benim soyadımın Riderhood olması gibi. He mi?&quot; Tiz koro: &quot;Eveeeeet!&quot;</p>
<p>&quot;Hemen hemen sen boylarda,&quot; dedi Riderhood, &quot;senin kilonda, Öpöteki diye birini tanır mısın acep, tahsilli efendi!&quot;</p>
<p>Çenesini iyice sıkmış olsa da gayet sakin davranmasını sağlayan bir çaresizlikle, gözleri Riderhood'da, burun deliklerinde hızlanmış nefesinin izleri, bir an duraklayan öğretmen, alçak sesle cevap verdi: &quot;Dediğin adamı tanıyorum galiba.&quot;</p>
<p>&quot;Ben de öyle tahmin etmiştim, tahsilli efendi. O adamı istiyorum.&quot;</p>
<p>Bradley öğrencilerine şöyle bir baktıktan sonra sordu: &quot;Sence burada mı?&quot;</p>
<p>&quot;Kusma bakma, tahsilli efendi, izninle,&quot; dedi Riderhood gülerek, &quot;burada sen, ben, bir de ders verdiğin bu kuzucuklardan başka kimse olmadığına göre, onun burada olduğunu nasıl düşünürüm? Ama muhabbeti çok iyidir vesselam, gelip beni nehirdeki kulübemde ziyaret etse çok memnun olurum.&quot;</p>
<p>&quot;Kendisine iletirim.&quot;</p>
<p>&quot;Gelir mi sence?&quot; diye sordu Riderhood.</p>
<p>&quot;Bence kesin gelir.&quot;</p>
<p>&quot;Senin sözüne güveniyorum,&quot; dedi Riderhood. &quot;Rica etsem ona söyler misin, tahsilli efendi, bir an önce gelmezse ben ona gideceğim.&quot; &quot;Söylerim.&quot;</p>
<p>'Teşekkürler. Demin de demiştim,&quot; diye devam etti Riderhood, haşin ses tonunu değiştirip sınıfa gülerek, &quot;ben tahsilli bir şahıs değilim ama tahsilli şahısları takdir ederim! Burada olduğuma ve senin nazik ilginle karşılandığıma göre, senin şu kuzucuklara bir soru sorabilir miyim, Öğretmenim?&quot;</p>
<p>&quot;Okulla ilgili bir şeyse,&quot; dedi Bradley, karanlık bakışlar ve alçak bir sesle, &quot;sorabilirsin.&quot;</p>
<p>'Tabii, okulla ilgili!&quot; diye bağırdı Riderhood. &quot;Okula uydururum ben onu. Sular kaça ayrılır kuzucuklarım? Dünyada ne tür sular vardır?&quot; Tiz koro: &quot;Denizler, nehirler, göller, göletler.&quot;</p>
<p>&quot;Denizler, nehirler, göller, göletler,&quot; dedi Riderhood. &quot;Hepsini biliyorlar, Öğretmenim! Hiç göl görmediğimden, göl demek aklıma bile gelmezdi valla. Denizler, nehirler, göller, göletler. Denizlerde, nehirlerde, göllerde ve göletlerde ne tutulur, kuzucuklar?&quot;</p>
<p>Tiz koro (soruyu biraz basit bularak): &quot;Balık!&quot;</p>
<p>&quot;Aferin!&quot; dedi Riderhood. &quot;Peki başka ne çıkar, ara sıra?&quot;</p>
<p>Koro ne diyeceğini bilemedi. Tek bir tiz ses: &quot;Yosun!&quot;</p>
<p>&quot;Aferin!&quot; diye bağırdı Riderhood. &quot;Ama yosun da değil. Asla tahmin edemezsiniz canlarım. Nehirlerde balıktan başka ne tutulur? Size söyleyeyim. Kıyafet tutulur.&quot;</p>
<p>Bradley'in yüzü değişti.</p>
<p>&quot;En azından, kuzucuklar,&quot; dedi Riderhood, gözünün ucuyla onu süzerek, &quot;ben bazen nehirlerde kıyafet tutuyorum. Koltuğumun altındaki kıyafetleri nehirden tutmadıysam suratıma tükürsünler!&quot;</p>
<p>Öğrenciler, bu şekilde tuzak sorularla sınava çekilmekten muaf tutulmak ister gibi öğretmenlerine baktılar. Öğretmen, onu lime lime etmek istiyormuş gibi öğrencileri sınava çekene baktı.</p>
<p>&quot;Kusura bakma, tahsilli efendi,&quot; dedi Riderhood, keyifle gülerken kolunun yeniyle ağzını silerek, &quot;kuzucuklara ayıp oluyor farkındayım. Birazcık eğleneyim dedim işte. Ama yemin ederim bu bohçayı nehirden çıkardım! Mavnacı kıyafeti. Bunu giyen her kimse suya attı, ben de çıkardım.&quot;</p>
<p>&quot;Giyen adamın suya attığını nerden biliyorsun?&quot; diye sordu Bradley.</p>
<p>&quot;Çünkü atarken gördüm.&quot;</p>
<p>Birbirlerine baktılar. Bradley yavaş yavaş gözlerini ondan ayırdı, yüzünü tahtaya döndü ve ismini sildi.</p>
<p>&quot;Çok teşekkürler, Öğretmenim,&quot; dedi Riderhood, &quot;dürüst bir adam olması dışında hiçbir özelliği olmayan bir adama hem kendinin hem kuzucukların bu kadar zamanını ayırdın. Hani şu konuştuğumuz, hani şu senin gelir dediğin adamı nehirdeki kulübemde görme dileğiyle, kuzucukların ve tahsilli efendinin huzurundan ayrılıyorum.&quot;</p>
<p>Bu sözlerin ardından ayaklarını sürüye sürüye okuldan çıktı ve öğretmeni yapabilirse, bezdirici işini yapmaya, fısıldaşan öğrencileri de öğretmenlerinin yüzünü incelemeye bıraktı, ta ki bir süredir fırsatını kollayan nöbet Bradley'in üzerine çullanana kadar.</p>
<p>Ertesi gün cumartesiydi, yani tatil. Bradley erkenden kalkıp Plashwater Weir-Değirmeni Savağı'na doğru yayan yola koyuldu. Öyle erken kalkmıştı ki yolculuğuna başladığında hava daha ağarmamıştı. Giyinirken yaktığı mumu üflemeden önce saygın gümüş saatini ve kordonunu güzel bir paket yapıp, içine: &quot;Bunları size emanet ediyorum,&quot; yazdı. Sonra üzerine Bayan Peecher'ın adını yazıp, küçük balkonundaki küçük sedirin en korunaklı köşesine bıraktı.</p>
<p>Rüzgârın doğudan estiği, soğuk, sert bir sabahtı. Bahçe kapısını kapatıp arkasını döndü. Perşembe günü okulun pencerelerine serpilen kar hala beyaz beyaz atıştırmaya devam ediyordu, kara kara esen yele karşı. Gecikmiş gün zuhur ettiğinde iki saattir yürümekteydi ve doğudan batıya Londra'nın büyük bölümünü kat etmişti. Riderhood'la birlikte yürüdükleri gece ayrıldıkları çirkin meyhanede etti kahvaltısını. Üstü bulaşıklarla dolu barın üzerinde, ayakta atıştırdı ve o gün sabahın erken saatlerinde Riderhood'un oturduğu yerde oturan adama ters ters baktı.</p>
<p>Kısa günden önce vardı menziline, gece daha inmeden, nehir kıyısındaki çekek yerindeydi, ayaklarına kara sular inmiş halde. Daha savağa üç dört kilometresi kaldığından adımlarını yavaşlattı ama ara vermeden devam etti. Yerler ince bir tabaka da olsa karla kaplanmıştı, nehrin daha korunaksız yerlerinde buz parçaları yüzüyordu, kıyıların kuytusuna kırık buzlar toplanmıştı. Buzdan, kardan ve yoldan başka bir şeye bakmadan ilerledi ta ki ileride bir ışık görene kadar, bekçi kulübesinin penceresinden süzülen ışığı. Adımları durdu, etrafına bakındı. Buz, kar, kendisi ve o tek ışık kasvetli manzaranın yegane hakimiydiler. İleride, uzaklarda faydasızdan bile daha beter darbeleri indirdiği yer vardı, Lizzie'nin, Eugene'in karısı olarak varlığıyla onu tiye alan yer. Arkasında, uzaklarda kaldırdıkları parmaklara onu iblislere teslim etmek için adını bağırmış çocukların olduğu yer vardı. İçeride, ışığın yandığı yerde, bu her iki yerde de onu mahvedebilecek adam oturuyordu. İşte dünyası küçüle küçüle bu sınırların içine sıkışmıştı.</p>
<p>Hızını onardı, gözlerini nişan alıyormuş gibi tuhaf bir dikkatle ışığa dikti. Ona ışınlara bölünecek kadar yaklaştığında, ışınlar onu yakalayıp çekmeye başladılar adeta. Kapıyı çaldığında, ayakları elini öyle çabuk takip etti ki daha buyur edilmeden kendini odada buldu.</p>
<p>Işık ateşle mumun ortak ürünüydü. İkisi arasında, ayakları şöminenin demir çubuğunda, piposu ağzında, Riderhood oturuyordu.</p>
<p>Misafiri geldiğinde asık suratla başını sallayarak karşıladı onu. Misafiri de ona aynı şekilde cevap verdi. Paltosunu çıkaran misafir de ateşin başına, onun karşısına geçti.</p>
<p>&quot;Pipo içmiyorsun galiba?&quot; dedi Riderhood, şişeyi masanın üzerinden ona doğru iterek.</p>
<p>&quot;Hayır.&quot;</p>
<p>İkisi de gözleri ateşte sessiz kaldılar.</p>
<p>&quot;Burada olduğumu söylememe gerek yok,&quot; dedi Bradley nihayet. &quot;Kim başlayacak?&quot;</p>
<p>&quot;Ben başlarım,&quot; dedi Riderhood, &quot;hele şu pipoyu bitireyim.&quot;</p>
<p>Pipoyu uzata uzata içti, bitirdiğinde küllerini şöminenin yanına silkeledi ve bir kenara koydu.</p>
<p>&quot;Ben başladım,&quot; diye tekrarladı, &quot;Bradley Headstone, istersen Öğretmen bey de diyebilirim.&quot;</p>
<p>&quot;İstersem! Sadece benden ne istediğini öğrenmek istiyorum.&quot;</p>
<p>&quot;Öğreneceksin.&quot; Riderhood, görünüşe göre tedbir mahiyetinde, üzerinde silah var mı diye dikkatli dikkatli ellerini ve ceplerini süzdü. Sonra öne eğilip, parmağıyla yeleğinin yakasını çevirerek sordu, &quot;Saatin nerde?&quot;</p>
<p>&quot;Bıraktım.&quot;</p>
<p>&quot;Onu istiyorum. Sonra getirirsin. Hoşuma gitti.&quot; Bradley alayla güldü.</p>
<p>&quot;İstiyorum,&quot; diye tekrar etti Riderhood daha yüksek sesle, &quot;ve alacağım.&quot;</p>
<p>&quot;Benden istediğin bu mu?&quot;</p>
<p>&quot;Hayır,&quot; dedi Riderhood sesini daha da yükselterek; &quot;isteklerimin sadece bir parçası. Senden para da istiyorum.&quot;</p>
<p>&quot;Başka?&quot;</p>
<p>&quot;Başka!&quot; diye gürledi Riderhood huşunetle. &quot;Bana böyle cevaplar verirsen seninle hiç konuşmam.&quot; Bradley ona baktı.</p>
<p>&quot;Bana öyle bakayım deme, yoksa seninle hiç konuşmam,&quot; diye tekrarladı Riderhood. &quot;Konuşmak yerine elimi böyle üstüne indirdiğim gibi,&quot; dedi büyük kuvvetle elini masaya vurarak, &quot;seni yamyassı ederim.&quot;</p>
<p>&quot;Devam et,&quot; dedi Bradley dudaklarını ıslatarak.</p>
<p>&quot;Ya! Edeceğim. Sen merak etme. Söylemene gerek yok, ben diyeceğimi derim. Bana bak Öğretmen Bradley Headstone. Öteki efendiyi parça pinçik etmişsin, hiç umrum olmaz, ara sıra bir bardak içkini içmeye gelirdim olsa olsa. Seninle başka ne işim olurdu? Ama benim kıyafetlerimi giydiğinde, benim boyunbağımdan taktığında, bu numarayı çevirdikten sonra üzerime kan bulaştırdığında, bana para vermeni gerektirecek bir şey yaptın, hem de çok para. İzini bulsalar bu işi hemen benim üzerime atacaktın değil mi? Böyle giyinmiş biri Plashwater Weir-Değirmeni Savağı'ndan başka nerde var? Kayığıyla Plashwater Weir-Değirmeni Savağı'ndan geçerken onunla konuşmuş başka kim var? Plashwater Weir-Değirmeni Savağı'nın bekçisine bakın, aynı kıyafet, aynı boyunbağı, bakın kıyafetleri kanlı mı? Evet, kanlı. Seni sinsi şeytan!&quot;</p>
<p>&nbsp;</p>
</body>
</html>