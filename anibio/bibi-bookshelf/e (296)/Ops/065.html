<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>5. Bölüm -Merkür Fiştekliyor</title>
</head>
<body>
<h1><a id="a144"></a>5. Bölüm -Merkür Fiştekliyor</h1>
<p>Fledgeby, Bay Alfred Lammle'ın övgülerini hak ediyordu. Sadece iki ayağı olan en pinti köpekti. İçgüdüler genelde dört ayak üzerinde, akılsa iki ayak üzerinde dolaşır, bu yüzden de dört ayaklıları yaptığı hiçbir kötülük iki ayaklıların yaptığıyla boy ölçüşemez.</p>
<p>Bu genç beyefendinin babası tefeciydi ve bu genç beyefendinin annesinin ona işi düşmüştü, bu arada genç beyefendi, zamane dünyasının uçsuz bucaksız, karanlık arka odalarında doğmayı beklemişti. Dul bir kadın olan hanımefendi borcunu ödeyemeyince tefeciyle evlenmişti; zamanı geldiğinde de Fledgeby, uçsuz bucaksız, karanlık arka odalardan çağırılmış, nüfus memuruna takdim edilmişti. Yoksa kıyamet gününe kadar nasıl vakit öldürecekti bilinmez.</p>
<p>Fledgeby'nin annesi, babasıyla evlenerek, kendi ailesini küstürmüştü.</p>
<p>Aileniz sizden kurtulmak istiyorsa onları küstürmek dünyanın en kolay şeyidir. Fledgeby'nin annesinin ailesi, fakir olduğu için kızlarından çok utanıyordu ama nispeten zenginleyince ilişkilerini hepten kesmişlerdi. Fledgeby'nin annesi, Snigsworth ailesinden geliyordu. Hattâ Lord Snigsworth'un kuzeni olma şerefine haizdi - ancak asil Earl'le o kadar uzaktan akrabaydı ki, kendisini biraz daha uzağa itip, kuzenlik sınırının tümüyle dışına çıkarmak hiç zor olmamıştı; yine de kuzendi ama.</p>
<p>Fledgeby'nin annesi, Fledgeby'nin babasıyla evlenmeden önce yaptığı iş anlaşması gereği yüksek bir faizle, kendi zararına borç para almıştı. Evlendikten kısa süre sonra borcun vadesi dolduğundan, Fledgeby'nin babası paraya kendi kullanmak üzere el koymuştu. Bu durum bazı öznel fikir ayrılıklarına, ayrıca kerata, tavla ve başka ev eşyalarının nesnel değiştokuşuna sebebiyet vermiş ve Fledgeby'nin annesinin harcayabildiği bütün parayı harcaması ve Fledgeby'nin babasının onu dizginlemek için elinden geleni ardına koymamasıyla sonuçlanmıştı. Bunun neticesinde fırtınalı bir çocukluk yaşamıştı Fledgeby ama rüzgârlarla dalgalar mezarda yatışmış, Fledgeby bütün bunların üzerinde tek başına yükselmişti.</p>
<p>Albany'de oda tutmuştu Fledgeby ve üstüne başına dikkat ediyordu. Ama gençlik ateşi, hepi topu bileğitaşından fırlayan kıvılcımlardan ibaretti; bu kıvılcımlar uçuşurken sönüyor, hiçbir sıcaklık vermiyorlardı ama Fledgeby temkinle bileğitaşını çevirmeye devam ediyor, bıçaklarını ona tutuyordu.</p>
<p>Bay Alfred Lammle, Fledgeby'yle kahvaltı etmek için Albany'ye gelmişti. Masanın üzerinde, bir çaydanlık demsiz çay, bir küçük somun, iki küçük tereyağ topağı, iki dilim salam, iki perişan yumurta ve pazarlıkla elden düşme alınmış bol miktarda, kaliteli porselen vardı.</p>
<p>&quot;Georgiana için ne düşünüyorsun?&quot; diye sordu Bay Lammle.</p>
<p>&quot;Söyleyeyim,&quot; dedi Fledgeby uzun uzun düşünerek.</p>
<p>&quot;Söyle.&quot;</p>
<p>&quot;Beni yanlış anladın,&quot; dedi Fledgeby. &quot;Onu değil başka bir şeyi söylemek istiyorum.&quot;</p>
<p>&quot;Ne söylersen söyle!&quot;</p>
<p>&quot;Yok ama yine yanlış anladın,&quot; dedi Fledgeby. &quot;Bir şey söyleyemeyeceğimi anlatmaya çalışıyorum.&quot;</p>
<p>Bay Lammle ona ışıltılar saçarak bakıyordu ama kaşları da çatılmıştı.</p>
<p>&quot;Bak,&quot; dedi Fledgeby. &quot;Bu işe baş koymuşsun ve hazırsın. Benim baş koyup koymadığım önemli değil. Ama hazır değilim. Yine de yapabileceğim bir şey var Lammle - çenemi tutabilirim. Bundan sonra da tutmak niyetindeyim.&quot;</p>
<p>&quot;Çok temkinli adamsın, Fledgeby.&quot;</p>
<p>&quot;Olabilir de olmayabilir de. Çeneni tuttun mu zaten aynı kapıya çıkar. Bana bak Lammle, hiçbir soruya cevap vermem haberin olsun.&quot;</p>
<p>&quot;Sevgili dostum, dünyanın en basit sorusuydu bu.&quot;</p>
<p>&quot;Olsun. Basit görünüyor olabilir ama hiçbir şey göründüğü gibi değildir. Westminster Hall'da sorgulanan bir adam görmüştüm. Ona sorulan sorular da dünyanın en basit sorular gibi görünüyordu ama hepsine cevap verdikten sonra hiç de basit olmadıklar ortaya çıktı. Neymiş? Demek çenesini tutması gerekiyormuş. Çenesini tutsaydı başı belaya girmeyecekti.&quot;</p>
<p>&quot;Ben çenemi tutsaydım, sorumda adı geçen şahsı hiç görmeyecektin,&quot; dedi Lammle hışımla.</p>
<p>&quot;Bunlar bana sökmez, Lammle,&quot; dedi Hoşsohbet Fledgeby, sükûnetle sakallarını yoklayarak. &quot;Beni tartışmaya sürüklemene izin vermeyeceğim. Tartışma filan beceremem ben. Ama çenemi tutmayı becerebilirim.&quot;</p>
<p>&quot;Becerebilirsin,&quot; dedi Bay Lammle, biraz yumuşayarak. &quot;Hem de ne becermek! Ne zaman arkadaşlarında içmeye gitsen, onların çenesi açıldıkça sen iyice suskunlaşırsın. Onlar kendilerini açtıkça sen iyice kapatırsın.&quot;</p>
<p>&quot;Benim bu şekilde tanınmaya itirazım yok, Lammle,&quot; dedi Fledgeby içten içe gülerek, &quot;itirazım soru sorulmasına. Ben böyleyim.&quot;</p>
<p>&quot;Hepimiz birbirimize ne işlerle uğraştığımızı anlatırız ama hiçbirimiz senin ne iş yaptığını bilmeyiz!&quot;</p>
<p>&quot;Bundan sonra da size anlatmaya niyetim yok, Lammle,&quot; diye cevap verdi Fledgeby yine içinden gülerek; &quot;ben böyleyim!&quot;</p>
<p>&quot;Öylesin tabii, bilmem mi!&quot; dedi Lammle, bütün kainata Fledgeby'nin ne müthiş bir adam olduğunu göstermek ister gibi kollarını açarak gevrek bir kahkaha salıverdi. &quot;Senin böyle olduğunu bilmesem, Fledgebyciğim, sana bu kadar faydası olacak bir anlaşma teklif eder miydim?&quot;</p>
<p>&quot;Hı!&quot; dedi Hoşsohbet, başını yavaş yavaş sallayarak. &quot;Ama beni böyle de tavlayamazsın. Kendini beğenmiş değilimdir. Kendini beğenmişlikten hayır gelmez, Lammle. Hiç gelmez. iltifat edildi mi çenemi daha da fazla tutarım.&quot;</p>
<p>Alfred Lammle önündeki tabağı itti (içinde iki gıdım bir şey olduğundan büyük fedakarlık yapmış sayılmazdı), ellerini ceplerine sokup arkasına yaslandı ve sessizce Fledgeby'yi süzmeye başladı. Sonra yavaşça sol elini cebinden çıkarıp sakallarını kabartarak onu sessizce süzmeye devam etti. Sonra sessizliği bozarak ağır ağır konuştu: &quot;Bu sa-bah bu a-da-mın bu cenabetliği ne böyle?&quot;</p>
<p>&quot;Demem o ki, Lammle,&quot; dedi Hoşsohbet Fledgeby, birbirine pek yakın olan hesapçı gözlerinde hesapçı bir pırıltıyla; &quot;demem o ki, dün akşam pek kendimi gösteremediğimin farkındayım, sen ve karın -bu arada çok akıllı ve makul bir kadın bence- açığımı kapattınız. Ben o gibi durumlarda kendimi gösterecek tipte biri değilim. Siz ikiniz bu işin çok iyi altından kalktınız. Yine de sırf böyle oldu diye sizin oyuncağınız, kuklanızmışım gibi konuşma benimle çünkü değilim.&quot;</p>
<p>&quot;Bütün bunlar,&quot; diye bağırdı Alfred, en ucuz yardımı almaktan bile memnun olacak ama sonra da ona sırtını dönecek kadar hesapçı olan bu adamı iyice süzdükten sonra, &quot;bütün bunlar, sıradan, basit bir soru yüzünden çıksın olacak şey mi!&quot;</p>
<p>&quot;Bu konuda ben kendiliğimden bir şey söyleyene kadar beklemen gerekirdi. Georgiana, Georgiana diye üzerime gelmen hoşuma gitmiyor, sanki ikimizin de hamisiymişsin gibi.&quot;</p>
<p>&quot;Peki öyleyse, bu konuda bir şeyler söylemeyi lütfetmek geçerse içinden,&quot; diye terslendi Lammle, &quot;söylememezlik etme.&quot;</p>
<p>&quot;Söyledim ya. Bu işin altından çok iyi kalktığınızı söyledim. Sen de karın da. Siz böyle devam ederseniz ben de üzerime düşeni yaparım. Sadece bana horozlanma.&quot;</p>
<p>&quot;Ben mi horozlanıyorum!&quot; diye bağırdı Lammle, omzunu silkerek.</p>
<p>&quot;Ayrıca,&quot; diye devam etti öteki, &quot;insanlar belli zamanlarda kendilerini gösteremedi, sen de zeki ve makul karının yardımıyla durumu kurtardın diye insanlar senin kuklan olacak zannetme. Bunun dışında gerekeni yapmaya devam et, Bayan Lammle da yapsın. Şimdi, gerektiği yerde çenemi tuttum, gerektiği yerde konuştum, bugünlük buraya kadar. Geriye tek bir soru kalıyor,&quot; dedi Fledgeby büyük bir isteksizlikle, &quot;bir yumurta daha yer misin?&quot;</p>
<p>&quot;Yok, almayayım,&quot; dedi Lammle ters ters.</p>
<p>&quot;Belki de haklısındır, yemesen daha iyi olur,&quot; dedi Hoşsohbet, kendini çok daha iyi hissederek &quot;Bir dilim salam daha alır mısın diye sormak ısrar etmek olacak, çünkü bütün gün susatır seni. Biraz daha tereyağ ve ekmek ister misin?&quot;</p>
<p>&quot;Almayayım,&quot; dedi Lammle tekrar.</p>
<p>&quot;Ben alacağım,&quot; dedi Hoşsohbet. Bunu sadece onunla inatlaşmak için dememişti, ikramı reddetmesinden ziyadesiyle mutluydu aslında; zira Lammle tekrar somuna müracaat etse Fledgeby'ye göre bu o kadar vahim sonuçlar doğuracaktı ki, kendisinin ekmekten perhiz etmesini gerektirecekti, bir sonraki öğün olmasa bile en azından bu öğün için.</p>
<p>Bu genç beyefendinin (henüz yirmi üç yaşındaydı) ihtiyar bir adamın hasis fenalıklarına, genç bir adamın eli açık fenalıklarını katıp katmadığı bir ihtilaf konusuydu; o kadar ağzı sıkıydı ki. Zevahirin yatırım değerini çok iyi bildiğinden iyi giyinmeyi severdi; ama sırtındaki paltodan masasındaki porselene kadar etrafındaki her nesneyi pazarlıkla almıştı; başka birinin mahvını ya da kaybını ifade eden her pazarlık onu keyiflendirirdi. At yarışlarında hep en fazla veren ata oynar, kazandığı parayla daha beter pazarlık eder; kaybederse bir sonraki sefere kadar neredeyse aç gezerdi. Parayı başka hiçbir tatmin uğruna harcayamayacak kadar budala ve donuk bir eşek için para neden bu kadar kıymetlidir bilinmez ama para yükü altında kalması neredeyse kesindir ve gözü sadece o üç harfi görür LŞS -bunlar Lüks, Şehvet ve Sefahat kavramlarını temsil eden harflerdir ama bu eşek için içi boş, kuru harflerden ibarettir sadece. Para istifleme konusunda Tilki bile Eşekle başa çıkamaz.</p>
<p>Hoşsohbet Fledgeby kendi yağıyla kavrulan genç bir beyefendi izlenimi verirdi ama gizliden gizliye kambiyo tellallığı ve yüksek faizle para ödünç vermek gibi yasadışı faaliyetlerle iştigal ettiği bilinirdi. Bay Lammle'dan başlamak üzere bütün yakın çevresi biraz yasadışı işlere bulaşmıştı; hepsi de Bono Piyasasının ve Borsanın eteklerinde yer alan Simsarlık Ormanının şen sakinleriydi.</p>
<p>&quot;Herhalde sen,&quot; dedi Fledgeby, yağlı ekmeğini çiğneyerek, &quot;hep kadınlarla ahbaplık etmişsindir?&quot;</p>
<p>&quot;Hep,&quot; dedi Lammle, gördüğü son muamele epey canını sıkmıştı.</p>
<p>&quot;Senin için doğal bir şey değil mi?&quot; dedi Fledgeby.</p>
<p>&quot;Cinsilatif beni tanımaktan memnuniyet duymuştur, beyefendi,&quot; dedi Lammle asık suratla, ne yapayım ben böyleyim işte gibilerinden bir havası vardı.</p>
<p>&quot;Evlenmekle çok iyi etmişsin bence, değil mi?&quot; diye sordu Fledgeby. Beriki güldü (çirkin çirkin) ve parmağıyla burnuna dokundu. &quot;Merhum peder bu işi eline yüzüne bulaştırmıştı,&quot; dedi Fledgeby. &quot;Ama Geor - Georgina mı yoksa Georgiana mı?&quot; &quot;Georgiana.&quot;</p>
<p>&quot;Dün düşünüyordum da, böyle bir isim olduğunu bilmiyordum. İna diye bitmesi gerektiğini düşündüm.&quot; &quot;Neden?&quot;</p>
<p>&quot;Ne bileyim, balık tutarken misina kullanırsın,&quot; dedi Fledgeby ağır ağır düşünerek. &quot;Sabun yapacaksan pirina çıkarırsın. Balondan aşağı atlayacaksan paraş - Yok ama o olmadı. O zaman Georgşüt olur. Halbuki Georgiana.&quot;</p>
<p>&quot;Georgiana hakkında bir şey mi söyleyecektin?&quot; diye sıkıntılı bir sesle sordu Lammle, boşu boşuna konuşsun diye bekledikten sonra.</p>
<p>&quot;Georgiana hakkında, beyefendi,&quot; dedi Fledgeby, lafını unuttuğunun hatırlatılmasına hiç memnun olmamıştı, &quot;şirret birine benzemiyor. Söze söz, lafa laf bir tip değil.&quot;</p>
<p>&quot;Bir güvercin kadar ürkektir, Bay Fledgeby.&quot;</p>
<p>&quot;Sen öyle diyeceksin tabii,&quot; dedi Fledgeby, başka birisi onun ilgi alanına temas ettiği anda diklenerek. &quot;Ama asıl önemli olan senin ne dediğin değil, benim ne dediğim. Bizim merhum pederle valideyi gözümün önüne getirince, Georgiana öyle söze söz, lafa laf bir tip değil diyorum.&quot;</p>
<p>Saygıdeğer Bay Lammle, hem mizacen hem de davranışları itibariyle kabadayının tekiydi. Fledgeby'nin saldırıları biriktikçe, bu durumda uzlaşmacı bir tavır takınmanın amaca hizmet etmeyeceğini sezdi ve tam aksi muamelenin nasıl netice vereceğini anlamak için suratını karartarak Fledgeby'nin küçük gözlerine baktı. Orada gördüğü şeyden tatmin olunca aniden köpü-rerek yumruğunu masaya vurdu ve porselenleri zangır zangır titretti.</p>
<p>&quot;Sen çok terbiyesiz bir adamsın!&quot; diye bağırdı Bay Lammle ayağa kalkarak. &quot;Sen çok terbiyesiz bir düzenbazsın! Bu afra tafra ne manaya geliyor?&quot;</p>
<p>&quot;Yahu dur!&quot; diye karşı çıktı Fledgeby. &quot;Böyle kendini kaybetme!&quot; &quot;Sen çok terbiyesiz adamsın!&quot; diye tekrarladı Bay Lammle. &quot;Sen çok terbiyesiz bir düzenbazsın!&quot;</p>
<p>&quot;Bak böyle yapma!&quot; dedi Fledgeby, cılız bir sesle.</p>
<p>&quot;Neden yapmayacakmışım, seni kaba, bayağı serseri!&quot; dedi Bay Lammle, gözü dönmüş bir halde etrafına bakarak, &quot;uşağın burada olaydı da sonradan ayakkabılarımı boyatmak için bana altı peni vereydi -çünkü sen o masrafa değmezsin- tekmeyi basardım şimdi.&quot;</p>
<p>&quot;Yok canım yapmazdın,&quot; dedi Fledgeby yalvarırcasına. &quot;Bunu yapmayacak kadar akıllısın.&quot;</p>
<p>&quot;Sana bir şey diyeyim mi, Bay Fledgeby,&quot; dedi Lammle üzerine yürüyerek. &quot;Madem ne yapıp ne yapamayacağımı söylüyorsun, ne yapabileceğimi sana daha iyi göstereyim. Uzat burnunu!&quot;</p>
<p>Fledgeby burnunu eliyle kapatıp geri geri çekilerek, &quot;Rica ederim bunu yapma!&quot; dedi.</p>
<p>&quot;Uzat burnunu dedim!&quot; diye tekrarladı Lammle.</p>
<p>Halen bu organını eliyle kapatmakta olan Fledgeby (çok fena soğukal-gınlığı kapmış gibi) tekrarladı, &quot;Rica ederim, rica ederim yapma.&quot;</p>
<p>&quot;Bu adam,&quot; diye bağırdı Lammle, durup ciğerlerini tam kapasite kullanarak - &quot;bu adam, çok kârlı bir fırsat için, tanıdığım bütün delikanlılar arasından onu seçmiş olmamı istismar etmeye kalkıyor! Bu adam, belli bir hadisenin, ancak karımla benim mümkün olmasını sağlayabileceğimiz bir hadisenin gerçekleşmesi halinde, bana ödeyeceği zavallı bir rakamı yazdığı kirli kâğıt parçasının, çalışma masamın çekmecesinde durmakta oluşunu istismar etmeye kalkıyor! Fledgeby denen bu adam, bana, Lammle'a küstahlık yapmaya cüret ediyor! Uzat burnunu!&quot;</p>
<p>&quot;Hayır! Dur! Özür dilerim,&quot; dedi Fledgeby tevazuyla.</p>
<p>&quot;Ne dedin, duyamadım?&quot; diye sordu Bay Lammle, anlayamayacak kadar çileden çıkmış pozlarında.</p>
<p>&quot;Özür dilerim,&quot; diye tekrarladı Fledgeby.</p>
<p>&quot;Daha yüksek sesle tekrar et. Haklı isyanım, kanımı beynime sıçrattı. Seni duymuyorum.&quot;</p>
<p>&quot;Dedim ki,&quot; diye tekrarladı Fledgeby, meşakkatli bir nezaketle, &quot;özür dilerim.&quot;</p>
<p>Bay Lammle duraladı. &quot;Şerefli bir adam olarak,&quot; dedi, kendini bir iskemleye bırakarak, &quot;artık bir şey yapmam yakışıksız olur.&quot;</p>
<p>Bay Fledgeby de onun kadar haşin hareketlerle olmasa da bir iskemleye oturdu ve aşama aşama, elini burnundan çekti. Şahsi ve hassas, hattâ kamusal bir hüviyete bürünmesinin hemen ardından burnunu temizlemek konusunda doğal bir ürkeklik gelmişti üzerine ama zamanla çekingenliğinden sıyrıldı ve üstü örtülü bir protestoyla, tevazu içinde sümkür-meye cüret edebildi.</p>
<p>&quot;Lammle,&quot; dedi işi bittiğinde, &quot;arkadaşız değil mi?&quot;</p>
<p>&quot;Bay Fledgeby,&quot; dedi Lammle, &quot;bu konuyu kapatalım artık.&quot;</p>
<p>&quot;Bazı nahoş tavırları biraz fazla abarttım herhalde,&quot; dedi Fledgeby, &quot;ama hiç öyle bir niyetim yoktu.&quot;</p>
<p>&quot;Bu konuyu kapatalım!&quot; diye tekrar etti Bay Lammle, yukarıdan alan bir sesle. &quot;Uzat&quot; -Fledgeby irkildi- &quot;elini.&quot;</p>
<p>El sıkıştılar ve bunu takiben, özellikle Bay Lammle'da büyük bir samirni-yet hasıl oldu. Zira kendisi de adilikte ötekinden aşağı kalmazdı ve tam ebediyen ikincil konuma düşme tehlikesiyle karşı karşıya kaldığında, kendini toplamış, Fledgeby'nin gözlerindeki malumat üzerine harekete geçmişti.</p>
<p>Kahvaltı karşılıklı tam bir anlaşmayla sonuçlandı. Bay ve Bayan Lammle tarafından ardı arkası kesilmeyen dalavereler düzenlenecek; Fledgeby için aşk imal edilecek, fetih garantilenecekti; kendisi büyük bir alçakgönüllülükle mutedil sosyal sanatlardaki eksikliğini kabul ediyor ve iki mahir muavini tarafından sürekli desteklenme talebinde bulunuyordu.</p>
<p>Genç İnsanına kurulan bu tuzaklar Bay Podsnap'ın ruhu duymamıştı. Onun Podsnapçılık Tapınağında emniyette olduğunu düşünüyordu. Zamanı geldiğinde, Georgiana, ona her türlü dünyalığı yağdıracak bir Podsnap-oğlu'yla hayatını birleştirecekti. Tabii onun standart Genç İnsanının bu gibi konular düşünürken bile yanakları kızarırdı, bu yüzden de kendine söyleneni yapacak, dünyalık işi de anlaşmaya bağlanacaktı. Bu kadını, bu erkeğe kim veriyor? Ben, Podsnap. Daha aşağısı kurtarır mı!</p>
<p>Tatil günü olduğundan Fledgeby'nin hem moralini hem de burnunun her zamanki sıcaklığını geri kazanması ikindiyi buldu. Tatil ikindisi Şehre doğru yürümek, ondan dışarı boşalan canlı bir akıntıya karşı yürümeyi gerektiriyordu; bu yüzden de St Mary Axe Mahallesi'ne saptığında, orada huzur ve sükun buldu. Önünde durduğu sar, bel vermiş, alçı sıvalı ev de sakindi. Bütün kepenkleri kapatılmıştı ve üzerindeki Pubsey and Co. tabelası, mahmur sokağa bakan muhasebe odası penceresinde uyuklar gibiydi.</p>
<p>Fledgeby kapıyı tıklattı, zili çaldı, sonra zili tekrar çalıp, tekrar kapıyı tıklattı ama açan olmadı. Fledgeby dar sokağın karşısına geçip üst kat pencerelerine baktı ama oradan kimse Fledgeby'ye bakmadı. Sinirlenip tekrar dar sokağın karşısına geçti ve evin ziline, evin burnuymuş gibi abandı, son tecrübelerinden ders çıkarmıştı besbelli. Anahtar deliğine dayadığı kulağı, nihayet içeride bir şeylerin kıpırdandığı konusunda ona teminat verdi. Anahtar deliğine dayadığı gözü de kulağını teyit ediyordu, bunun üzerine öfkeyle evin burnuna tekrar abandı ve karanlık kapı aralığında bir insan burnu belirene kadar da abanmaya devam etti.</p>
<p>&quot;Aferin, sana!&quot; diye bağırdı Fledgeby. &quot;Nasıl dolaplar bunlar böyle!&quot;</p>
<p>Etekleri yerleri süpüren, kocaman cepli, eski bir palto giymiş olan ihtiyar bir Yahudi'ye söylemişti bu lafları. Kafasının tepesi kel ve parlak, beyaz uzun saçları sakalına karışmış, saygı uyandıran bir adamdı. Doğululara has zarif bir biat hareketiyle başını eğdi ve kendinden üstün birinin gazabını hafifletmeye çalışır gibi açtığı ellerini aşağı doğru indirdi.</p>
<p>&quot;Ne dolaplar çeviriyorsun?&quot; dedi Fledgeby diklenerek.</p>
<p>&quot;Cömert Hıristiyan efendim,&quot; dedi Yahudi, &quot;tatil olduğu için kimseyi beklemiyordum.&quot;</p>
<p>'Tatilmiş!&quot; dedi Fledgeby içeri girerken. &quot;Tatilden sana ne? Kapa kapıyı.&quot;</p>
<p>İhtiyar adam yine uysalca kendisine deneni yaptı. Girişte, en az paltosu kadar eski olan soluk, geniş kenarlı, basık şapkası asılıydı; yine aynı köşede bir sopa duruyordu, öyle baston filan değil bildiğimiz sopa. Fledgeby muhasebe odasına girdi, bir tabureye oturup şapkasını geriye itti. Muhasebe odasının raflarında hafif kutular ve dizi dizi boncuklar vardı. Ucuz saatler, ucuz vazolar. Yabancı oyuncaklar filan.</p>
<p>Şapkasını geri atmış, bacaklarından birini aşağı sallandırmış taburede oturan Fledgeby'nin gençliği, kel başını eğmiş, sadece konuşurken kaldırdığı gözlerini yere indirmiş oturan Yahudi'nin ihtiyarlığı yanında pek de matah bir şey gibi görünmüyordu. İhtiyarın kıyafeti de girişteki şapka gibi solmuştu ama biraz paspal görünse de pinti görünmüyordu. Halbuki Fledgeby paspal olmadığı halde pinti görünüyordu.</p>
<p>&quot;Bana ne dolaplar çevirdiğini anlatmadın efendi,&quot; dedi Fledgeby, şapkasının kenarıyla kafasını kaşıyarak.</p>
<p>&quot;Nefes alıp veriyordum, efendim.&quot;</p>
<p>&quot;Mahzende miydin de duymadın?&quot;</p>
<p>&quot;Çatıdaydım.&quot;</p>
<p>&quot;Hiç işitmedim! Böyle iş mi yapılır?&quot;</p>
<p>&quot;Beyefendi,&quot; dedi ihtiyar adam, vakur ve sabırlı bir sesle, &quot;iş yapmak için iki taraf lazım, ama tatil yüzünden ben tek kaldım.&quot;</p>
<p>&quot;Hı! insan hem alıcı hem satıcı olamaz. Yahudiler böyle der, değil mi?&quot;</p>
<p>&quot;Öyle diyorsak doğru söylüyormuşuz,&quot; dedi ihtiyar adam gülümseyerek.</p>
<p>&quot;Arada bir de doğruyu söyleyin zaten, yalan söylediğiniz yeter,&quot; dedi Hoşsohbet Fledgeby.</p>
<p>&quot;Beyefendi, yalan her türden insana mahsus,&quot; dedi ihtiyar adam sakin bir vurguyla.</p>
<p>Hafiften şapa oturan Fledgeby, cevap yetiştirecek zaman kazanmak için, entelektüel kafasını yine şapkasıyla kaşıdı.</p>
<p>&quot;Mesela,&quot; diye devam etti, sanki en son kendisi konuşmuş gibi, &quot;yoksul Yahudi diye bir şey duyulmuş mudur hiç?&quot;</p>
<p>&quot;Yahudiler arasında duyulmuştur,&quot; dedi ihtiyar, daha önceki gibi gülümseyerek gözlerini yerden kaldırdı. &quot;Yoksul Yahudiler bizim aramızda bilinir ve onlara çok iyi davranılır.&quot;</p>
<p>&quot;Hadi canım!&quot; diye çıkıştı Fledgeby. &quot;Ne dediğimi anladın. Yoksul bir Yahudi olduğuna beni inandıramazsın. Merhum pederden ne kadar tırtıkladığını itiraf etsen keşke. O zaman senin için daha iyi şeyler düşünürdüm.&quot;</p>
<p>ihtiyar adam başını eğip, önceki gibi ellerini uzattı.</p>
<p>&quot;Bana öyle dilsiz alfabesi gibi hareketler yapma,&quot; dedi ferasetli Fledgeby, &quot;Hıristiyan gibi konuş - artık ne kadar becerebilirsen.&quot;</p>
<p>&quot;Çok hastalıklar, çok talihsizlikler geçirdim, çok da fakirdim,&quot; dedi ihtiyar adam, &quot;babaya hem ana para hem de faizini borçlanacak kadar kötü durumdaydım. Ama onun mirasını alan oğlu, borcumu silip beni buraya yerleştirecek kadar merhametliydi.&quot;</p>
<p>Karşısındaki asil gencin üzerinde bir kaftan varmış da eteğini öpüyor-muş gibi bir hareket yaptı. Alçakgönüllü ama zarif bir hareketti, yapanı küçültmeyen bir hareket.</p>
<p>&quot;Belli ki bütün söyleyeceğin bu,&quot; dedi Fledgeby, bir-iki dişini sökerek onu konuşturmayı denemek istiyor gibi bir hali vardı. &quot;Üstelemenin faydası yok. Ama itiraf et Riah, şu anda senin yoksul olduğuna kim inanır?&quot;</p>
<p>&quot;Kimse,&quot; dedi ihtiyar.</p>
<p>&quot;Bak orası doğru,&quot; diye onayladı Fledgeby.</p>
<p>&quot;Kimse,&quot; diye tekrarladı ihtiyar, elinin vakur bir hareketiyle. &quot;Masal anlatma deyip geçerler. 'Bu küçük, cici müessese benim değil,' desem kim inanır,&quot; avcunu alışık bir hareketle açıp çepeçevre raflardaki türlü nesneleri taradı; &quot;desem ki 'burası genç bir Hıristiyan beyefendinin müessesesi, ben sadece emir kuluyum, işleri yürütüyorum ama tek bir boncuk kaybolsa hesabını veririm,' bana gülerler. Daha büyük para işlerinde, borçlulara... &quot;</p>
<p>&quot;Bana bak moruk!&quot; diye lafını kesti Fledgeby, &quot;kime ne dediğine dikkat ediyorsun di mi?&quot;</p>
<p>&quot;Beyefendi, onlara sadece şimdi söyleyeceğim şeyi söylüyorum. 'Şunun için söz veremem, bunun için hesap veremem, patronla konuşmam lazım, benim param yok, yoksulum, burada kararları ben vermiyorum.' Hiç inanmıyorlar bana, bazen öyle sabırsızlanıyorlar ki bana Yehova'nın adıyla küfür ediyorlar.&quot;</p>
<p>&quot;Aferin onlara!&quot; dedi Hoşsohbet Fledgeby.</p>
<p>&quot;Küfretmediklerinde de, 'Bu numaralara ne gerek var, Bay Riah? Biz bütün dolaplarını biliriz senin insanlarının' -benim insanlarım!- 'Parayı vereceksen kalk getir; vermeyeceksen sende kalsın ama söyle,' diyorlar. Bana inanmıyorlar hiç.&quot;</p>
<p>&quot;iyi,'' dedi Hoşsohbet Fledgeby.</p>
<p>&quot;Diyorlar ki, 'Biz biliriz bu işleri, Bay Riah. Size bir bakmak yeter zaten.&quot;'</p>
<p>&quot;Sen tam bu işin adamısın,'' diye düşündü Fledgeby, &quot;ben de tam adamını buldum! Belki biraz ağırım ama işimi sağlam yaparım.&quot;</p>
<p>Bu düşüncelerin tek bir hecesi bile, hizmetkarın fiyatını yükseltme korkusuyla, Bay Fledgeby'nin nefesinde şekillenmedi. Ama başını eğmiş, gözlerini indirmiş sükûnetle oturan ihtiyara bakarken, kafasındaki kelin bir santiminden, beyaz saçlarının bir santiminden, paltosunun eteğinin bir santiminden, şapkasının kenarının bir santiminden, sopasının bir santiminden vazgeçmenin yüzlerce pounda patlayacağını hissetti.</p>
<p>&quot;Bana bak, Riah,'' dedi Fledgeby, kendi kendini pek bir takdir ederek. &quot;Piyasadan biraz daha tahsil edilemeyen senet toplamanı istiyorum. O işlere bak.&quot;</p>
<p>&quot;Yapılmış bilin.&quot;</p>
<p>&quot;Hesaplara baktım da kırdığımız senetler bize iyi para getirmiş, oraya biraz daha yüklenelim. Ayrıca kimler ne iş yapıyor bilmek isterim. Gözünü açık tut.&quot; &quot;Bittabi.&quot;</p>
</body>
</html>