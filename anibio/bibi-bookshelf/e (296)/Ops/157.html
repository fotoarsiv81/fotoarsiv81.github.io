<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>Bu sabah Bay ve Bayan Boffin'i hoş bir muhabbetin içine çekmenin biraz zor göründüğünü fark etmişti Bayan Lammle. Bir sürü yem atıldığı halde ikisi de tek kelime etmemişti. Bayan Lammle'la kocası yapmacıklı ve yararlı bir konuşma tutturmuş gidiyorlardı ama tek başlarına. İhtiyarcıkların duyduklarından etkilenmiş olduklarını tahmin ediyorlardı etmesine de, emin olmayı tercih ederlerdi, hele konuşma ihtiyarcıklardan biri üzerinden dönerken. İhtiyarcıklar konuşmada icap eden yerlerini alamayacak kadar mahcup ya da budalaysa bile, yakapaça tutulup konuşmaya çekilmeleri gerekmekteydi.</p>
<p>&quot;Kocamın sözleri sizce de,&quot; diye sordu Bayan Lammle masum bir edayla, Bay ve Bayan Boffin'e, &quot;hizmet etmek için yanıp tutuştuğu birine duyduğu hayranlıkla kendi geçici talihsizliğini unuttuğu anlamına gelmiyor mu? Böylece aslında kendisinin de cömert bir karaktere sahip olduğunu açık etmiş olmuyor mu? Fikir tartışmalarında çok kötüyümdür ama sizce de böyle değil mi sevgili Bay ve Bayan Boffin?&quot;</p>
<p>Bay ve Bayan Boffin yine tek kelime etmediler. Bay Boffin, gözlerini tabağına dikmiş çöreğiyle salamını yiyor, Bayan Boffin de mahcup mahcup çaydanlığa bakıyordu. Bayan Lammle'ın masum sorusu havada kalmış, çaydanlıktan çıkan buhara karşmıştı. Bay ve Bayan Boffin'e bakarak &quot;Sence de bir tuhaflık yok mu?&quot; gibilerinden kocasına belli belirsiz kaşlarını kaldırdı.</p>
<p>Çeşitli durumlarda göğsünü etkili bir şekilde kullanmayı öğrenmiş olan Bay Lammle, engin gömleğinin önünü olabildiğince şişirdi ve gülümseyerek karısını hafifçe payladı:</p>
<p>&quot;Sophronia, sevgilim, Bay ve Bayan Boffin sana o eski vecizeyi hatırlatacaktır, bırak da seni başkalar övsün.&quot;</p>
<p>&quot;Kendimi övmek mi, Alfred? Seninle et ve tırnak gibi olduğumuzu mu söylemeye çalışıyorsun?&quot;</p>
<p>&quot;Hayır, yavrucuğum. Ama durup bir an düşünürsen, Bay Boffin'e karşı hissettiğim için bana iltifat ettiğin duygunun aynısını sen de Bayan Boffin'e karşı hissettiğini söylemiştin geçenlerde.&quot;</p>
<p>(&quot;Bu avukat beni yenecek,&quot; diye neşeyle Bayan Boffin'in kulağına fısıldadı Bayan Lammle. &quot;Israr ederse söylediği şeyi kabul edeceğim, zira mahvıma sebep olsa bile doğru.&quot;)</p>
<p>Bayan Boffin'in bir anlığına, aslında gülümsemeye benzemeyen mahcup bir gülüşle gözlerini çaydanlıktan kaldırıp sonra hemen tekrar indirdiğini gören Bay Lammle'ın burnunda çok sayıda beyaz çukurluk belirip kayboldu.</p>
<p>&quot;Bu suçlamayı kabul ediyor musun, Sophronia?&quot; diye sordu Alfred seçim kampanyası sesiyle.</p>
<p>&quot;Doğrusu,&quot; dedi Bayan Lammle yine neşeyle, &quot;kendimi mahkemenin insafına bırakıyorum. Bu soruya cevap vermek zorunda mıyım, Lordum?&quot; Bunu Bay Boffin'e hitaben söylemişti.</p>
<p>&quot;Hoşunuza gitmiyorsa cevap vermeyin, hanfendi,&quot; cevabını aldı. &quot;Bence hiç önemi yok.&quot;</p>
<p>Karı koca onu şüpheyle süzdüler. Tavrı sertti ama kaba değildi; konuşmanın gidişatından duyduğu hoşnutsuzluğu bastırmak ona ağır bir hava vermişti.</p>
<p>Bayan Lammle, tekrar kocasından talimat bekleyerek kaşlarını kaldırdı. Kocası hafif bir baş hareketiyle, &quot;Bir kere daha dene,&quot; dedi.</p>
<p>&quot;Kendimi üstü örtülü kendi kendini methetme şüphesine karşı savunmak için, sevgili Bayan Boffin,&quot; dedi Bayan Lammle bunun üzerine, &quot;size bu olayın nasıl cereyan ettiğini anlatmam lazım.&quot;</p>
<p>&quot;Hayır. Rica ederim anlatmayın,&quot; diye lafını kesti Bay Boffin.</p>
<p>Bayan Lammle gülerek ona döndü. &quot;Mahkemenin itirazı mı var?&quot;</p>
<p>&quot;Hanfendi,&quot; dedi Bay Boffin, &quot;mahkeme (eğer mahkeme bensem) itiraz ediyor, iki sebeple. Birincisi mahkeme bunu adil bulmuyor. İkincisi Bayan Mahkeme (ben baysam) bundan rahatsız oluyor.&quot;</p>
<p>Bayan Lammle bir an, buradaki yaltaklanan tavrıyla Bay Twemlow'un yanındaki meydan okuyan tavrı arasında gidip geldi. &quot;Mahkeme neyi adil bulmuyor?&quot;</p>
<p>&quot;Sizin devam etmenize izin vermeyi,&quot; diye cevap verdi Bay Boffin. Size olabildiğince yumuşak davranmaya çalışacağız, icap ettiğinden daha katı olmayacağız, der gibilerinden teskin edercesine başını salladı. &quot;Dürüst değil, adil değil. Bizim hanım rahatsızsa bunun mutlaka iyi bir sebebi vardır. Onun rahatsız olduğunu görüyorum ve bunun sebebinin sizin konuşmanız olduğu da belli. Kahvaltınız bitti mi hanfendi?&quot;</p>
<p>Bayan Lammle meydan okuyan tavrında karar kılarak tabağını itti, kocasına baktı ve bir kahkaha attı; ama bu sefer neşeyle değil.</p>
<p>&quot;Kahvaltınız bitti mi beyefendi?&quot; diye sordu Bay Boffin.</p>
<p>&quot;Teşekkür ederim,&quot; diye cevap verdi Alfred, bütün dişlerini göstererek. &quot;Bayan Boffin lütfederse bir bardak daha çay alabilirim.&quot;</p>
<p>Çok daha etkili olmasını beklediği halde umduğunu bulamadığı göğsüne döktü çayın birazını, ama burnundaki beyaz çukurlar neredeyse çay kaşığı büyüklüğünü alsa da, büyük bir afra tafrayla içti. &quot;Ne kadar teşekkür etsem az,&quot; dedi sonra. &quot;Kahvaltım bitti.&quot;</p>
<p>&quot;Şimdi,&quot; dedi Bay Boffin sakin bir sesle, cebinden cüzdanını çıkarmıştı, &quot;tahsildar hanginiz?&quot;</p>
<p>&quot;Sophronia, canım,&quot; dedi kocası arkasına yaslanıp sağ elini ona doğru sallayarak, bu arada sol elinin başparmağını yeleğinin kol oyuğuna takmıştı: &quot;bu iş sana düşer.&quot;</p>
<p>&quot;Kocanızın almasını tercih ederdim, hanfendi, çünkü - neyse, sebebinin bir önemi yok. Bu işi onunla yapmayı tercih ederdim. Yine de söylemem gereken şeyi mümkün olduğunca sizi kırmadan söylemeye çalışacağım; hatta hiç kırmamak mümkün olsa daha memnun olurum. Bana bir hizmette, büyük bir hizmette bulundunuz, bizim hanım da bunun ne olduğunu biliyor, bu zarfın içine yüz pound koydum. Bu hizmetin yüz po-undu hak ettiğini düşünüyorum ve bunu size vermekten mutluyum. Rica etsem bu parayı ve teşekkürlerimi kabul eder misiniz?&quot;</p>
<p>Bayan Lammle kibirli bir tavırla ve ona bakmadan sol elini uzattı, Bay Boffin de küçük paketi eline bıraktı. Karısı parayı göğsüne soktuğunda Bay Lammle adeta ferahlayıp daha rahat nefes almaya başladı, sanki Bay Boffin'den emniyetle Sophronia'cığına geçene kadar paranın kendisine ait olduğuna inanamamıştı.</p>
<p>&quot;Zaman içinde Rokesmith'in yerini almak gibi bir fikriniz olması mümkün müdür?&quot; diye sordu Bay Boffin, Alfred'e dönerek.</p>
<p>&quot;Mümkün değildir diyemeyeceğim,&quot; diye kabul etti Alfred ışıltılar saçan bir gülüş ve bol miktarda burunla.</p>
<p>&quot;Belki siz de hanımefendi,&quot; diye devam etti Bay Boffin, Sophronia'ya dönerek, &quot;büyük bir incelik göstererek bizim hanımı peylemiş, kendisine sürekli nezaret etme şerefi bahşetmek üzerine düşünmeye başlamışsınızdır. Onun için bir Bayan Bella Wilfer, hatta daha fazlası olabilir miyim diye kendinize soruyor muydunuz?&quot;</p>
<p>&quot;Doğrusu,&quot; dedi Bayan Lammle, küçümseyen bakışlar ve yüksek sesle, &quot;karınızla herhangi bir ilişkim olsaydı, bayım, emin olun sizin deyiminizle Bayan Bella Wilfer'dan çok daha fazlası olurdum onun için.&quot;</p>
<p>&quot;Sizin deyiminiz nedir, hanfendi?&quot; diye sordu Bay Boffin.</p>
<p>Bayan Lammle cevap vermekten imtina ederek, meydan okuyan bir tavırla ayağını yere vurarak oturmakla yetindi.</p>
<p>&quot;Bu söylediğim şey de mümkündür herhalde. Değil mi beyefendi?&quot; diye sordu Bay Boffin, Alfred'e dönerek.</p>
<p>&quot;Mümkün değildir diyemeyeceğim,&quot; diye gülümseyerek kabul etti Alf-red yine.</p>
<p>&quot;Şimdi,&quot; dedi Bay Boffin yumuşak bir sesle, &quot;bu iş olmaz. Hatırladığımızda hoşlanmayacağımız bir kelime sarf etmek istemiyorum; ama bu iş olmaz.&quot;</p>
<p>&quot;Sophronia, canım,&quot; diye tekrar etti kocası şakacı bir tavırla, &quot;duydun mu? Bu iş olmaz.&quot;</p>
<p>&quot;Hayır,&quot; dedi Bay Boffin, sesini yükseltmeden, &quot;gerçekten olmaz. Kusura bakmayın. Siz kendi yolunuza, biz de kendi yolumuza gidersek, bu vaka herkesi mutlu edecek şekilde neticelenmiş olur.&quot;</p>
<p>Bayan Lammle bu 'herkes'in arasına girmediğini gösteren mutsuz bir bakışla ona baksa da bir şey söylemedi.</p>
<p>&quot;En iyisi bu vakaya,&quot; dedi Bay Boffin, &quot;bir iş meselesi olarak bakmak, bir iş meselesi olarak da sonuna gelmiştir. Bana büyük bir hizmette bulundunuz, çok büyük bir hizmet, ben de bunun karşılığını verdim. Ücret konusunda bir itiraz var mı?&quot;</p>
<p>Bay ve Bayan Lammle masanın üzerinden birbirlerine baktılar ama ikisi de itiraz belirtemedi. Bay Lammle omuzlarını silkti, Bayan Lammle kaskatı oturmaya devam etti.</p>
<p>&quot;Çok güzel,&quot; dedi Bay Boffin. &quot;Bu koşullar altında seçilebilecek en dürüst ve açık kestirme yolu (hanımla birlikte) seçmemizi takdir edersiniz umarım. Büyük bir özenle konuştuk bunu (hanımla birlikte) ve sizi yanlış bir yola sevketmenin ya da kendiliğinizden bu yolda yürümenize izin vermenin doğru olmayacağına karar verdik. Ben de size açık açık,&quot; -Bay Boffin farklı bir ifade aradı ama aklına daha önce kullandığı söz kadar etkili başka bir söz gelmediği için sır verir gibi bir sesle tekrar etti- &quot;bu işin olmayacağını, söyledim. Elimden gelse daha hoş bir şekilde ifade etmek isterdim ama umarım çok da nahoş ifade etmemişimdir; öyle olmuşsa bile niyetim bu değildi. Yani,&quot; dedi Bay Boffin nutkunu bağlayarak, &quot;size kendi yolunuzda başarılar diliyoruz ve artık o yola gideceğiniz tespitiyle de kapatıyoruz.&quot;</p>
<p>Bay Lammle masadan küstah bir kahkahayla kalktı, Bayan Lammle da küçümseyen bir gülüşle. Tam o anda merdivenlerde hızlı ayak sesleri duyuldu ve Georgiana Podsnap takdim edilmeden, gözyaşları içinde içeri daldı.</p>
<p>&quot;Sevgili Sophronia'cığım,&quot; diye bağırdı Georgiana, kollarını sallaya sallaya ona sarılmaya koşarak, &quot;Alfred'le ikinizin iflas etmenize çok üzüldüm! Bana yaptığınız onca iyilikten sonra evinize haciz gelmesi beni çok üzdü, zavallı Sophronia'cığım! Bay ve Bayan Boffin lütfen böyle damdan düşer gibi geldiğim için beni bağışlayın ama babam görüşmemi yasaklamadan önce Sophronia'yı çok severdim, başlarına gelen talihsizliği annemden duyduğumdan beri de çok üzülüyorum! Bütün gece gözüme uyku girmedi, ilk ve tek arkadaşım Sophronia için sabahlara kadar nasıl ağladım bilmiyorsunuz, bilemezsiniz, düşünemezsiniz!&quot;</p>
<p>Sersem kızcağızın sarılışları Bayan Lammle'ın tavrını değiştirmiş, beti benzi solmuştu; önce Bayan Boffin'e sonra da Bay Boffin'e rica edercesine baktı. İkisi de, kalpleriyle algıları arasında daha dolaylı bir yol olan, çok daha eğitimli insanlarda rastlanmayacak bir hassasiyetle durumu derhal anladılar.</p>
<p>&quot;Bir dakika bile kalamayacağım,&quot; dedi zavallı Georgiana. &quot;Bu sabah erkenden annemle alışverişe çıktım, sonra Piccadilly'de başımın ağrıdığını, dışarıda faytonda bekleyeceğimi söyledim ve Sackville Sokağı'na koştum. Bana Sophronia'nın burada olduğunu söylediler, sonra annem Portland Place'te, taşradan gelmiş türbanlı, taş gibi suratlı, korkunç bir ihtiyar kadını görmeye gitti, ben onunla gitmeyeceğimi Boffinler'e gidip kart bırakacağımı söyledim, isminizi kullandığım için kusura bakmayın, ama ne yapayım! Kafam karıştı, fayton kapıda, babam öğrenirse ne der?&quot;</p>
<p>&quot;Çekinme, canım,&quot; dedi Bayan Boffin. &quot;Bizi ziyarete geldin.&quot;</p>
<p>&quot;Hayır, gelmedim!&quot; diye bağırdı Georgiana. &quot;Biliyorum hiç kibar değil ama eski dostum, zavallı Sophronia'cığımı görmeye geldim. Ah! Senden ayrılmak bilsen beni ne kötü yaptı Sophronia, hele böyle müşkül bir duruma düştüğünü öğrendikten sonra daha da kötü oldum!&quot;</p>
<p>Saf, yufka yürekli kız boynuna kollarını doladığında, cesur kadının gözlerinde hakiki gözyaşları vardı.</p>
<p>&quot;Ama iş için geldim,&quot; dedi Georgiana, hıçkırıklar arasında yüzünü kurulayarak. Sonra küçük çantasını karıştırmaya başladı. &quot;İşimi yapmadan gidersem boşa gelmiş olurum! Sackville Sokağı'nı öğrense babam ne der, o korkunç türbanlının kapısı önünde onu bekletsem annem ne der. Bizimkiler kadar adamı sarsan at var mıdır? Ben kafamı toplamaya her zamankinden fazla ihtiyaç duyarken kafamı dağıttıkça dağıttılar; burada hiç işleri olmadığı halde Bay Boffin'in sokağına geldiler. Ah! Nerdeydi? Aman! Bulamıyorum!&quot; Bütün bunları söylerken sürekli hıçkırarak küçük çantasının içinde aranıyordu.</p>
<p>&quot;Ne arıyorsun, canım?&quot; diye sordu Bay Boffin ona yaklaşarak.</p>
<p>&quot;Of! Zaten çok az,&quot; dedi Georgiana, &quot;annem bana bebekmişim gibi davranıyor çünkü (keşke bebek olsam!) ama şimdiye kadar hiç harcamadım ve on beş pound biriktirdim, Sophronia, üç tane beş pound hiç yoktan iyidir umarım, ama çok az, çok az! Sonunda buldum - aman Allahım! Öteki nerde! Hah, o da burdaymış!&quot;</p>
<p>Bunları söyleyen ve hıçkırarak çantasını karıştırmaya devam eden Georgiana bir gerdanlık çıkardı.</p>
<p>&quot;Annem parayla mücevher bir arada olmaz der,&quot; diye devam etti Georgiana, &quot;bu yüzden de bundan başka bir şeyim yok ama herhalde Hawkin-son Teyzem onun gibi düşünmüyordur, çünkü bana bunu bıraktı, gerçi gömse daha iyiydi çünkü sürekli pamuklara sarılıp saklanıyor. İşte onu da getirdim, nihayet bir işe yarayacak, bunu satıp kendine bir şeyler alabilirsin, sevgili Sophronia.&quot;</p>
<p>&quot;İstersen bana ver,&quot; dedi Bay Boffin nazik bir hareketle gerdanlığı elinden alarak. &quot;Ben onun uygun şekilde kullanılmasını temin ederim.&quot;</p>
<p>&quot;Ah! Sophronia'nın bu kadar iyi dostu musunuz, Bay Boffin?&quot; diye bağırdı Georgiana. &quot;Ne kadar iyisiniz! Ne kadar düşüncelisiniz! Bir şey daha vardı ama aklımdan uçtu gitti! Yok yok, hatırladım şimdi. Reşit olduğumda büyükannemin mülkü bana kalacak, Bay Boffin, sadece benim olacak, annemle babamın denetiminde olmayacak. Bunun birazını Sophronia ve Alfred'e vermek istiyorum. Belki bir yerlerde bir şeyler imzalarım, onlara önden biraz para verirler. Durumlarını düzeltmelerini sağlayacak bir meblağ vermek istiyorum onlara. Sevgili Sophronia'cığımın bu kadar iyi dostu olduğunuza göre bu teklifi reddetmezsiniz değil mi?&quot; &quot;Hayır,&quot; dedi Bay Boffin, &quot;bununla ilgilenirim.&quot;</p>
<p>&quot;Ah, teşekkür ederim, teşekkürler!&quot; diye bağırdı Georgiana. &quot;Hizmetçimin yarım altını olsa, köşedeki pastaneye kadar bir koşu gidip bir Şeyler imzalayabilirdim ya da birisi yanımda gelip bana kefil olsa, yanında da kalem, mürekkep ve kurutma kağıdı getirse Meydan'da bir şeyler imzalayabilirdim. Ah, ne fena! Artık gitmek zorundayım yoksa babam da annem de anlayacak! Canım, canım Sophronia, hoş, hoşçakal!&quot;</p>
<p>Saf kızcağız tekrar Bayan Lammle'a büyük bir şefkatle sarıldı, sonra elini Bay Lammle'a uzattı.</p>
<p>&quot;Hoşçakalın, sevgili Bay Lammle - yani Alfred. Bundan sonra müşkül duruma düştüğünüz için seni terk ettiğimi düşünmezsin değil mi Sophro-nia? Aah, ah! Deminden beri ağlayıp duruyorum, annem kesin sebebini soracak. Birisi beni aşağı indirsin, lütfen, lütfen!&quot;</p>
<p>Bay Boffin onu aşağı indirdi ve arabayla uzaklaşana kadar arkasından baktı; küçük kıpkırmızı gözleri, zayıf çenesi, hardal rengi faytonun arka penceresinden dışarı bakarken, bir kabahat işleyip de gündüz vakti yatağa girme cezasına çarptırılmış, pişmanlık ve üzüntüyle yorganın altından bakan küçük bir çocuğu andırıyordu. Kahvaltı odasına geri döndüğünde Bayan Lammle'la Bay Lammle'ı yine masanın iki tarafında ayakta dururlarken buldu.</p>
<p>Bay Boffin parayla gerdanlığı göstererek, &quot;Bunların en kısa zamanda iade edilmesini sağlayacağım,&quot; dedi.</p>
<p>Bayan Lammle sehpadan şemsiyesini almış, ucuyla Twemlow'un duvar kağıdına çizdiği şekiller gibi kendinden desenli döşemelik kumaş üzerine şekiller çiziyordu.</p>
<p>&quot;Umarım onu aydınlatmazsınız, Bay Boffin?&quot; dedi, gözlerini değilse de başını ona çevirerek.</p>
<p>&quot;Hayır,&quot; dedi Bay Boffin.</p>
<p>&quot;Yani dostunun kıymeti konusunda,&quot; diye açıkladı Bayan Lammle, ölçülü bir sesle 'dost' kelimesini vurgulayarak.</p>
<p>&quot;Hayır,&quot; dedi Bay Boffin. &quot;Evinde, onun özenli bir korumaya ihtiyaç duyduğunu çıtlatmaya çalışabilirim ama ailesine başka bir şey söylemem, hele genç hanıma hiç.&quot;</p>
<p>&quot;Bay ve Bayan Boffin,&quot; dedi Bayan Lammle, çok büyük bir gayret sarfediyormuş gibi şekiller çizmeye devam ederek, &quot;bu koşullar altında, sizin bana davrandığınız kadar düşünceli ve özenli davranacak fazla insan yoktur sanırım. Teşekkür etsem kabulünüz müdür?&quot;</p>
<p>&quot;Teşekkürler daima kabulümüzdür,&quot; dedi Bayan Boffin, her zamanki yumuşaklığıyla.</p>
<p>&quot;Öyleyse ikinize de teşekkür ederim.&quot;</p>
<p>&quot;Sophronia,&quot; diye sordu kocası alayla, &quot;yoksa duygusallaştın mı?&quot;</p>
<p>&quot;Öyle demeyin beyefendi,&quot; diye araya girdi Bay Boffin, &quot;başka birisi hakkında iyi şeyler düşünmek çok güzeldir, başka birinin bizim hakkımızda iyi şeyler düşünmesi de çok güzeldir. Bayan Lammle bundan bir şey kaybetmez.&quot;</p>
<p>&quot;Lütfettiniz. Ama ben Bayan Lammle'a sormuştum.&quot;</p>
<p>Yüzü sıkıntılı ve kapalı, masa örtüsüne şekiller çizerek sessizce durmaya devam etti Bayan Lammle.</p>
<p>&quot;Çünkü,&quot; dedi Alfred, &quot;mücevherlere ve paraya el koymanız konusunda ben de biraz duygusallaşma eğilimindeyim, Bay Boffin. Küçük Georgiana'nızın dediği gibi, üç beş pound hiç yoktan iyidir ve bir gerdanlık satarsanız getireceği parayla birtakım şeyler alabilirsiniz.&quot;</p>
<p>&quot;Satarsanız,&quot; dedi Bay Boffin, gerdanlığı cebine koyarak.</p>
<p>Alfred hem gerdanlığı, hem de Bay Boffin'in cebinde kaybolana kadar paraları tamalıkar bakışlarla takip etti. Sonra karısına yarı hüsranlı yarı alaycı bir bakış fırlattı. O hâlâ şekil çizmeye devam ediyordu; ama bunu yapmaktayken kendi kendiyle mücadele ettiği belliydi, şemsiyenin ucunu son birkaç deseni çizerken iyice bastırmıştı masa örtüsüne, nihayet gözünden birkaç damla yaş süzüldü.</p>
<p>&quot;Allahın cezası kadın,&quot; diye bağırdı Lammle, &quot;neymiş efendim duygu-salmış.&quot;</p>
<p>Kocasının öfkeli bakışlarından kaçarak pencereye doğru yürüdü, bir an dışarı baktı sonra buz gibi döndü.</p>
<p>&quot;Duygusallıktan yana daha önce hiçbir şikayetin olmamıştı, Alfred, bundan sonra da olmayacak. Dikkat ettiğine değmez. Burada kazandığımız parayla yurtdışına gidiyoruz değil mi?&quot;</p>
<p>&quot;Senin de gayet iyi bildiğin gibi gidiyoruz, gitmek zorundayız.&quot;</p>
<p>&quot;Yanıma duygularımı da alının diye korkma. Alsam bile fazla uzun muhafaza etmem mümkün olmazdı. Hepsini geride bırakacağım. Geride bıraktım bile. Hazır mısın Alfred?&quot;</p>
<p>&quot;Deminden beri seni değilse ben neyi bekliyorum, Sophronia?&quot;</p>
<p>&quot;Gidelim öyleyse. Vakur çıkışını geciktirdiysem kusura bakma.&quot;</p>
<p>Bayan Lammle dışarı çıktı, kocası da onu takip etti. Bay ve Bayan Boffin meraktan pencereye gidip, uzun sokakta uzaklaşan çiftin arkasından baktılar. Kolkola girmiş, çalım satarak yürüyorlardı ama birbirlerine tek kelime bile etmiyorlardı. Dış görünüşlerine bakarak, gizli kelepçelerle birbirine bağlı iki düzenbazın mahcubiyetinden bahsetmek iddialı olurdu; ama birbirlerinden, kendilerinden, bütün dünyadan bezmiş olduklarını söylemek pek iddialı olmazdı. Köşeyi döndüklerinde, bu dünyadan da çıkmış kadar oldular, zira Bay ve Bayan Boffin, Lammlelar'ı bir daha hiç görmeyecekti.</p>
<p>&nbsp;</p>
</body>
</html>