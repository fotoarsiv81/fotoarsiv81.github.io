<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>SON BÖLÜM -Sosyetenin Sesi</title>
</head>
<body>
<h1><a id="a204"></a>SON BÖLÜM -Sosyetenin Sesi</h1>
<p>Gereği görüldüğü üzre Mortimer Lightwood, Bay ve Bayan Veneering'den gelen yemek davetini onurlandırma ricasını, kendisinin davet edilmekten onur duyduğunu söyleyerek kabul etti. Veneeringler her zamanki gibi dur durak bilmeden Sosyeteyi yemeğe davet etmeye devam ediyorlardı ve davetlerini kabul etmek gibi bir niyeti olanların elini çabuk tutması gerekiyordu, zira Kaderi İflas Olanların Defterlerine, Veneering'in haftaya topu atacağı yazılmıştı bile. Evet. İnsanların nasıl olup da gelirlerinden fazla harcamaya muvaffak oldukları muammasına dair bir ipucu yakalayan ve Cepçilerin saf seçmenleri tarafından Evrene vekil tayin edildikten sonra suiistimalde ipin ucunu kaçıran Veneering önümüzdeki hafta Chiltern Hundreds idare memurluğunu<a id="a205"></a><a href="notes.html#a294"><span class="t16">{44}</span></a> kabul edecek, Britanya'yla sıkı fıkı olan hukukçu beyefendi de onun yerine başka birinin Cepçilerden binliklerini kabul edecek, Veneeringler Calais'e taşınacak ve orada Bayan Veneering'in elmaslarını satarak geçimlerini sağlayacaklardı (ne de olsa Bay Veneering iyi bir eş olarak zaman zaman bu elmaslara yüklüce para yatırmıştı) orada Neptün'e ve diğerlerine, Veneering Parlamento'dan ayrılmadan önce, Avam Kamarası'nın kendisinden ve altı yüz elli yedi sevgili ve eski dostundan oluştuğunu anlatacaklardı. Yine o sıralarda Sosyetenin oldum olası Veneering'den hoşlanmadığı, Veneering'e güvenmediği, Veneering'in yemeklerine giderken içten içe bir şüphe duyduğu ortaya çıkacaktı - tabii sadece kendilerine sakladıkları bir şüpheydi bu.</p>
<p>Ancak bir sonraki haftanın Kaderi İflas Olanların Defterleri henüz açılmadığından, Veneeringler'in evine her zamanki gibi onlarla değil birbirleriyle yemek yemeye giden insanlar akın ediyor. Lady Tippins var. Büyük Podsnap ve Bayan Podsnap var. Twemlow var. Tampon, Boots ve Brewer var. Beş yüz bin adama iş kapısı açan Müteahhit var. Haftada beş bin kilometre yapan Yönetim Kurulu Başkanı var. Hisselerinden küsuratsız üç yüz yetmiş beş bin pound kazanan, parlak dahi var.</p>
<p>Mortimer Lightwood da ekleniyor bunlara, Eugene'den kaptığı, Biyerli Adam hikâyesini anlattığı zamanlardan kalma o eski kayıtsız havasıyla.</p>
<p>Ter-ü taze Tippins vefasız sevgilisini görünce çığlıklar koyuveriyor. Haini yelpazesiyle yanına çağırıyor ama yanına gitmemekte kararlı olan hain, Podsnap'la Britanya konuşuyor. Podsnap daima Britanya konuşuyor, bu iş için tutulmuş, Britanya çıkarlarını bütün dünyaya karşı koruyan Özel Bekçi gibi konuşuyor. &quot;Rusya'nın meramını anlıyoruz, beyefendi,&quot; diyor Podsnap, &quot;Fransa'nın ne istediğini biliyoruz; Amerika'nın ne işler karıştırdığını görüyoruz, ama İngiltere&rsquo;nin ne olduğunu da biliyoruz. Bu bize yeter.&quot;</p>
<p>Ancak yemeğe oturulup da Lightwood her zamanki gibi Lady Tippins'in karşısındaki yerini aldığında onu daha fazla savuşturmak mümkün olmuyor. &quot;Seni Robinson Crusoe seni,&quot; diyor büyüleyici kadın, &quot;nasıl oldu da bıraktın adam?&quot;</p>
<p>'Teşekkürler,&quot; diyor Lightwood. &quot;Ben ayrılırken bir şikâyeti yoktu.&quot;</p>
<p>&quot;Peki vahşileri nasıl bıraktın?&quot; diye soruyor Lady Tippins.</p>
<p>&quot;Ben Juan Femandez'den ayrılırken medenileşiyorlardı,&quot; diyor Lightwood. &quot;En azından birbirlerini yiyorlardı, bu da bir nevi medenilik.&quot;</p>
<p>&quot;İşkenceci!&quot; dedi sevgili genç mahlûk. &quot;Ne demek istediğimi biliyorsun, sabrımı sınıyorsun. Çabuk bana şu evli çiftle ilgili bir şeyler anlat. Düğündeydin sen.&quot;</p>
<p>&quot;Öyle miydi sahi?&quot; Mortimer uzun uzun düşünme numarasına yatıyor. &quot;Öyle ya!&quot;</p>
<p>&quot;Gelin ne giymişti? Kürekçi kıyafeti mi?&quot;</p>
<p>Mortimer sıkılmış görünüyor ve cevap vermiyor.</p>
<p>&quot;Herhalde kendisi düğüne dümenleyerek, yelkenleyerek, kürekleyerek, iskeleleyerek, sancaklayarak, artık teknik terim neyse onu yaparak gelmiştir, hı?&quot; diye devam ediyor oyuncul Tippins.</p>
<p>&quot;Nasıl gelirse gelsin, varlığıyla zarafet kattı,&quot; diyor Mortimer.</p>
<p>Lady Tippins tiz bir çığlıkla herkesin dikkatini kendi üzerine topluyor. &quot;Zarafet ha! Tut beni bayılmayayım, Veneering. O korkunç dişi kayıkçının zarif olduğunu anlatıyor bize!&quot;</p>
<p>&quot;Kusura bakmayın. Size hiçbir şey anlatmıyorum, Lady Tippins,&quot; diye cevap veriyor Lightwood. Yemeğini tam bir kayıtsızlıkla yemeğe koyularak sözünü de tutuyor.</p>
<p>&quot;Bu şekilde benden kurtulamazsın, seni huysuz orman kaçkını,&quot; diye onu azarlıyor Lady Tippins. &quot;Kendini böyle rezil eden arkadaşın Eugene'i korumak için bu soruyu savuşturamazsın. Böylesi komik bir maceranın Sosyetenin sesi tarafından lanetlendiğini er ya da geç göreceksin. Sevgili Bayan Veneering, gelin bu konuda bütün mevcut bulunanlarla bir Komite oluşturalım.&quot;</p>
<p>Bu şakrak hava perisinin daimi hayranlarından olan Bayan Veneering bağırıyor: &quot;Evet! Bütün mevcut bulunanlarla bir Komite oluşturalım! Ne harika!&quot; Veneering araya giriyor: &quot;Bu fikirde olanlar Evet desin - karşıtlar, Hayır - Evet diyenler kazandı.&quot; Ama kimse bu espirinin farkına bile varmıyor.</p>
<p>&quot;Şimdi, Komitenin başkanı benim!&quot; diye bağırıyor Lady Tippins. (&quot;Ne karakterli kadın!&quot; diye bağırıyor Bayan Veneering; kocası gibi onu da dinleyen yok.)</p>
<p>&quot;Bu,&quot; diye devam ediyor o şakrak ses, &quot;bütün mevcutlardan oluşan Komite, burada Sosyetenin sesi -ne demeli- namına toplanmıştır. Komitenin gündemindeki mesele, iyi aileden gelme, yakışıklı ve yetenekli bir delikanlının, sonradan fabrika işçisi olan dişi bir kayıkçıyla evlenmekle iyi mi ettiğini yoksa kendini aptal durumuna mı düşürdüğünü araştırmaktır.&quot;</p>
<p>&quot;Bana pek öyle gelmiyor,&quot; diye araya girdi inatçı Mortimer. &quot;Bence mesele, sizin tarif ettiğiniz türden bir adamın, Lady Tippins, inanılmaz bir kuvvet ve azimle hayatını kurtaran, faziletlerini ve üstün niteliklerini bildiği, uzun zamandır hayran olduğu ve kendisine çok bağlı, (güzelliği bir yana) cesur bir kadınla evlenmesinin doğru olup olmadığıdır.&quot;</p>
<p>&quot;Ama kusura bakmayın!&quot; diyor Podsnap, hem yakası hem sinirleri ayaklanmış vaziyette, &quot;bu genç hanım gerçekten kayıkçılık yapmış mı?&quot;</p>
<p>&quot;Asla. Ama bildiğim kadarıyla zaman zaman babasıyla birlikte kürekle gezdiği olmuş.&quot;</p>
<p>Genç kadına karşı genel bir hoşnutsuzluk. Brewer başını sallıyor. Boots başını sallıyor. Tampon başını sallıyor.</p>
<p>&quot;Peki, Bay Lightwood,&quot; diye devam ediyor Podsnap, öfkesi fırça kaşlarına doğru yükselerek, &quot;bu hanım fabrikada çalışmış mı?&quot;</p>
<p>&quot;Asla. Ama bildiğim kadarıyla bir kâğıt değirmeninde çalışmış.&quot;</p>
<p>Genel hoşnutsuzluk tekrarlanıyor. Brewer, &quot;İnanamıyorum!&quot; diyor. Boots, &quot;İnanamıyorum!&quot; diyor. Tampon, &quot;İnanamıyorum!&quot; diyor. Hepsi itiraz homurtusuyla.</p>
<p>&quot;Madem öyle tek söyleyebileceğim,&quot; diyor Podsnap, sağ kolunun bir hareketiyle meseleyi defederek, &quot;böylesi bir evlilik beni tiksindiriyor - sinirimi bozuyor ve midemi bulandırıyor - beni hasta ediyor - bu konuda başka bir şey duymak istemiyorum.&quot;</p>
<p>(&quot;Acaba Sosyetenin sesi sen misin?&quot; diye düşünüyor Mortimer içinden gülerek.)</p>
<p>&quot;Bravo!&quot; diye bağırıyor Lady Tippins. &quot;Az önce oturan sayın üyemizin sayın meslektaşı siz bu <span class="t15">mesálliance </span>hakkında ne düşünüyorsunuz?&quot;</p>
<p>Bayan Podsnap bu işlerde, &quot;mevki ve maddiyat açısından denklik olması gerektiğini, Sosyeteye alışık bir adamın kendisi gibi bir kadın bulması gerektiğini, bu kadının da Sosyetedeki rolünü büyük bir rahatlık ve zarafetle oynaması gerektiğini,&quot; söyleyerek susuyor ve alttan alta, böylesi bir erkeğin, kendisine olabildiğince benzeyen seçkin bir hanım araması gerektiğini ima ediyor.</p>
<p>(&quot;Acaba o Ses sen misin?&quot; diye düşünüyor Mortimer.)</p>
<p>Lady Tippins daha sonra beş yüz bin gücündeki Müteahhiti köşeye sıkıştırıyor. Bu kalantora göre söz konusu adamın yapabileceği en iyi iş, genç kadına bir kayık alıp, küçük de bir aylık bağlayarak kendi ayakları üzerinde durmasını sağlamak olurmuş. Bütün bunlar bir biftek ve şarap meselesidir. Genç kadına kayığı alırsın. Mükemmel. Aynı zamanda küçük bir aylık da alırsın. Belki bu paranın birimi pound ya da sterlindir ama aslında şu kadar kilo biftek, bu kadar litre şaraptır. Bir taraftan genç kadın kayığı alır. Öte taraftan, kadın da şu kadar biftek bu kadar şarap tüketir. O biftekler ve şaraptan kürek çekecek enerjiyi alır; o enerji daha fazla para üretir; bu küçük aylığa eklersen, genç kadının geliri ortaya çıkar. Bu olaya (Müteahhite göre) böyle bakmak gerekir.</p>
<p>Bu son açıklamalar esnasında, insanı kendine köle eden o hoş kadın, hafif uykularından birine dalmış olduğundan kimse onu uyandırmak istemiyor. Neyse ki kendiliğinden uyanıp meseleyi Gezgin Yönetim Kurulu Başkanının önüne koyuyor. Gezgin sadece kendi başına gelse ne yapardı onu söyleyebilir. Bu tarif edilen genç hanım gibi bir genç hanım onun hayatını kurtarsa, kendini çok borçlu hissederdi ama onunla evlenmez, onu Elektrikli Telgraf Şirketinde işe sokardı. Tam genç hanımlara göre bir iş.</p>
<p>Hiç küsuratsız üç yüz yetmiş beş bin poundun sahibi olan Deha ne düşünüyor? Ne düşündüğünü söylemesi için önce bir soru sorması gerekiyor: Genç kadının hiç parası var mıymış?</p>
<p>&quot;Hayır,&quot; diyor Lightwood uzlaşmaz bir sesle, &quot;hiç parası yok.&quot;</p>
<p>&quot;Bu delilik,&quot; diye sıkıştırılmış bir hükümde bulunuyor bunun üzerine Deha. &quot;İnsan para için her türlü yasal işi yapabilir. Ama hiç para yoksa! - Iııh!&quot;</p>
<p>Boots ne diyor?</p>
<p>Yirmi bin pounddan aşağı yapmazmış. Brewer ne diyor?</p>
<p>Boots'la aynı şeyi söylüyor. Tampon ne diyor?</p>
<p>Tampon, bir tanıdığının plaj işleten bir kadınla evlendiğini ama sonra ayrıldığını söylüyor.</p>
<p>Lady Tippins bütün Komitenin<span class="t23"> </span>oylarını topladığına kanaat getirmişken (kimse Veneeringler'e fikirlerini sormayı aklından bile geçirmiyor) gözlüğüyle masayı tarayarak, elini alnına dayamış Bay Twemlow'u görüyor.</p>
<p>Aman Allahım! Twemlow'cuğum unutulmuş! Canım! Onun oyu nedir?</p>
<p>Twemlow elini alnından çekip cevap verirken biraz huzursuz görünüyor.</p>
<p>&quot;Bana öyle geliyor ki,&quot; diyor, &quot;bu mesele bir beyefendinin duygularıyla ilgili.&quot;</p>
<p>&quot;Böyle bir evlilik yapan bir beyefendinin duygusu muygusu olamaz,&quot; diye kestirip atıyor Podsnap.</p>
<p>&quot;Kusma bakmayın, beyefendi,&quot; diyor Twemlow, her zamankinden biraz daha az mülayim, &quot;size katılmıyorum. Bu beyefendinin minnettarlık, saygı, hayranlık ve şefkat gibi duyguları varsa ve onu bu hanımefendiyle evlenmeye... &quot;</p>
<p>&quot;Hanımefendi mi!&quot; diye tekrarlıyor Podsnap.</p>
<p>&quot;Beyefendi,&quot; diyor Twemlow manşetlerini biraz hışırdatarak, &quot;madem kelimeyi tekrar ettiniz, ben de ediyorum. Hanımefendi. Beyefendi burada bulunsaydı ona başka ne derdiniz?&quot;</p>
<p>Podsnap kendisi için biraz şaşırtıcı olan bu soruyu elinin bir hareketiyle kendinden uzaklaştırıyor.</p>
<p>&quot;Diyorum ki,&quot; diye devam ediyor Twemlow, &quot;bu beyefendi, bu hanımefendiyle böylesi duygular yüzünden evlenmişse, onun beyefendiliği, hanımının da hanımefendiliği eksilmez artar. Beyefendi kelimesini, her adamın elde edebileceği bir mertebe olarak kullandığımı belirtmek isterim. Bir beyefendinin duyguları benim için kutsaldır ve eğlence ya da genel tartışma konusu haline getirilmesi beni rahatsız eder.&quot;</p>
<p>&quot;Acaba soylu akrabanız da sizinle aynı fikri paylaşır mıydı?&quot; diye babalanıyor Podsnap.</p>
<p>&quot;Bay Podsnap,&quot; diye çıkışıyor Twemlow, &quot;rica ederim. Paylaşır ya da paylaşmaz. Bunu bilemem. Ama bende çok derin bir yeri olan böylesi bir konuda, onun bile bana bir şeyler dayatmasına izin vermem.&quot;</p>
<p>Bir şekilde bütün herkesin üzerine ıslak bir battaniye örtülmüş gibi oluyor ve Lady Tippins hiç görülmemiş şekilde hırslı ve aksi bir hal alıyor. Sadece Mortimer Lightwood'un yüzünde güller açıyor. Komitenin bütün üyelerine sorduğu gibi kendisine de, &quot;Acaba o Ses sen misin?&quot; diye sormuş. Ama Twemlow konuştuktan sonra bir daha aynı soruyu sormuyor ve sadece ona minnettarlıkla bakıyor. Topluluk dağıldığında -Bay ve Bayan Veneering'le, misafirler karşılıklı onur değiş tokuşunda bulunmayı bitirdiğinde- Mortimer, Twemlow'u evine bırakıyor, ayrılırken içtenlikle elini sıkıyor ve Temple'a mutlu dönüyor.</p>
</body>
</html>