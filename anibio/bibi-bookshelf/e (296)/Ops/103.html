<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>2. Bölüm -Muhterem Dosta Başka Bir Açıdan Bakmak</title>
</head>
<body>
<h1><a id="a160"></a>2. Bölüm -Muhterem Dosta Başka Bir Açıdan Bakmak</h1>
<p>Aynı sisli günün akşammda, Pubsey and Co.'nun sarı perdesi, bitmiş işlerin üzerine çekildiğinde, Yahudi Riah bir kez daha St Mary Axe'e çıktı. Ama bu sefer elinde çanta yoktu ve efendisinin işlerine koşmuyordu. Londra Köprüsü'nden geçip Westminster üzerinden Middlesex sahiline döndü ve sisi kulaçlaya kulaçlaya, kendini bebek terzisinin kapısında buldu.</p>
<p>Bayan Wren onun geleceğini biliyordu. Riah pencereden baktığında, daha uzun dayansın, o yokken ziyan olmasın diye nemli kömür cürufuyla kapatılmış, sönük ateşin ışığında bonesini giymiş beklediğini gördü. Camı tıklatmca, dalgın dalgın içinde oturduğu yalnızlıktan sıyrıldı Bayan Wren ve kapıyı açmaya geldi; küçük koltuk değneğiyle adımlarını yardımlaya yardımlaya.</p>
<p>&quot;İyi akşamlar iyilik perisi!&quot; dedi Bayan Jenny Wren.</p>
<p>ihtiyar adam gülerek ona kolunu uzattı.</p>
<p>&quot;İçeri girip biraz ısınmak istemez misin iyilik perisi?&quot; diye sordu Bayan Jenny Wren.</p>
<p>&quot;Sen hazırsan istemem, Sindirella'cığım.&quot;</p>
<p>&quot;Ah!&quot; diye bağırdı Bayan Wren sevinçle. &quot;Gerçekten de çok akıllı bir koca oğlansın sen! Bu müessesede ödül dağıtsaydık (hoş onu verecek adam nerde) neyi ima ettiğimi bu kadar çabuk anladığın için ilk gümüş madalyayı sen alırdın.&quot; Bunları söylerken kilitte takılı duran anahtarı alıp cebine koydu Bayan Wren, sonra kapıyı hızla çekip eliyle de yokladı. Barınağının emniyette olduğuna kanaat getirince elini ihtiyar adamın koluna soktu ve öteki eliyle de koltuk değneğini ayarladı. Ama anahtar öyle devasa bir şeydi ki yola koyulmadan önce Riah, taşımayı teklif etti.</p>
<p>&quot;Yok yok, hayır! Ben kendim taşırın,&quot; dedi Bayan Wren. &quot;Çok fena yana çekiyorum malum, onu cebime koydum mu dengeyi kurar. Sana bir sır vereyim mi iyilik perisi, cebimi bunun için yüksek tarafıma koydum.&quot;</p>
<p>Sisin içinde ilerlemeye başladılar.</p>
<p>&quot;Evet gerçekten de çok zekisin iyilik perisi,&quot; diye devam etti Bayan Wren takdirle, &quot;şıp diye anladın beni. Ama gerçekten de o küçük, renkli kitaplardaki perilere benziyorsun! İnsanların geri kalanından öyle farklısın ki, bir hayır işlemek için hemen şu anda kendini bu kılığa sokmuş gibisin. Ay!&quot; diye bağırdı Bayan Jenny, yüzünü ihtiyar adama yaklaştırarak. &quot;Sakalının arkasından yüz hatlarını görebiliyorum, iyilik perisi.&quot;</p>
<p>&quot;Peki başka nesneleri de değiştirebiliyor muyum Jenny?&quot;</p>
<p>&quot;Hı hı! Tabii! Koltuk değneğimi alıp şu kaldırıma, ayağımla dokunduğum şu kirli taşa iki kere vurursan altı atlı bir arabaya dönüşecek. Buna inanalım derim!&quot;</p>
<p>&quot;Bütün kalbimle,&quot; dedi iyi yürekli ihtiyar.</p>
<p>&quot;Senden bir dileğim var, iyilik perisi. Benim oğlana değneğinle dokunup onu değiştirmeni istiyorum. Son zamanlarda iyice fena oldu benim oğlan! Üzüntüden delireceğim. On gündür ne işe gitti ne bir şey. Birtakım korkuları da var, kırmızılar giymiş bakır rengi dört adamın onu bir fırına atmaya çalıştığını zannediyor.&quot;</p>
<p>&quot;Ama bu tehlikeli bir şey, Jenny.&quot;</p>
<p>'Tehlikeli mi iyilik perisi? Benim yaramaz oğlum, şöyle böyle hep tehlikelidir. Aklına esmişse,&quot; lafın burasında omzunun üzerinden gökyüzüne baktı, &quot;şu anda evi ateşe veriyor olabilir. insanın bu çocuklardan çektiği! Silkelemek de işe yaramıyor. Onu silkeleyim derken başım döndü. 'Neden Allah'ın buyruklarına uyup annene saygı göstermiyorsun, a yaramaz çocuk,' dedim. Hep diyorum. Ama mızıldanıp bana bakıyor, o kadar.&quot;</p>
<p>&quot;Ondan başka neyi değiştireyim?&quot; diye sordu Riah, merhametli, oyuncu bir sesle.</p>
<p>&quot;Doğrusu bu sefer biraz bencillik edeceğim, iyilik perisi, şu sırtımla bacaklarımı düzeltmeni isteyeceğim. Senin gibi kuvvetli bir peri için vızıltı ama ağrılar içinde kıvranan benim gibi zayıf bir kız için büyük şey.&quot;</p>
<p>Bu sözlerde biraz kavgacı bir şikayet havası olsa da dokunaklılıktan bir şey kaybetmemişlerdi.</p>
<p>&quot;Sonra?&quot;</p>
<p>&quot;Evet, sonrası malum, iyilik perisi. Altı atlı arabaya atlayıp Lizzie'ye gideriz. Aklıma gelmişken sana ciddi bir soru sorayım, iyilik perisi. Sen çok bilge bir adamsın (seni periler yetiştirmiş ne de olsa) ve bu soruma cevap verebilirsin: Güzel bir şeye sahip olup da onu kaybetmek mi iyidir yoksa hiç sahip olmamak mı?&quot;</p>
<p>&quot;Biraz açıklasana, evladım.&quot;</p>
<p>&quot;Şimdi yanımda Lizzie olmayınca, onu tanımadan önce kendimi hissettiğimden çok daha yalnız ve çaresiz hissediyorum.&quot; (Bunu söylerken gözleri yaşarmıştı.)</p>
<p>&quot;Çoğu insan hayatında sevdiği birilerini kaybeder, canım,&quot; dedi Yahudi, &quot;ben karımı, güzel kızımı, umut vadeden oğlumu kaybettim ama onların bana verdiği mutluluk baki.&quot;</p>
<p>&quot;Ya!&quot; dedi Bayan Wren düşünceli düşünceli, hiç ikna olmamış, bu ünlemi küçük keskin palasıyla doğramıştı; &quot;madem öyle, sana yapman gereken ilk değişikliği söyleyeyim, iyilik perisi. Geçmişi şimdiye, şimdiyi de geçmişe döndürüp öyle bırak.&quot;</p>
<p>&quot;lyi de bu senin işine yarar mı? O zaman hep acı çekmez misin?&quot; diye sordu ihtiyar adam şefkatle.</p>
<p>&quot;Doğru!&quot; diye bağırdı Bayan Wren çenesini şaklatarak. &quot;Beni daha bilge yaptın, iyilik perisi. Gerçi,&quot; diye ekledi çenesiyle gözlerini tuhaf bir edayla kaldırarak, &quot;bunu yapmak için çok matah bir iyilik perisi olmaya da gerek yok.&quot;</p>
<p>Böyle konuşa konuşa Westminster Köprüsü'nü geçtiler, Riah'ın gelirken geçtiği yolları, üzerine başka yolları aştılar; zira Londra Köprüsü üzerinden Thames Nehri'ni yeniden geçtiklerinde nehrin kıyısı boyunca ilerlemiş, çok daha sisli olan bu yoldan ayrılmamışlardı.</p>
<p>Giderlerken Jenny, muhterem dostunu çekiştirip, ona ışıl ışıl aydınlatılmış bir oyuncakçı dükkânını gösterdi, &quot;Şunlara bak! Hepsi benim elimden çıkma!&quot; diye bağırdı.</p>
<p>Sarayda takdim edilmek, balolara gitmek, araba gezintisine çıkmak, ata binmek, yürüyüşe çıkmak, evlenmek, başka bebeklerin evlenmesine yardım etmek, hayattaki her türlü keyifli işi yapmak üzere giyinip kuşanmış, gökkuşağı renklerine bürünmüş, yarım daire halinde duran bebekleri gösteriyordu.</p>
<p>&quot;Çok güzel, çok güzel!&quot; dedi ihtiyar adam ellerini çırparak. &quot;Seçkin bir zevk.&quot;</p>
<p>&quot;Beğenmene sevindim,&quot; dedi Bayan Wren koltuklar kabararak &quot;İşin eğlenceli kısmı, mühim hanımefendiler üzerinde elbiselerimi prova etmek. Gerçi işin en zor kısmı da bu, sırtım ve bacaklarım kötü olmasa bile zor olurdu.&quot;</p>
<p>Riah dediklerinden bir şey anlamadığım gösteren bir bakışla ona baktı. &quot;İlahi, iyilik perisi,&quot; dedi Bayan Wren, &quot;günün her saati şehirde dolaşmak zorundayım. Sadece tezgahımın başında oturup biçsem diksem daha kolay olurdu; mühim hanımefendiler üzerinde prova etmek iflahımı kesiyor.&quot; &quot;Nasıl prova ediyorsun?&quot; diye sordu Riah.</p>
<p>&quot;Ne kadar dalgın bir iyilik perisisin sen!&quot; dedi Bayan Wren. &quot;Şöyle ki; diyelim ki genç kızların sosyeteye takdimi var ya da parkta bir tören, bir gösteri, bir şölen, aklına ne gelirse. Hemen kalabalığın arasında kendime bir yer bulup etrafı seyretmeye başlıyorum. İşim için elverişli mühim bir hanımefendi gördüğümde 'Münasipsin, şekerim!' diyorum ve ona iyice dikkat ediyorum, sonra eve dönüp kalıbını çıkarıyor hızlı hızlı teyelliyorum. Başka bir gün sağlama yapmak için tekrar geliyorum ve onu tekrar inceliyorum. Bazen bakışlarıyla, 'Şu ufak şey nasıl da dik dik bakıyor!' diyor, bazen hoşlanıyor, bazen hoşlanmıyor ama genelde hoşlanıyor. Bu arada ben kendi kendime, 'Şurayı biraz daha alayım, burayı biraz yuvarlayayım,' diyorum; ve onu bebek elbiselerimi üzerinde prova etmek için kölem yapıyorum. Gece toplantıları benim için daha zor oluyor çünkü sadece kapıda görebiliyorum onları ve arabaların tekerlekleri, atların bacakları arasında ezilmeme ramak kalıyor. Ama öyle bile olsa onları ele geçiriyorum. Arabalarından çıkıp hızlı hızlı eve giderlerken, yağmurda bir polisin pelerini ardında ufak tefek endamımla gözlerine çarptığımda, herhalde onlara hayran olup bayıldığımı zannediyorlar ama bebeklerim için çalıştıklarını bilmiyorlar! Mesela Lady Belinda Whitrose diye birisi vardı. Ona bir gece çifte mesai yaptırdım. Arabadan çıktığında, 'Münasipsin şekerim!' dedim ve doğruca eve koştum, hemen kalıbını çıkarıp diktim. Tekrar geri dönüp arabaları çağıran adamların arkasında bekledim. Çok da soğuk bir geceydi. Nihayet bağırdılar, 'Lady Belinda Whitrose'un arabası! Lady Belinda Whitrose geliyor!' O arabaya binene kadar da provayı yaptırıverdim - hiç kolay olmadı ya! Şu belinden asılı duran Lady Belinda, gaz lambasına biraz fazla yakın asmışlar, halbuki balmumundan, hani şu ayakları içeri dönük olan.&quot;</p>
<p>Nehrin kıyısında bir süre ilerledikten sonra Riah, Six Jolly Fellowship Porters diye bir meyhaneyi sordu. Aldığı tarifi takip ettiklerinde, bir iki kere tereddütle durup düşündükten ve etraflarına baktıktan sonra Bayan Abbey Potterson'ın hükümdarlığının kapısına geldiler. Kapının camından içeri göz attıklarında bütün albenisiyle barı gördüler, Bayan Abbey'nin kendisi de elinde gazete, konforlu tahtında oturuyordu. Saygıyla ona kendilerini takdim ettiler.</p>
<p>Gözlerini gazeteden kaldırıp, okuduğu paragrafı bitirmeden başka hiçbir işle ilgilenemeyeceğini gösteren, meşgul bir yüz ifadesiyle onlara baktı ve biraz da sert bir sesle sordu, &quot;Ne bakmıştınız?&quot;</p>
<p>&quot;Bayan Potterson'ı görebilir miyiz?&quot; diye sordu ihtiyar, şapkasını çıkararak.</p>
<p>&quot;Görebilirsiniz, hatta görmektesiniz,&quot; diye cevap verdi patroniçe. &quot;Sizinle konuşabilir miyiz hanımefendi?&quot;</p>
<p>Bu arada Bayan Potterson'ın gözleri, ufarlak Bayan Jenny Wren'e takılmıştı. Onu daha yakından incelemek için gazetesini bırakıp ayağa kalktı ve barın yarım kapısı üzerinden baktı. Koltuk değneği, sahibi namına, içeri girip ateşin yanında oturma ricasında bulunur gibiydi; bunu gören Bayan Abbey kapıyı açtı ve koltuk değneğine cevap verir gibi: &quot;Evet, içeri girin de ateşin başında biraz dinlenin,&quot; dedi.</p>
<p>&quot;İsmim Riah,&quot; dedi ihtiyar adam zarif bir hareketle, &quot;şehir merkezinde çalışıyorum. Genç arkadaşım da... &quot;</p>
<p>&quot;Bir dakika,&quot; dedi Bayan Wren. &quot;Hanımefendiye kartımı vereyim.&quot; Üzerine abanmış devasa anahtarın altından kartı çıkarana kadar epey bir uğraştıktan sonra çalımla uzattı. Hayretini açıkça belli eden Bayan Abbey, minik belgeyi eline alıp okudu:'</p>
<p>Bayan ]enny Wren BEBEK TERZİSİ Bebeklere evlerinde hizmet verilir</p>
<p>&quot;Şu işe bak!&quot; dedi Bayan Potterson hayretle bakarak. Sonra kartı bir kenara koydu.</p>
<p>&quot;Genç arkadaşımla birlikte sebeb-i ziyaretimiz,&quot; dedi Riah, &quot;Lizze Hexam'ın ricasıdır.&quot;</p>
<p>Bayan Potterson, bebek terzisinin bonesini çıkarmak için eğilmişti. Öfkeyle arkasına dönüp: &quot;Lizzie Hexam aşırı gururlu bir genç hanım,&quot; dedi.</p>
<p>&quot;Sizin kendisi için iyi şeyler düşündüğünüzü bilmekten de gurur duyacaktır,&quot; dedi Riah hünerle, &quot;Londra'dan ayrılmadan önce... &quot;</p>
<p>&quot;Ümit Burnu aşkına, nereye gitti?&quot; diye sordu Bayan Potterson, onun göç ettiğini filan zannetmişti.</p>
<p>&quot;Şehir dışına,&quot; diye tedbirli bir cevap aldı. &quot;Sırf size göstermemiz için bize bıraktığı bir belgeyi, size takdim etmemizi rica etti. Ben kendisini bu mahalleden ayrıldıktan sonra tanımış, işe yaramaz bir arkadaşıyım. Bir süredir genç arkadaşımla birlikte oturuyordu. Yardımsever ve ferahlatıcı bir dost oldu onun için. Çok da aranıyor,&quot; diye ekledi sesini biraz alçaltarak. &quot;İnanın bana, bilemezsiniz ne kadar aranıyor.&quot;</p>
<p>&quot;İnanırım,&quot; dedi Bayan Abbey, yumuşayan gözlerle ufak mahlûka bakarak.</p>
<p>&quot;Hiç katılaşmayan bir kalbe, hiç bozulmayan sinirlere, hiç can yakmayan bir dokunuşa sahip olmak gurursa,&quot; diye araya girdi Bayan Jenny, kızarmış bir suratla, &quot;evet gururlu. Değilse, değil.&quot;</p>
<p>Bayan Abbey'ye açıktan açığa karşı çıkması, bu korkulan otoriteyi kızdırmak şöyle dursun, yüzünde sıcak bir tebessüm belirmesine neden oldu. &quot;Aferin, kızım,&quot; dedi Bayan Abbey, &quot;sana hakkı geçmiş birinden iyi bahsetmek en doğrusu.&quot;</p>
<p>&quot;Doğru mu yanlış mı bilmem,&quot; diye mırıldandı Bayan Wren ona duyurmadan, &quot;ben ondan böyle bahsederim, sen de ayağını denk al, hanım.&quot;</p>
<p>&quot;Belge burada, hanımefendi,&quot; dedi Yahudi, Rokesmith'in yazıp Riderhood'un imzaladığı belgeyi ona uzatarak. &quot;Rica etsem okur musunuz?&quot;</p>
<p>&quot;Ama ona geçmeden,&quot; dedi Bayan Abbey, &quot;hiç meyve likörü içtin mi yavrum?&quot;</p>
<p>Bayan Wren başını iki yana salladı.</p>
<p>&quot;İçmek ister misin?&quot;</p>
<p>&quot;Güzel bir şeyse isterim,&quot; dedi Bayan Wren.</p>
<p>&quot;Bence bir dene. Beğenirsen sana sıcak suyla karıştırıp hazırlarım. Ayacıklarını da şöminenin demirine koy. Bu gece hava çok soğuk, sis yapıştı kaldı.&quot; Bayan Abbey, sandalyesini döndürmesi için ona yardım ederken gevşeyen bonesi yere düştü. &quot;Şu saçlara bak ne güzel!&quot; diye bağırdı Bayan Abbey. &quot;Dünyanın bütün bebeklerine peruk yapılır bundan. Ne gür saç!&quot;</p>
<p>&quot;Buna gür mü diyorsunuz?&quot; dedi Bayan Wren. &quot;Hıh! Ya hepsini görseniz ne diyeceksiniz?&quot; Konuşurken saç bağını çözdü ve altın bir şelale, kendisiyle sandalyenin üzerinden yerlere kadar döküldü.</p>
<p>Bayan Abbey'nin hayranlığı şaşkınlığını arttırmış gibiydi. Likör şişesini rafından alırken Yahudi'yi yanına çağırıp fısıldadı: &quot;Çocuk mu, kadın mı?&quot;</p>
<p>&quot;Yaşça çocuk,&quot; dedi ihtiyar, &quot;çektiği çilelere, kendi kendini geçindirmesine bakınca kadın.&quot;</p>
</body>
</html>