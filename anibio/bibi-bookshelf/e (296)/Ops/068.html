<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;Doğru yere tezgah açarsan tomar tomar karşılıksız senet toplarız, hem de üç kuruşa. Bir şey daha var. Pazartesi sabahı sekizde, her zamanki gibi hesapları gözden geçirmek için defteri de al gel.&quot;</p>
<p>Riah göğüs cebinden bir parça kâğıt çıkartıp bunu not etti.</p>
<p>&quot;Şimdilik diyeceklerim bu kadar,&quot; diye devam etti Fledgeby, tabureden kalkarken naletlenerek, &quot;bundan sonra hava alacaksan, zili ya da tokmağı duyabileceğin bir yere çık. Ya birinden birini ya da ikisini birden. Bu arada, evin çatısında nasıl hava alıyorsun? Kafanı bacadan mı çıkarıyorsun?&quot;</p>
<p>&quot;Beyefendi orada küçük bir alan var, kendime küçük bir bahçe yaptım.&quot;</p>
<p>&quot;Paraları gömmek için mi?&quot;</p>
<p>&quot;Hazinemi gömmeye kalksam tırnak kadar bahçe yeter, efendim,&quot; dedi Riah. &quot;Haftada on iki şilin, ihtiyar bir adamın maaşı bile olsa, kendini gömecek bir yer buluyor.&quot;</p>
<p>&quot;Gerçekten ne kadar paran var bilmek isterdim,&quot; dedi Fledgeby, çalışanının bu maaşla zengin olabileceği masalı ona pek inandırıcı geliyordu. &quot;Neyse! Gitmeden şu senin kiremitlerin üzerindeki bahçene bir göz atayım bari.&quot;</p>
<p>ihtiyar bir adım geri atıp biraz durakladı. &quot;Doğrusunu isterseniz misafirim var.&quot;</p>
<p>&quot;Vay vay!&quot; dedi Fledgeby. &quot;Bu ev kime ait biliyorsun herhalde?&quot; &quot;Size ait, beyefendi, ben burada hizmetkarım.&quot;</p>
<p>&quot;Hı! Bunun farkında değilmiş gibi davranıyorsun,&quot; diye çıkıştı Fledgeby, elini çenesine atınca gözleri Riah'ın sakalına takılmıştı; &quot;benim evimde nasıl misafir ağırlarsın!&quot;</p>
<p>&quot;Buyrun misafirlerimi görün, beyefendi. Onlardan bir zarar gelmeyeceğini siz de kabul edeceksiniz umarım.&quot;</p>
<p>Bay Fledgeby'nin ölse bile ne başına ne de ellerine veremeyeceği, yüce-gönüllü bir saygı ifadesiyle yanından geçip, merdiveni çıkmaya başladı ihtiyar. Eli korkulukta, siyah, uzun, gabardin eteği her adımda ayaklarına dolanarak, binbir zahmetle merdiveni çıkışına bakan, onu peygamberin mezarına ziyarette bulunmak için dağları aşan bir hacı kafilesinin başkanı sanabilirdi. Böyle zayıf hayallerle hiç kendini üzmeyen Hoşsohbet Fledgeby, sadece sakallarının ilk çıkmaya başladığı zamanı düşündü ve bir kez daha bu iş için biçilmiş kaftan olduğuna kanaat getirdi.</p>
<p>Son bir iki tahta basamağı da çıkınca alçak saçağın altından eğilerek çatıya çıktılar. Riah olduğu yerde durup patronuna misafirlerini işaret etti.</p>
<p>Lizzie Hexam ve Jenny Wren. Belki de ırkına has eski bir içgüdüyle onların altına bir halı yaymıştı Yahudi. Üzerine mütevazı bir sarmaşığın tutturulduğu kararmış bir bacaya dayanmış, birlikte kitap okuyorlardı; ikisi de pürdikkatti; Jenny'nin yüzü daha zeki, Lizzie'ninki biraz şaşkın görünüyordu. Etrafta bir iki kitap, bir de adi sepet dolusu adi meyve ayrıca ip, boncuk, kumaş parçası dolu bir başka sepet vardı. Bir iki kutuya ekilmiş mütevazı çiçekler ve yeşillikler bahçeyi tamamlıyordu; etraflarını kuşatan, kocakarı kılıklı bacalar ormanı, kafalarındaki külahları sallayıp dumanlarını üfürüyor, kendilerini yelpazeyle serinleterek birilerini çekiştirir ve yapay bir hayretle onları seyreder gibi haller alıyorlardı.</p>
<p>Seyredildiğini ilk fark eden, kitaptaki bir şeyleri ezberleyip ezberlemediğini anlamak için gözlerini kaldıran Lizzie oldu. O ayağa kalkınca Bayan Wren de durumu fark etti ve evin yüce sahibine saygısızca: &quot;Kim olursan ol ayağa kalkamayacağım çünkü sırtım ağrıyor, bacaklarım da fena,&quot; dedi.</p>
<p>&quot;Bu bey benim patronum,&quot; dedi Riah öne çıkarak.</p>
<p>(&quot;Kimsenin patronu gibi durmuyor,&quot; dedi Bayan Wren kendi kendine, çenesini ve gözlerini kaldırarak.)</p>
<p>&quot;Bu kızımız, beyefendi,&quot; diye devam etti ihtiyar, &quot;küçük insanların küçük terzisi. Patrona anlatsana, Jenny.&quot;</p>
<p>&quot;Oyuncak bebeklere elbise dikiyorum,&quot; dedi Jenny fazla uzatmadan. &quot;Çok biçimsiz olduklarından hiç kolay iş değil. Bellerinin nerede olacağı hiç belli olmuyor.&quot;</p>
<p>&quot;Bu da arkadaşı,&quot; diye devam etti ihtiyar, Lizzie'yi göstererek; &quot;en az onun kadar çalışkan ve becerikli. İkisi de öyle. Sabah demez akşam demez çalışırlar; arada da, mesela böyle tatillerde, kitaplardan bir şeyler öğreniyorlar.&quot;</p>
<p>&quot;Onun kimseye fazla faydası dokunmaz,&quot; dedi Fledgeby. &quot;Kişiye göre değişir!&quot; diye cevabı yapıştırdı Bayan Wren. &quot;Misafirlerimle tanışma vesilem bizim' artıklarımız oldu,&quot; diye devam etti Yahudi, belli ki terziyi konuşturma gayretiyle, &quot;Bayan Jenny'nin terzihanesi için kusurlu mallarımızı almaya geldiler. Bizim artıklarımız, onun pembe yanaklı küçük müşterilerini süslüyor. Saçlarını, tuvaletlerini, hatta bu kıyafetlerle saraya bile gidiyorlarmış.&quot;</p>
<p>&quot;Ya!'' dedi Fledgeby, bu oyuncak bebek hikâyesi zekâsını fazlaca zorlamıştı; &quot;bugün şu sepetin içindekileri satın aldı herhalde?&quot;</p>
<p>&quot;Herhalde,&quot; diye araya girdi Bayan Jenny; &quot;büyük ihtimalle ücretini de ödemiştir!&quot;</p>
<p>&quot;Bir bakalım,&quot; dedi şüpheci reis. Riah sepeti ona uzattı. &quot;Kaç para aldın buna?&quot;</p>
<p>&quot;Gıcır gıcır iki gümüş şilin,&quot; dedi Bayan Wren.</p>
<p>Fledgeby'nin sorgulayan bakışlarına, başını iki kere sallayarak cevap verdi Riah. Şilin başına bir baş sallama.</p>
<p>&quot;İyi,&quot; dedi Fledgeby, işaret parmağıyla sepetin içindekileri karıştırarak, &quot;fena sayılmaz. Az buz şey almamışsınız, Bayan Her-neyse.&quot;</p>
<p>&ldquo;Jenny de olur,&quot; dedi genç hanım, büyük bir sükûnetle.</p>
<p>&quot;Az buz şey almamışsınız Bayan Jenny ama ücreti de fena sayılmaz. Peki ya siz,&quot; dedi Fledgeby diğer misafire dönerek, &quot;siz de bir şey satın alıyor musunuz bayan?&quot;</p>
<p>&quot;Hayır, efendim.&quot;</p>
<p>&quot;Peki bir şey satıyor musunuz?&quot;</p>
<p>&quot;Hayır, efendim.&quot;</p>
<p>Sorgucuya dik dik bakan Jenny, elini arkadaşına uzattı ve onu aşağı çekerek çömelmeye zorladı.</p>
<p>&quot;Dinlenelim diye bizi buraya davet ettiğiniz için minnettarız, beyefendi,&quot; dedi Jenny. &quot;Burası bize nasıl iyi geldi bilemezsiniz; değil mi Lizzie? Bu sessizlik, temiz hava.&quot;</p>
<p>&quot;Sessizlik!&quot; diye tekrar etti Fledgeby, başını tiksintiyle Şehrin uğultusuna çevirerek. 'Temiz hava!&quot; dedi dumanı eliyle dağıtmaya çalışarak.</p>
<p>&quot;Ya!&quot; dedi Jenny. &quot;Burası öyle yüksek ki insan onları umursamayan dar sokaklar üzerinde koşuşturan bulutları, rüzgârın kopup geldiği dağları işaret eden altın okları görebiliyor, kendini ölmüş gibi hissediyor.&quot;</p>
<p>Küçük mahlûk, ince, şeffaf elini havaya kaldırarak yukarı baktı.</p>
<p>&quot;İnsan ölünce nasıl hisseder?&quot; diye sordu Fledgeby şaşkınlıkla.</p>
<p>&quot;Çok sakin!&quot; diye bağırdı küçük mahlûk gülümseyerek. &quot;Çok huzurlu ve minnettar! Yaşayan insanların ağladıklarını, çalıştıklarını, basık, karanlık sokaklarda birbirlerine bağırdıklarını duyarsın ve onlara acırsın! Üzerinden bir yük kalkmış gibi olur, tuhaf, güzel, hüzünlü bir mutluluk bastırır!&quot;</p>
<p>Ellerini kavuşturmuş sessizce ona bakan ihtiyara takıldı gözleri.</p>
<p>&quot;Daha demin,&quot; dedi küçük mahlûk onu göstererek, &quot;sanki mezarından çıkıyormuş gibi göründü bana! iki büklüm, bitap bir halde o alçacık kapıdan çıktı zar zor, sonra nefes alıp doğruldu ve gökyüzüne baktı, rüzgâr onu kucakladı ve aşağının karanlığındaki hayatı sona erdi! - Sonra onu tekrar hayata çağırdılar,&quot; diye ekledi, sert ve zeki bakışlarını Fledgeby'ye dikerek. &quot;Onu neden geri çağırdınız?&quot;</p>
<p>&quot;Zaten kırk saatte geldi,&quot; diye homurdandı Fledgeby.</p>
<p>&quot;Ama siz ölü değilsiniz,&quot; dedi Jenny Wren. &quot;iyisi mi hayata dönün!&quot;</p>
<p>Bay Fledgeby bunun iyi bir tavsiye olduğunu düşünmüş olmalı ki başını sallayarak arkasını döndü. Riah onu geçirmek için peşinden giderken küçük mahlûk, berrak bir sesle arkasından bağırdı, &quot;Fazla oyalanmayın. Ölmeye dönün!&quot; Aşağı inerlerken tatlı bir sesin, yarı seslenir yarı şarkı söyler gibi bağırışını duyuyorlardı, gittikçe hafifliyordu, &quot;Ölmeye dönün! Ölmeye dönün!&quot;</p>
<p>Kapıya geldiklerinde Fledgeby geniş kenarlı şapkanın gölgesinde durdu ve otomatik bir hareketle sopayı düzelterek: &quot;Güzel kız, şu aklı başında olanı,&quot; dedi.</p>
<p>&quot;Güzel olduğu kadar iyi de,&quot; dedi Riah.</p>
<p>&quot;Neyse,&quot; dedi Fledgeby, ıslık gibi çıkan kuru bir sesle, &quot;burayı soymaya adam getirmesin de. Gözünü açık tut. Ne kadar güzel olursa olsun başka ahbap edineyim deme. Adımı da ağzından kaçırma sakın.&quot;</p>
<p>&quot;Beyefendi, kaçırır mıyım hiç.&quot;</p>
<p>&quot;Sorarlarsa Pubsey dersin, istersen Co. de, ya da aklına ne geliyorsa onu söyle ama doğrusunu söyleme.&quot;</p>
<p>Minnettar hizmetkarı -derin, güçlü ve dayanıklı bir minnettarlık hissetme huyu vardı ırkında- başını eğdi ve gerçekten de efendisinin paltosunun eteğini dudaklarına götürdü ama öyle hafif yaptı ki bu hareketi, berikinin ruhu duymadı.</p>
<p>Böylece Hoşsohbet Fledgeby, bir Yahudi'yi faka bastırarak müthiş zekâsını sergilemekten memnun yoluna gitti, ihtiyar adamsa kendi yoluna. Yukarı çıktıkça o çağrının ya da şarkının sesi tekrar kulaklarını doldurmaya başladı, başını kaldırdığında uzun, sarı, ışıl ışıl saçlarının halesi içinden ona bakarak, bir hayal gibi ahenkle mırıldanan küçük mahlûku gördü: &quot;Ölmeye dönün! Ölmeye dönün!&quot;</p>
<p>&nbsp;</p>
</body>
</html>