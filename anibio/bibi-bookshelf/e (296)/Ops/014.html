<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>4. Bölüm - R. Wilfer Ailesi</title>
</head>
<body>
<h1><a id="a115"></a>4. Bölüm - R. Wilfer Ailesi </h1>
<p class="p9">Reginald Wilfer isminde bir şaşaa var, ilk duyulduğunda, taşra kiliselerindeki pirinç levhaları, vitraylı vitrinler içindeki fermanları ve genel olarak Fatih William'la birlikte gelmiş De Wilfer'ları çağrıştırıyor. Zira bu soykütüğü işlerinde bilinen bir gerçek vardır, adı De Bilmemne olan kim varsa zaten illaki O'nunla gelmiştir.</p>
<p>Ama Reginald Wilfer ailesi öyle sıradan bir soydan geliyordu, öyle sıradan işlerle iştigal etmişti ki, ataları nesillerdir geçimlerini Rıhtımdan, Vergiden, Gümrükten elde ederek gelmişti, halihazırdaki R. Wilfer da fakir bir kâtipti. Sınırlı bir maaşı ve sınırsız bir ailesi olmasından mütevellit öyle fakir bir kâtipti ki hayli mütevazı olan yegane gayesini asla gerçekleştirememişti: Şapkası, ayakkabısı da dahil, tepeden tırnağa yepyeni bir kıyafet giymekti bu gaye. O daha palto alamadan, siyah şapkası kahverengiye dönüyor, yeni bir çift ayakkabı alana kadar pantolonunun dikiş yerleri ve dizleri beyazlıyor, yeni pantolon alana kadar ayakkabısı eskiyor, bütün turu tamamlayıp yeniden şapkaya ulaştığındaysa, bu gıcır gıcır modern aksesuar, çeşitli dönemlerden kalma antik harabelerin üzerini taçlandırıyordu.</p>
<p>Bildiğimiz Kerubi, büyüyüp giydirilse, bir fotoğrafı çekilse Wilfer'in tıpkısı olurdu. Tombul, yumuşak, masum çehresi, yekten aşağılanmadığıda bile ona hep tepeden bakılmasının başlıca sebebiydi. Akşam vakti saat onda fakirhanesine giren bir yabancı, hâlâ masa başında akşam yemeği beklediğini görüp şaşırabilirdi. Hatları ve oranlar öyle çocuksuydu ki, Cheapside'da eski öğretmeniyle karşılaşacak olsa, adam hemen oracıkta kıçına kıçına vurma arzusuna karşı koyamayabilirdi. Kısacası, yukarda sözü geçen farazi fotoğraftaki bildiğimiz Kerubiydi, biraz saçlar kırlaşmış, yüzünde biraz kaygı ve daima paraya sıkışık</p>
<p>Utangaçtı, biraz fazla iddialı ve havalı bulduğundan Reginald ismini kullanmayı da pek sevmezdi. imzasında sadece başharfi olan R'yi kullanırdı ve açılımının ne olduğunu sadece kendi seçtiği arkadaşlarına, bir sırrı faş ediyormuş edasıyla söylerdi. Bunun neticesinde, Mincing Lane havalisinde, R'yle başlayan sıfat ve ortaçlardan ona isim uydurmak gibi eğlenceli bir alışkanlık husule gelmişti. Bu isimlerden bazılar üç aşağı beş yukarı uygun gibiydi: Riayetkar, Rahvan, Ruhi, Rüyakar; diğerleriyse onunla hiç alakası olmadığı için komiktiler: Rüzgâr, Reis, Radikal, Rekortmen. Ama en tutulan ismi Rumba'ydı, eczacı taifesinden keyif ehli bir beyefendi, anlık bir ilhamla bulmuştu bu ismi, mahalle korosunun diline pelesenk olan bu şarkı, baş icracısı olan bu beyi de Şöhretler Tapınağı'na yükseltmişti; şarkının pek bir manalı nakaratıysa şöyleydi:</p>
<p class="p8">Rumba tumba, la la la lay </p>
<p class="p8">Esmer bomba, tra la lay.</p>
<p class="p8">&nbsp;</p>
<p>Bu yüzden de işle ilgili önemsiz notlarda bile kendisine &quot;Sevgili Rumba&quot; diye hitap ediliyordu; o ise bunlara cevaben yazdığı notların altına sükûnetle, &quot;Saygılar R. Wilfer&quot; diye imza atıyordu.</p>
<p>Chicksey, Veneering ve Stobbles ecza deposunda kâtipti. Eski patronları olan Chicksey ve Stobbles, bir zamanlar gezici satıcılar ya da aracıları olan Veneering tarafından yutulmuştu, kendisi mutlak iktidara kavuşmasını, iş yerine bol miktarda Fransız cilalı maun bölme, el yapımı cam pencere ve parıl parıl, devasa bir isim levhası getirerek ilan etti.</p>
<p>R. Wilfer bir akşam masasını kilitleyip, anahtar tomarını cebine adeta topacını koyar gibi koyarak evinin yolunu tuttu. Evi, Londra'nın kuzeyindeki Holloway bölgesindeydi, ama tarlalar ve ağaçlarla bu bölgeden ayrılmıştı. Battle Köprüsü'yle, Holloway Mahallesi'nin onun oturduğu bölümü arasında kentsel bir Sahra Çölü uzanıyordu, fayans ve tuğla pişirilen, kemik kaynatılan, halı dövülen, çöp dökülen, köpek dövüştürülen, müteahhitlerin toz yığdığı bir yer. Fırın alevlerinin ışığının sisin üzerine kızıl lekeler düşürdüğü bu çölün kıyısı boyunca ilerleyen R. Wilfer içini çekerek başını salladı.</p>
<p>&quot;Aaah ah!&quot; dedi, &quot;insan ne umuyor, ne buluyor.&quot;</p>
<p>İnsan hayatı üzerine yaptığı bu yorumla, sadece kendine ait olmayan bir tecrübeyi işaret ederek, yolculuğu bitene kadar keyfini çıkartmaya baktı.</p>
<p>Bayan Wilfer elbette, uzun boylu, keskin hatlı bir kadındı. Evlilikte zıtları birleştiren ilke uyarınca, kocası ne kadar bebek tipliyse kendisi de o kadar görkemliydi. Başına bir mendil bağlayıp çenesinin altından düğümlemeye pek meraklıydı. Bu başlık, evin içinde giyilen bir çift eldivenle birleştiğinde, adeta bahtsızlığa karşı bir zırh teşkil ediyordu (morali bozuk olduğunda ya da bir zorlukla karşılaştığında daima kuşandığı bir zırh), ayrıca bir nevi tam tuvaletti. Bu nedenle, onun kuşandığı kahraman kıyafetiyle, mumu küçük holde bırakıp merdivenden inişini, küçük avludan geçip ona kapıyı açışını seyreden kocasının içine kasvet bastı.</p>
<p>Evin kapısında bir acayiplik görmüş olmalı ki R. Wilfer merdivende durup kapıya bakarak bağırdı:</p>
<p>&quot;Bu ne!&quot;</p>
<p>&quot;Evet,&quot; dedi Bayan Wilfer, &quot;adam elinde kerpetenle geldi ve levhayı söküp götürdü. Parasını almak gibi bir beklentisi olmadığından ve başka bir KIZ OKULU ona levha sipariş ettiğinden, herkes için en iyisinin (cilalanırsa) bu olduğunu söyledi.&quot;</p>
<p>&quot;Belki de daha iyidir, canım. Ne dersin?&quot;</p>
<p>&quot;Bu evin reisi sensin RW,&quot; dedi karısı. &quot;Senin ne dediğin önemli, benim değil. Yoksa adam kapıyı da söküp götürse daha mı iyi olurdu?&quot; &quot;Ama canım, kapısız yapamazdık.&quot;</p>
<p>&quot;Öyle mi?&quot;</p>
<p>&quot;Neden öyle diyorsun, canım! Yapabilir miydik?&quot;</p>
<p>&quot;Senin ne dediğin önemli RW, benim değil.&quot; Hürmetkar kadın bu uysal sözlerle, basamakları kocasının önünden inerek, yarı mutfak yarı salon bir bodrum katı odasına girdi; orada yüzü ve endamı acayip güzel ama hem yüzünde hem de omuzlarında sabırsız, huysuz bir ifade olan (ki onun yaşında ve cinsiyetindeki biri için memnuniyetsizlik manasına gelir) on dokuz yaşındaki bir kız, Wilfer Hanesinin en küçük üyesi olan daha küçük bir kızla dama oynuyordu. Wilfer'ları ayrıntısıyla anlatarak bu sayfayı doldurmamak için geri kalanların çeşitli şekillerde &quot;hayata atıldığını&quot; ve Çok sayıda olduklarını söylemek yeterli. Öyle çok ki, hayırlı evlatlarından birisi onu görmeye geldiğinde R. Wilfer, kafadan küçük bir aritmetik hesap yaptıktan sonra, genelde kendi kendine &quot;Ay! Bir tane daha!&quot; der gibi bakar, sonra da yüksek sesle eklerdi, &quot;Nasılsın John?&quot; ya da Susan, artık hangisi münasipse.</p>
<p>&quot;Eee Domucuklarım,&quot; dedi RW, &quot;bu akşam nasılsınız bakalım? Düşünüyordum da canım,&quot; dedi, eldivenlerini kavuşturup çoktan köşesine oturmuş olan Bayan Wilfer'a, &quot;birinci katı güzelce kiraladığımıza göre ve artık senin öğretmenlik yapabileceğin bir yer kalmadığına göre, tabii öğrenci de...&quot;</p>
<p>&quot;Sütçü kerli ferli iki genç hanım tanıdığını söyledi, uygun bir müessese arıyorlarmış, bir de kartlarını almış,&quot; diye lafını kesti Bayan Wilfer, Parlamentoda yüksek sesle kanun maddeleri okuyormuş gibi ciddi bir tekdüzelikle. &quot;Geçen Pazartesiydi, di mi, anlatsana babana Bella.&quot;</p>
<p>&quot;Ama bir daha ses seda çıkmadı anne,&quot; dedi büyük kızları Bella.</p>
<p>&quot;Buna ilaveten, canım,&quot; diye lafına devam etti kocası, &quot;iki genç insanı yatıracak yerin olmadığına göre... &quot;</p>
<p>&quot;Kusma bakma ama,&quot; diye lafını kesti tekrar Bayan Wilfer; &quot;genç insan değil onlar. Kerli ferli iki genç hanımefendi. Söyle babana Bella, sütçü öyle dedi mi demedi mi.&quot;</p>
<p>&quot;Aynı kapıya çıkar, canım.&quot;</p>
<p>&quot;Hayır, hiç de değil,&quot; dedi Bayan Wilfer, aynı etkileyici tekdüzelikle. &quot;Kusma bakma!&quot;</p>
<p>&quot;Demek istediğim, canım, yer açısından aynı. Yer açısından. Her ne kadar kerli ferli olsalar da, ki olduklarına hiç şüphem yok, iki genç insan evladına verecek yerin yoksa, o iki genç insan evladı nerede barındırılacak? Artık başka bir şey demiyorum. Ben buna sadece,&quot; dedi kocası, sesine hem uzlaşmacı, hem gönül alıcı, hem tartışmacı bir ton vererek, &quot;senin de eminim kabul edeceğin gibi, hayatım, sadece insan evladı açısından bakıyorum.&quot;</p>
<p>&quot;Benim diyecek başka şeyim yok,&quot; dedi Bayan Wilfer, eldivenlerini bitkin bir feragatle savurarak &quot;Senin ne dediğin önemli RW; benim değil.&quot;</p>
<p>O sırada Bayan Bella'nın darılması ve bir hamlede üç pulunu kaybetmesinin üstüne bir de rakibinin dama yapması, genç hamının dama tahtasını masadan atmasıyla sonuçlandı; kız kardeşiyse yere çömelerek dağılan pulları toplamaya başladı.</p>
<p>&quot;Zavallı Bella!&quot; dedi Bayan Wilfer.</p>
<p>&quot;Aynı zamanda da zavallı Lavinia, değil mi canım?&quot; diye sordu RW.</p>
<p>&quot;Kusma bakma ama,&quot; dedi Bayan Wilfer, &quot;hayır!&quot;</p>
<p>Bu kıymetli bayanın bir özelliği de dünyadan bezmiş, melankolik ruh hallerini, kendi ailesini methederek gidermek konusundaki şaşırtıcı becerisiydi: Bu vakada da aynı şeyi yapmaktan geri durmadı.</p>
<p>&quot;Hayır, R.W. Lavinia, Bella'nın çektiği ezayı çekmedi. Kızın Bella'nın çektiği ezanın, belki bir eşi daha yoktur ve kendisi buna, bana kalırsa, asaletle katlanmıştır. Kızın Bella'yı, ailemizde bir tek onun giydiği siyah elbisesiyle gördüğünde, onun bu giysiyi giymesine sebep olan koşulları düşündüğünde, o koşulların ne kadar uzun zamandır devam ettiğini dikkate aldığında, RW bilmem başını rahatça yastığa koyup 'Zavallı Lavinia' diyebilecek misin!&quot;</p>
<p>Bu sırada, masanın altında iki büklüm durmakta olan Bayan Lavinia, ne babası ne de başka biri tarafından &quot;zavallılanmak&quot; istediğini söyledi.</p>
<p>&quot;Tabii istemezsin, yavrum,&quot; dedi annesi, &quot;çünkü senin sağlam, cesur bir ruhun var. Ablan Cecilia'nın da daha farklı ama yine sağlam ve cesur bir ruhu var, saf bir adanmışlıkla dolu, güzel bir ruh! Cecilia'nın kendini feda etmesinde, kadınsı ve saf bir hususiyet var, nadiren eşine rastlanırsa da asla aşılmaz bir hususiyet. Ablan Cecilia'dan bu sabah gelen mektup cebimde -evleneli üç ay oldu, zavallı yavrum!- kocasının, elden ayaktan düşmüş teyzesini beklenmedik bir biçimde çatıları altına aldığını anlatıyor. 'Ama ona sadık kalacağım, anne,' demiş dokunaklı bir edayla; 'Onu terk etmeyeceğim, kocam olduğunu unutmamalıyım. İsterse teyzesi gelsin!' Bundan acıklı bir şey varsa, kadının kendini adamasını bundan iyi gösteren bir şey varsa...&quot; Kadıncağız, bundan fazlasını söylemenin imkânsız olduğu hissiyle eldivenlerini salladı ve mendilin, çenesi altındaki düğümünü iyice sıktı.</p>
<p>Isınmak için halının üzerine oturmuş, kahverengi gözlerini ateşe dikmiş, kahverengi buklelerinden bir tutamı ağzına almış olan Bella önce buna güldü, sonra suratını astı ve ağlayacak gibi oldu.</p>
<p>&quot;Sen benim halimden anlamasan da baba,&quot; dedi, &quot;gelmiş geçmiş en talihsiz kızlardan biriyim ben. Ne kadar fakir olduğumuzu biliyorsun,&quot; (biliyor olsa gerekti, bunu bilmesini sağlayacak bayağı bir haklı sebep vardı!) &quot;zenginliğin nasıl bir şey olduğunu bir an için gördüm, sonra hepsi eriyip gitti, şimdi de bu gülünç matem elbiseleri içindeyim - ah nasıl da nefret ediyorum! - hiç evlenmemiş bir dul. Yine de halimden anlamıyorsun -Peki tamam, anlıyorsun.&quot;</p>
<p>Bu ani fikir değişikliğine babasının yüzü sebep olmuştu. Durup babasını, birini boğazlarken yapılması çok daha münasip bir hareketle sandalyesinden alaşağı etti, yanağını öpüp pışpışladı.</p>
<p>&quot;Ama halimden anlaman lazım, di mi, baba.&quot;</p>
<p>&quot;Anlıyorum canım.&quot;</p>
<p>&quot;Evet, ben de anlaman lazım diyorum zaten. Beni kendi halime bırakıp bu konudan hiç bahsetmeselerdi böyle olmazdı. Ama o musibet Bay Lightwood, beni bekleyen şeyleri haber vermeyi görevi addetmişmiş, ben de mecburen George Sampson'dan ayrıldım.&quot;</p>
<p>Son dama taşını da bulan Lavinia, masanın altından çıkarak araya girdi, &quot;Zaten George Sampson senin umrunda bile değildi Bella.&quot;</p>
<p>&quot;Ben umrumdaydı mı dedim, küçükhanım?&quot; Sonra tekrar buklelerini ağzına tıkıştırıp somurtarak &quot;George Sampson benden çok hoşlanıyordu, bana hayrandı, ona yaptığım her şeye de katlanıyordu.&quot;</p>
<p>&quot;Ona karşı çok kabaydın,&quot; diye tekrar lafa girdi Lavinia.</p>
<p>&quot;Ben değildim mi dedim, küçükhanım? George Sampson'ın arkasından gamlanıyor değilim. Sadece hiç yoktan iyiydi, diyorum.&quot;</p>
<p>&quot;Bu kadarını düşündüğünü bile belli etmedin ona,&quot; dedi Lavinia.</p>
<p>&quot;Hem gevezesin hem de budala,&quot; dedi Bella, &quot;yoksa böyle salak salak konuşmazdın. Ne yapmamı bekliyordun ya? Büyüyene kadar bekle, anlamadığın meselelerde de konuşma. Sadece cahilliğini gösteriyorsun!&quot; Sonra tekrar sızlanarak, arada sırada buklelerini kemirerek, sonra ağzından çıkarıp ne kadarı kemirilmiş diye bakarak konuşmaya devam etti. &quot;Yazıklar olsun! Böyle berbat durum görülmemiştir! Bu kadar gülünç olmasa hiç kafaya takmazdım. Bir yabancının, beğense de beğenmese de benimle evlenmeye geliyor olması yeterince gülünçtü zaten. Bunun ne kadar utanç verici bir buluşma olacağını, ikimizin de birbirimize meylimiz varmış gibi yapamayacağımızı bilmek yeterince gülünçtü zaten. Ondan hoşlanamayacağımı bilmek yeterince gülünçtü zaten - nasıl hoşlanabilirdim ki, bir vasiyetle, çatal-bıçak takımı gibi ona bırakılmışken? Her şey kesilip biçilmiş, hazır, kurutulmuş portakal kabukları gibi. Bir de elimde portakal çiçekleriyle evleneceğimi düşünmüyor muyum! Tekrar söylüyorum, yazıklar olsun! Bu gülünçlükler para sayesinde yumuşatılabilirdi çünkü parayı severim, ve param olsun istiyorum - hem çok feci istiyorum. Fakirlikten nefret ediyorum ve bizim fakirliğimiz aşağılayıcı, bizim fakirliğimiz saldırgan, bizim fakirliğimiz sefil, bizim fakirliğimiz hayvani. Ama ben hâlâ buradayım, olayın bütün gülünç kısımları baki, onların üstüne bir de bu gülünç kıyafet eklendi! Doğruya doğru, Harmon cinayeti bütün şehrin dilindeyken, herkes intihar olabileceği yorumlarında bulunurken, eminim o kulüplerden filan çıkmayan utanmaz reziller, zavallı adamın sulu mezarı bana tercih ettiğini söyleyerek espriler yapmışlardır. Böyle densizlikler yaptıklarına eminim, hiç şaşırmam! Gerçekten de çok müşkül bir durum, ben de çok talihsiz bir kızım. Hem hiç evlenmeyip hem de bir nevi dul olmak nedir! Hem de eskisi kadar fakir olmak, üstüne üstlük karalar bağlamak, hem de hiç görmediğim bir adam için, görmüş olsam da nefret ederdim kesin!&quot;</p>
<p>Genç hamının vahlanmaları, tam o sırada odanın yan aralık kapısının tıklatılmasıyla son buldu. Söz konusu el kapıyı daha önce de iki üç kere tıklatmış ama kendini duyurmayı başaramamıştı.</p>
<p>&quot;Kim o?&quot; dedi Bayan Wilfer, o Parlamento-Oturumu edasıyla. &quot;Girin!&quot;</p>
<p>Bir beyefendinin içeri girmesiyle Bayan Bella, kısa ve keskin bir çığlıkla ocağın önündeki halıdan ayağa fırladı ve kemirilmiş buklelerini, olmalar gerektiği yerde, ensesinde topladı.</p>
<p>&quot;Geldiğimde hizmetçi kız kapıyı açıyordu, beni beklediğinizi söyleyerek buraya gönderdi. Beni takdim etmesini istememekle hata ettim korkarım.&quot;</p>
<p>&quot;Kusma bakmayın,&quot; dedi Bayan Wilfer. &quot;Hiç önemli değil. Bunlar kızlarım. RW, birinci katı tutan beyefendi. Bu akşam sen evdeyken gelip görüşmek için randevu almıştı sağolsun.&quot;</p>
<p>Esmer bir beyefendiydi. Taş çatlasa otuzunda. Anlamlı, hattâ yakışıklı bir yüzü olduğu söylenebilirdi. Hali tavrı pek fenaydı. Son derece çekingen, ürkek, mahcup, sıkıntılı. Gözleri bir an Bayan Bella'ya çevrildi, sonra evin reisine hitap ederken yere indi.</p>
<p>&quot;Odalar, konumları, fiyat benim için gayet uygun olduğuna göre, Bay Wilfer, iki üç satırlık bir sözleşme imzalasak, ben de kirayı versem ve pazarlığı bağlasak ne dersiniz? Fazla oyalanmadan mobilyalar taşımak istiyorum.&quot;</p>
<p>Bu kısa hitap esnasında, hitap edilmekte olan kerubi, tombul eliyle bir iki kere bir iskemleyi işaret etmişti. Beyefendi o iskemleye oturdu ve elini tereddütle masanın köşesine koydu, diğer eliyle de tereddütle şapkasını dudaklarına götürüp ağzını kapattı.</p>
<p>&quot;Beyefendi, RW,&quot; dedi Bayan Wilfer, &quot;daireyi üç aylığına kiralamak istiyor. Sözleşmenin iptali için iki tarafın da üç ay önceden haber vermesi gerekiyor.&quot;</p>
<p>&quot;Sormaya gerek yok ama,&quot; dedi ev sahibi, böylesi bir durumda bu konuyu açmayı gayet tabii addederek, &quot;tavsiye mektubunuz vardır herhalde?&quot;</p>
<p>&quot;Bence,&quot; dedi beyefendi bir an durup düşündükten sonra, &quot;tavsiye mektubuna gerek yok; doğrusu pek mümkün de değil çünkü Londra'nın yabancısıyım. Ben sizden tavsiye istemediğime göre belki siz de benden istemeseniz daha iyi olur. Daha adil. Aslında ben size daha fazla emniyet ediyorum çünkü istediğiniz meblağı peşinen ödüyorum, mobilyaların da size emanet olacak. Halbuki siz sıkışık durumdaysanız - tabii bu sadece bir varsayım...&quot;</p>
<p>İçten içe adama hak veren R. Wilfer'ın yüzü kızardı, ama Bayan Wilfer köşesinden (daima kritik köşeleri tutardı) tok bir sesle, &quot;Bit-tabii&quot; diyerek onun yardımına yetişti.</p>
<p>&quot;Evet, öyle bir şey olsa, hepsi giderdi.&quot;</p>
<p>&quot;Öyle ya!&quot; dedi R. Wilfer şirin şirin, &quot;en iyi tavsiye para ve eşya.&quot; Ocağın önünde ayaklarını ısıtan Bayan Bella, omzunun üzerinden bakmadan, &quot;Gerçekten öyle mi baba?&quot; diye sordu alçak sesle. &quot;En iyi olmasa da en iyilerdendir, canım.&quot;</p>
<p>&quot;Bana sorarsan bildiğimiz tavsiye mektubunu da onların arasına katmak lazım,&quot; dedi Bella buklelerini savurarak</p>
<p>Beyefendi yüzünde bariz bir dikkatle onu dinliyordu ama ne başını kaldırdı ne de duruşunu değiştirdi. Müstakbel ev sahibi teklifini kabul edip, işi bağlamak için kâğıt kalem getirene kadar sessiz ve hareketsiz oturdu. Ev sahibi yazarken de hep sessiz ve hareketsiz oturdu.</p>
<p>Sözleşme iki nüsha olarak hazırlandığında (eski bir ustanın elinden çıkıp çıkmadığı her zaman uzun tartışmalara konu olan o resimlerdeki, kerubi kâtipler gibi yazmıştı ev sahibi belgeyi) taraflar imzalarını attılar, Bella da onlara hakir gören bakışlarla şahitlik etti. Taraflar R. Wilfer ve Sayın Bay John Rokesmith'ti.</p>
<p>İmza atma sırası Bella'ya geldiğinde, Bay Rokesmith, otururken tereddütle masanın üzerinde duran elinin konumunu değiştirmeden ayağa kalktı ve onu kaçamak ama ısrarlı bakışlara süzdü. &quot;Nereye atayım baba? Şu köşeye mi?&quot; diyerek kâğıdın üzerine eğilen güzel vücuduna baktı. Cilveli yüzü gölgeleyen güzel kahverengi saçlara baktı; bir kadın için cesur olan imzanın özgürce akışına baktı; sonra da birbirlerine baktılar.</p>
<p>&quot;Size müteşekkirim Bayan Wilfer.&quot;</p>
<p>&quot;Müteşekkir mi?&quot;</p>
<p>&quot;Size çok zahmet verdim.&quot;</p>
<p>&quot;İmza attırmakla mı? Ya, öyle tabii. Ama ben ev sahibinizin kızıyım, beyefendi.&quot;</p>
<p>Peşinat olarak sekiz altın ödemekten, sözleşmeyi cebe koymaktan, eşyalarının ve kendisinin taşınacağı zamanı tayin etmekten ve çekip gitmekten başka yapacak bir şey kalmadığından, Bay Rokesmith bütün bunları olabildiğince eğreti hareketlerle eda etti ve ev sahibiyle birlikte temiz havaya çıktı. Bay R. Wilfer, elinde mumuyla ailesinin bağrına geri döndüğünde, bu bağrı pek bir telaşe içinde buldu.</p>
<p>&nbsp;</p>
</body>
</html>