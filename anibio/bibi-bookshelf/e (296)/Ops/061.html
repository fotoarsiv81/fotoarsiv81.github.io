<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>4. Bölüm -Fisteklenmiş Aşk Meleği</title>
</head>
<body>
<h1><a id="a142"></a>4. Bölüm -Fisteklenmiş Aşk Meleği</h1>
<p>Harcıâlem soğuk bir dille ifade edersek, Bayan Alfred Lammle, hızla Genç Bayan Podsnap'la ahbaplığı ilerletti. Bayan Lammle'ın sıcak dilini kullanırsak, biricik Georgiana'sıyla adeta bütünleştiler: kalben, zihnen, hissen, ruhen.</p>
<p>Georgiana ne zaman Podsnapçılığın zincirlerinden kendini kurtarsa; hardal rengi faytonun battaniyelerini üzerinden atıp ayağa kalksa; annesinin sallanma menzilinden uzaklaşsa ve (tabiri caizse) zavallı, küçük, üşümüş ayak parmaklarını ezilmekten kurtarsa; arkadaşı Bayan Alfred Lammle'ın yanında alıyordu soluğu. Bayan Podsnap'ın buna hiç itirazı yoktu. Kendisi için 'muhteşem bir kadın' dendiğini bilmenin, yemekli toplantılarda çalışmalarını sürdüren geçkince kemikbilimciler tarafından bu şekilde adlandırılma şerefine ermenin rahatlığıyla, kızı olmadan da halinden memnundu Bayan Podsnap. Bay Podsnap'a gelince Georgiana'nın nerede olduğu kendisine söylendiğinde, Lammlelar'a karşı himaye hisleriyle doluyordu. Kendisine ulaşamayınca, hürmetle esvabının eteğine dokunmuşlardı;<a id="a143"></a><a href="notes.html#a269"><span class="t16">{32}</span></a> bu parlak güneşin görkemli ışıkları altında ısınamayınca, puslu bir yeni ay olan kızının yansıttığı soluk ışıkla yetinmişlerdi; bu gayet doğal, yerinde ve uygundu. Lammlelar'ın bu kadar iyi bir takdir kabiliyetine sahip olduğunu, bu ahbaplığın değerini bu kadar iyi bildiğini daha önce fark etmemişti. Bu yüzden de Georgiana arkadaşına kaçtıkça Bay Podsnap, Bayan Podsnap'la kolkola o yemek senin bu davet benim dolaşıyordu; inatçı kafasını, boynuna mızıka takmış müzisyenler gibi, gömleğinin yakasıyla fularına gömer, Handel'in judas Maccabaeus eserindeki meşhur marşı kendi şerefine çalıyormuş gibi bir hali olurdu: Şanlı Podsnap geliyor, çalsın borular, dövsün davullar!</p>
<p>Bay Podsnap'ın karakter özelliklerinden bir diğeri (Podsnapçılığın derinlemesine ve sığlamasına her yerine nüfuz etmiş bir özellikti bu) herhangi bir ahbap ya da arkadaşının aleyhinde bulunulmasına tahammül ede-memesiydi. &quot;Ne cüret?&quot; der gibi bir hali olurdu böylesi durumlarda. &quot;Ne demek istiyorsun? Bu adam benden icazetli. Bu adam benim sertifikamı almayı başarmış. Bu adam üzerinden asıl bana saldırıyorsun sen, yüce Podsnap'a. Bu adamın itibarı neyse ne de, asıl önemli olan Podsnap'ın itibarı.&quot; Dolayısıyla huzurunda birileri Lammlelar'ın sorumluluk duygusundan şüphe edecek olsa hemen susturulurdu. Gerçi kimsenin böyle bir şey yaptığı yoktu çünkü Parlamento Azası Veneering onların çok zengin olduğunu herkese ilan etmişti ve belki buna kendisi de inanıyordu. İnanması da doğaldı çünkü mesele hakkında pek bir şey bilmiyordu.</p>
<p>Bay ve Bayan Lammle'ın, Piccadilly, Sackville Sokağı'ndaki evleri geçici bir yerdi. Bekarlığında Bay Lammle'ın işini görmüştü ama artık pek uygun kaçmazdı. Bu yüzden de sürekli en mutena yerlerde, en saray yavrusu evlere bakıyorlar, her an birini tutacak ya da satın alacak gibi oluyorlar ama son anda pazarlıkta anlaşamıyorlardı. Bu sayede hoş bir şöhret kazanmışlardı. Ne zaman birisi boş bir saray yavrusu görse &quot;Tam Lammlelar'a göre!&quot; der ve hemen kâğıda kaleme sarılıp Lammlelar'a haber verir ama maalesef ev, bir türlü tam istendiği gibi olmazdı. Öyle çok hayal kırıklığına maruz kalmışlardı ki kendileri bir saray yavrusu yaptırma lüzumu hissetmeye başlamışlardı. Bunun üzerine yine hoş bir şöhret kazandılar; çoğu ahbapları daha şimdiden kendi evlerinden memnuniyetsizlik duymaya ve henüz yapılmamış Lammle malikânesini kıskanmaya başlamıştı.</p>
<p>Sackville Sokağı'ndaki evin şık mobilyaları ve aksesuarları, dolaptaki iskeleti saklıyordu; bütün o döşemelik kumaşlar, perdeler, halılar altından sesini duyurabilse o iskelet şöyle derdi: &quot;Buradayım, dolapta!&quot; ama bunu pek fazla kimseye söylemiyordu, hele genç Podsnap'a hiç. Genç Podsnap'ı arkadaşının incelikleri kadar büyüleyen bir şey daha vardı, o da mutlu evliliği. Bu konu üzerinde sık sık konuşurlardı.</p>
<p>&quot;Eminim,&quot; dedi Genç Podsnap, &quot;Bay Lammle tam bir âşık gibidir. En azından bana öyle görünüyor.&quot;</p>
<p>&quot;Georgiana canım!&quot; dedi Bayan Lammle ona parmağını sallayarak, &quot;Oldu mu şimdi!&quot;</p>
<p>&quot;Hay Allah!&quot; dedi Genç Podsnap kızararak &quot;Ne dedim ben şimdi?&quot;</p>
<p>&quot;Alfred demelisin,&quot; diye onu düzeltti Bayan Lammle, başını oyuncul bir edayla sallayarak. &quot;Artık Bay Lammle demek yok, Georgiana.&quot;</p>
<p>&quot;Haa! Alfred öyleyse. Neyse ki daha kötü bir şey dememişim. Olmayacak bir şey söyledim sanmıştım. Anneme hep yanlış şeyler söylüyorum da.&quot;</p>
<p>&quot;Bana yanlış bir şey söyleyebilir misin, sevgili Georgiana?&quot;</p>
<p>&quot;Yok, söyleyemem, sen annem değilsin. Keşke olsan.&quot;</p>
<p>Bayan Lammle tatlı, sevgi dolu bir tebessümle baktı arkadaşına, Genç Podsnap da olabildiğince karşılık vermeye çalıştı. Bayan Lammle'ın odasında öğle yemeği yiyorlardı.</p>
<p>&quot;Demek âşık deyince aklına Alfred geliyor, öyle mi Georgiana'cığım?&quot;</p>
<p>&quot;Onu demek istemiyorum, Sophronia,&quot; diye karşılık verdi Georgiana, dirseklerini saklamaya çalışarak. &quot;Aşık deyince aklıma hiçbir şey gelmiyor. Annemin ordaburda bana işkence etmek için tutup getirdiği adamlar âşık filan değil. Ben sadece Bay...&quot;</p>
<p>&quot;Yine mi, biricik Georgiana'cığım?&quot;</p>
<p>&quot;Yani Alfred... &quot;</p>
</body>
</html>