<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>Bella bir an için Bay Boffin'in gözündeki parıltıyı yakaladı; ama hemen kaçıp, kocaman eline geri döndü gözleri.</p>
<p>&quot;Baştan beri Noddy'nin gözbebeğiydin sen,&quot; dedi Bayan Boffin başını sallayarak. &quot;Hem nasıl! Kıskanç bir yapım olsa sana neler yapmazdım bilmem. Ama hiç o taraklarda bezim olmadığından, güzelim,&quot; dedi içten bir kahkahayla ona sarılarak, &quot;benim de gözbebeğim oldun. Eh artık fazla bir şey kalmadı. Evet! Sonra benim Noddy horoz gibi dikilerek 'Hakir görülmeye, zulüm görmeye hazır ol, John, bundan böyle gelmiş geçmiş en katı patron olacağım,' dedi. Dediğini de yaptı!&quot; diye bağırdı Bayan Boffin, coşkulu bir hayranlıkla. &quot;Hem nasıl yaptı! Ne de güzel becerdi!&quot;</p>
<p>Bella biraz korkmuş görünse de güldü.</p>
<p>&quot;Ay aman, siz bunu o zaman görecektiniz,&quot; diye devam etti Bayan Boffin, &quot;geceleri nasıl oturup, kendi kendine kıh kıh gülerdi! 'Az ayılık etmedim bugün,' derdi ve yaptığı canavar rolünü düşünüp kendine sarılırdı. Ama her gece şöyle derdi bana: 'Her geçen gün daha iyiye gidiyor, hanım. Ne dedik biz? Som altın çıkacak, som altın. Yaptığımız en mutlu iş olacak bu.' Sonra, 'Yarın daha beter ayılaşıp homurdanacağım,' deyip katıla katıla gülmeye başlardı, boğulacak diye John'la ikimiz sırtına vururduk, açılsın diye su verirdik.&quot;</p>
<p>Yüzünü, okkalı eline eğmiş olan Bay Boffin ses çıkarmıyor, kendisinden böyle bahsedildikçe pek keyiflenerek omuzlarını kısıyordu.</p>
<p>&quot;İşte böyle canım ciğerim,&quot; diye devam etti Bayan Boffin, &quot;evlendin, senin bu kocan bizi orgun yanına sakladı; ilk başta kararlaştırdığımız için o sırada her şeyi sana anlatmamıza izin vermiyordu. 'Hayır,' diyordu, 'kendini o kadar az düşünüyor, halinden o kadar memnun ki bir süre daha zengin olamam. Azıcık daha beklemem lazım.' Bebek beklemeye başladığında, 'O kadar şen, harika bir ev kadını ki daha zengin olamam. Azıcık daha beklemem lazım.' Bebek doğduğunda, 'Onu hiç böyle muhteşem görmemiştim, daha zengin olamam. Azıcık daha beklemem lazım.' Artık bu işi öyle uzattı, öyle uzattı ki nihayet dayanamadım, 'Artık kendi evine, yuvasına gelmesi için bir zaman tayin etmezsen, bizi de bu oyundan kurtarmazsan, gidip seni ihbar edeceğim,' dedim. Bizim mümkün olabileceğini düşündüğümüzün de ötesinde bir kanıt beklediğini, düşündüğümüzden katbekat daha iyi olduğunu bize göstereceğini söyledi. 'Beni, kendi kendimi öldürme şüphesi altında görecek. O zaman bile bana ne kadar güvendiğini, nasıl sadık kaldığını göreceksiniz!' dedi. Evet! Noddy'yle ben de kabul ettik, haklı çıktı, işte buradasın, hikâye de bitti, Allah seni korusun, güzelim, Allah hepimizi korusun!&quot;</p>
<p>El kulesi dağıldı ve Bella'yla Bayan Boffin birbirlerine sımsıkı sarıldılar; Bella'nın kucağındaki yorulmak bilmez bebek biraz tehlike altında gibiydi.</p>
<p>&quot;Hikâye bitti mi peki?&quot; dedi Bella düşünerek. &quot;Devamı yok mu?&quot;</p>
<p>&quot;Daha ne olsun, canım?&quot; dedi Bay Boffin, coşkuyla ona dönerek.</p>
<p>&quot;Hiçbir şey unutmadığınıza emin misiniz?&quot; diye sordu Bella.</p>
<p>&quot;Sanmıyorum,&quot; dedi Bayan Boffin cilveli bir edayla.</p>
<p>&quot;John, hayatım,&quot; dedi Bella, &quot;iyi bir dadısın, bebeği biraz tutabilir misin?&quot; Yorulmak bilmezi onun kollarına bıraktıktan sonra Bella dik dik Bay Boffin'e bakmaya başladı. Bir masaya oturmuş, elini şakağına dayamış, başka tarafa bakıyordu. Bella yavaşça yanına diz çöküp kolunu omzuna koydu. &quot;Sizden geçen sefer ayrılırken yanlış bir kelime kullandım, özür diliyorum. Hopkins'ten (daha beter değil) daha iyi, Dancer'dan (daha beter değil) daha iyi, Blackberry Jones'tan (daha beter değil) daha iyi, onların hepsinden (daha beter değil) çok daha iyi olduğunuzu düşünüyorum! Ayrıca bir diyeceğim daha var!&quot; diye bağırdı Bella, keyifli yüzünü kendisine çevirmek için onunla boğuşarak. &quot;Sözü edilmemiş bir şey buldum. Katı kalpli bir cimri olduğunuza hiç inanmıyorum, bir anlığına bile olsun!&quot;</p>
<p>Bunun üzerine Bayan Boffin coşkun bir çığlık koyverdi ve hareketli Çin oyuncakları gibi ayaklarını yere vurmaya, ellerini çırpmaya, bir ileri bir geri sallanmaya başladı.</p>
<p>&quot;Sizi şimdi anladım, beyefendi!&quot; diye bağırdı Bella. &quot;Hikâyenin geri kalanını kimsenin anlatmasına gerek yok. Dinlemek isterseniz ben anlatayım.&quot;</p>
<p>&quot;Anlatabilir misin canım?&quot; dedi Bay Boffin. &quot;Anlat o zaman.&quot;</p>
<p>&quot;Tamam!&quot; diye bağırdı Bella, onu iki eliyle ceketinden tutup esir ederek. &quot;Himaye ettiğiniz kızın ne kadar tamahkar bir mahlûk olduğunu gördüğünüzde, kötüye kullanılmış, haksız kazanılmış servetin insanları nasıl bozduğunu ona göstermek istediniz değil mi? Sizin hakkınızda düşündüklerine aldırmadan (hoş bunun pek önemi yoktu ya!) zenginliğin en iğrenç yönlerini ona kendi üzerinizde gösterdiniz, kendi kendinize diyordunuz ki 'Bu sığ mahlûk kendi zayıf ruhuyla bu hakikati yüz yıl geçse anlayamaz; ama önüne insanın gözünü tırmalayan bir örnek konursa düşünmeye başlayabilir.' Kendi kendinize böyle dediniz değil mi, bayım?&quot;</p>
<p>&quot;Hiç öyle bir şey demedim,&quot; diye beyanatta bulundu Bay Boffin muazzam bir keyifle.</p>
<p>&quot;Madem öyle, demeliydiniz,&quot; dedi Bella, şöyle bir sarsıp yanağından öperek, &quot;çünkü bunu düşünmeseniz böyle davranmazdınız. Servetin aptal başımı döndürdüğünü, sersem kalbimi katılaştırdığını görmüştünüz -beni hırslı, hesapçı, küstah, dayanılmaz birine çevirdiğini- ve bana hangi yolun yolcusu olduğumu, sonumun nasıl olacağını göstermek için, bütün zahmetleri göze alarak dünyanın en tatlı, en düşünceli işaret levhası oldunuz. Derhal itiraf edin!&quot;</p>
<p>&quot;John,&quot; dedi Bay Boffin, tepeden tırnağa yekpare bir gün ışığı gibi, &quot;bana yardım et lütfen.&quot;</p>
<p>&quot;İfadenizi vekil aracılığıyla veremezsiniz, bayım,&quot; dedi Bella. &quot;Kendi adınıza konuşmak zorundasınız. Derhal itiraf edin!&quot;</p>
<p>&quot;Peki canım,&quot; dedi Bay Boffin, &quot;doğrusu, bizim hamının anlattığı küçük kumpası kurduğumuzda, John'a ilk ben sormuştum, böyle bir şey yapsak nasıl olur diye? Ama hiç böyle senin dediğin gibi söylemedim çünkü aklımın ucundan bile geçmedi. Her konuda ayılık ettiğime göre, ona da ben ayılık etsem daha iyi olmaz mı diye sordum.&quot;</p>
<p>&quot;Derhal itiraf edin, bayım,&quot; dedi Bella, &quot;bunu beni ıslah etmek ve hizaya sokmak için yaptınız!&quot;</p>
<p>'Tabii ki, sana zarar vermek için yapmadım, evlatçığım,&quot; dedi Bay Bof-fin, &quot;buna emin olabilirsin. Hani öyle tedbir gibi bir şey olsun istediydim. Ama daha diyeceklerim var. Bizim hanım John'u tanıdıktan hemen sonra, John bize Silas Wegg denen nankör adamı bir süredir takip ettiğini söyledi. Kısmen bu Wegg'i cezalandırmak için oynadığı o sevimsiz ve sinsi oyunda ona cesaret verecek şeyler okuttum, hani şu birlikte aldığımız kitaplar var ya (Blackberry değil Blewbury Jones'tu bu arada canım).&quot;</p>
<p>Bay Boffin'in yanında halen dizleri üzerinde duran Bella yavaş yavaş kendini bırakıp yere oturdu ve onun güleç yüzüne bakarak düşüncelere daldı.</p>
<p>&quot;Yine de,&quot; dedi Bella biraz düşündükten sonra, &quot;anlayamadığım iki şey kaldı. Bayan Boffin, Bay Boffin'deki değişikliğin gerçek olduğuna inanmamıştı hiç, değil mi? Hiç inanmadınız, değil mi?'' diye sordu Bella, ona dönerek.</p>
<p>&quot;Hayır!&quot; dedi Bayan Boffin, gürbüz ve sevinçli bir olumsuzlamayla.</p>
<p>&quot;Yine de sizi çok üzüyordu,&quot; dedi Bella. &quot;Ne kadar huzursuz olduğunuzu hatırlıyorum.&quot;</p>
<p>&quot;Bravo, Bayan John'un çok keskin gözleri var, John!&quot; diye bağırdı Bay Boffin, başını takdirle sallayarak. &quot;Haklısın canım. Bizim hanım bizi neredeyse lime lime edecekti.&quot;</p>
<p>&quot;Neden ki?&quot; diye sordu Bella. &quot;Madem sırrınızı biliyordu, neden?&quot;</p>
<p>&quot;Bizim hamının zaafı işte,&quot; dedi Bay Boffin, &quot;yine de gerçeği, yalnız gerçeği söyleyecek olursam, bundan gurur duyuyorum. Bizim hanım beni öyle iyi bellemiş ki, ayıya dönüştüğümü görmeye, duymaya dayanamıyordu. Rolünü bile kaldıramıyordu! Bu yüzden de sürekli ondan gelecek tehlikelere açıktık&quot;</p>
<p>Bayan Boffin kendi kendine güldü ama dürüst gözlerindeki nemli bir ışıltı, bu tehlikeli eğiliminden kurtulmadığını gösteriyordu.</p>
<p>&quot;İnan bana canım,&quot; dedi Bay Boffin, &quot;şu meşhur gün, önceden kararlaştırdığımız gibi en büyük gösterimi sahneye koyduğumda -'Bir aslan mıydı dedi, minik fare kükredi. Miyav, hav hav!'- o acımasız ve katı sözler bizim hanımı öyle bir etkiledi ki, peşinden koşmasın diye onu tutup, rolümü oynadığıma ikna etmem gerekti.&quot;</p>
<p>Bayan Boffin yine canı yürekten güldü ve gözleri yine nemlendi. Sonradan anlaşıldı ki o alaycı belagat patlamasından sonra sadece kumpas-or-taklan Bay Boffin'in kendini aştığını düşünmekle kalmamış, kendisi de büyük sükse yaptığını düşünmüştü. &quot;O saniye aklıma geldi, canım!&quot; dedi Bella'ya. &quot;John, senin sevgini kazanma, kalbinin sahibi olma bahtiyarlığına ermekten bahsettiğinde birden ona dönüp 'Miyav, hav hav!' demek geldi aklıma. Nasıl oldu, nerden geldi bilmiyorum ama kulağa öyle törpü gibi geliyordu ki ben de kendime şaştım. Tam kahkahaya boğulacaktım ki John sert sert baktı!&quot;</p>
<p>&quot;Anlayamadığın bir şey daha olduğunu söylemiştin, güzelim,&quot; dedi Bayan Boffin.</p>
<p>&quot;Evet!&quot; diye bağırdı Bella yüzünü elleriyle kapayarak, &quot;ama bunu ömrüm oldukça anlamayacağım. Hiç hak etmediğim halde John beni nasıl bu kadar sevebildi ve siz Bay ve Bayan Boffin, sırf beni biraz daha hizaya sokmak için bu kadar zahmete katlanma fedakârlığını nasıl yaptınız, hem de ona hiç layık olmadığı bir kadınla evlenmesine yardım etmek için. Ama çok minnettarım.&quot;</p>
<p>Şimdi sıra John Harmon'a gelmişti -artık sonsuza kadar John Rokesmith değil John Harmon olacaktı- (hiç gerekmediği halde) karısından bu kandırmaca için defalarca özür diledi ve hayatta yeni konumundaki tatlı mı tatlı halleri yüzünden bu açıklamanın bu kadar uzadığını ona tekrar tekrar anlattı. Bu herkesin büyük bir sevinçle birbirlerine iltifatlar etmesine sebebiyet verdi. Bütün bu şamatanın ortasında, Bayan Boffin'in göğsünde aptal aptal etrafı seyreden Yorulmak bilmezin, doğaüstü bir zekâyla bütün olan bitenin farkında olduğu, hanımişkolara ve beyfendişkolara, çilli elin bir hareketiyle ilan edildi, &quot;Muhterem anneme bütün bunları bildiğimi çoktan söylemiştim bile!&quot;</p>
<p>Peki dedi John Harmon, Bayan John Harmon evini gezmek istemez miydi? İtinayla, zevkle döşenmiş pek güzel bir evdi; heyet halinde içinde dolaşmaya başladılar; Yorulmak bilmez Bayan Boffin'in göğsünde (şaşkın bakışlarla) heyetin merkezinde yer alıyor, Bay Boffin arkadan geliyordu. Bella'nın şık tuvalet masasında fildişi bir mücevher kutusu, içinde hayalini bile kurmadığı mücevherler vardı, üst katta bebek odası yer alıyordu, gökkuşağı renklerine boyanmış: &quot;Kısa zamanda yetiştireceğiz diye iki ayağımız bir pabuca girdi,&quot; dedi John Harmon.</p>
<p>Teftişin bitmesi üzerine gizli ajanlar Yorulmak bilmezi alıp götürdüler ve kısa süre sonra gökkuşakları arasından çığlıkları gelmeye başladı; bunun üzerine Bella beyfendişkoların yanından çekildi, çığlıklar sustu ve gülümseyen Huzur hakim oldu.</p>
<p>&quot;Gel de bir bak Noddy!&quot; dedi Bayan Boffin kocasına.</p>
<p>Parmak ucunda bebek odasının kapısına götürülen Bay Boffin büyük bir memnuniyetle içeri baktı. Bella genç ve güzel kollarında çocuğu, şömine karşısında alçak bir iskemleye oturmuş, dalgın bir saadetle ateşe bakıyor, yumuşak kirpikleri gözlerini gölgeliyordu.</p>
<p>&quot;İhtiyar adamın ruhu artık huzura kavuşmuştur değil mi?&quot; dedi Bayan Boffin.</p>
<p>&quot;Evet, hanım.&quot;</p>
<p>&quot;Karanlıkta epeydir paslandıktan sonra, parası da artık güneş ışığında parlamaya başladı.&quot; &quot;Evet, hanım.&quot;</p>
<p>&quot;Ne güzel ne umutlu bir tablo değil mi?&quot; &quot;Evet, hanım.&quot;</p>
<p>Fırsat bu fırsattır diyen Bay Boffin, tekrar ayı kimliğine bürünerek amansız homurtularını koyverdi. &quot;Ne güzeli ne umudu? Miyav, hav hav!&quot; Sonra omuzları kıpır kıpır, sessizce aşağı indi.</p>
<p>&nbsp;</p>
</body>
</html>