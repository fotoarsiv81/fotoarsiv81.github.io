<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>4. Bölüm -Güzel Bir Değişiklik</title>
</head>
<body>
<h1><a id="a162"></a>4. Bölüm -Güzel Bir Değişiklik</h1>
<p>Bay ve Bayan Wilfer'ın gördükleri evlilik yıldönümleri, Bay ve Bayan Lammle'ın gördüklerinin yirmi beş katıydı, yine de bu özel günü aile içinde kutlamayı ihmal etmezlerdi. Bu kutlamaların aman aman bir netice verdiği görülmemişti hiç, ama aile de bu anlamlı günü büyük eğlence ümitleriyle beklemediğinden asla hayal kırıklığına uğramazdı. Bir şölenden ziyade bir oruç gibi beklenen bu gün, Bayan Wilfer'ın karalar bağlamasına yarar, bu etkileyici kadını en sevdiği renge boyardı.</p>
<p>Asil hanımefendinin bu keyifli kutlamalardaki ruh hali, kahramanca bir tahammül ve kahramanca bir bağışlamadan mürekkepti. Yüzünün korkunç karanlığı altında, yapmış olabileceği daha iyi evlilikler bütün haşmetiyle parlardı ve kerubiyi, ondan daha üstün erkeklerin boşu boşuna peşinde koştuğu bir nimeti ele geçirmiş, Allah'ın sevgili kulu, küçük bir canavar olarak gösterirdi. Bu muazzam hazine karşısındaki ezik konumu öyle yerleşmişti ki, evlilik yıldönümü kerubiyi hep af diler vaziyette bulurdu. Hatta mütevazı nedameti öyle bir hal alırdı ki, bu kadar yüce bir şahsı karısı yapma cüretini gösterdiği için kendi kendini kınardı.</p>
<p>Bu birleşmeden olan çocuklar, söz konusu şölenlerden öyle bizar olmuşlardı ki, biraz akılları ermeğe başladığında, annelerinin bu kadar yüklendiği babalarının başkasıyla evlenmiş olmasını ya da babalarının anneleri yerine bir başkasıyla evlenmiş olmasını dilerlerdi her sene. Evde sadece iki kız kardeş kaldığında, Bella'nın cüretkar zihni, yine bu kutlamalardan birinde, hayretin doruklarına yükselerek, &quot;Babam annemde ne buldu da ona evlenme teklif etmek gibi bir salaklık yaptı,&quot; diye düşünmekten kendini alamamıştı.</p>
<p>Sene, her zamanki seyrini takip ederek, söz konusu güne vardığında Bella kutlamalara yardımcı olmak üzere Boffinler'in arabasıyla geldi. Bu kutlamalarda izdivaç tanrısı Hymen'in mihrabında bir çift kümes hayvanı kurban edilmesi aile geleneğiydi; Bella önceden bir not gönderip malum adağı beraberinde getireceğini bildirmişti. Nitekim Bella ve kümes hayvanları, iki at, iki adam, dört tekerlek, Dördüncü George'un yakası kadar rahatsız bir tasmanın ucunda arabanın arkasından koşan bir köpeğin bütün enerjisini de arkalarına alarak, baba evinin kapısı önüne geldiler. Burada bizzat Bayan Wilfer tarafından karşılandılar, çoğu özel günde olduğu gibi bu gün de vakarı gizemli bir diş ağrısıyla bir kat daha artmıştı.</p>
<p>&quot;Geceleyin arabayı istemiyorum,&quot; dedi Bella. &quot;Yürüyerek döneceğim.&quot;</p>
<p>Bay Boffin'in uşağı şapkasına dokundu ve tam ayrılmak üzereyken Bayan Wilfer'ın korkunç bakışları altında kaldı, kendisi her ne zannederse zannetsin arabalı uşakların burada pek rastlanmadık şeyler olmadığını, o kibirli ruhuna iyice belletmeye çalışan bakışlardı bunlar.</p>
<p>&quot;Ee anneciğim,&quot; dedi Bella, &quot;nasılsın?&quot;</p>
<p>&quot;Bu durumda ne kadar iyi olabilirsem, o kadar iyiyim, Bella,&quot; dedi Bayan Wilfer.</p>
<p>&quot;Aman anne,&quot; dedi Bella, &quot;daha yeni doğum yapmış gibi konuşuyorsun!&quot;</p>
<p>&quot;Sabah kalktığımızdan beri bu vaziyette,&quot; diye araya girdi Lavvy, annesinin omzu üzerinden, &quot;aslında çok komik ama insanı daha fazla sinir edecek bir şey daha yoktur herhalde.&quot;</p>
<p>Bayan Wilfer, söze gerek bırakmayacak kadar haşmetli bir bakışla, kızlarını adağın hazırlanacağı mutfağa götürdü.</p>
<p>&quot;Bay Rokesmith,&quot; dedi kaderine razı bir ses tonuyla, &quot;büyük nezaket gösterip oturma odasını bu gece bize tahsis etti. Böylece ailenin mütevazı evinde de, şimdiki alışkanlıklarına uygun bir biçimde ağırlanacaksın Bella, senin şerefine yemek odamızla oturma odamız ayrı olacak. Baban, bu basit yemeğe Bay Rokesmith'i de davet etti. Ama kendisinin önceden verilmiş bir sözü olduğundan affını rica etti ve bize odasını verdi.&quot;</p>
<p>Bella, onun Bay Boffin'in evindeki odasında oturmak dışında kimseye verilmiş sözü olmadığını biliyordu ama uzakta durmasını tasvip etti. &quot;Birbirimizin neşesini kaçırırdık olsa olsa,&quot; diye düşündü, &quot;zaten bunu bol bol yapıyoruz.&quot;</p>
<p>Yine de odasını öyle merak ediyordu ki hiç gecikmeden yukarı koşup ne var ne yok dikkatlice inceledi. Hesaplı ama zevkli eşyalarla döşenmiş, derli toplu bir odaydı. İngilizce, Fransızca ve İtalyanca kitaplar vardı; yazı masasının üzerinde de kâğıtlar dolusu notlar ve hesaplar vardı, besbelli Boffinler'in işleri. Yine aynı masada, dikkatle kumaşa yapıştırılmış, cilalanmış, çerçevelenmiş ve harita gibi kıvrılmış ilan vardı; uzaklardan kocası olmak için gelmiş ve burada ölmüş adamı tarif eden ilan. Bu tekinsiz sürpriz onu irkiltmişti. İlanı tekrar kıvırıp bağlarken korkuyla ürperdi. Sağı solu karıştırırken, koltuğun yanındaki köşede, zarifçe çerçevelenmiş, güzel bir kadın portresi gördü. &quot;Demek öyle bayım!&quot; dedi Bella durup dikkatle baktıktan sonra. &quot;Demek öyle, bayım! Bunu kime benzettiğinizi tahmin edebiliyorum. Ama asıl neye benziyor size söyleyeyim - sizin küstahlığınıza!&quot; Bunu söyledikten sonra, sadece canı sıkıldığı için değil, bakacak başka bir şey kalmadığı için odadan çıktı.</p>
<p>&quot;Anne,&quot; dedi Bella, yüzünde kalmış hafif bir pembelikle mutfakta yeniden belirdiğinde, &quot;Lavvy'yle ikiniz, benim elimden hiçbir iş gelmeyecek kadar yükseklerde olduğumu düşünüyorsunuz ama size aksini kanıtlayacağım. Bugün yemekleri ben pişiriyorum.&quot;</p>
<p>&quot;Dur!&quot; dedi haşmetli annesi. &quot;Buna izin veremem. O kıyafetle yemek pişmez!&quot;</p>
<p>&quot;Elbise hususunda,&quot; dedi Bella, neşeyle bir çekmeceyi karıştırarak, &quot;önüme büyük bir önlük takmayı düşünüyorum; izne gelince, verip vermemen umrumda değil.&quot;</p>
<p>&quot;Yemek pişireceksin öyle mi?&quot; dedi Bayan Wilfer. &quot;Evdeyken hiç pişirmezdin.&quot;</p>
<p>&quot;Evet anne,&quot; dedi Bella; &quot;tam üstüne bastın.&quot;</p>
<p>Beyaz bir önlük kuşandı ve bir bez parçasını çabuk çabuk düğümleyip iğneleyerek boynuna kadar örtündü, öyle ki bez onu öpmek için boynuna sarılmış gibi duruyordu. Bu önlüğün üzerinde gamzeleri bir harika duruyordu, altındaki güzel vücudu da onlardan aşağı kalmıyordu. &quot;Anne,&quot; dedi Bella, şakaklarındaki saçlar elleriyle geri iterek, &quot;önce ne yapayım?&quot;</p>
<p>&quot;Önce,&quot; dedi Bayan Wilfer huşunetle, &quot;geldiğin vasıtayla hiç alakası olmayan bir davranış tarzında ısrar edeceksen...&quot;</p>
<p>(&quot;Ediyorum, anne.&quot;)</p>
<p>&quot;Öyleyse önce tavukları ateşe koy.&quot;</p>
<p>&quot;Anlaşıldı!&quot; diye bağırdı Bella; &quot;unlayıp şöyle bir yağda çeviriyorum, oldu bitti!&quot; Hızlı hızlı karıştırdı. &quot;Sonra ne yapayım?&quot;</p>
<p>&quot;Sonra,&quot; dedi Bayan Wilfer ahçılık tahtından idirilmeyi protesto edercesine eldivenlerini sallayarak, &quot;ateşin üzerindeki tencerede pişen pastırmalı patatesi çatalla bir yokla derim. Bu yakışıksız davranışta ısrar edecek-sen, sonra da yeşillikleri hazırlaman icap edecek.&quot;</p>
<p>&quot;Israr ediyorum, anne.&quot;</p>
<p>Israrcı Bella, bir şeyle uğraşırken diğerini unutarak, dikkatini ona verdiğinde üçüncü şeyi unutarak ve üçüncü için dördüncünün gerektiğini hatırlayarak ve ne zaman bir hata yapsa bahtsız tavukları bir tur daha çevirip pişme ihtimallerini iyice düşürerek işine devam ediyordu. Yine de mutfakta fena sayılmazdı. Bu arada mutfakla karşısındaki oda arasında mekik dokuyan Bayan Lavinia yemek masasını hazırlıyordu. Bu vazifeyi yerine getirirken (ev işleri konusundaki daimi gönülsüzlüğüyle) epey bir gürültü patırtı çıkarıyor; masa örtüsünü yelken açar gibi seriyor, bardaklarla tuzluklar kapıyı çalar gibi yerleştiriyor, çatal bıçağı düelloyu andıran bir şakırtıyla yerlerine koyuyordu.</p>
<p>İşi bittiğinde, &quot;Anneme bak,&quot; diye fısıldadı Lavinia, Bella'ya. Birlikte kızaran tavukların başında duruyorlardı. &quot;Dünyadaki en hayırlı evlat bile olsan (tabii herkes öyle olmayı ister) şu köşede onun öyle kazık gibi dimdik oturduğunu görünce tahta bir sopayla dürtelemek gelmez mi insanın içinden?&quot;</p>
<p>&quot;Ya zavallı babam da başka bir köşede öyle dimdik otursaydı,&quot; dedi Bella.</p>
<p>&quot;Yapamaz, canım, yapamaz,&quot; dedi Lavvy. &quot;Babam hemen gevşer. Ama zannetmem ki dünyada, annem kadar dik oturan ve sırtına bu kadar yüklenen bir insan evladı daha olsun! Neyin var anne? İyi hissetmiyor musun?&quot;</p>
<p>&quot;Gayet iyi hissediyorum,&quot; dedi Bayan Wilfer, tahammüllü bir horgörüyle en küçük çocuğuna bakarak. &quot;Neyim olacak ki?&quot;</p>
<p>&quot;Pek canlı görünmüyorsun, anne,&quot; dedi cesur Lavvy.</p>
<p>&quot;Canlı!&quot; dedi annesi kınayarak. &quot;Canlı! Bu bayağı ifade nerden icap etti Lavinia? Şikayet etmiyorsam, sessizce kaderime razı oluyorsam, bu kadarı aileme yetsin.&quot;</p>
<p>&quot;Peki, anne,&quot; dedi Lavvy, &quot;madem kendin kaşındın, yüksek müsaadenle söyleyeyim, her evlilik yıldönümünde diş ağrının nüksetmesinden dolayı ailen sana müteşekkir, böyle sürekli kendinden vermen onlar için büyük nimet. Yine bu lütufla gurur duymakta bile fazla aşırıya kaçabilir insan.&quot;</p>
<p>&quot;Seni arsızlık muskası,&quot; dedi Bayan Wilfer, &quot;annenle böyle mi konuşuyorsun? Bula bula bu günü mü buldun? Yıllar önce bugün, baban RW'nin evlilik teklifini kabul etmeseydim sen şimdi nerede olacaktın biliyor musun?&quot;</p>
<p>&quot;Hayır, anne,&quot; diye cevap verdi Lavvy, &quot;hiç bilmiyorum. Yeteneklerine ve bilgine büyük saygı duysam da, senin bildiğinden de şüpheliyim.&quot;</p>
<p>Bayan Wilfer'ın siperlerindeki zayıf noktaya yapılmış bu etkili saldırının, söz konusu kahramanı bir anlık bozguna uğratıp uğratmadığı, Bay George Sampson'ın şahsında ateşkes bayrağının mekana intikal etmesiyle muallakta kaldı. Artık alakasının Bella'dan Lavinia'ya kaydığı anlaşılan Bay Sampson aile dostu olarak şölene davet edilmişti. Lavinia da kendisini -muhtemelen ilk başta onu gözden kaçırma zevksizliğinde bulunduğunu unutmayarak- sıkı disiplin altında tutuyordu.</p>
<p>&quot;Bu özel günde sizi tebrik ediyorum, Bayan Wilfer,&quot; dedi Bay George Sampson, gelmeden önce ne konuşacağını planlamıştı. Bayan Wilfer azametli bir iç çekişle ona teşekkür ettikten sonra yine ne idüğü belirsiz diş ağrısının pençesine düştü.</p>
<p>&quot;Bayan Bella'nın yemek pişirmeye tenezzül etmesi beni şaşırttı,&quot; dedi Bay Sampson cılız bir sesle.</p>
<p>Bunun üzerine Bayan Lavinia, bu konunun üzerine vazife olmadığını söyleyerek, bahtsız genç beyefendinin üzerine çullandı. Kerubi gelene kadar Bay Sampson'ı hazin bir içe kapanmaya sevketti bu çıkış. Kerubi gelip de güzel kadının hangi işle iştigal ettiğini görünce hayretten küçük dilini yuttu.</p>
<p>Ancak Bella, yemeği pişirdiği gibi, tevzi etmekte de ısrar etti, sonra da önlüğünü çıkarıp, pek mühim bir misafir olarak masaya oturdu: Kocasının, &quot;Burada kutlamak üzere toplandığımız...&quot; şeklindeki girişine, cenazedeymiş gibi Amin diyen Bayan Wilfer, en aç insanın bile iştahını kaçırabilirdi.</p>
<p>&quot;Acaba içleri neden pembe kalmış, baba,&quot; diye sordu Bella tavukların bölünmesini seyrederken. &quot;Bunların cinsi mi böyle?&quot;</p>
<p>&quot;Sanmam, canım,&quot; dedi babası. &quot;Bence tam pişmemişler.&quot;</p>
<p>&quot;Ama pişmiş olmaları gerekirdi,&quot; dedi Bella.</p>
<p>&quot;Pişmiş olmaları gerektiğinin farkındayım, canım,&quot; dedi baba, &quot;ama pişmemişler.&quot;</p>
<p>Tavukların tekrar kızartılması gündeme geldi ve kendi ailesinde, Eski Ustaların resimlerindeki melekler gibi kötüye kullanılmaya alışık olan, munis kerubi tavukları kızartma işini üstlendi. Resimlerdeki kerubiler gibi, devlet dairesinde çalışıyormuşçasına boş boş etrafı seyretmek şöyle dursun, bu ev kerubisi epey iş görürdü; mesela devasa üflemeli çalgılar çalmak yerine, ailenin bütün ayakkabılarını boyayıp cilalar, anlaşılmaz bir maksatla havada asılı durmak yerine, şen bir hamaratlıkla faydalı maksatlar uğruna didinir dururdu.</p>
<p>Bella ona tamamlayıcı ahçılık görevinde yardımcı olarak onu çok mutlu etti ama tekrar masaya oturduklarında, &quot;Greenwich'te kümes hayvanları nasıl pişiriyorlar acaba? Herkesin söylediği kadar iyi mi ki?&quot; diyerek babasının, korkudan ödünü patlattı. Çaktırmadan göz kırpmaları ve sitemle baş sallamaları, hınzır Bella'yı öyle eğlendirdi ki gülmekten boğulacaktı neredeyse. Lavinia sırtına vurduğunda daha beter gülmeye devam etti.</p>
<p>Ama annesi, masanın öteki tarafında herkesi hizaya sokmaya yeterdi. Babası masum bir muhabbetle ara sıra ona soruyordu: &quot;Canım, keyifsiz misin acaba?&quot;</p>
<p>&quot;Neden olacakmışım, RW?&quot; diye cevap veriyordu karısı yankılı bir sesle.</p>
<p>&quot;Biraz moralin bozuk gibi görünüyor da ondan canım.&quot;</p>
<p>&quot;Hiç de değil,&quot; cevabı geliyordu yine aynı ses tonuyla.</p>
<p>&quot;Etin lades kemikli kısmını ister misin, canım?&quot;</p>
<p>&quot;Teşekkür ederim. Sen nasıl istersen öyle olsun, RW.&quot;</p>
<p>&quot;İyi ama sen kendin istemiyor musun?&quot;</p>
<p>&quot;Her şeyi ne kadar istiyorsam onu da o kadar isterim, RW.&quot; Azametli kadın, kendini çoğunluğun iyiliği için feda edercesine, hayır için birilerini besliyormuş gibi yemeye devam ediyor.</p>
<p>Bella yanında tatlı ve iki şişe şarap getirerek, kutlamaya daha önce eşi görülmemiş bir ihtişam katmıştı. Bayan Wilfer kadeh kaldırma işini üstlenmişti: &quot;Sana içiyorum, RW.&quot;</p>
<p>&quot;Teşekkür ederim, canım. Ben de sana.&quot;</p>
<p>&quot;Babama ve anneme!&quot; dedi Bella.</p>
<p>&quot;Rica ederim,&quot; diye araya girdi Bayan Wilfer eldivenini uzatarak. &quot;Bunu uygun bulmuyorum. Ben babana kadeh kaldırdım. Ama illa beni de araya sokacaksan itiraz edecek değilim.&quot;</p>
<p>&quot;Neden ki anne,&quot; diye araya girdi cesur Lavvy, &quot;bugün babamla ikinizi birleştiren gün değil mi? Hiç dayanamıyorum buna!&quot;</p>
<p>&quot;Bugün her ne ifade ederse etsin, Lavinia, çocuklarımdan birinin bana diklenmesine izin verebileceğim bir gün değil. Senden rica ediyorum -hayır sana emrediyorum!- bana diklenme. RW, asıl komutayı ele alması gereken sensin hatırlatırım, benim de sana uymam gerekiyor. Burası senin evin, bu sofranın efendisi sensin. İkimizin de sağlığına!&quot; İçkiyi kaskatı içti.</p>
<p>&quot;Gerçekten de bana pek keyif almıyormuşsun gibi geliyor, canım,&quot; dedi kerubi munis munis.</p>
<p>&quot;Aksine,&quot; dedi Bayan Wilfer, &quot;çok keyif alıyorum. Neden almayayım?&quot; &quot;Bana öyle geldi ki canım, yüzün biraz...&quot;</p>
<p>&quot;Yüzüm biraz cefakar olabilir belki, gülsem bunu kimbilir kim anlar?&quot;</p>
<p>Bunu diyerek güldü; bu gülüşü gören Bay George Sampson&rsquo;ın kanının donduğu çok belliydi. Zira genç beyefendi, onun gülen gözündeki ifadeden öyle rahatsız olmuştu ki, bu bakışı üzerine çekmek için ne suç işlediğini düşünmeye başlamıştı.</p>
<p>&quot;Zihin böyle bir günde,&quot; dedi Bayan Wilfer, &quot;doğal olarak dalıyor, derin düşüncelere mi desem, hatıralara mı desem?&quot;</p>
<p>Kollarını muhalif bir tavırla kavuşturmuş oturan Lavvy onun duyamayacağı bir sesle cevabı yapıştırdı, &quot;Allah aşkına birini seç de bizi kurtar anne .&quot;</p>
<p>&quot;Zihin doğal olarak,&quot; diye devam etti Bayan Wilfer söylev çeker gibi, &quot;insanın annesiyle babasına gidiyor, bu günün çok daha öncelerine. Beni uzun bulurlardı; öyleydim belki. Annemle babam kesinlikle uzundu. Annemden daha güzel kadın görmedim hiç; babam da öyleydi.&quot;</p>
<p>Ele avuca sığmayan Lavvy bu sefer yüksek sesle söyledi: &quot;Dedem neydi bilmiyorum ama kadın olmadığı kesin.&quot;</p>
<p>&quot;Deden,&quot; diye çıkıştı Bayan Wilfer korkunç bir bakış ve sesle, &quot;ben onu nasıl tarif ediyorsam öyleydi, torunlarından birinin bunu sorgulamaya kalkıştığını duysa onu hemen yere çalardı. Annemin en büyük umudu benim toplumun uzun üyelerinden biriyle evlenmemdi. Bu bir zaaf olabilir ama öyle bile olsa, Prusya Kralı Frederick'le aynı zaaf.&quot; Teke tek mücadeleye girme cesaretini kendinde bulamayan, göğsü masanın altında, gözleri yerde oturan George Sampson'a hitap eden Bayan Wilfer, kararlılığı ve vurgusu artan bir sesle, onu kendini ele vermeye zorlamak üzere devam etti. &quot;Annem sonradan olacaklar sezmiş gibiydi çünkü bana sürekli tembihler dururdu, 'Sakın ufak tefek bir adamla evlenme. Bana söz ver, yavrum! Sakın ha!' derdi. Babam da, o müthiş mizah duygusuyla, 'Bir balina ailesi, çaça-balığıyla dünürlük edemez,' derdi. Bu sözünden de anlaşılacağı üzre, zamanın nüktedanları onunla ahbaplık etmek için can atar, adeta evimizden çıkmazlardı. En müstesna şakaları ve cevaplan birbirleriyle değiş tokuş eden üç bakır levha ustasını bir arada gördüğümü bilirim.&quot; (Burada teslim bayrağını çeken Bay Sampson, sandalyesinin huzursuz bir hareketiyle, üç rakamının çok yüksek olduğunu ve bu grubun çok eğlenceli olduğuna emin olduğunu söyledi.) &quot;Bu seçkin çevrenin üyeleri arasında bir doksan boyunda bir beyefendi vardı. Bakır ustası değildi.&quot; (Burada Bay Sampson sebepsiz yere, Elbette, dedi.) &quot;Bu beyefendi de sağolsun, bana yanlış anlamamın imkânsız olduğu bir alaka gösteriyordu.&quot; (Bay Sampson, insanın bu gibi şeyleri anladığını söyledi mırıl mırıl.) &quot;Hemen annemle babama, bu alakaya cevap veremeyeceğimi, bu talibi onaylamadığımı söyledim. Neden, çok mu uzun diye sordular. Onlara boyunun değil zekâsının çok yükseklerde olduğunu söyledim. Evimizdeki fikriyatın çok üst seviyede olduğunu, bu baskının benim gibi gündelik işlere dalmış sıradan bir kadın için çok fazla olduğunu söyledim. Annem ellerini kavuşturarak, 'Kesin ufak tefek birini bulacak!' dedi. (Bay Sampson ev sahibine bakarak elemle başını iki yana salladı.) Hatta zekâsı vasatın altında olan ufak tefek birini bulacağım kehanetinde bile bulundu ama bir annenin hayal kırıklığı nöbeti esnasında söylenmiş bir şeydi bu. Bir ay sonra,&quot; dedi Bayan Wilfer, korkunç bir hayalet hikâyesi anlatır gibi sesini alçaltarak, &quot;bir ay sonra kocam RW'yi ilk kez gördüm. Bir yıl sonra onunla evlendim. Tam da bugün bu karanlık tesadüfleri hatırlamak çok doğal.&quot;</p>
<p>Sonunda Bayan Wilfer'ın gözlerinin hapsinden kurtulan Bay Sampson derin bir nefes aldı ve çok özgün, çarpıcı bir gözlemde bulunarak, bu tür önsezileri açıklamanın imkânsız olduğunu söyledi. RW başını kaşıdı ve özür dilercesine herkese tek tek baktıktan sonra yine karısına döndü; onun öncekine nazaran çok daha kasvetli bir çarşafa sarınmış olduğunu görünce bir kez daha, &quot;Canım, gerçekten de pek keyif almıyormuşsun gibi geliyor bana,&quot; dedi. Karısı bir kere daha aynı cevabı verdi, &quot;Aksine, RW. Çok keyif alıyorum.&quot;</p>
<p>Bu sevimli eğlencede zavallı Bay Sampson'ın konumu iyice acınacak haldeydi. Zira hem Bayan Wilfer'ın tiradları karşısında savunmasız kalıyor, hem Lavinia'dan duymadığı hakaret kalmıyordu; kısmen Bella'ya bu adama istediği her şeyi yapabildiğini göstermek isteyen, kısmen de halen Bella'nın güzelliğine hayran olduğunu açıkça belli ettiği için ona dersini vermeye çalışan Lavinia, George Sampson'a köpek muamelesi yapıyordu. Bir taraftan Bayan Wilfer'ın hitabetindeki azametle aydınlanan, öte tarafta terk edildikten sonra kendini adadığı genç hamının müdahaleleri ve somurtmalarıyla gölgelenen genç beyefendinin çektiği azaba şahit olmak pek fenaydı. Bu iki tesir altında yalpalayan zihnini mazur göstermek için doğuştan raşitik olduğu ve bacakları üzerinde pek duramadığı söylenebilirdi.</p>
<p>Şen saatler su gibi akıp gitmiş, Bella'nın babası eşliğinde geri dönme vakti gelmişti. Gamzeler gerektiği gibi bone ipleriyle bağlandıktan ve vedalaşma işi tamamlandıktan sonra birlikte açık havaya çıktılar. Kerubi buna pek memnun olmuş gibi derin derin nefes aldı.</p>
<p>&quot;Bu yıldönümünü de atlattık sayılır, babacığım,&quot; dedi Bella.</p>
<p>&quot;Evet, canım.&quot; dedi kerubi, &quot;bir tanesi daha geride kaldı.&quot;</p>
<p>Birlikte yürürlerken Bella babasının koluna sıkıca sarılıp, teselli edercesine hafif hafif birkaç kere vurdu. 'Teşekkür ederim, canım,&quot; dedi baba, kızı onunla konuşmuş gibi, &quot;ben iyiyim, canım. Ee sen nasılsın bakalım Bella?&quot;</p>
<p>&quot;Bende iyiye gidiş yok, baba.&quot;</p>
<p>&quot;Yok canım, öyle mi?''</p>
<p>&quot;Öyle. Hatta daha beter oldum.&quot;</p>
<p>&quot;Yapma!&quot; dedi kerubi.</p>
<p>&quot;Daha beter oldum, baba. Öyle çok hesaplar yapıyorum ki, evlendiğimde senelik elime kaç para geçmeli, en az ne kadarla idare edebilirim diye düşüne düşüne burnumun üstü kırışmaya başladı. Bu akşam burnumda hiç kırışık gördün mü baba?&quot;</p>
<p>Babası buna gülünce Bella onu şöyle bir çekiştirdi.</p>
<p>&quot;İnsan güzel kadını bitap görüp de güler mi bayım? Vaktiyle kendini hazırlasan iyi olur. Para hırsımı uzun müddet gözlerimden uzak tutamayacağım, o zaman üzüleceksin, ama zamanında ayağını denk almadığın için sana müstahak. Evet bayım, madem sırdaşlık anlaşması imzaladık, bana anlatacak bir şeyiniz var mı?&quot;</p>
<p>&quot;Senin anlatacak şeylerin olduğunu düşünüyordum, canım.&quot;</p>
<p>&quot;Ya! Öyle mi bayım? Madem öyle neden çıkar çıkmaz sormadınız? Güzel kadının verdiği sırlar hafife alınmamalı. Ama bu seferlik seni affediyorum, al bakalım,&quot; Bella sağ elinin küçük işaret parmağını dudaklarına dokundurup babasının yanağına koydu, &quot;sana bir öpücük. Şimdi sana ciddi ciddi -dur bakayım kaç tane- dört sır vereceğim. Dikkat! Ciddi, önemli, ağır sırlar. Sadece ikimizin arasında.&quot;</p>
<p>&quot;Birincisi nedir, canım?&quot; dedi babası, sırları dinlemeye hazır, güzelce koluna girmişti kızının.</p>
<p>&quot;Birincisi,&quot; dedi Bella, &quot;seni zıplatacak, baba. Bil bakalım,&quot; dalgacı bir tavırla konuşsa da biraz kafası karışık gibiydi, &quot;bana kim talip oldu?&quot;</p>
<p>Babası yüzüne baktı, yere baktı, sonra tekrar yüzüne baktı ve tahmin edemeyeceğini söyledi. &quot;Bay Rokesmith.&quot; &quot;Deme!&quot;</p>
<p>&quot;Bay Rokesmith, baba,&quot; dedi Bella heceleyerek. &quot;Bu işe ne diyorsun?&quot; Babası, soruya soruyla karşılık verdi, &quot;Sen ne dedin canım?&quot; &quot;Hayır dedim,&quot; dedi Bella çabucak, &quot;tabii ki.&quot; &quot;Evet. Tabii ki,&quot; dedi babası dalgın dalgın.</p>
<p>&quot;Ona, bunun emanete hıyanet olduğunu ve bana karşı saygısızlık olduğunu söyledim.&quot;</p>
<p>&quot;Evet. Tabii. Gerçekten çok şaşırdım. Biraz daha önünü görmeden böyle bir itirafta bulunmasına hayret ettim. Düşünüyorum da, seni baştan beri beğeniyordu bence, canım.&quot;</p>
<p>&quot;Arabacının teki de beğenebilir beni,&quot; dedi Bella, annesinin büyüklenmesiyle.</p>
<p>&quot;Kuvvetle muhtemel, canım. İkincisi neydi?&quot;</p>
<p>&quot;İkincisi baba, yine aynı konu ama o kadar akla mantığa aykırı değil. Bay Lightwood'a izin versem bana evlenme teklif edecek&quot;</p>
<p>&quot;Bu sözünden, izin vermek niyetinde olmadığını anlıyorum, canım.&quot;</p>
<p>Bella tekrar, yine önceki vurguyla, &quot;Elbette ki hayır!&quot; deyince babası da onu yankıladı, &quot;Elbette hayır.&quot;</p>
<p>&quot;İlgimi çekmiyor,&quot; dedi Bella.</p>
<p>&quot;Zaten bu yeter,&quot; dedi babası.</p>
<p>&quot;Hayır baba, yetmez,&quot; dedi Bella, onu yine çekiştirerek &quot;Sana nasıl para pul delisi olduğumu anlatmadım mı? Adamın parası, müşterisi, beklentisi, borçtan başka hiçbir şeyi yok.&quot;</p>
<p>&quot;Hıı!&quot; dedi kerubi, biraz içi sıkılarak &quot;Üçüncü neydi canım?&quot;</p>
<p>&quot;Üçüncüsü daha iyi bir şey baba. Cömert, asil, harika bir şey. Bayan Boffin, bana sır olarak söyledi, o tatlı dudaklarıyla - eminim dünyada bundan daha samimi iki dudak açılıp kapanmamıştır - bana hayırlı bir kısmet bulmak istediklerini söyledi; onların onayladığı biriyle evlenirsem iyi bir çeyiz düzeceklermiş bana.&quot; Lafın burasında minnettarlıkla ağlamaya başladı.</p>
<p>&quot;Ağlama canım,&quot; dedi babası, eliyle gözlerini silerek; &quot;en sevdiğim çocuğumun, bütün o hayal kırıklıklarından sonra böyle rahata kavuşmasının, iyi bir mevkiye gelmesinin beni duygulandırması normal; ama sen ağlama, sen ağlama. Onlara müteşekkirim. Seni de tüm kalbimle tebrik ediyorum canım.&quot; İyi huylu, yumuşak adamcağızın gözlerini kurulamasıyla, Bella ona sarılıp yolun ortasında şefkatle öptü ve dünyanın en iyi babası ve en iyi arkadaşı olduğunu, düğün gününde önünde diz çöküp onunla uğraştığı için ve böyle sabırlı, anlayışlı, içten, taze bir yüreğe karşı duyarsız kalmış gibi göründüğü için özür dileyeceğini söyledi. Bu sıfatların her birini söylerken öpücüklerini iki katına çıkarıyordu, nihayet babasının kafasından şapkasını düşürdü ve rüzgâra kapılıp yuvarlanan şapkanın arkasından koşmasına katıla katıla güldü.</p>
<p>Babası şapkasını ve soluğunu geri kazandığında yine yürümeye başlamışlardı. Babası sordu: &quot;Dördüncü nedir?&quot;</p>
<p>Bella'nın neşeli yüzü birden asıldı. &quot;Belki de dördüncüyü ertelesem iyi olacak baba. Bir kere daha deneyeyim, çünkü çok kısa zaman oldu, umarım doğru değildir.&quot;</p>
<p>Ondaki bu değişiklik, kerubinin dört numaraya ilgisini arttırmıştı: &quot;Ne doğru değildir, canım?&quot;</p>
<p>Bella endişeyle ona bakarak başını salladı.</p>
<p>&quot;Ama doğru olduğunu gayet iyi biliyorum, baba. Gayet iyi.&quot;</p>
<p>&quot;Hayatım,&quot; dedi babası, &quot;beni biraz endişelendirdin. Başka kimseye hayır dedin mi canım?&quot;</p>
<p>&quot;Hayır, baba.&quot;</p>
<p>&quot;İzin versen, evetle hayır arasında şansını deneyecek başka biri var mı?&quot; &quot;Bildiğim kadarıyla yok, baba.&quot;</p>
<p>&quot;Peki şansını denemesini istediğin halde denemeyen biri var mı?&quot; dedi kerubi son olarak.</p>
<p>&quot;Elbette yok, baba,&quot; dedi Bella, onu tekrar çekiştirerek</p>
<p>&quot;Elbette olamaz,&quot; dedi babası. &quot;Bella, canım, ya bu gece hiç uyku uyumayacağım ya da dördüncüyü söylemen için sana ısrar edeceğim.&quot;</p>
<p>&quot;Ah baba, dördüncüden hayır gelmez! Beni çok üzüyor, inanmak istemiyorum, görmemek için elimden geleni yaptım, anlatması da çok zor, sana bile. Ama para, Bay Boffin'i bozuyor, gün be gün değişiyor.&quot;</p>
<p>&quot;Umarım, eminim öyle değildir kızım.&quot;</p>
<p>&quot;Ben de umdum, hatta emindim baba; ama gün be gün kötüye gidiyor. Bana karşı değil -bana karşı eskisi gibi- ama etrafındaki diğer insanlara karşı. Şüpheci, kaprisli, katı ve adaletsiz birine dönüşüyor gözlerimin önünde. Servet yüzünden bozulmuş biri varsa o da benim hamim. Ama bir düşün baba, paranın cazibesi ne korkunç! Bunu görüyorum, bundan nefret ediyorum ve korkuyorum; para bende çok daha beter bir değişiklik yapmaz mı bilmiyorum. Yine de düşüncelerimde, isteklerimde hep para var; düşlediğim hayat para, para, para ve paranın yaptıkları!&quot;</p>
<p>&nbsp;</p>
</body>
</html>