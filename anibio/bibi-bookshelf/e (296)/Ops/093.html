<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>15. Bölüm -Şimdiye Kadar Olanlar</title>
</head>
<body>
<h1><a id="a154"></a>15. Bölüm -Şimdiye Kadar Olanlar</h1>
<p>Bradley Headstone, Lizzie Hexam'la yapacağı bir sonraki görüşmede ısrar etmişti. Bu görüşmeyi şart koştuğu sırada duyduğu çaresizlik onu terk etmemişti. Sekreter'le yaptığı konuşmadan kısa süre sonra, kurşuni bir akşam vakti, Charley Hexam'la ikisi, Bayan Peecher'ın bakışları altında, bu ümitsiz konuşmayı neticelendirmek üzere yola çıktılar.</p>
<p>&quot;O bebek terzisi,&quot; dedi Bradley, &quot;ne senden hoşlanıyor ne de benden Hexam.&quot;</p>
<p>&quot;Ne kendini bilmez, ne deli kız, Bay Headstone! Eminim elinden gelse yolumuza taş koyar, münasebetsiz bir şey bulup buluşturur. Bu akşam ablamla görüşmek için Şehre gitmeyi bu yüzden teklif ettim.&quot;</p>
<p>&quot;Ben de öyle tahmin etmiştim,&quot; dedi Bradley, yürürken sinirli ellerine eldivenlerini giyiyordu. &quot;Ben de öyle tahmin etmiştim.&quot;</p>
<p>&quot;Ancak benim ablam,&quot; diye devam etti Charley, &quot;böyle acayip bir arkadaş bulur kendine. Gülünç bir heves, aklınca kendini başkası için feda edecek. Oraya gittiğimiz gece söyledi bana.&quot;</p>
<p>&quot;Kendini terzi için neden feda etsin ki?&quot; diye sordu Bradley.</p>
<p>&quot;Şey!&quot; dedi oğlan kızarıp bozararak &quot;İşte romantik fikirlerinden biri! Onu ikna etmeye çalıştım ama başaramadım. Bu akşam yapmamız gereken bu işi başarmak, Bay Headstone, gerisi gelir.&quot;</p>
<p>&quot;Seni ümitli gördüm, Hexam.&quot;</p>
<p>&quot;Elbette ümitliyim, efendim. Her şey bizden yana.&quot;</p>
<p>&quot;Bir ablan hariç,&quot; diye düşündü Bradley. Ama sadece gamlı gamlı düşünmekle yetinip bir şey söylemedi.</p>
<p>&quot;Her şey bizden yana,&quot; diye tekrarladı oğlan, çocuksu bir güvenle. &quot;Saygınlık, benim için mükemmel bir bağlantı, sağduyu, her şey!&quot;</p>
<p>&quot;Ablanın sana çok düşkün olduğuna şüphe yok,&quot; dedi Bradley, umutlanmak uğruna buralara kadar düşmeye razıydı.</p>
<p>&quot;Doğal olarak, Bay Headstone, onun üzerinde büyük etkim vardır. İlk bana açıldığınız, benimle konuştuğunuz için, tekrar söylüyorum, her şey bizden yana.&quot;</p>
<p>Bradley tekrar düşündü, &quot;Bir ablan hariç galiba.&quot;</p>
<p>Londra'da gri, tozlu, soluk bir akşamı pek umutlu bir tarafı yoktur. Kapanmış depoları ve büroları üzerinde bir ölüm havası vardır, canlı renklere karşı duyulan milli korku da ortalığa matem hissi verir. Evlerle çevrelenmiş kiliselerin çan kuleleri, üzerlerine abanıyormuş gibi görünen gökyüzü kadar karanlık ve donuk görüntüleriyle, hakim kasveti hafifletmezler; bir kilise duvarındaki güneş saatinin, o işe yaramaz karanlık gölgesiyle, bir iş teşebbüsünde çuvallayıp topu atmış gibi bir hali vardır; melankolik kahyalar ve kapıcılar, melankolik çer çöpü çukurlara süpürür, melankolik sokak çocukları ve serseriler gelip bunları eğile kalka karıştırır, içinde satacak bir şey bulur muyum diye. Şehirden çıkan insanlar, Hapishaneden çıkan mahkumlar gibi görünür; kasvetli Newgate hapishanesi, yüce Belediye Başkanı için çok daha uygun bir ikametgah olacaktır.</p>
<p>Böyle akşamlarda, Şehrin tozu insanın tenine, saçlarına, gözlerine kaçmakta, üç beş mutsuz Şehir ağacının dökülmüş yaprakları, köşelerde rüzgârın tekerleri altıda ufalanmaktayken, öğretmenle öğrencisi, Leadenhall Sokağı tarafından çıkıp, doğudan gelecek Lizzie'yi kollamaya başladılar. Biraz erkencene geldikleri için onu beklerken bir köşeye sinmişlerdi. İçimizden en güzel görünenlerimiz bile bir köşeye sinmişken pek güzel görünmez; Bradley de bu olumsuzluktan payını almıştı.</p>
<p>&quot;İşte geliyor, Bay Headstone! Gidip onu karşılayalım.&quot;</p>
<p>Yaklaşırlarken Lizzie onların geldiğini görünce biraz rahatsız oldu. Ama kardeşini her zamanki sıcaklığıyla selamladı ve Bradley'in uzattığı eline şöyle bir dokundu.</p>
<p>&quot;Nereye böyle, Charley'ciğim?&quot; diye sordu.</p>
<p>&quot;Bir yere gitmiyoruz. Seni görmeye geldik.&quot;</p>
<p>&quot;Beni görmeye mi?''</p>
<p>&quot;Evet. Seninle birlikte yürüyelim. Ama herkesin yürüdüğü belli başlı sokaklardan gitmeyelim, yoksa konuştuğumuz şeyi duymayız. Sessiz arka sokaklardan gidelim. Şu kilisenin yanında büyük bir meydan var, sessiz de. Oraya gidelim.&quot;</p>
<p>&quot;Ama burası yolumuzun üzerinde değil ki Charley.&quot;</p>
<p>&quot;Evet, öyle,&quot; dedi oğlan ters ters. &quot;Benim yolumun üzerinde, benim yolum da senin yolundur.&quot;</p>
<p>Ablası elini bırakmamıştı ve adeta soru sorar gibi yüzüne baktı. Charley, &quot;Bu taraftan, Bay Headstone,&quot; deme bahanesiyle gözlerini kaçırdı. Abla kardeş yanyana yürüyor, Bradley de kardeşin tarafında yürüyordu. Meydan onları bir mezarlığa çıkardı; yerleri taş kaplı kare bir avlunun ortasında göğüs hizasında, etrafı parmaklıklarla çevrili bir toprak parçası vardı. Burada, yaşayanların seviyesinden pek münasip ve sağlıklı bir biçimde yükseltilmiş olan ölüler ve mezar taşları duruyordu; taşların bazıları söyledikleri yalanlardan utanır gibi yan yatmıştı.</p>
<p>Bütün meydanı sıkıntılı ve rahatsız bir tavırla turladıktan sonra oğlan durup ablasına döndü: &quot;Lizzie, Bay Headstone'un sana bir söyleyeceği var. Ben ne onu ne de seni rahatsız etmek istediğim için şöyle bir dolaşıp geri döneceğim. Bay Headstone'un söylemek istediği şeyi genel itibariyle biliyorum ve onaylıyorum, umarım -daha doğrusu hiç şüphe etmiyorum-sen de onaylayacaksın. Bay Headstone'a çok şeyler borçlu olduğumu ve giriştiği her işte başarılı olmasını istediğimi söylememe gerek yok, Lizzie. Umarım -hiç şüphe etmiyorum- sen de benim gibi düşünüyorsundur.&quot;</p>
<p>&quot;Charley,&quot; dedi ablası, kardeşinin çekmeye çalıştığı elini tutarak, &quot;bence burada kalsan daha iyi olacak. Bence Bay Headstone söylemeyi düşündüğü şeyi söylemese daha iyi olacak.&quot;</p>
<p>&quot;Neden, ne diyeceğini nerden biliyorsun?&quot; dedi oğlan.</p>
<p>&quot;Belki bilmiyorum ama ... &quot;</p>
<p>&quot;Belki bilmiyorsun! Hayır, Liz, bildiğini sanmıyorum. Ne olduğunu bilsen bana çok farklı bir cevap verirdin. Hadi bırak beni, aklını başına al. Bay Headstone bize bakıyor.&quot;</p>
<p>Ablası nihayet onu bırakınca, Charley, &quot;Liz, mantıklı bir kız ve iyi bir abla gibi davran, şimdi,&quot; dedi ve yürüdü. Lizzie, Bradley Headstone'la yalnız kaldı ve o gözlerini kaldırana kadar adam konuşmadı.</p>
<p>&quot;Geçen sefer,&quot; dedi, &quot;size açıklamadığım bir şey olduğunu, sizi etkileyebilecek bir şey olduğunu söylemiştim. Bu akşam onu açıklamaya geldim. Umarım böyle tereddütlü konuşmama bakarak beni yargılamazsınız. Beni pek elverişsiz bir durumda görüyorsunuz. Ne yazık, beni en iyi halimle görmenizi isterdim, halbuki en kötü halimle gördüğünüzü biliyorum.&quot;</p>
</body>
</html>