<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>15. Bölüm -Altın Çöpçü Dibe Vuruyor</title>
</head>
<body>
<h1><a id="a177"></a>15. Bölüm -Altın Çöpçü Dibe Vuruyor</h1>
<p>Bay Boffin'in evinde kahvaltı sofrası genelde pek hoş olurdu ve sofraya daima Bella nezaret ederdi. Altın Çöpçü sanki her güne sağlıklı, doğal karakteriyle başlıyor, servetinin bozucu etkilerine teslim olması için birkaç saat geçmesi gerekiyordu, zira kahvaltıda ne halinde tavrında ne de yüzünde karanlık bir şey olurdu. O zaman değişmediğine inanmak daha kolaydı. Gün ilerledikçe bulutlar toplanır, sabahki aydınlıktan eser kalmazdı. Kendi gölgesi uzadıkça, tamah ve güvensizliğin de gölgeleri uzuyor, yavaş yavaş üzerine gece çöküyordu sanki.</p>
<p>Ama uzun zaman unutulmayacak bir sabah, Altın Çöpçü ilk olarak arzı endam ettiğinde üzerinde geceyarısı karanlığı vardı. Karakterindeki değişiklik hiç bu kadar bariz açığa vurulmamıştı daha önce. Sekreterine karşı davranışları öyle küstah bir güvensizlik ve saldırganlıkla doluydu ki, Sekreter daha kahvaltı bitmeden masayı terk etti. Uzaklaşan Sekreter'in arkasından bakarken yüzünde öyle kurnaz bir kötülük vardı ki o kapıyı kapattıktan sonra arkasından yumruğunu sallayarak gizlice onu tehdit etmese bile, Bella hayrete ve öfkeye kapılırdı. Bu talihsiz sabah, Bay Boffin'in küçük arabasında Bayan Lammle'la yaptığı konuşmadan sonraki sabahtı.</p>
<p>Bella, kocasının bu fırtınalı ruh hali için Bayan Boffin'den bir yorum ya da açıklama bekler gibi yüzüne baktı ama bir şey bulamadı. O da kaygı ve sıkıntıyla Bella'nın yüzünde bir şeyler arıyordu. İkisi yalnız kaldıklarında -ki öğleyi bulmuştu, çünkü Bay Boffin uzun müddet koltuğunda oturmuş, arada yumruğunu sıkıp bir şeyler mırıldanarak odanın içinde gezinip durmuştu- Bella dehşetle ne olup bittiğini sordu. &quot;Bu konuyu seninle konuşmam yasak, Bella'cığım; sana söylememem lazım,&quot; cevabını alabildi ancak. Yine de hayret ve üzüntüyle ne zaman gözlerini Bayan Boffin'in yüzüne kaldırsa, orada aynı kaygı ve sıkıntıyı görüyordu.</p>
<p>Bir belanın yaklaşmakta olduğu hissiyle bunalan ve Bayan Boffin'in kendisine neden bu işte payı varmış gibi baktığı üzerine fikir yürütmekten yorulan Bella'ya çok uzun ve kasvetli geldi gün. Akşama doğru kendi odasında otururken bir uşak gelip Bay Boffin'in onu odasında beklediğini haber verdi.</p>
<p>Bayan Boffin de orada divanda oturuyordu. Bay Boffin'se bir aşağı bir yukarı yürümekteydi. Bella'yı görünce durup yanına çağırdı ve koluna girdi. &quot;Sakın telaşlanma, canım,&quot; dedi tatlı bir sesle; &quot;Sana kızgın değilim. Titriyorsun! Böyle telaşlanma Bella'cığım. Hakkını aldırtacağım.&quot;</p>
<p>&quot;Hakkımı aldırtmak mı?&quot; diye düşündü Bella. Şaşırmış bir halde bunu yüksek sesle tekrar etti: &quot;Hakkımı aldırtmak mı?&quot;</p>
<p>&quot;Hı hı!&quot; dedi Bay Boffin. &quot;Hakkını aldırtacağım. Rokesmith'i buraya gönderin.&quot;</p>
<p>Yeterli zaman olsa Bella'nın kafası iyice karışabilirdi ama uşak Bay Rokesmith'i hemen yakınlarda bulunca, neredeyse anında pdaya girdi.</p>
<p>&quot;Kapıyı kapatın, bayım'&quot; dedi Bay Boffin. &quot;Hoşlanmayacağınızı düşündüğüm bir şey söyleyeceğim.&quot;</p>
<p>&quot;Kusura bakmayın, Bay Boffin,&quot; dedi Sekreter, kapıyı kapadıktan sonra ona dönerek, &quot;ama bence de hoşlanmamam çok muhtemel.&quot;</p>
<p>&quot;Ne demek istiyorsun?&quot; diye babalandı Bay Boffin.</p>
<p>&quot;Demek istediğim, duymak istemediğim şeyleri sizin ağzınızdan duymak benim için yeni değil.&quot;</p>
<p>&quot;Ya! Bu durumu değiştirebiliriz belki,&quot; dedi Bay Boffin tehditkar bir havayla başını çevirerek.</p>
<p>&quot;Umarım,&quot; dedi Sekreter. Sessiz ve saygılıydı; ama Bella'nın (keyifle) düşündüğü gibi, mert bir havası vardı.</p>
<p>&quot;Şimdi, bayım,&quot; dedi Bay Boffin, &quot;kolumdaki bu genç hanıma bak.&quot;</p>
<p>Kendisine böyle aniden atıfta bulunulunca ister istemez gözlerini kaldıran Bella, Bay Rokesmith'le göz göze geldi. Rengi solgundu ve heyecanlı görünüyordu. Sonra gözlerini Bayan Boffin'e çevirdi ve yine aynı bakışla da karşılaştı. Bir anda şafak attı ve ne yaptığını anlamaya başladı.</p>
<p>&quot;Size söylüyorum, bayım,&quot; diye tekrarladı Bay Boffin, &quot;kolumdaki bu genç hanıma bak.&quot;</p>
<p>&quot;Bakıyorum,&quot; dedi Sekreter.</p>
<p>Gözleri bir an Bella'nın üzerinde kaldığında, içlerinde sitem vardı sanki. Ama o sitemi Bella kendi kendine yapıyor da olabilirdi.</p>
<p>&quot;Benim haberim olmadan,&quot; dedi Bay Boffin, &quot;bu genç hanımı ayartmaya nasıl cüret edersin? Nasıl olur da mevkiini, evimdeki konumunu unutup, bu genç hanıma hayasızca kur yaparak ona sıkıntı verirsin?&quot;</p>
<p>&quot;Böyle hakaretamiz edayla sorulmuş sorulara cevap vermeyi reddediyorum,&quot; dedi Sekreter.</p>
<p>&quot;Cevap vermeyi reddediyorsun ha!&quot; diye bağırdı Bay Boffin. &quot;Reddediyorsun öyle mi? Madem öyle, senin yerine ben cevap vereyim Rokesmith. Bu işin iki yönü var, ikisini de ayrı ayrı ele alacağım. Birincisi pür küstahlık. Bu bir.&quot;</p>
<p>Sekreter, &quot;Benim gördüğüm ve işittiğim de bu,&quot; dercesine acı acı gülümsedi.</p>
<p>&quot;Bu genç hanımı düşünmek bile,&quot; dedi Bay Boffin, &quot;Senin için pür küstahlık Bu genç hanım senin çok üzerinde. Bu genç hanım senin dengin değil. Bu genç hanım (fazlasıyla layık olduğu) parayı bekliyor, senin paran yok.&quot;</p>
<p>Bella başını yere eğdi ve Bay Boffin'in onu koruyan kolundan çıkmak istiyormuş gibi geri çekildi.</p>
<p>&quot;Sen nesin ki,&quot; diye devam etti Bay Boffin, &quot;bu genç hamının peşinde dolanacak cüreti kendinde buluyorsun? Bu genç hanım etrafta kendine yağlı bir kısmet arıyor; parası olmayan, satın alma gücü olmayan adamlar tarafından kapılmak gibi bir niyeti yok.&quot;</p>
<p>&quot;Ah, Bay Boffin! Bayan Boffin, lütfen benim için bir şey söyleyin!&quot; diye mırıldandı Bella, elini onun kolundan çekip, yüzünü kapatarak.</p>
<p>&quot;Hanım,&quot; dedi Bay Boffin karısından önce, &quot;diline hakim ol. Bella'cığım, sen üzme kendini canım. Hakkını aldırtacağım.&quot;</p>
<p>&quot;Ama hakkımı aldırtmıyorsunuz!&quot; diye bağırdı Bella üzerine basa basa. &quot;Bana haksızlık ediyorsunuz, haksızlık!&quot;</p>
<p>&quot;Sen kendini üzme canım,&quot; diye müsterih devam etti Bay Boffin. &quot;Bu genç adamı yola getirmeyi bilirim ben. Bana bak, Rokesmith! Cevap vermeyi reddedebilirsin belki ama dinlemeyi reddedemezsin. Sana davranışının bir yanının Küstahlık olduğunu söyledim - Küstahlık ve Haddini aşma. Mümkünse bir şeye cevap ver. Aynı şeyi bu genç hanım da sana söylemedi mi?''</p>
<p>&quot;Söyledim mi Bay Rokesmith?&quot; diye sordu Bella yüzünü açmadan. &quot;Söyleyin, Bay Rokesmith! Söyledim mi?&quot;</p>
<p>&quot;Üzülmeyin, Bayan Wilfer; artık önemi kalmadı.&quot;</p>
<p>&quot;Ya! İnkar edemiyorsun değil mi!&quot; dedi Bay Boffin başını bilmiş bilmiş sallayarak.</p>
<p>&quot;Ama. sonradan beni affetmesini rica ettim,&quot; diye bağırdı Bella; &quot;onu kurtaracağını bilsem şimdi de dizlerimin üzerine çöküp beni affetmesini rica ederim!&quot;</p>
<p>O anda Bayan Boffin ağlamaya başladı.</p>
<p>&quot;Hanım,&quot; dedi Bay Boffin, &quot;kes şu zırıltıyı! Hassas bir kalbin var, Bayan Bella; ama hazır bu genç adamı köşeye sıkıştırmışken iyice bir haddini bildirmek istiyorum. Bana bak, Rokesmith! Sana davranışının bir yanını söyledim - Küstahlık ve Haddini aşma. Şimdi ondan çok daha beter olan ikinciye geleceğim. Vurgunculuk.&quot;</p>
<p>&quot;Bunu nefretle inkar ediyorum.&quot;</p>
<p>&quot;İnkar etmenin bir faydası yok; inkar etsen de etmesen de bir manası yok; benim de omuzlarımın üzerinde bir kafam var, bebek değilim. Ne!&quot; dedi Bay Boffin, en şüpheci tavrını alıp, yüzünü kıvrım kıvrım bir harita gibi buruşturarak. &quot;Paralı adamlardan nasıl habire bir şeyler tırtıklamaya çalıştıklarını bilmiyor muyum? Gözümü açık, ceplerimi kapalı tutmasam, daha anlayamadan düşkünler evini boylayacağımı bilmiyor muyum? Dancer, Elwes, Hopkins Blewbury Jones ve daha niceleri bana benzer şeyler yaşamadı mı? Herkes onların elindekini avcundakini alıp, onları sefalete sürüklemeye çalışmadı mı? Ellerinden kapılmasın diye her şeyi saklamak zorunda kalmadılar mı? Kaldılar tabii. Şimdi de onların insan tabiatından anlamadığım söylersin Allah bilir!&quot;</p>
<p>&quot;Onlar! Zavallılar!&quot; diye mırıldandı Sekreter.</p>
<p>&quot;Ne dedin?&quot; diye hırladı Bay Boffin. &quot;Her neyse söylemeye zahmet etme çünkü işitmeye değecek bir şey değildir, bana da vız gelir. Planlarını bu genç hamının gözleri önünde ifşa edeceğim; bu genç hanıma senin bu ikinci yönünü göstereceğim; söyleyeceğin hiçbir şey de buna engel olamayacak. (Şimdi beni iyi dinle Bella'cığım.) Rokesmith, sen paraya muhtaç bir adamsın. Sokaklardan kurtardığım bir adamsın. Değil mi?&quot;</p>
<p>&quot;Devam edin, Bay Boffin; bana müracaat etmeyin.&quot;</p>
<p>&quot;Müracaat mı!&quot; diye çıkıştı Bay Boffin, sanki yapmamış gibi. &quot;Sanmam ki öyle bir şey yapayım! Sana müracaat etmek pek tuhaf olurdu. Dediğim gibi sen benim sokaklardan kurtardığım paraya muhtaç bir adamsın. Sokakta yanıma gelip seni Sekreter olarak almamı istedin ben de aldım. Pek güzel.&quot;</p>
<p>&nbsp;</p>
</body>
</html>