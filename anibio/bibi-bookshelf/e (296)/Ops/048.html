<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>Şehirde arabayı Temple'a doğru kürekle götürmek epey meşakkatliydi, bunu Bay Boffin'in ona verdiği beş ila on bin poundluk bir kupa karşılığında yapmıştı; (akan kaldırımdan ip fırlatılarak kurtarılan) Eugene'i öyle açıklanamaz bir biçimde ortadan kaybolduğu için uzun uzadıya haşlamak da çok yorucuydu! Ama öyle aşağıdan aldı, öyle özürler diledi, öyle pişman oldu ki Lightwood arabadan inerken sürücüye ona göz kulak olması için biraz bahşiş bıraktı. İçeride hiç kimsenin kalmadığını bilen arabacı ona hayretle bakıyordu.</p>
<p>Kısacası geceki işler, bu aktörü öyle yormuş ve yıpratmıştı ki uyurgezer olup çıkmıştı. Uykusunda dinlenemeyecek kadar yorgundu, nihayet yorgunluktan da yoruldu ve unutuşa teslim oldu. Akşama doğru uyandığında biraz da endişeyle, yakınlardaki Eugene'in evine birini yolladı, ayakta mı diye.</p>
<p>Evet, ayaktaydı! Hatta hiç uyumamıştı. Eve daha yeni gelmişti. Gönderdiği mesajın hemen peşinden de çıkagelmişti.</p>
<p>&quot;Bu ne hal, gözler kan çanağı, üst baş çamur içinde, darmadağınık?&quot; diye bağırdı Mortimer.</p>
<p>&quot;O kadar mı tarumar olmuşum?&quot; dedi Eugene, sükûnetle aynanın karşısına geçerek. &quot;Eh biraz. Ama geceki talanı düşününce normal!&quot;</p>
<p>&quot;Ne geceydi!&quot; dedi Mortimer. &quot;Peki sabah sana ne oldu öyle?&quot;</p>
<p>&quot;Sevgili dostum,&quot; dedi Eugene, yatağına oturarak, &quot;birbirimizi biraz fazla uzun süre sıktığımızı hissettim, bu tür bir ilişkinin hiç fasılasız sürmesinin ikimizin de dünyanın en uzak köşelerine kaçmasıyla son bulacağını düşündüm. Ayrıca Newgate Hapishanesi Yıllığındaki bütün suçları işlediğimi hissettim. Yani hem dostluğumuzu hem de cürümleri düşündüğümden şöyle bir yürüyüşe çıkayım dedim.&quot;</p>
<p class="p9">15. Bölüm İki Yeni Hizmetkar</p>
<p>Bay ve Bayan Boffin, kahvaltı sonrası Köşk'te, refahın pençelerinde oturuyorlardı. Bay Boffin'in yüzünde Endişe ve Sıkıntı vardı. Önünde karman çorman kâğıtlar yığılıydı ve bunlara, beş dakika içinde bir tabur askeri tatbikata hazır etmesi beklenen masum bir sivilin umutsuz nazarlarıyla bakıyordu. Bu kâğıtlardan birtakım notlar çıkartma teşebbüsünde bulunmuştu birkaç kere; ama (kendi mizacındaki adamlarda sıkça rastlandığı üzre) aşırı güvensiz ve düzeltmeye meyilli bir başparmaktan mustarip olduğu için, bu işgüzar uzvu sık sık devreye girip notlarını lekelediği için, yine bu uzvun türlü işaretler bıraktığı alnı ve burnundan daha okunaklı değildi notları. Bay Boffin'inki gibi vakalarda, mürekkebin ne kadar ucuz bir ürün olduğunu ve onunla yapılacak şeylerin bir sonu olmadığını görmek insanı şaşırtır. Nasıl bir gıdım misk bir çekmeceyi senelerce mis gibi kokutur, ilk baştaki ağırlığından gözle görülür bir şey kaybetmezse, yanın penilik mürekkep de önündeki kağıda tek çizgi çekmeden, Bay Boffin'i saçlarının diplerine, bacaklarının baldırlarına kadar boyuyor, hokkanın içinde azalıyormuş gibi de görünmüyordu.</p>
<p>Bay Boffin öyle çetin bir edebi müşkülat içindeydi ki gözleri pörtleyip sabitlenmiş, nefesi hırıltılı bir hal almıştı, tam o esnada kapı çalmasıyla bu emareleri korkuyla izleyen Bayan Boffin de rahatladı.</p>
<p>&quot;Kim acaba?&quot; dedi Bayan Boffin.</p>
<p>Bay Boffin derin bir nefes aldı, kalemini bıraktı, notlarına, onlarla ta-nştığına memnun olduğuna pek de emin değilmiş gibi baktı ve suratlarına ikinciye göz attığında, memnun olmadığı izlenimi kesinleşti. O sırada çekiç kafalı delikanlı bir takdimde bulundu:</p>
<p>&quot;Bay Rokesmith.&quot;</p>
<p>&quot;Ah!&quot; dedi Bay Boffin. &quot;Ah ya! Wilferlar'la Müşterek Dostumuz, canım. Evet. İçeri buyur et.&quot; Bay Rokesmith geldi.</p>
<p>&quot;Oturun beyefendi,&quot; dedi Bay Boffin, elini sıktıktan sonra. &quot;Bayan Boffin'le tanşmıştınız. Doğrusunu isterseniz bu görüşmeye biraz hazırlıksız yakalandım, beyefendi, öyle çok iş çıktı ki başıma, sizin teklifinizi düşünecek vakit bulamadım.&quot;</p>
<p>&quot;Bu özrü ikimiz adına da kabul edin: hem Bay Boffin'den hem benden,&quot; dedi güleç Bayan Boffin. &quot;Ama şimdi konuşabiliriz, değil mi?&quot;</p>
<p>Bay Rokesmith başını eğdi, ona teşekkür etti ve memnun olacağın söyledi.</p>
<p>&quot;Bir bakalım,&quot; dedi Bay Boffin, elini çenesine dayayarak &quot;Sekreter demiştiniz değil mi?&quot;</p>
<p>&quot;Sekreter demiştim,&quot; diye onayladı Bay Rokesmith.</p>
<p>&quot;O sırada biraz kafamı karıştırmıştı,&quot; dedi Bay Boffin, &quot;sonra konuştuğumuzda Bayan Boffin'le ikimizin de kafasını karıştırmıştı çünkü (saklamaya ne hacet) sekreter deyince bizim aklımıza hep mobilya gelirdi, çoğunlukla maun, yeşil branda ya da deri kaplı, küçük çekmeceli bir şey. Şimdi sizin böyle bir şey olmadığınızı söylersem bir münasebetsizlik etmiş olmam inşallah.&quot;</p>
<p>Elbette ki hayır, dedi Bay Rokesmith. Ama kendisi bu kelimeyi kahya anlamında kullanmıştı.</p>
<p>&quot;Kahya diyorsunuz da,&quot; dedi Bay Boffin, eli hâlâ çenesinde, &quot;Bayan Boffin'le ben çiftçilik yapmayı düşünmüyoruz. Şehir dışına çıkmak gibi bir niyetimiz yok.&quot;</p>
<p>Bay Rokesmith tekrar açıkladı; üstlenmeyi düşündüğü vazifeleri, genel yönetici, ev idarecisi, denetçi, işlere bakan adam olarak tanımladı.</p>
<p>&quot;Bir örnek versenize!&quot; dedi Bay Boffin, atılgan tavrıyla. &quot;Benim yanımda işe girerseniz ne iş yapacaksınız?&quot;</p>
<p>&quot;Bütün masraflarınızın kesin kaydını tutacağım, Bay Boffin. Sizin talimatınızla mektuplarınızı yazacağım. Yanınızda çalıştırdığınız, ödeme yaptığınız insanlarla işlerinizi yürüteceğim. Ayrıca,&quot; masanın üzerine bir bakıp hafiften gülerek, &quot;kâğıtlarınızı düzenleyeceğim.&quot;</p>
<p>Bay Boffin mürekkip kulağını ovalayarak karısına baktı.</p>
<p>&quot;Her bir belgenin üzerine, acilen gerekmesi halinde okunması için, içerdikleriyle ilgili notlar iliştireceğim.&quot;</p>
<p>&quot;Sana bir şey diyeyim mi,&quot; dedi Bay Boffin, elindeki lekeli notları yavaş yavaş buruşturarak; &quot;şurada duran kâğıtlara bir bakıp onlarla ne yapacağını anlatırsan ben de seninle ne yapacağımı söylerim.&quot;</p>
<p>Bu söz ağızdan çıkar çıkmaz yerine getirildi. Bay Rokesmith şapkasıyla eldivenlerini çıkararak, sükûnetle masaya oturdu, kâğıtları düzenli bir tomar haline getirdi, her birine teker teker göz gezdirdi, katladı, dışına özetini yazdı, ikinci bir tomara aktardı, ikinci tomar tamamlanıp birinci eriyince cebinden bir parça ip çıkardı ve son derece hünerli parmaklarla bir ilmik atıp bağladı.</p>
<p>&quot;Güzel!&quot; dedi Bay Boffin. &quot;Çok güzel! Şimdi bunların neyle ilgili olduğunu dinleyelim; mümkün mü?&quot;</p>
<p>John Rokesmith özetlerini yüksek sesle okudu. Hepsi yeni evle ilgiliydi. Dekoratörün teklifi, şu kadardı. Mobilyacının teklifi, bu kadar. Ofis mobilyalar, şu kadar. Arabacının teklifi, şu kadar. Atçının teklifi, bu kadar. Koşumcunun teklifi, şu kadar. Kuyumcunun teklifi, bu kadar. Hepsinin toplamı, çok kadar. Sonra sıra yazışmalara geldi. Bay Boffin'in istediği falanca randevunun kabulü, vs. Bay Boffin'in istediği filanca randevunun reddi, vs. Bay Boffin'in başka bir randevusunun planı, vs. Hepsi derli toplu, sistemli.</p>
<p>&quot;Zımba gibi&quot;' dedi Bay Boffin, bütün yazılan, eliyle tempo tutan birisi gibi tek tek gözden geçirdikten sonra. &quot;O mürekkeple ne yapıyorsun bilmem, ama pırıl pınlsın valla. Mektuba gelince. Şimdi de,&quot; dedi Bay Boffin, çocuksu bir hayranlıkla ellerini ovuşturarak, &quot;mektup deneyelim bir tane.&quot;</p>
<p>&quot;Kime gönderilecek, Bay Boffin?&quot;</p>
<p>&quot;Herhangi birine. Kendine.&quot;</p>
<p>Bay Rokesmith hızlı hızlı yazıp sonra da yüksek sesle okudu: &quot; 'Bay Boffin, Bay Rokesmith'e saygılarını sunar ve Bay John Rokesmith'e, talip olduğu mevkide kendisini denemeye karar verdiğini beyan eder. Bay Boffin, maaş konusunu belirsiz bir zamana erteleme konusunda Bay John Rokesmith'in isteği doğrultusunda davranacaktır. Bay Boffin'in bu konuda herhangi bir yükümlülüğü olmadığı taraflarca kabul edilmiştir. Bay Boffin'in ekleyeceği tek husus, sadakat ve çalışkanlık konusunda Bay John Rokesmith'in verdiği teminata güvenmekte olduğudur. Bay John Rokesmith'ten bir an önce vazifeye başlaması rica edilmektedir!&quot;'</p>
<p>&quot;Vay! Şuna bak Noddy!&quot; diye bağırdı Bayan Boffin ellerini çırparak, &quot;cidden iyi olmuş!&quot;</p>
<p>Bay Boffin de bir o kadar beğenmişti; hatta içten içe, hem mektubun kendisinin, hem de onu ortaya çıkaran vesilenin, insan dehasının takdire şayan bir eseri olduğunu düşünüyordu.</p>
<p>&quot;Sana bir şey diyeyim mi canım,&quot; dedi Bayan Boffin, &quot;Bay Rokesmith'le bu işi hemen bağlamazsan, hiç senin harcın olmayan bu işlerle cebelleşmeye devam edersen, bir yerlerine inme inecek -üstünü başını mürekkebe bulaman da cabası - hem beni de çok üzeceksin.&quot;</p>
<p>Bay Boffin, bu bilgece sözlerinden dolayı karsına sarıldı, sonra da John Rokesmith'i bütün işleri mükemmelen yerine getirdiği için tebrik ederek, aralarındaki anlaşmayı mühürlemek için elini uzattı. Bayan Boffin de aynı şeyi yaptı.</p>
<p>&quot;Şimdi,&quot; dedi Bay Boffin, her zamanki açık kalpliliğiyle, bir beyefendiyi işe alıp da ona bir sırrını açmadan beş dakika geçmesine gönlü razı değildi, &quot;bizim işlerimiz konusunda biraz daha bilgi sahibi olman gerek, Rokesmith. Seninle tanıştığımda, daha doğrusu sen benimle tanıştığımda, Bayan Boffin için Modanın ağır bastığın ama modaya ne kadar uyum sağlayacağımızı pek bilemediğimi söylemiştim. Evet! Bayan Boffin galip geldi, artık balıklama Modaya dalacağız.&quot;</p>
<p>&quot;Zaten belli oluyordu, beyefendi,&quot; dedi John Rokesmith, &quot;yeni malikâneniz için yapılan hesaplardan anlaşılıyordu.&quot;</p>
<p>&quot;Evet,&quot; dedi Bay Boffin, &quot;göz kamaştıracak. Aslında, şu bana kitap okuyan adam, kendisinin bağlantılı olduğu mu desem - kendisinin ilgilendiği evin... &quot;</p>
<p>&quot;Bir mülk olarak mı ilgileniyor?&quot; diye sordu John Rokesmith. &quot;Yo, hayır,&quot; dedi Bay Boffin, &quot;pek öyle değil; ailevi bir bağ gibi.&quot; 'Tanıdık mı?&quot; diye sordu Sekreter.</p>
<p>&quot;Şey!&quot; dedi Bay Boffin. &quot;Belki. Neyse, evin üzerine bir tabela asmışlar 'Seçkin Aristokratik Malikâne, Kiralık ya da Satılık' diye. Bayan Boffin'le birlikte görmeye gittik, çok seçkin ve aristokratik bulduk (gerçi biraz kasvetli gibi ama bu da işin gereği herhalde) ve aldık. Benim okuma adamı, dostluğunu gösterip bu durum için küçük bir şiir okudu ve Bayan Boffin'i bu evi aldığı için tebrik etti. Nasıldı canım?&quot;</p>
<p>Bayan Boffin cevap verdi:</p>
<p>&quot;Ey şen şakrak şölen mekanı Ey ışıklı, şıkır şıkır salonlar.&quot;</p>
<p>&quot;Hah! Evde gerçekten de iki salon olduğu için bu şiir tam oturdu, birisi önde birisi arkada, hizmetkar salonu da cabası. Bizim adam da çok güzel bir şiir döktürdü, Bayan Boffin'in evde canının sıkılması halinde, nasıl onu neşelendirmek için elinden geleni ardına koymayacağını gösteren bir şiir. Bayan Boffin'in harika bir belleği var. Söyleyebilecek misin canım?&quot;</p>
<p>Bayan Boffin, kendisine yapılan bu nazik teklifi, tam olarak dillendirildiği şekilde aktararak şiiri okudu.</p>
<p>&quot;Size anlatının kızcağız nasıl ağlamış, Bayan Boffin,</p>
<p>Biricik aşkı öldürüldüğünde, hanfendi,</p>
<p>Nasıl bir uykuya dalmış yaralı ruhu, Bayan Boffin,</p>
<p>Ve hiç uyanmamış, hanfendi.</p>
<p>Size anlatının (Bay Boffin'in itirazı yoksa) nasıl geri dönmüş küheylan Bırakıp sahibini uzaklarda; Hikâyem (Bay Boffin kusuruma bakmasın)</p>
<p>kasvet verirse size Vururum tellerine şen gitarın.&quot;</p>
<p>&quot;Harfiyen doğru!&quot; dedi Bay Boffin. &quot;Hem şiirde ikimizden de bahsediliyor, çok güzel bir biçimde.&quot;</p>
<p>Şiirin Sekreter üzerindeki etkisi onu gözle görülür şekilde hayrete düşürmek olduğundan, Bay Boffin'in çok beğendiği bu sanat eserinden hoşnutluğu bir kat daha arttı.</p>
<p>&quot;Gördün ya Rokesmith,&quot; diye devam etti, &quot;tahta bacaklı, okur yazar adam biraz kıskançlığa meyilli. Bu yüzden de Wegg'in kıskançlığını uyandırmamak için çeşitli yollar düşüneceğim, seni kendi alanında, onu kendi alanında tutmanın yöntemini bulacağım.&quot;</p>
<p>&quot;Aman!&quot; dedi Bayan Boffin. &quot;Koca dünya hepimize yeter!&quot;</p>
<p>&quot;Orası öyle,&quot; dedi Bay Boffin, &quot;ama okur yazar değilsen. Okur yazarsan iş değişir. Hem Wegg'i, modaya uymayı ya da Köşk'ten ayrılmayı düşünmediğim zamanlarda işe aldığımı da aklımdan çıkarmamam lazım. Ona küçük görüldüğünü hissettirmek çok ayıp olur, ışıklı salonlardan insanın başı dönmüş gibi davranmak. Allah esirgesin! Rokesmith, evde oturmak konusunda ne diyorsun?&quot;</p>
<p>&quot;Bu evde mi?&quot;</p>
<p>&quot;Hayır, hayır. Bu ev için başka planlanın var. Yeni evde diyorum.&quot;</p>
<p>&quot;Siz nasıl isterseniz, Bay Boffin. Ben size uyarım. Şu anda nerede oturduğumu biliyorsunuz.&quot;</p>
<p>&quot;Peki!&quot; dedi Bay Boffin biraz düşündükten sonra; &quot;galiba şimdi olduğun yerde kalsan daha iyi olacak, zamanı geldiğinde karar veririz. Yeni evdeki işlerle hemen ilgilenmeye başlayabilirsin, değil mi?&quot;</p>
<p>&quot;Derhal. Hemen bugün başlarım. Adresi verebilir misiniz?&quot;</p>
<p>Bay Boffin adresi söyledi, Sekreter de not defterine yazdı. Bayan Boffin, onun bu meşguliyetini fırsat bilip, yüzünü daha dikkatli inceledi. Bu incelemeden de Rokesmith'in lehinde bir izlenim edindi ve Bay Boffin'e kaş göz hareketleriyle &quot;tuttum bu adamı&quot; mesajını verdi.</p>
<p>&quot;Her şeyi derhal hale yola sokacağım, Bay Boffin.&quot;</p>
<p>&quot;Teşekkürler. Hazır buradayken Köşk'ü dolaşmak ister misin?&quot;</p>
<p>&quot;Çok isterim. Hikâyesini çok duydum.&quot;</p>
<p>&quot;Gel!&quot; dedi Bay Boffin. Bayan Boffin'le öne düştüler.</p>
<p>Kasvetli bir evdi Köşk, pinti bir mal sahibinin elinde Harmony Hapishanesi olarak geçirdiği uzun ömrün, sefil izlerini taşıyordu. Boyası kıt, duvar kağıdı kıt, mobilyası kıt, insan hayatı deneyimi kıt. Doğal oluşumlar gibi, insanın ikameti için insan tarafından yapılmış şeyler de, hangi maksat için yaratılmışlarsa ona hizmet etmeliler yoksa kısa sürede yok olurlar. Bu eski ev de kullanılmaktan ziyade kullanılmamaktan hasar görmüştü.</p>
<p>Hayattan yeterince nasibini almayan evlerin üzerine (sanki bundan besleniyorlarmış gibi) bir cılızlık çöker ya, bu evde o çok göze çarpıyordu. Merdivenin, trabzanların ve parmaklıkların kuru bir hali vardı -etleri sıyrılıp kemikleri kalmış gibi- duvarlardaki ahşap paneller, pencere ve kapı pervazları da aynı şekildeydi. Az sayıdaki mobilya da bundan payını almıştı; ortalık bu kadar iyi temizlenmese, çürüyen mobilyanın tozu yerlerde kalın bir tabaka oluştururdu; ayrıca hem renkleri hem dokuları, uzun zaman yalnız kalmış ihtiyar yüzleri andırıyordu.</p>
<p>Her şeye sımsıkı yapışan ihtiyarın, hayatı elinden kaçırdığı yatak odası bıraktığı gibi korunmuştu. Eski, hantal, dört direkli karyolanın perdeleri yoktu, üzerinde de hapishane parmaklığı gibi demir bir ızgara vardı; yamalı bohça işi eski bir örtü örtülmüştü yatağa. Sıkılmış bir yumruk gibi kapalı eski bir çalışma masasının tepesi, kötü ve sinsi bir adamın alnı gibi basıktı; yatağın yanında ayaklar çarpılmış hantal bir sehpa vardı; üzerinde bir kutu, içinde vasiyetin durduğu bir kutu. Duvarın dibinde duran iki üç sandalyenin üzerine serilmiş yamalı bohça kılıfların altında, korunmak istenen kıymetli malzeme, hiçbir göze zevk veremeden renginin güzelliğini kaybetmişti. Bütün bu nesneler aynı ailenin fertleri gibi birbirine benziyordu.</p>
<p>&quot;Odayı olduğu gibi sakladık, Rokesmith,&quot; dedi Bay Boffin, &quot;oğlu gelince görsün diye. Kısacası, evdeki her şey elimize nasıl geçtiyse öyle bırakıldı, oğlu görsün de karar versin diye. Şimdi bile, aşağıdaki, çıktığımız oda dışında her şey aynı. Oğlan hayatta bu eve son gelişinde ve babasını son görüşünde, muhtemelen bu odada görüşmüşlerdi.&quot;</p>
<p>Sekreter etrafa bakarken, gözleri köşedeki küçük bir kapıya takıldı.</p>
<p>&quot;Orada bir merdiven daha var,&quot; dedi Bay Boffin, kapının kilidini açarak, &quot;avluya iniyor. Buradan inelim, belki avluyu da görmek istersin, nasılsa yolumuzun üstü. Oğlan küçükken, babasını görmeye genelde bu merdivenden gelirdi. Babasından çok çekinirdi. Mahcup mahcup bu basamaklarda oturduğunu çok gördüm, zavallı çocuk. Bayan Boffin'le rastlardık hep, elinde küçük kitabı, buraya oturmuş.&quot;</p>
<p>&quot;Ah! Zavallı ablası da öyle,&quot; dedi Bayan Boffin. &quot;Şu beyaz duvarın üstündeki güneşli yerde birbirlerinin boyunu ölçmüşlerdi bir kere. Küçücük elleriyle isimlerini yazmışlardı, kurşunkalemle; isimler hala burada ama cancağızlarım artık yok.&quot;</p>
<p>&quot;O isimlere sahip çıkalım, hanım,&quot; dedi Bay Boffin. &quot;O isimlere sahip çıkalım. Biz yaşadıkça, hatta bizden sonra da silinmelerine izin vermeyelim. Zavallı çocukcağızlar!&quot;</p>
<p>&quot;Zavallı çocukcağızlar!&quot; dedi Bayan Boffin.</p>
<p>Merdivenin dibindeki kapıyı açmışlar ve içeri dolan güneş ışığında, merdivenin ikinci ya da üçüncü basamağının üzerindeki titrek çocuk yazılarına bakıyorlardı. Ziyan olmuş bir çocukluğun bu basit yadigarında ve Bayan Boffin'in şefkatinde, Sekreteri duygulandıran bir şeyler vardı.</p>
<p>Daha sonra Bay Boffin yeni tuttuğu adama Tepeleri gösterdi ve bütün miras ona geçmeden önce, vasiyetle bizzat kendisine bırakılmış tepeyi.</p>
<p>&quot;Bu bize yeter de artardı,&quot; dedi Bay Boffin, &quot;o iki genç canın ve hazin ölümün en azından sonuncusunu esirgeseydi Allah. Başka bir şey istemezdik.&quot;</p>
<p>Avludaki hazinelere, evin dışına ve Bay Boffin'in işaret ettiği, yıllar süren hizmetleri boyunca oturdukları binaya baktı Sekreter ilgiyle. Bay Bof-fin, ona Köşk'ün harikalarını ikişer kere göstermişti ki ancak o zaman başka yerde yapılacak işi olduğunu hatırlayabildi.</p>
<p>&quot;Bana burasıyla ilgili bir talimat veremeyecek misiniz Bay Boffin?&quot;</p>
<p>&quot;Hayır, Rokesmith.&quot;</p>
<p>&quot;Haddimi aşmak istemem ama evi satmak gibi bir niyetiniz olup olmadığını sorabilir miyim?&quot;</p>
<p>&quot;Sorabilirsin tabii. Eski patronumuz, onun çocukları ve burada çalıştığımız günler anısına Bayan Boffin'le burayı böylece muhafaza etmeyi düşünüyoruz.&quot;</p>
<p>Sekreterin gözleri Tepelere öyle manalı baktı ki Bay Boffin bir şey söylemiş gibi ona cevap verdi: &quot;Evet, o başka. Tabii bunları satabilirim ama mahallenin onları kaybetmesi de beni üzer. Tepeler olmayınca ölü bir düzlük kalacak alt tarafı. Yine de sırf manzara olsun diye onları sürekli orada tutacağım demiyorum. Ama acelesi yok; şu anda tek diyeceğim bu. Ben tahsilli değilim Rokesmith ama toz işinde bayağı tahsil ettim. Bu Tepelerin kaç para ettiğini milimine kadar bilirim, onlardan nasıl kurtulacağımı da, burada durmalarından kimseye zarar gelmeyeceğini de. Rica etsem yarın uğrar mısın?&quot;</p>
<p>&quot;Her gün uğrarım. Yeni evi ne kadar çabuk tamamlarsam içine o kadar çabuk yerleşirsiniz, o kadar da memnun olursunuz, değil mi efendim?&quot;</p>
<p>&quot;Doğrusu öyle büyük bir acelem yok,&quot; dedi Bay Boffin; &quot;ama insanlara meşgul görünmeleri için para verdiğinde gerçekten meşgul olduklarını görmek iyi oluyor. Sence de öyle değil mi?&quot;</p>
<p>&quot;Öyle,&quot; dedi Sekreter ve izin istedi.</p>
<p>&quot;Şimdi,&quot; dedi Boffin kendi kendine, avluda her zamanki gibi volta atmaya başlayarak, &quot;Wegg'le de anlaştık mı işim iş demektir.&quot;</p>
<p>Bayağı bir kurnazlığı olan adam, elbette asil bir basitliği olan adam üzerinde hükmünü kurar. Alçak adam, elbette cömert adama galebe çalar. Böylesi fetihlerin ne kadar sürdüğü ayrı mesele; ancak bunların her gün bir örneğini görmenin mümkün olduğu, Podsnapçılık'ın bile savuşturamaya-cağı bir gerçek. Saf Boffin, düzenbaz Wegg'in ağına öyle düşmüştü ki, Wegg için şimdi yaptıklarından daha fazlasını yapmaya niyetlenmek bile ona saman altından su yürütmek gibi geliyordu. Aslında Wegg'in türlü dolaplarla tam da ona yaptırmaya çalıştığı şeyi yapmaya çalıştığı halde (öyle ustaydı Wegg) kendisini karanlık bir kumpas kuruyormuş gibi görüyordu. Bu yüzden de bu sabah, zihninde bütün iyi niyetiyle yüzünü Wegg'e dönmüş olsa da ona sırtını dönme suçlamasını hak etmediğine emin değildi.</p>
<p>Bu sebeplerle akşam ve onunla birlikte, Roma İmparatorluğuna doğru ağır adımlarla Bay Wegg gelene kadar, sıkıntılı saatler yaşadı Bay Boffin. O sıralarda Bay Boffin, Benli Sawyers diye bildiği büyük bir komutanın akıbetiyle yakinen ilgilenmekteydi, gerçi söz konusu komutan tarih eğitimi alan öğrenciler tarafından, bu kadar da Britanyalı olmayan Belisarius adıyla tanınmaktaydı. Wegg konusunda vicdanını rahatlatana kadar bu generalin kariyeri bile Bay Boffin'in gözünde ilginçlikten yana sönükleşmişti; dolayısıyla söz konusu okur yazar beyefendi, adeti olduğu üzre yanakları al al olana kadar yeyip içtikten sonra, kitabı eline alarak her zamanki açılış nakaratıyla, &quot;Şimdi Bay Boffin yükselip düşeceğiz!&quot; dediğinde Bay Boffin onu durdurdu.</p>
<p>&quot;Sana bir teklifte bulunmak istediğimi ilk söylediğim zamanı hatırlıyor musun Wegg?&quot;</p>
<p>&quot;Takkeyi önümüze koyup bir düşünelim, efendim,&quot; diye cevap verdi söz konusu beyefendi, açık kitabı yüz üstü bırakarak. &quot;Bana bir teklifte bulunmak istediğinizi ilk söylediğiniz zamanı, öyle mi? Bir düşüneyim.&quot; (Sanki buna gerek varmış gibi.) &quot;Evet, tabii hatırlıyorum Bay Boffin. Benim köşedeydi. Oradaydı ya! Bana isminizi beğenip beğenmediğimi sormuştunuz, İçtenlik beni olumsuz bir cevap vermeye mecbur bırakmıştı. Bu isme sonradan ne kadar aşina olacağımı o zaman hiç düşünmemiştim, efendim!&quot;</p>
<p>&quot;Umarım daha da aşina olursun, Wegg.&quot;</p>
<p>&quot;Sahi mi Bay Boffin? Memnuniyetle. Şimdi yükselip düşsek mi artık efendim?&quot; kitabı almaya davranır gibi yaptı.</p>
<p>&quot;Birazdan Wegg. Aslında sana yapmak istediğim başka bir teklif var.&quot;</p>
<p>Bay Wegg (gecelerdir bundan başka bir şey düşünmemişti) gözlüğünü büyük bir hayret ifadesiyle çıkardı.</p>
<p>&quot;Umarım hoşuna gider Wegg.&quot;</p>
<p>'Teşekkür ederim, efendim,&quot; dedi ketum şahıs. &quot;Hoşuma gider umarım. Hatta eminim.&quot; (Bunu insan sevgisiyle dolup taşarak söylemişti.) &quot;Tezgah açmaktan vazgeçmeye ne dersin, Wegg?&quot; &quot;Beni buna ikna edecek beyefendiyi görmek isterdim!&quot; dedi Wegg. &quot;İşte karşında,&quot; dedi Bay Boffin.</p>
<p>Bay Wegg, Velinimetim diyecekti, hatta ağzından Veli lafı çıkmıştı ki üslubunda ani bir değişiklik hasıl oldu.</p>
<p>&quot;Hayır, Bay Boffin, nasıl yaparsınız efendim. Herkesten beklerdim sizden beklemezdim. Benim naçizane gayretlerim sonucu kendi altınınızla aldığınız mekanı kirleteceğimden korkmayın Bay Boffin. Küçük ticari faaliyetlerimi malikânenizin pencereleri altında sürdürmenin bana yakışmayacağını biliyorum, efendim. Bunu çoktan düşündüm, tedbirlerimi de aldım. Tezgahımın elimden alınmasına gerek yok. Stepney Fields'e gitsem yine sizi rahatsız eder miyim? Orası yeterince uzak değilse daha da uzağa gidebilirim. Hani şairin bir şarkısı vardı, sözleri tam hatırlamıyorum ama:</p>
<p class="p8">Koca dünyada bir başına, mahkum dolaşmaya,</p>
<p class="p8">Ana babamdan uzak, evimden uzak</p>
<p class="p8">Bilmemneye yabancı, falancaya, neşeye,</p>
<p class="p8">Ben küçük Edmund, fukara köylü çocuğu. </p>
<p>&nbsp;</p>
<p>&nbsp;</p>
<p>Aynı şekilde,&quot; dedi Bay Wegg, son satırın doğrudan kendine uygulanmayışını telafi etmeye çalışarak, &quot;ben de kendimi buna benzer bir durumda görüyorum!&quot;</p>
<p>&quot;Yahu Wegg, Wegg, Wegg!&quot; diye itiraz etti muhteşem Boffin. &quot;Amma hassassın.&quot;</p>
<p>&quot;Evet öyleyim,&quot; dedi Wegg inatçı bir yücegönüllülükle. &quot;Kusurlarımın farkındayım. Çocukluktan beri hep hassas olmuşumdur.&quot;</p>
<p>&quot;Bir dinle,&quot; dedi Altın Çöpçü; &quot;lafımı bitireyim, Wegg. Sana bir maaş bağlayıp işini elinden alacağımı sokmuşsun kafana.&quot;</p>
<p>&quot;Aynen öyle, efendim,&quot; dedi Wegg, hâlâ aynı inatçı yücegönüllülükle. &quot;Kusurlarımın farkındayım. İnkâr edecek değilim. Dediğinizi kafama soktum.&quot;</p>
<p>&quot;Ama ben onu demiyorum.&quot;</p>
<p>Bu teminat Bay Wegg'i, Bay Boffin'in zannettiği gibi rahatlatmadı. Hattâ yüzünde gözle görülür bir uzama cereyan etti: &quot;Demiyor musunuz efendim<span class="t16">7</span>&quot;</p>
<p>&quot;Hayır,&quot; dedi Bay Boffin; &quot;çünkü bu, anlayabildiğim kadarıyla, aldığın parayı hak etmek için bir şey yapmayacağın anlamına geliyor. Ama yapacaksın; yapacaksın.&quot;</p>
<p>&quot;O zaman, efendim,&quot; diye cevap verdi Bay Wegg, neşelenecek cesareti toplayarak, &quot;durum değişir. Öyle olursa şahsi bağımsızlığım yine mertebe kaydeder. Artık daha fazla</p>
<p class="p8">Ağlamam Boffinler'in köşküne gideceğim </p>
<p class="p8">Saat gelsin diye</p>
<p class="p8">Vadinin efendisi geldi teklifleriyle;</p>
<p class="p8">Mehtap da saklamıyor ışığını</p>
<p class="p8">Göklerden bu gece</p>
<p class="p8">Ağlamıyor bulutların ardında</p>
<p class="p8">Aramızdaki birinin makus talihine<a id="a130"></a><a href="notes.html#a259"><span class="t16">{27}</span></a></p>
<p>&nbsp;</p>
<p>Lütfen devam edin, Bay Boffin.&quot;</p>
<p>&quot;Teşekkür ederim, Wegg, hem bana güvendiğin için hem de şiirleri sıklaştırdığın için; ikisi de çok dostane. Sadede gelelim; tezgahını bıraksan diyorum, seni buraya Köşk'e yerleştirelim, bizim için ona bekçilik et. Burası güzeldir; kömürü, mumu, haftada bir pound'u olan birisi burada krallar gibi yaşar.&quot;</p>
<p>&quot;Hım! Peki bu adam efendim - maksat tartışmak olsun,&quot; Bay Wegg burada gülümsemesiyle, bu adam demekle kimi kastettiğini açıkça ortaya koydu, &quot;acaba bu adamın, efendim, başka şeyler de yapması beklenecek mi ya da başka şeyler yaparsa bunlar ekstra mı kabul edilecek? Şimdi diyelim ki (maksat tartışmak olsun) bu adam okuma işi yapıyor olsun, diyelim (maksat tartışmak olsun) akşamları. Acaba bu adamın, akşamlan okuma karşılığı aldığı ücret, diğer meblağa eklenecek mi, o zaman sizin deyiminizle krallar gibi yaşamak denir buna; hepsi dahil mi yoksa krallar gibi mi?&quot;</p>
<p>&quot;Bilmem,&quot; dedi Bay Boffin, &quot;eklenir herhalde.&quot;</p>
<p>&quot;Herhalde eklenmeli, efendim. Doğru diyorsunuz, efendim. Ben de aynen böyle düşünmüştüm, Bay Boffin.&quot; Bu noktada Wegg ayağa kalktı ve kendini tahta bacağı üzerinde dengeleyerek, uzattığı eliyle avının üzerine çullandı. &quot;Bu işi olmuş bilin, Bay Boffin. Artık başka söze gerek yok, efendim, tek kelime istemem. Tezgahımla yollan ebediyen ayırdım. Balad koleksiyonumu da gelecekte özel araştırmalar yapmak üzere saklayacağım, böylece şiiri sitayişe dönüştürebileceğim&quot; - Wegg bu kelimeyi bulmaktan öyle memnundu ki tekrar etti &quot;Dostluğa sitayiş. Tezgahımdan ve mallarımdan ayrılmanın bana verdiği burukluk sizi rahatsız etmesin Bay Boffin. Babam da gösterdiği yararlılıklardan ötürü kayıkçılıktan devlet memurluğuna terfi ettirildiğinde benzer duygular yaşamıştı. Adı Thomas'tı. Ağzından şu sözler dökülmüştü (daha o zaman küçücük bir çocuktum ama beni öyle etkilemiş ki hafızama kazınmış):</p>
<p class="p8">Elveda benim kız gibi sandalım,</p>
<p class="p8">Küreğim, paltom, rozetim elveda! </p>
<p class="p8">Artık Chealsea iskelesinden</p>
<p class="p8">Demir almayacak Thomas'ın! </p>
<p>&nbsp;</p>
<p>- Babam üstesinden gelmişti Bay Boffin, ben de gelirim.&quot;</p>
<p>Wegg bu veda konuşmasını yaparken, elini sürekli havada savurup durarak Bay Boffin'in elini havada bırakmıştı. Konuşmayı bitirir bitirmez hemen onun eline davrandı, Bay Boffin de kendini üzerinden bir yük kalkmış gibi hissetti: İşlerini böyle tatminkar biçimde neticeye bağladıklarına göre artık Benli Sawyers'a dönebilirlerdi. Kendisi bir gece önce pek müşkül bir durumda kalmıştı, Persler'e düzenleyeceği sefer hava muhalefeti sebebiyle gün boyu ertelenmişti.</p>
<p>Bay Wegg gözlüğünü tekrar taktı. Ama Sawyers o gece aralarına katılamayacaktı çünkü Wegg kaldığı yeri bulmaya çalışırken, merdivenlerden Bayan Boffin'in ayak sesleri duyuldu, öyle gürültülü ve telaşlıydı ki adımları, kocasına korkulu bir sesle bağırmamış olsa bile Bay Boffin, olağandışı bir şey meydana geldiğini anlayarak yerinden fırlardı.</p>
<p>Bay Boffin aceleyle odadan çıktığında, karısını elinde bir mum, karanlık merdivende nefes nefese buldu.</p>
<p>&quot;Ne oldu canım?&quot;</p>
<p>&quot;Bilmiyorum; bilmiyorum; ama yukarı gelsen iyi olacak.&quot;</p>
<p>Bu işe çok şaşan Bay Boffin yukarı çıkıp, Bayan Boffin'e kendi yatak odalarına kadar eşlik etti: Eski mal sahibinin öldüğü odadan sonra, bu kattaki en büyük odaydı. Bay Boffin etrafına bakındığında Bayan Boffin'in katlayıp bir sandığın üzerine koyduğu muhtelif çamaşırlardan başka olağandışı bir şey göremedi.</p>
<p>&quot;Ne oldu canım? Korkmuşsun sen! Nasıl oldu da korktun?&quot;</p>
<p>&quot;Her şeyden korkan tiplerden değilimdir, bilirsin,&quot; dedi Bayan Boffin, kendini toparlamak için bir sandalyeye oturup kocasının kolunu tuttu; &quot;ama çok tuhaf!&quot;</p>
<p>'Tuhaf olan ne canım?&quot;</p>
<p>&quot;Noddy, bu gece evin her yerinde yaşlı adamla çocukların yüzleri var.&quot; &quot;Hayatım!&quot; diye bağırdı Bay Boffin. Ama sırtından aşağı da bir ürperti iniverdi.</p>
<p>&quot;Kulağa çok aptalca geliyor biliyorum ama ne yapayım?&quot; &quot;Nerede gördün onları?&quot; &quot;Gördüm diyemem. Hissettim.&quot; &quot;Dokundun mu?&quot;</p>
<p>&quot;Hayır. Burada bir yerlerde olduklarını hissettim. Sandığın üzerinde çamaşırları katlıyordum, ihtiyarı da çocukları da düşünmüyordum, kendi kendime şarkı söylüyordum ki bir anda karanlıktan bir yüz çıktı sanki.&quot;</p>
<p>&quot;Ne yüzü?&quot; diye sordu kocası etrafına bakınarak.</p>
<p>&quot;ilk başta ihtiyar adamın yüzüydü, sonra gençleşti. Bir an için iki çocuk birden oldu, sonra yaşlandı. Bir an yabancı bir yüz oldu, sonra hepsi birden.&quot;</p>
<p>&quot;Sonra gitti mi?&quot;</p>
<p>&quot;Evet, sonra gitti.&quot;</p>
<p>&quot;O sırada tam nerede duruyordun hanım?&quot;</p>
<p>&quot;Burada, sandığın yanında. Neyse, sonra görmemiş gibi yaptım ve çamaşırları katlayıp şarkı söylemeye devam ettim. 'Ay!' dedim kendi kendime, 'Başka şey düşün - güzel şeyler düşün- çıkar bunları kafandan.' Yeni evi ve Bayan Bella Wilfer'ı düşündüm, elimde şu çarşafla hızlı hızlı bunları düşünüyordum ki birden yüzler katların arasına saklanmış gibi geldi ve çarşafı elimden attım.&quot;</p>
<p>Çarşaf hala düştüğü yerde durduğundan Bay Boffin alıp sandığın üzerine koydu.</p>
<p>&quot;Sonra aşağı mı koştun?&quot;</p>
<p>&quot;Hayır. Başka bir odaya gideyim de şunu üzerimden atayım dedim. Kendi kendime dedim ki 'İhtiyarın odasında bir baştan bir başa üç kere gidip gelirsem bundan kurtulurum' dedim. Elimde mumla oraya gittim ama yatağın yanına sokulur sokulmaz her yeri onlar bastı.&quot;</p>
<p>&quot;Yüzler mi?&quot;</p>
<p>&quot;Evet; hatta küçük kapıdan merdivene, oradan avluya doluştuklarını hissettim. Sonra sana seslendim.&quot;</p>
<p>Bay Boffin hayretler içinde Bayan Boffin'e bakıyordu. Bayan Boffin, kendi telaşından ve bu olanları bir şeye yormaktaki aczinden hayrete düşmüş, Bay Boffin'e bakıyordu.</p>
<p>&quot;En iyisi,&quot; dedi Altın Çöpçü, &quot;bu gecelik Wegg'i göndereyim ben, ne de olsa bizden sonra Köşk'te o oturacak, bunu duyacak olursa evin hortlaklı olduğunu düşünebilir. Halbuki öyle bir şey yok. Değil mi canım?&quot;</p>
<p>&quot;Daha önce hiç böyle bir şey hissetmemiştim bu evde,&quot; dedi Bayan Bof-fin; &quot;hem gecenin her saati burada yalnız kalmışlığım da vardır. Ölüm geldiğinde bu evdeydim, maceraları arasına Cinayet katıldığında bu evdeydim ama hiç korktuğum olmadı.&quot;</p>
<p>&quot;Bir daha da olmayacak, canım,&quot; dedi Bay Boffin. &quot;İnan bana, hep o karanlık noktayı düşünmekten, onun üzerinde durmaktan oluyor.&quot;</p>
<p>&quot;Evet; ama neden daha önce olmadı?&quot; diye sordu Bayan Boffin.</p>
<p>Bay Boffin'in felsefesinin bu şekilde sorgulanması üzerine, mevcut olan her şeyin bir noktada başlaması gerektiği cevabını verdi. Sonra karısı yine tek başına kalıp korkuya kapılmasın diye onu da koluna takıp Wegg'i azat etmek üzere aşağı indi. Bolca yediği yemekten sonra üzerine miskinlik çöken, zaten kaytarmaya da teşne bir yapıda olan Wegg, ücretini aldığı işi yapmadan gitmekten gayet memnundu.</p>
<p>O gittikten sonra Bay Boffin şapkasını, Bayan Boffin de şalını kuşandı; bir tomar anahtar, bir de gemici feneriyle donanmış halde kilerden, tava-narasına, kasvetli -kendi kullandıkları iki oda dışında baştan aşağı kasvetli- evin her yerini dolaştılar. Bayan Boffin'in gördüğü hayalleri bu kadar kovalamak da yetmedi, peşlerinden avluya çıktılar, binalar ve Tepeler arasında dolaştılar. Araştırma tamamlandığında feneri Tepelerden birinin eteğine bırakarak, Bayan Boffin'in beynindeki yapışkan örümcek ağları uçup gitsin diye, akşam yürüyüşüne çıktılar.</p>
<p>&quot;İyisin di mi canım!&quot; dedi Bay Boffin, akşam yemeği için içeri girdiklerinde. &quot;Ne icap ediyorsa yaptık. Kendini artık daha iyi hissediyorsun değil mi?&quot;</p>
<p>&quot;Evet, canım,&quot; dedi Bayan Boffin, şalını bir kenara bırakarak. &quot;Artık sinirlerim bozuk değil. Korkmuyorum da. Evin her yerine gidebilirim, eskisi gibi. Ama...&quot;</p>
<p>&quot;Ama ne?&quot; dedi Bay Boffin.</p>
<p>&quot;Ama gözümü yumdum mu...&quot;</p>
<p>&quot;Ne oluyor?&quot;</p>
<p>&quot;O zaman,&quot; dedi Bayan Boffin, gözlerini kapatıp, sol elini sıkıntıyla alnına kaldırarak, &quot;o zaman gözümün önünde beliriyorlar! İhtiyar adamın yüzü, gençleşiyor. Çocukların yüzleri yaşlanıyor. Sonra o bilmediğim yüz var. Sonra bütün yüzler!&quot;</p>
<p>Gözlerini tekrar açıp masanın karşısında kocasının yüzünü görünce uzanıp yanağını okşadı ve dünyanın en güzel yüzünün bu olduğunu ilan ederek yemeğe oturdu.</p>
<p>&nbsp;</p>
</body>
</html>