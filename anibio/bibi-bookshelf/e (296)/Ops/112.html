<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>5. Bölüm - Altın Çöpçü Kötü Arkadaşlar Ediniyor</title>
</head>
<body>
<h1><a id="a163"></a>5. Bölüm - Altın Çöpçü Kötü Arkadaşlar Ediniyor</h1>
<p>Bella Wilfer'ın keskini zekâsı mı yaralıyordu, yoksa Altın Çöpçü girdiği bu imtihanda sınıfta mı kalmıştı? Kötü haber tez ulaşır. Yakın öğreniriz.</p>
<p>Mutlu Yıldönümünden döndüğü akşam meydana gelen bir olayı gözleri ve kulaklarını dört açıp takip etmişti Bella. Boffin malikânesinin yan tarafında, Bay Boffin'in odası diye bilinen bir daire vardı. Evin geri kalanına göre çok daha gösterişsiz ve rahat olan bu dairede hoş bir yuva sıcaklığı vardı. Bay Boffin'in diğer odalardaki merhamet ricalarına acımasızca kulak tıkayan dekorasyon despotluğu, yuva sıcaklığını bu odaya sürmüştü. Konum itibariyle çok ahım şahım olmasa da -pencereleri Silas Wegg'in eski köşesine bakıyordu- kadife, saten ve yaldızdan yana bir iddiası olmasa da, rahat bir sabahlık ve bir çift terlikle aynı ayarda bir işlevi vardı evde; aile ne zaman ateş başında oturup hoş bir akşam geçirmek istese, adeta bu iş için kurumlaşmış Bay Boffin'in odasını seçerdi.</p>
<p>Bella geri döndüğünde, kendisine Bay ve Bayan Boffin'in bu odada oturduğu söylendi. İçeri girdiğinde Sekreter'i de orada buldu; resmi bir iş için gelmişti anlaşılan, zira elinde birtakım kâğıtlarla, siperlikli mumların durduğu masanın başında dikiliyordu, Bay Boffin de aynı masanın başında koltuğuna kurulmuştu.</p>
<p>&quot;İşiniz var galiba, efendim,&quot; dedi Bella kapıda duralayarak</p>
<p>&quot;Önemli değil, canım, önemli değil. Sen de bu evin bir insanısın. Yabancı gibi görmüyoruz. Gel içeri. Bizim hanım her zamanki yerinde.&quot;</p>
<p>Bay Boffin'in sözlerine ilaveten Bayan Boffin de başını sallayarak gülümseyince, Bella kitabıyla birlikte, Bayan Boffin'in şöminenin yanındaki masasına gitti. Bay Boffin'in makamı öteki taraftaydı.</p>
<p>Bella nerede kaldığını bulmak için kitabının sayfalarını çevirirken Altın Çöpçü, Sekreter'in dikkatini çekmek için sertçe masaya vurdu: &quot;Ee Rokesmith, nerde kalmıştık?&quot;</p>
<p>Sekreter biraz gönülsüzce ve odadakilere şöyle bir göz atarak, &quot;Maaşımı tayin etme zamanının geldiğini söylüyordunuz efendim,&quot; dedi.</p>
<p>&quot;Ücret desen ne çıkar,&quot; dedi Bay Boffin hırçın bir sesle. &quot;Neyse! Ben çalışırken maaş filan demezdim.&quot;</p>
<p>&quot;Ücretimi,&quot; diye düzeltti Sekreter.</p>
<p>&quot;Umarım gururlu bir adam değilsindir, Rokesmith,&quot; dedi Bay Boffin, güvensizce onu süzerek.</p>
<p>&quot;Umarım değilimdir, efendim.&quot;</p>
<p>&quot;Çünkü ben fakirken hiç gurur yapmazdım,&quot; dedi Bay Boffin. &quot;Fakirlikle gurur bir arada olmaz. Unutma. Nasıl olsun? Bi düşün. Fakir adamın gurur duyacak neyi var. Abes.&quot;</p>
<p>Başını hafifçe yana eğen Sekreter biraz şaşırmış bir bakışla, dudaklarını &quot;abes&quot; der gibi oynatarak onun bu sözünü onaylar göründü.</p>
<p>&quot;Şimdi ücrete gelelim,&quot; dedi Bay Boffin. &quot;Otursana.&quot;</p>
<p>Sekreter oturdu.</p>
<p>&quot;Neden daha önce oturmadın?&quot; diye sordu Bay Boffin itimatsız. &quot;Gururdan değildir umarım. Ücretlere gelince, ben iyice düşündüm, yılda iki yüz diyorum. Ne düşünüyorsun? Yeterli mi?&quot;</p>
<p>'Teşekkür ederim. İyi bir teklif.&quot;</p>
<p>&quot;Ne kadar yetecekse o kadarını söyledim,&quot; diyor Bay Boffin, &quot;daha fazlasını değil. Sebebini söyleyeyim Rokesmith. Benim gibi mal mülk sahibi bir adam piyasayı dikkate almak zorundadır. İlk başta bu işlere pek girmedim ama arada başka mal mülk sahibi insanlarla tanıştım, para sahibi olmanın insana yüklediği vazifeleri öğrendim. Para benim için önemli olmasa da piyasayı yükseltmemem lazım. Diyelim bir koyunun fiyatı şu kadar, onu vermeliyim, daha fazlasını değil. Bir sekreterin fiyatı şu kadar, onu vermeliyim, daha fazlasını değil. Yine de senin için bir esneklik payım var.&quot;</p>
<p>&quot;Çok düşüncelisiniz, Bay Boffin,&quot; dedi Sekreter kendini zorlayarak.</p>
<p>&quot;Öyleyse anlaştık,&quot; dedi Bay Boffin, &quot;senelik iki yüz. Rakamı kararlaştırdık Şimdi yılda iki yüz vererek ne aldığım konusunda bir yanlış anlama olmasın. Ne de olsa bir koyun aldım mı her şeyiyle benim olur. Aynı şekilde bir sekretere para verdim mi o da her şeyiyle benim olur.&quot;</p>
<p>&quot;Başka bir deyişle, bütün zamanımı mı alıyorsunuz?&quot;</p>
<p>&quot;Elbette. Bak ama,&quot; dedi Bay Boffin; &quot;bütün zamanını bana ayır demiyorum; arada yapacak işin olmadığında kitap mitap okursun ama daima yapacak faydalı bir şey bulursun sen bence. Ama her an elimin altında olmam istiyorum. Sürekli malikânede bulunman iyi olur. Bu yüzden de kahvaltıyla akşam yemeği arası hep burada bulunmanı bekliyorum.&quot;</p>
<p>Sekreter başını eğdi.</p>
<p>&quot;Eskiden, çalıştığını zamanlarda,&quot; dedi Bay Boffin, &quot;aklıma estiği, keyfimin istediği gibi aylaklık edemezdim, senden de aynı şeyi bekliyorum. Son zamanlarda biraz fazla aylaklık etmeye başladın; belki de her şeyi tam netleştirmediğimiz içindir. Şimdi netleştiriyoruz. Başka işin oldu mu izin istersin.&quot;</p>
<p>Sekreter tekrar başını eğdi. Rahatsız ve şaşırmış bir hali vardı, aşağılandığını hisseder gibiydi.</p>
<p>&quot;Bu odadan seninkine bir zil döşettireceğim,&quot; dedi Bay Boffin, &quot;gelmeni istediğimde onu çalarım. Şu anda söyleyecek başka bir şeyim yok.&quot;</p>
<p>Sekreter ayağa kalktı, kâğıtlarını toplayıp huzurdan ayrıldı. Bella'nın gözleri onu kapıya kadar takip etti, kendinden memnun koltuğuna yayılmış Bay Boffin'e geri döndü, sonra tekrar kitabına düştü.</p>
<p>&quot;Bu çocuğa, şu benim delikanlıya,&quot; dedi Bay Boffin, odanın içinde bir aşağı bir yukarı yürüyerek, &quot;fazla yüz verdim. Sonu iyi gelmez. Yerini bilsin. Mal mülk sahibi bir adam kendisi gibi olanlara borçludur ve kendinden aşağı olanlara haddini bildirmelidir.&quot;</p>
<p>Bella, Bayan Boffin'in pek rahat olmadığını hissetti; bu konuşmayı dinleyip dinlemediğini, dinlediyse üzerinde nasıl bir etki yarattığını anlamak için Bella'nın yüzüne bakıyordu. Bu sebeple Bella'nın gözleri daha büyük bir ilgiyle kitabına döndü ve kendini tümüyle kaptırmış gibi sayfayı çevirdi.</p>
<p>&quot;Noddy,&quot; dedi Bayan Boffin, işini bırakıp bir müddet düşündükten sonra.</p>
<p>&quot;Canım,&quot; dedi Altın Çöpçü, olduğu yerde durarak.</p>
<p>&quot;Kusura bakma, Noddy ama söylemeden edemeyeceğim! Bu gece Bay Rokesmith'e biraz sert davranmadın mı? Acaba eski halinden biraz -çok azıcık- uzaklaşmadın mı?&quot;</p>
<p>&quot;Umarım öyledir,&quot; dedi Bay Boffin neşeyle, hatta biraz böbürlenerek.</p>
<p>&quot;Umar mısın, canım?&quot;</p>
<p>&quot;Eski halimiz buraya uymaz, hanım. Sen daha anlamadın mı? Eski halimizle burada olsa olsa soyuluruz, onun bunun elinde oyuncak oluruz. Eski halimiz servet sahibi insanlar değildi; yeni halimiz öyle; arada büyük fark var.&quot;</p>
<p>&quot;Ya!&quot; dedi Bayan Boffin, yine işini bırakmış, derin bir nefes alarak ateşe bakmıştı. &quot;Büyük fark.&quot;</p>
<p>&quot;Bu farka ayak uydurmalıyız,&quot; diye devam etti kocası; &quot;bu farka layık olmalıyız, layık. Herkese karşı kendi malımıza sahip çıkmalıyız (çünkü herkes elini cebimize sokmak için uzatmış), para parayı çeker unutmamalıyız, başka her şeyi de çeker.&quot;</p>
<p>&quot;Hazır unutmamaktan bahsetmişken,&quot; dedi Bayan Boffin, işini bırakmış, gözlerini ateşe dikmiş, elini çenesine dayamıştı, &quot;Bay Rokesmith, bizi görmeye Köşk'e ilk geldiğinde ve sen onu işe aldığında, Allah John Harmon'ı servetine sağ salim gönderse, mirasımız olan o tek tepenin bize yeteceğini, geri kalanı istemeyeceğini söylemiştin, hatırlıyor musun?&quot;</p>
<p>&quot;Hatırlıyorum, hanım. Ama o zaman geri kalana sahip olmanın ne demek olduğunu bilmiyorduk. Yeni ayakkabılarımızı eve getirmiştik ama daha giyip dolaşmamıştık. Şimdi onları giyiyoruz, onları giyiyoruz ve adımımızı onlara göre atmalıyız.&quot;</p>
<p>Bayan Boffin tekrar nakışını alıp sessizce iğnesini batırıp çıkarmaya başladı.</p>
<p>&quot;Rokesmith'e, şu benim delikanlıya gelince,&quot; dedi Bay Boffin sesini alçaltıp, birilerinin onları dinlediğinden şüphelenir gibi kapıya bakarak, &quot;uşaklar neyse o da aynı. Bunları ezmedin mi bunlar seni ezer. Bunlara yerlerini bildirmezsen onlardan üstün olduğuna inanmazlar, hele mazin hakkında bir şeyler (yalanlar) duymuşlarsa kendileriyle denk olduğuna bile inanmazlar. Ya kendine çekidüzen vereceksin ya da kendini harcayacaksın, ikisinin ortası yok; bunu bir kenara yaz, hanım.&quot;</p>
<p>Bella bir an kirpiklerinin altından ona kaçamak bir bakış fırlattığında, eskiden açık olan o yüzü gölgeyen karanlık şüphe, hırs ve kibir bulutunu gördü.</p>
<p>&quot;Her neyse,&quot; dedi Bayan Boffin, &quot;Bayan Bella'ya pek eğlenceli gelmiyordur bu mevzular, değil mi Bella?&quot;</p>
<p>Tümüyle kitabına yoğunlaşmış ve tek kelime bile duymamış gibi dalgın dalgın ona baktı, kandırıkçı Bella.</p>
<p>&nbsp;</p>
</body>
</html>