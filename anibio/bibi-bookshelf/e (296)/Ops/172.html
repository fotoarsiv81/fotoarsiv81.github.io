<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>Günün birinde Bayan Wren, serinlemek için sokak kapısını açık bırakmış, tek başına çalışıyor ve alçak tatlı bir sesle, adeta giydirmekte olduğu bebeğin ağzından çıkan, kederli bir şarkı, mazinin kırılganlığına yanan bir şarkı söylüyordu ki kaldırımda durmuş ona bakan Bay Fledgeby'yi gördü.</p>
<p>&quot;Sen olduğunu anlamıştım!&quot; dedi Fledgeby iki basamağı çıkarak.</p>
<p>&quot;Öyle mi?&quot; dedi Bayan Wren aksi bir sesle. &quot;Ben de sen olduğunu anladım, genç adam. Ne tesadüf. Sen yanılmadın, ben yanılmadın. Amma da akıllıyız.&quot;</p>
<p>&quot;Eee nasılsın?&quot; dedi Fledgeby.</p>
<p>&quot;Her zamanki gibiyim, bayım,&quot; dedi Bayan Wren. &quot;Yaramaz çocuğu yüzünden ömrü çürüyen, talihsiz bir anayım.&quot;</p>
<p>Etrafta söz konusu ufaklığı ararken Fledgeby'nin küçük gözleri öyle açıldı ki adeta ortalama insan gözü büyüklüğüne geldi.</p>
<p>&quot;Ama senin çocuğun yok,&quot; dedi Bayan Wren, &quot;bu yüzden de sana aile meselelerinden bahsetmenin manası yok. Bu şerefi neye borçluyum?&quot;</p>
<p>&quot;Ahbaplığımızı ilerletme isteğine,&quot; dedi Bay Fledgeby.</p>
<p>İpliği koparmak için duran Bayan Wren, ben bunları bilirim gibilerinden ona baktı.</p>
<p>&quot;Artık pek karşılaşmıyoruz değil mi?&quot; dedi Fledgeby.</p>
<p>&quot;Evet,&quot; dedi Bayan Wren, kelimeyi ağzında doğrayarak.</p>
<p>&quot;Ben de buraya geleyim de,&quot; diye devam etti Fledgeby, &quot;düzenbaz dostumuzdan konuşalım dedim, hani şu İsrail evladından.&quot;</p>
<p>&quot;Sana adresimi o mu verdi?&quot; diye sordu Bayan Wren.</p>
<p>&quot;Ağzından aldım,&quot; dedi Fledgeby kekeleyerek.</p>
<p>&quot;Onu bol bol görüyorsun anlaşılan,&quot; dedi Bayan Wren şirret bir güvensizlikle. &quot;Aslına bakarsan biraz fazla bol.&quot;</p>
<p>&quot;Evet öyle,&quot; dedi Fledgeby. &quot;Aslına bakarsan.&quot;</p>
<p>&quot;Başkaları için araya girmekten vazgeçmedin mi daha?&quot; diye sordu terzi, sanatını icra ettiği bebeğin üzerine eğilerek</p>
<p>&quot;Hayır,&quot; dedi Fledgeby başını iki yana sallayarak.</p>
<p>&quot;Ya! Hem bunca zamandır araya giriyorsun, hem de hâlâ onunla görüşmeye devam ediyorsun öyle mi?&quot; dedi Bayan Wren işinden başını kaldırmadan.</p>
<p>&quot;Devam ediyorum,&quot; dedi Fledgeby.</p>
<p>Bayan Wren büyük bir dikkatle bir süre sessizce işini yaptıktan sonra sordu:</p>
<p>&quot;Orduda mısın?&quot;</p>
<p>&quot;Hayır,&quot; dedi Fledgeby, bu soru onu gururlandırmıştı. &quot;Bahriyede misin?&quot;</p>
<p>&quot;Ha-hayır,&quot; dedi Fledgeby. Bu iki olumsuz cevabı, sanki tam manasıyla bu iki kurumdan birinde değilmiş, adeta ikisinde birdenmiş gibi söylemişti.</p>
<p>&quot;Madem öyle nesin?&quot; diye sordu Bayan Wren. &quot;Beyefendiyim ben,&quot; dedi Fledgeby.</p>
<p>&quot;Ya!&quot; diye onayladı Jenny, görünüşe göre ona inanmış gibi ağzını büzerek. &quot;Öyledir tabii! Bu da aracı olmak için nasıl bu kadar vakit bulduğunu açıklıyor. Ne iyi yürekli, ne dost canlısı bir beyefendiymişsin!&quot;</p>
<p>Bay Fledgeby, üstünde Tehlikeli yazan bir tabelanın etrafında paten yaptığını anladı ve kendine yeni bir yol çizmeye çalıştı. &quot;Biz iyisi mi şu düzenbazlar düzenbazına dönelim,&quot; dedi. &quot;Şu senin güzel arkadaşın konusunda ne işler peşinde? Bir amacı olmalı. Amacı ne?&quot;</p>
<p>&quot;Bunu söylemek bana düşmez, bayım!&quot; dedi Bayan Wren gözü işinde.</p>
<p>&quot;Kızın nereye gittiğini söylemiyor,&quot; dedi Fledgeby; &quot;ben de onu bir kere daha görsem diyorum. Nerede olduğunu bildiğini biliyorum.&quot;</p>
<p>&quot;Bunu söylemek bana düşmez bayım!&quot; dedi Bayan Wren tekrar.</p>
<p>&quot;Nereye gittiğini sen de biliyorsun,&quot; dedi Fledgeby cüretle.</p>
<p>&quot;Bunu söylemek bana düşmez bayım, hakikaten,&quot; dedi Bayan Wren.</p>
<p>Çarpık küçük çene, Bay Fledgeby'nin bakışını öyle şaşırtıcı bir hareketle karşıladı ki sevimli beyefendi, diyalogdaki muhteşem katkısını nasıl sürdüreceğini bilemedi. Nihayet konuştu:</p>
<p>&quot;Bayan Jenny! - Ismin buydu, yanılınıyorum değil mi?&quot;</p>
<p>&quot;Muhtemelen yanılmıyorsun,&quot; dedi Bayan Wren serinkanlılıkla; &quot;ne de olsa en yetkili kişinin ağzından öğrenmiştin. Benim.&quot;</p>
<p>&quot;Bayan Jenny! Kavga edip zıtlaşacağımıza, konuşup anlaşalım. Sen kârlı çıkarsın,&quot; dedi Fledgeby, terziyi kandırmak için ona çapkın çapkın bakarak. &quot;İnan bana sen kârlı çıkarsın.&quot;</p>
<p>&quot;Belki,&quot; dedi Bayan Jenny, bebeğini bir kol boyu mesafeye uzattı. Konuşmadan ziyade onunla ilgileniyormuş gibi, başını arkaya atıp makası dudaklarına bastırarak, eleştirel bir gözle sanatının yarattığı etkiyi inceledi.</p>
<p>&quot;Belki bana ne demek istediğini anlatsan iyi olacak, genç adam, çünkü bu söylediklerin Çince gibi geliyor. - Sana birazcık daha mavi lazım canım.&quot; Bu son cümleyi narin müşterisine söyleyen Bayan Wren, önündeki rengarenk kumaş parçaları arasından mavi olanları ayırdı ve mavi makaradan iğnesine iplik geçirdi.</p>
<p>&quot;Baksana,&quot; dedi Fledgeby. &quot;Sen beni dinliyor musun?&quot;</p>
<p>&quot;Dinliyorum, bayım,&quot; dedi Bayan Wren hiç oralı değilmiş gibi. &quot;Bir parça mavi çok iyi gidecek, canım.&quot;</p>
<p>&quot;Peki madem öyle,&quot; dedi Fledgeby, konuşmayı sürdürmeye çalışırken kendini içinde bulduğu koşullar biraz cesaretini kaçırmıştı. &quot;Eğer dinliyorsan... &quot;</p>
<p>(&quot;Açık mavi, tatlı, genç hanım,&quot; dedi Bayan Wren neşeli bir sesle, &quot;açık tenine ve mısır püskülü saçlarına harika gidecek.&quot;)</p>
<p>&quot;Dedim ki, beni dinliyorsan,&quot; diye devam etti Fledgeby, &quot;böyle daha kârlı çıkarsın. Dolaylı olarak Pubsey and Co.'nun artık kumaşlarını indirimli fiyata, hattâ bedavaya alabilirsin.&quot;</p>
<p>&quot;Aha!&quot; diye düşündü terzi. &quot;Ama sen o kadar dolaylı değilsin Küçük Göz, Pubsey and Co. adına konuştuğunu fark etmedim sanma! Küçük Göz, Küçük Göz, o kadar da kurnaz değilmişsin.&quot;</p>
<p>&quot;Eminim,&quot; diye devam etti Fledgeby, &quot;malzemenin çoğunu bedavaya almak senin için yeterli olur değil mi Bayan Jenny?&quot;</p>
<p>&quot;Emin ol,&quot; diye cevap verdi terzi, başını bilmiş bilmiş sallayarak, &quot;para kazanmak daima benim için yeterli olmuştur.&quot;</p>
<p>&quot;İşte şimdi,&quot; dedi Fledgeby takdirle, &quot;makul bir cevap verdin. Şimdi konuşup anlaşabiliriz artık! Ben de bu durumda bir şey söylemeden edemeyeceğim, sen Yahuda'yla biraz fazla sıkı fıkıydın, çok sürmezdi zaten. Yahuda gibi saman altından su yürüten bir tipi iyice tanımadan onunla samimi olmamak lazım,&quot; dedi Fledgeby gözünü kırparak.</p>
<p>&quot;Doğrusu artık iyi arkadaş olduğumuzu söyleyemem,&quot; dedi terzi, gözünü işinden ayırmadan.</p>
<p>&quot;Artık iyi arkadaş olmadığınızı biliyorum,&quot; dedi Fledgeby. &quot;Her şeyi biliyorum. Her konuda sinsilik yapmasına izin vermeyerek Yahuda'ya haddini bildiriyorum. Çoğu şeyi allem edip kallem edip hallediyor ama -neyse!- her şeyde sinsilik yapmasına izin vermeyeceksin. Biraz fazla oluyor.&quot; Bay Fledgeby, Fazilet davasına baş koymuş gibi, hararetli bir öfke gösterisiyle söylemişti bu sözleri.</p>
<p>&quot;Onun bunları yapmasına...&quot; diye başladı terzi.</p>
<p>&quot;Sinsilik demiştim,&quot; dedi Fledgeby.</p>
<p>&quot;Böyle sinsilik yapmasına nasıl engel olabilirim?&quot;</p>
<p>&quot;Söyleyeyim,&quot; dedi Fledgeby. &quot;Sorman hoşuma gitti çünkü konuşup anlaşıyoruz. Senin gibi ferasetli birisinden de bunu beklerdim. Şimdi, samimiyetle.&quot;</p>
<p>&quot;Hı?&quot; diye bağırdı Bayan Jenny.</p>
<p>&quot;Şimdi samimiyetle, demiştim,&quot; dedi Bay Fledgeby biraz tereddütle. &quot;Haa!&quot;</p>
<p>&quot;Senin arkadaşın olan şu güzel kız konusunda onu engellemeyi çok isterdim. O işte onun bir şeyi var. İnan bana Yahuda'nın o işte bir şeyi var. Onu harekete geçiren bir şey var, tabii karanlık bir şey. Onu harekete geçiren her neyse,&quot; - Bay Fledgeby'nin kompozisyon kudreti bir miktar tekrarı engellemeye yetmiyordu - &quot;kızın nerede olduğunu benden saklamak da onu harekete geçiren şeyle ilgili. Ben de bu işleri bildiğin için sana soruyorum: Onu ne yaptı? Başka bir şey sormuyorum. Bu işten sen de kârlı çıktıktan sonra bu soruyu sormuşum çok mu?&quot;</p>
<p>Bayan Jenny Wren son söylediği sözden beri elinde iğnesi, gözlerini tezgaha dikmiş, çalışmadan oturuyordu birkaç dakikadır. Sonra Bay Fled-geby'ye gözleri ve çenesiyle yan yan bakarak hızlı hızlı çalışmaya devam etti. &quot;Nerde oturuyorsun?&quot;</p>
<p>&quot;Piccadily, Albany.&quot;</p>
<p>&quot;Saat kaçta evde olursun?&quot;</p>
<p>&quot;Sen ne zaman istersen.&quot;</p>
<p>&quot;Kahvaltı zamanı olur mu?&quot; dedi Jenny lafı hiç uzatmadan. &quot;Çok iyi olur,&quot; dedi Fledgeby.</p>
<p>&quot;Yarın sana uğrarım, genç adam. Şu iki hanımın,&quot; bebekleri işaret etti, &quot;Bond Sokağı'nda saat tam onda randevuları var. Onları oraya bıraktığımda sana gelirim.&quot; Bayan Jenny tuhaf, küçük bir kahkahayla koltuk değneğini gösterdi.</p>
<p>&quot;Gerçekten de iyi anlaştık!&quot; diye bağırdı Fledgeby kalkarken. &quot;Dikkat! Sana hiçbir söz vermedim,&quot; dedi bebek terzisi, havada iğneyi gözüne gözüne iki kere batırdı.</p>
<p>'Tabii, tabii anlıyorum,&quot; dedi Fledgeby. &quot;Önce artık kumaş meselesi karara bağlanır. Önce sen faydanı görürsün; merak etme. İyi günler Bayan Jenny.&quot;</p>
<p>&quot;İyi günler, genç adam.&quot;</p>
<p>Bay Fledgeby'nin kendinden emin figürü çekildi; küçük terzi kesip biçerek, dikip sökerek son sürat çalışmaya koyuldu; bu arada dalgın dalgın düşünerek mırıldanıyordu.</p>
<p>&quot;Muğlak, muğlak, muğlak. Anlayamıyorum. Küçük Gözle kurt ortak mı çalışıyor? Yoksa birbirine karşı mı? Anlayamıyorum. Zavallı Lizzie'ciğim, öyle ya da böyle her ikisinin de seninle ilgili planları mı var acaba? Anlayamıyorum. Acaba Küçük Göz Pubsey, kurt da Co. mu? Anlayamıyorum. Pubsey Co.'ya, Co. Pubsey'e sadık mı? Pubsey Co.'ya, Co. Pubsey'e gıcık mı? Anlayamıyorum. Küçük göz ne dedi? 'Samimiyetle.' Pöh! Öteki işleri bilmem ama besbelli yalancının teki. Şu anda tek anlayabildiğim bu; Piccadily, Albany'de şunu yastık yapıp uyuyabilirsin genç adam!&quot; Bunun üzerine küçük terzi iğnesini yine onun gözlerine batırdı havada ve ipi kement gibi kıvırıp beceriyle düğüm atarak adeta onu kıskıvrak bağladı.</p>
<p>O akşam küçük anası düşünceli düşünceli işini yaparken, ne zaman duruşunu değiştirse ya da gözlerini ona çevirse Bay Bebek'in kapıldığı korkuları tarif edecek kelime yok. Üstüne üstlük terzinin, o sefil koca oğlanı her gördüğünde başını sallamak gibi bir âdeti vardı ki adamı tir tir titretiyordu. Halk arasında 'titreklik' denen şey o akşam bütün kuvvetiyle üzerine abanmıştı, 'tırsıntı' da ve gerçekten çok sıkıntı çekiyordu; sık sık &quot;altmış üç-penilik&quot; diye inleyecek kadar büyük bir pişmanlık içinde olması da durumu düzeltmiyordu. İtiraftan ziyade, Gargantua'nın içki siparişine benzeyen bu yarım yamalak cümle, anasının her zamankinden daha da sert bir tavırla onu azarlamasına, tenkitlere boğmasına neden oluyordu.</p>
<p>Bay Bebek ne kadar kötü durumda olursa, bebek terzisinin de o kadar kötü durumda olması kaçınılmazdı. Ancak ertesi sabah harekete geçip Bond Sokağı'na gitti ve tam zamanında iki hanımefendiyi teslim etti, sonra da koltuk değneğini Albany'ye çevirdi. Bay Fledgeby'nin dairesinin bulunduğu apartmana geldiğinde kapıda seyahat kıyafetleri giymiş, elinde bir erkek şapkası tutan bir hanımefendi gördü.</p>
<p>&quot;Birine mi baktın?&quot; diye sordu hanımefendi haşin bir tavırla.</p>
<p>&quot;Bay Fledgeby'ye çıkacaktım.&quot;</p>
<p>&quot;Şu anda çıkamazsın. Yanında bir bey var. Ben de onu bekliyorum. Bay Fledgeby'yle işi birazdan bitecek, o zaman çıkabilirsin. Beyefendi inene kadar burada beklemelisin.&quot;</p>
<p>Hanımefendi, zorla çıkmaya çalışması halinde ona engel olmak ister gibi dikkatle bir Jenny'ye bir merdivene bakıyordu. Onu tek eliyle durdurabilecek bir cüsseye sahip olduğu ve muazzam kararlı göründüğü için terzi olduğu yerde kaldı.</p>
<p>&quot;Neden kulak kabartıyorsun?&quot; diye sordu kadın.</p>
<p>&quot;Kulak kabartmıyorum,&quot; dedi terzi.</p>
<p>&quot;Ne duydun?&quot; diye soruyu değiştirdi.</p>
<p>&quot;Birisi yüksek sesle bir şeyler mi söylüyor acaba?&quot; dedi terzi soran bakışlarla.</p>
<p>&quot;Bay Fledgeby yıkanıyordur belki,&quot; dedi hanım gülümseyerek. &quot;Birisi de halı dövüyor galiba!&quot;</p>
<p>&quot;Bay Fledgeby'nin halısı olsa gerek,&quot; dedi gülümseyen hanım.</p>
<p>Bayan Wren genç arkadaşlarından alışık olduğu için (gerçi onlarınki çoğunlukla daha kısa bir gülüş oluyordu), hangi gülüşün ne manaya geldiğini iyi bilirdi. Ama hiç bu kadının yüzündeki gülüşe benzer bir şey görmemişti. Burun deliklerini açıp, dudaklarıyla kaşlarını biraz büzüştüren bir gülüştü. İçinde bir miktar keyif de vardı ama Bayan Wren böyle gül-mektense hiç keyif almamayı tercih edeceğini düşündü.</p>
<p>&quot;Ee!&quot; dedi hanımefendi gözlerini ona dikerek. &quot;Ya şimdi?&quot;</p>
<p>&quot;Umarım kötü bir durum yoktur!&quot; dedi terzi.</p>
<p>&quot;Nerede?&quot; diye sordu hanım.</p>
<p>&quot;Nerede olduğunu bilmiyorum,&quot; dedi Bayan Wren etrafına bakarak. &quot;Ama hiç böyle tuhaf sesler duymamıştım. Birilerini çağırsam iyi olmaz mı sizce?&quot;</p>
<p>&quot;Bence olmaz,&quot; dedi hanım manidar bir tavırla kaşlarını çatıp ona yaklaşarak.</p>
<p>Bu ipucunu değerlendiren terzi fikrinden vazgeçti ve hamının bakışlarına aynı sertlikte cevap vererek olduğu yerde kaldı. Bu arada terzi halen devam eden tuhaf sesleri şaşkınlıkla dinliyordu, hanımefendi de dinliyordu ama içinde en ufak şaşkınlık olmayan bir serinkanlılıkla.</p>
<p>Çok geçmeden kapıların çarptığı duyuldu ve aşağıya koşarak uzun favorili bir adam indi, soluksuz kalmış, kıpkırmızı kesilmişti.</p>
<p>&quot;İşin bitti mi Alfred?&quot; diye sordu hanım.</p>
<p>'Tamamen bitti,&quot; diye cevap verdi beyefendi şapkasını ondan alarak.</p>
<p>&quot;istediğin zaman Bay Fledgeby'nin yanına çıkabilirsin,&quot; dedi hanım, kibirle arkasını dönerek.</p>
<p>&quot;Ha! Şu üç baston parçasını da yanında götürebilirsin,&quot; diye ekledi beyefendi kibarca, &quot;istersen, Bay Lammle'ın İngiltere&rsquo;den ayrılma hediyesi olarak gönderdiğini de söyleyebilirsin. Bay Alfred Lammle. Rica ederim unutma.&quot;</p>
<p>Üç baston parçası, ince, sağlam bir sopanın kırık, dağılmış parçalarıydı. Bayan Jenny parçaları hayretle eline aldığında beyefendi tekrar etti, &quot;Bay Alfred Lammle diyeceksin unutma. İngiltere&rsquo;den ayrılma hediyesi,&quot; hanımefendiyle beyefendi sakin adımlarla uzaklaştılar, Bayan Jenny'yle koltuk değneği de yukarı çıktılar. &quot;Lammle, Lammle, Lammle!&quot; diye tekrar ediyordu Bayan Jenny soluk soluğa basamakları çıkarken, &quot;nerede duydum bu ismi? Lammle, Lammle! Buldum! St Mary Axe'te!&quot;</p>
<p>Zeki yüzünde bu yeni malumatın aydınlığıyla, bebek terzisi Fledgeby'nin zilini çaldı. Kimse kapıyı açmadı; ama dairenin içinden tuhaf ve anlaşılmaz sesler geliyordu sürekli.</p>
<p>&quot;Aman Allahım! Küçük Göz boğuluyor mu yoksa?&quot; diye bağırdı Bayan Jenny.</p>
<p>Zili tekrar çalıp hiç cevap almayınca kapıyı itti ve kapı ardına kadar açıldı. İçeride kimseyi göremedi ama sesler devam ediyordu. Bunun üzerine içerideki kapılardan birini açmaya cesaret etti ve içeride çok tuhaf bir manzara gördü. Üzerinde gömlek, Türk işi şalvar ve Türk işi takke olan Bay Fledgeby halısının üzerinde yuvarlanıp duruyor, bir taraftan da anlaşılmaz şeyler söylüyordu.</p>
<p>&quot;Allahım!&quot; dedi Bay Fledgeby nefesini bırakarak. &quot;Gözüm! Hırsız! Boğuluyorum. Ateş! Gözüm! Bir bardak su. Bana bir bardak su ver. Kapıyı kapa. Cinayet' Allahım!&quot; Sonra yuvarlanıp tuhaf sesler çıkarmaya devam etti.</p>
<p>Çabucak öteki odaya geçen Bayan Jenny bir bardak su doldurup Bay Fledgeby'nin imdadına yetiştirdi; zorla nefes alan, abuk sabuk konuşan, gırtlağından hırıltılar çıkaran Fledgeby biraz su içtikten sonra başını takatsizce onun koluna dayadı.</p>
<p>&quot;Gözüm!&quot; diye bağırdı Fledgeby yine kıvranmaya başlayarak. &quot;Tuz ve enfiye. Burnuma, gırtlağıma, nefes boruma girdi. Ah! Oy! Aman! Aah!&quot; Sonra ölümcül bir kümes hayvanı illetine kapılmış horoz gibi, gözlerini pörtleterek canhıraş öttü.</p>
<p>&quot;Ah gözüm, çok canım yanıyor!&quot; diye bağırdı Fledgeby. Sırtüstü yatıp debelenmeye başlayınca terzi duvarın kenarına çekildi. &quot;Ay, çok canım yanıyor! Sırtıma, kollarıma, bacaklarıma, omuzlarıma bir şeyler koy! Öhh! Gırtlağımdan içeri girdi çıkmıyor. Ay' Ay! Ay! A-h-h-h! Nasıl canım yanıyor!&quot; Bay Fledgeby iki büklüm oldu, açıldı, tekrar tekrar yerde yuvarlandı.</p>
<p>Bebek terzisi, onun Türk terlikleri havada bir köşeye yuvarlanışını seyrettikten sonra, ilk olarak tuzlu enfiye meselesine müdahale etmeye karar verdi ve ona biraz daha su içirip sırtına eliyle vurdu. Ancak bu son hamle hiçbir başarı getirmediği gibi Bay Fledgeby'nin çığlık çığlığa bağırmasına neden oldu, &quot;Ah gözüm! Vurma! Her yerim şişti, çok canım yanıyor!&quot;</p>
<p>Ancak yavaş yavaş tıkanmaları ve horoz gibi ötmeleri azaldı ve Bayan Jenny onu bir koltuğa oturttu; kıpkırmızı, sulanmış gözleri, şişmiş suratı, yüzünde yarım düzine morlukla pek perişan bir hali vardı.</p>
<p>&quot;Enfiyene tuz koymak da nerden aklına geldi genç adam?&quot; diye sordu Bayan Jenny.</p>
<p>&quot;Ben çekmedim enfiyeyi,&quot; diye cevap verdi perişan genç. &quot;Gırtlağıma tıkıldı.&quot;</p>
<p>&quot;Kim tıktı?&quot; diye sordu Bayan Jenny.</p>
<p>&quot;O,&quot; dedi Fledgeby. &quot;Cani. Lammle. Ağzıma, burnuma, gırtlağıma tıktı. Ay! Ay! Ay! A-h-h-h! Öh! Bağırmayayım diye yaptı. Sonra da acımasızca saldırdı bana.&quot;</p>
<p>&quot;Bununla mı?&quot; diye sordu Bayan Jenny, baston parçalarını göstererek.</p>
<p>&quot;Silah buydu,&quot; dedi Fledgeby, ona bir tanıdık gibi bakarak. &quot;Üzerimde kırdı. Ah, çok canım yanıyor! Sen nerden buldun?&quot;</p>
<p>&quot;Aşağı koşarak inip, şapkasını tutan hamının yanına geldiğinde...&quot;</p>
<p>&quot;Ah!&quot; diye inledi Bay Fledgeby kıvranarak, &quot;şapkasını tutuyordu öyle mi? Bu işte onun parmağı olduğunu tahmin etmeliydim!&quot;</p>
<p>&quot;Aşağı inip, beni yukarı bırakmayan hanımın yanına geldiğinde, sana vereyim diye bu parçaları bana verdi, 'Bay Alfred Lammle'ın İngiltere'den ayrılma hediyesi,' dememi istedi bir de.&quot; Bayan Jenny bu sözleri garezli bir memnuniyetle ve çenesiyle gözlerinin keyifli bir hareketiyle söylemişti; öyle ki Bay Fledgeby çektiği acıdan ellerini yüzüne kapatmamış ve bunu görmüş olsa ızdırabı daha da artardı.</p>
<p>&quot;Polis çağırayım mı?&quot; diye sordu Bayan Jenny kapıya doğru hamle ederek.</p>
<p>&quot;Dur! Çağırma!&quot; diye bağırdı Fledgeby. &quot;Lütfen çağırma! Bunu kimse bilmese daha iyi. Kapıyı kapatır mısın lütfen? Ay, nasıl canım yanıyor!&quot;</p>
<p>Bay Fledgeby ne kadar canının yandığının kanıtı olarak koltuktan kalkıp halıda bir kere daha yuvarlandı.</p>
<p>&quot;Kapı kapandığına göre,&quot; dedi Bay Fledgeby, yüzündeki bereler biraz daha morarmış, külahı kafasından kaymış bir halde ızdırapla oturdu, &quot;rica etsem sırtıma ve omuzlarıma bir bakar mısın? O canavar içeri daldığında üzerimde ropdöşambrım yoktu, sırtım berbat halde olmalı. Gömleğimi yakasından kes; masanın üzerinde makas var. Ah!&quot; diye inledi Bay Fled-geby, elini yine başına kaldırarak. &quot;Nasıl canım yanıyor!&quot;</p>
<p>&quot;Burası mı?&quot; diye sordu Bayan Jenny, sırtı ve omuzları kastederek</p>
<p>&quot;Ah, Allahım, evet!&quot; diye inledi Fledgeby, sallanarak &quot;Her yeri! Baştan aşağı!&quot;</p>
<p>Hamarat, küçük terzi gömleği çabucak çıkardı ve Bay Fledgeby'nin pekala hak ettiği sağlam ve amansız bir köteğin izlerini gözler önüne serdi. &quot;Canının yandığına şaşmamak lazım, genç adam!&quot; diye bağırdı Bayan Jenny. Adamın arkasında çaktırmadan ellerini oğuşturdu ve işaret parmaklarıyla kafasının tepesini şöyle bir iki yokladı.</p>
<p>&quot;Sirkeli kesekâğıdına ne dersin?&quot; diye sordu acılar içindeki Fledgeby, sallanıp inlemeye devam ederek. &quot;Sirkeli kesekâğıdı iyi gelecek gibi duruyor mu?&quot;</p>
<p>&quot;Evet,&quot; dedi Bayan Jenny içten içe kıkırdayarak. &quot;Turşusunu kurmak lazım gibi görünüyor.&quot;</p>
<p>Bay Fledgeby 'turşu' kelimesinin etkisiyle çökerek inledi. &quot;Mutfak bu katta,&quot; dedi; &quot;dolabın çekmecesinde kesekâğıdı var, rafta da sirke. Rica etsem birkaç parça hazırlayıp sırtıma koyar mısın? Aman kimseler duymasın.&quot;</p>
<p>&quot;Bir, iki -hım- beş, altı. Altı tane lazım,&quot; dedi terzi.</p>
<p>&quot;Altmış tane gibi acıyor,&quot; diye sızlandı Bay Fledgeby kıvranarak.</p>
<p>Bayan Jenny makasla mutfağa gitti, kesekâğıdını ve sirkeyi buldu, maharetle altı parça kesip sirkeyle ıslattı. Hepsini hazırlayıp dolabın üzerine koyduğunda aklına bir fikir geldi.</p>
<p>&quot;Bence,&quot; dedi Bayan Jenny sessiz bir kahkahayla, &quot;biraz karabiber iyi olacak. Bir tutam. Bence genç adamın numaraları, dostlarının ona biraz karabiber ekmesini icap ettiriyor.&quot;</p>
<p>Bay Fledgeby'nin kem talihi, şömine rafı üzerinde duran karabiberi gösterdi Bayan Wren'e. Sandalyeye tırmanıp kavanozu aldı ve hazırladığı bütün yakıların üzerine ayarınca karabiber serpeledi. Sonra Fledgeby'nin yanına dönüp hepsini üzerine yapıştırdı; her biri yerine konurken keskin keskin uluyordu Bay Fledgeby.</p>
<p>&quot;İşte oldu, genç adam!&quot; dedi bebek terzisi. &quot;Şimdi biraz rahatladın mı bari?&quot;</p>
<p>Gömüşe göre rahatlamamıştı çünkü &quot;Ay, ay nasıl canım yanıyor!&quot; diye bağırdı cevaben.</p>
<p>Bayan Jenny, üzerine İran sabahlığını verdi, gözlerini İran takkesiyle kapattı ve onu yatağına yatırdı. &quot;Bugün iş yapacak halde değilsin, genç adam, benim de zamanım kıymetli,&quot; dedi Bayan Jenny, &quot;ben en iyisi kaçayım. Nasıl şimdi daha rahat mısın?&quot;</p>
<p>&quot;Ah, gözüm!&quot; diye bağırdı Bay Fledgeby. &quot;Hayır, değilim. Ay! Nasıl canım yanıyor!&quot;</p>
<p>Oda kapısını kapatmadan önce Bayan Jenny'nin son gördüğü, Bay Fledgeby'nin sudaki bir yunus gibi yatağının üzerine taklalar attığıydı. Sonra yatak odasının ve diğer bütün odaların kapısını kapatıp aşağıya indi ve Albany'den daha kalabalık sokaklara çıkarak St Mary Axe'e giden tramvaya bindi: Yolda pencereden görebildiği bütün şık giyimli hanımları yakalıyor, kafasında patronlarını çıkarıyor ve bebekleri için manken olarak kullanıyordu.</p>
<p>&nbsp;</p>
</body>
</html>