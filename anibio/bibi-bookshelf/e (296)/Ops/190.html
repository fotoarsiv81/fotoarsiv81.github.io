<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>14. Bölüm -Dostça Hamleye Şah Mat</title>
</head>
<body>
<h1><a id="a200"></a>14. Bölüm -Dostça Hamleye Şah Mat</h1>
<p>Bay ve Bayan John Harmon yasal soyadlarını ve Londra'daki evlerini sahiplenme işini öyle bir güne denk getirmişlerdi ki, Boffin'in Köşkü'nün son tepesinin son tozlarını taşıyan son vagon o gün kapılardan çıkmıştı. Vagon hoplaya zıplaya giderken, Bay Wegg de üzerinden son yükün kalktığını hissetti ve o kara koyun Boffin'in derisinin yüzüleceği hayırlı mevsimi sevinçle karşıladı.</p>
<p>Tepelerin peyderpey taşındığı ağır süreç esnasında, Silas tamahkâr gözlerle çalışmaları yakından takip etmişti. Ama tamahkârlıkta onunkiler-den aşağı kalmayan başka gözler geçmiş yıllarda zaten Tepelerin ağır ağır yükselmesini seyretmiş, onları oluşturan tozu eşeleyip durmuştu. Kıymetli bir şey çıkmadı. Nasıl çıksın ki, Harmony Hapishanesi'nin eski, amansız gardiyanı sineğin bile yağını çıkarmışken nasıl olsun?</p>
<p>Bu kısır sonuçtan hayal kırıklığına uğrasa da Bay Wegg işin bitmesiyle öyle rahatlamıştı ki uzun boylu homurdanmadı. Tepeleri satın alan firmayı temsil eden bir ustabaşı, Bay Wegg'in turşusunu çıkartmıştı. Patronlarının gece demeden, gündüz demeden, icabında fener ışığında çöpü taşıma hakkını kullanan bu ustabaşı, işler biraz daha uzasa Silas'ın ölümüne sebep olacaktı. Sargılı kafasına, arkada sırtına kadar inen deri korumalı bu şapka takan, ayağına kadife kısa pantolon giyen, kendisi hiç uykuya ihtiyaç duyuyormuş gibi görünmeyen bu ustabaşı, kötü bir cin gibi en olmadık saatlerde belirirdi. Siste, yağmurda gün boyu süren uzun çalışmaya nezaret etmekten yorulan Silas, kendini yatağa atıp tam uyumaya başladığında yastığının altından gelen feci bir zangırtı, ona Uykusuz Cin tarafından başı çekilen uzun vagon silsilesinin geldiğini ve çalışmanın yeniden başlayacağını haber verirdi. Kimi zaman gecenin köründe derin uykusundan bir gümbürtüyle uyanır, kimi zaman kırk sekiz saat nöbette kalmaya zorlanırdı. Zalimi ondan dışarı çıkmaya zahmet etmemesini istedikçe, kurnaz Wegg bir yerde gizli bir şeyler olduğuna dair emareler bulunduğundan, kendisinin devredışı bırakılmaya çalışıldığından şüphelenirdi. Bu sebeplerle uykusu bölündükçe bölünür, kendini yirmi bin saat boyunca gözcülük etmek için bahse girmiş biri gibi hisseder, hiç uyumadığı halde sürekli uyandığı için kendine acırdı. Artık öyle çökmüş, öyle zayıflamıştı ki tahta bacağı orantısız görünüyor, musibete uğramış vücuduyla kıyaslandığında tombul bir vaziyet arzediyordu.</p>
<p>Ancak bütün bu müşkülatın sona erdiğini, bugün yarın servetine kavuşacağını düşünmekten teselli buluyordu. Son zamanlarda Boffin'den ziyade onun burnu sürtülmüştü ama artık sıra Boffin'deydi. Uykusuz usta-başının dolapları yüzünden, tozlu dostuyla sık sık yemek yeme yolundaki dostane planlarını gerçekleştirememiş, onu biraz fazla rahat bırakmıştı. Kendisi Köşk'te eriyip bitmekteyken, Bay Boffin'i göz altında tutma işini Bay Venüs'e devretmek zorunda kalmıştı.</p>
<p>Tepeler nihayet yerle bir olduğunda Bay Wegg, Bay Venüs'ün müzesine koştu. Akşam olduğundan, söz konusu beyefendiyi beklediği gibi ateşin başında buldu; ama beklediği gibi güçlü beynini, çayda boğmuyordu.</p>
<p>&quot;Burada pek keyifli bir koku var!&quot; dedi Wegg, durup koklayarak.</p>
<p>&quot;Ben de pek keyifliyim, beyefendi!&quot; dedi Venüs.</p>
<p>&quot;Sizin işlerde limon kullanılmıyor, değil mi?&quot; diye sordu Wegg tekrar koklayarak.</p>
<p>&quot;Hayır, Bay Wegg. Ben limonu genelde kaldırımcı pançı yapmak için kullanırım.&quot;</p>
<p>&quot;O da ne öyle?&quot; diye sordu Wegg biraz daha aksi bir sesle.</p>
<p>'Tarifini vermek zor, beyefendi,&quot; dedi Venüs, &quot;çünkü malzemelerine ne kadar dikkat ederseniz edin, pançı yapanın elinin ayarı, içine kattığı his daha önemli. Ama ana malzeme cin.&quot;</p>
<p>&quot;Cin ha?'' dedi Wegg, sıkıntılı sıkıntılı oturarak. &quot;Hani şu basık şişelerde mi?&quot;</p>
<p>&quot;Çok güzel, çok güzel!&quot; diye bağırdı Venüs. &quot;İçer misiniz?&quot;</p>
<p>&quot;Sorulur mu?&quot; dedi Wegg bozularak &quot;İçerim tabii! Kafası sargılı, gecesi gündüzü olmayan bir ustabaşının işkencesinden feleğini şaşırmış birine içki içer misin diye sorulur mu? Hem nasıl içer!&quot;</p>
<p>&quot;Böyle şeylere kafayı takmayın, Bay Wegg. Her zamanki haliniz yok bugün.&quot;</p>
<p>&quot;Ona bakarsanız, sizin de her zamanki haliniz yok bugün,&quot; diye homurdandı Wegg. &quot;Bir neşe, bir canlılık.&quot;</p>
<p>İçinde bulunduğu ruh halinde, bu vaziyet Bay Wegg'e adeta hakaret gibi gelmişti.</p>
<p>&quot;Saçınızı da kestirmişsiniz!&quot; dedi Wegg, her zamanki tozlu, kabarık saçların yerinde yeller estiğini fark ederek.</p>
<p>&quot;Evet, Bay Wegg. Ama bunu da takmayın kafanıza.&quot;</p>
<p>&quot;Biraz da kilo almamışsanız bana Silas demesinler!&quot; dedi Wegg memnuniyetsizliği iyice artarak. &quot;Şimdi sırada ne var?&quot;</p>
<p>&quot;Valla, Bay Wegg,&quot; dedi Venüs keyifle gülümseyerek, &quot;sırada ne var dünyada tahmin edemezsiniz.&quot;</p>
<p>&quot;Tahmin etmek istemiyorum,&quot; diye terslendi Wegg. &quot;Bu işbölümü en çok size yaradı, bunu bilir bunu söylerim. Bu işte ağır yükü ben yüklendim, hafifi size kaldı. Siz uykunuzdan olmadınız.&quot;</p>
<p>&quot;Hayatımda bu kadar iyi dinlendiğimi hatırlamıyorum, sayenizde.&quot;</p>
<p>&quot;Ah!&quot; diye homurdandı Wegg, &quot;benim yerimde siz olacaktınız. Benim yerimde siz olsaydınız, yatağınızdan, uykunuzdan, yemeklerinizden kaldırılsaydınız aylar boyu, siz de pek neşeli olmazdınız.&quot;</p>
<p>&quot;Gerçekten de sizi epey hırpaladı bu iş, Bay Wegg,&quot; dedi Venüs onu sanatkâr gözüyle süzerek. &quot;Epey hırpaladı! Teniniz öyle sararmış solmuş, kemiklerinize öyle yapışmış ki beni değil de köşedeki Fransız beyefendiyi ziyarete gelmiş gibi bir haliniz var.&quot;</p>
<p>Büyük bir hiddetle Fransız beyefendinin köşesine bakan Bay Wegg orada yeni bir şeyler seçer gibi oldu, bunun üzerine öteki köşeye baktı, sonra gözlüğünü takıp loş dükkânın köşesine bucağına iyice bir göz gezdirdi.</p>
<p>&quot;Burayı temizlemişsiniz!&quot; diye bağırdı. &quot;Evet, Bay Wegg. Tapılası bir kadının yardımıyla.&quot; &quot;Madem öyle sırada evlenmek var herhalde?&quot; &quot;Aynen öyle, beyefendi.&quot;</p>
<p>Silas gözlüğünü tekrar çıkardı -dostu ve ortağının bu yeni, şen görünümü öyle midesini bulandırmıştı ki onu büyütülmüş olarak görmek istemiyordu sanki- ve sordu: &quot;Eskisiyle mi?&quot;</p>
<p>&quot;Bay Wegg!&quot; dedi Venüs birden sinirlenerek, &quot;söz konusu hanımefendiye eskisi diyemezsiniz.&quot;</p>
<p>&quot;Daha önce olmayan hanımı kastetmiştim,&quot; diye açıkladı Wegg gıcık bir tavırla.</p>
<p>&quot;Bay Wegg,&quot; dedi Venüs, &quot;bu kadar hassas bir konuda ne demek istiyorsanız açık söylemenizi talep etmek zorundayım. Bazı şeylerle oyun olmaz. Hayır efendim! Bazı şeylerden ancak büyük bir saygıyla bahsedilebilir. Mesela Bayan Pleasant Riderhood'dan.&quot;</p>
<p>&quot;Daha önce olmayan hanım öyleyse?&quot; dedi Wegg.</p>
<p>&quot;Beyefendi,&quot; dedi Venüs vakarlı, &quot;bu ifadenin değiştirilmiş halini kabul ediyorum. Daha önce olmayan hanım.&quot;</p>
<p>&quot;Ne zaman?&quot; diye sordu Silas.</p>
<p>&quot;Bay Wegg,&quot; dedi Venüs yine sinirlenerek, &quot;böyle boks maçının zamanını sorar gibi sormanıza izin veremem. Sizden kesinlikle soruyu değiştirmenizi talep ediyorum.&quot;</p>
<p>Ortaklıklarını ve sermayesini hatırlayan Wegg istemeye istemeye soruyu değiştirdi: &quot;Hanımefendi, kalbini verdiği adama nikahını ne zaman verecek?&quot;</p>
<p>&quot;Beyefendi,&quot; dedi Venüs, &quot;değiştirdiğiniz ifadeyi tekrar kabul ediyorum, memnuniyetle. &quot;Hanımefendi kalbini verdiği adama nikahını bu Pazartesi verecek.&quot;</p>
<p>&quot;Hanımefendinin itirazı ortadan kalktı mı?&quot; dedi Silas.</p>
<p>&quot;Bay Wegg,&quot; dedi Venüs, &quot;daha önce de bir, belki birkaç kere... &quot;</p>
<p>&quot;Birkaç kere,&quot; diye araya girdi Wegg.</p>
<p>&quot;... size hanımefendinin itirazlarından bahsettiğim için,&quot; diye devam etti Venüs, &quot;o zamandan beri hanımefendiyle aramda oluşan mahremiyeti ihlal etmeden, iki iyi dostumun araya girmesiyle itirazların ortadan kalktığını söyleyebilirim; bu dostlarımdan biri hanımefendiyi önceden tanıyordu, diğeri tanımıyordu. (İnce ayarı bu iki arkadaş yaptı, beyefendi, hanımefendiyle benim aramda bir evlilik bağı kurulabilmesi için gidip onunla görüşerek bana büyük bir hizmette bulundular, dediğim gibi ince ayarı onlar yaptı: Evlendikten sonra işimi erkekler, çocuklar ve hayvanlarla sınırlı tutar da kadınlar üzerinde çalışmazsam hanımefendinin içinin rahatlayıp rahatlamayacağını, işime yine de kötü bir gözle bakıp bakmayacağını sordular. Doğru düşünmüşler, böylece mesele halloldu.)&quot;</p>
<p>&quot;Arkadaştan yana şanslısınız galiba, Bay Venüs?&quot; dedi Wegg, güvensiz bir bakışla.</p>
<p>&quot;Hiç fena sayılmaz,&quot; dedi Venüs gizemli bir tavırla. &quot;İdare eder, beyefendi. Hiç fena sayılmaz.&quot;</p>
<p>&quot;Yine de,&quot; dedi Wegg ona yine güvensiz bir bakış fırlatarak, &quot;size mutluluk dilerim. Herkes servetini kendine göre harcar. Siz evleniyorsunuz. Ben de yolculuğa çıkmayı düşünüyorum.&quot;</p>
<p>&quot;Öyle mi Bay Wegg?&quot;</p>
<p>&quot;Hava değişimi, deniz manzarası, tabiatın içinde dinlenmek, kafası sargılı ustabaşının bana çektirdiklerinden sonra çok iyi gelecektir eminim. İşin zor tarafı bitti, Tepeler gitti, artık Boffin'in vadesi doldu. Yarın sabah on, Boffin'in burnunu sürtmek için sana uyar mı ortak?&quot;</p>
<p>Bu harika amaç için yarın sabah on Bay Venüs için gayet uygundu.</p>
<p>&quot;Gözünü üstünden ayırmadın inşallah?&quot; dedi Silas.</p>
<p>Bay Venüs onu her gün gayet iyi gözlem altında bulundurduğunu söyledi.</p>
<p>&quot;Bu gece evine kadar gidip benimle talimatlarımı götürür müsün? Benim diyorum çünkü benim oyun olmayacağını bilir. Söyle ona belgelerini, hesaplarını, nakdini sabah o saatte hazır etsin,&quot; dedi Wegg. &quot;Birlikte çıkmadan önce (çünkü artık yorgunluktan bacağım tutmasa da seninle yolun birazını geleyim diyorum) senin için sakıncası yoksa, formalite icabı bizim şu sermayeye bir bakalım diyorum.&quot;</p>
<p>Bay Venüs hemen çıkardı, her şeyi yerli yerindeydi; Bay Venüs belgeyi ertesi sabah getirmeyi üstlendi. Ertesi sabah saat onu çaldığında Bay Wegg'le Boffin'in kapısında buluşacaktı. Clerkenwell'le Boffin'in (Bay Wegg, bu ismin başına Bay eklememekte ısrarlıydı) evi arasında bir yerde ayrıldılar.</p>
<p>Pek berbat bir geceydi, onu da berbat bir sabah takip etti. Sabahleyin sokaklar öyle çamurlu, öyle kasvetliydi ki Wegg olay mahalline arabayla gitti; bankaya bolca para çekmeye gidecek bir adamın artık bu kadar masrafı haydi haydi karşılayacağını söyledi kendi kendine.</p>
<p>Venüs tam zamanında gelmişti, kapıyı çalmayı ve konuşmayı idare etmeyi Wegg üstlendi. Kapı çalındı. Kapı açıldı.</p>
<p>&quot;Boffin evde mi?&quot;</p>
<p>Uşak Bay Boffin'in evde olduğu cevabını verdi.</p>
<p>&quot;O da olur,&quot; dedi Wegg, &quot;hoş ben ona öyle demem.&quot;</p>
<p>Uşak randevuları olup olmadığını sordu.</p>
<p>&quot;Bana bak, genç,&quot; dedi Wegg, &quot;ben böyle şeylere gelemem. Bunlar bana işlemez. Uşaklarla işim yok. Boffin'i istiyorum.&quot;</p>
<p>Bekleme odasına alındılar. Bütün gücü elinde bulunduran Wegg şapkasını çıkarmamış ıslık çalarak ortada dolaşıyordu. Şömine rafında duran saatin yelkovanını eliyle iterek saati çaldırttı. Bir iki dakika sonra Boffin'in eski çalışma odasına götürüldüler. Odada giriş kapısının dışında, bir de öteki odayla arasında katlanan kapılar vardı. Boffin çalışma masasında oturuyordu. Asilzade havasında uşağa çekilmesini işaret eden Bay Wegg başında şapkasıyla bir iskemle çekip iyice dibine oturdu. Yine aynı masada, Bay Wegg şapkasının bir anda kafasından alınıp, bu iş için açılıp kapanan pencereden dışarı fırlatılması tecrübesine maruz kaldı.</p>
<p>&quot;Bu beyefendinin yanında küstahlık etmeye devam edersen,&quot; dedi bu işi yapan elin sahibi, &quot;seni de şapkanın arkasından atarım.&quot;</p>
<p>İstemsizce elini çıplak kafasına vuran Wegg, ağzı bir karış açık Sekreter'e baktı. Çünkü sessizce katlanan kapılardan içeri süzülüp şapkasını atan bizzat Sekreter'di.</p>
<p>&quot;Ya!&quot; dedi Wegg, bir an kaybettiği konuşma kudretini yeniden kazanınca. &quot;Çok iyi! Senin kovulman için talimat vermiştim. Gitmedin öyle mi? Ya! Şimdi o işi de hallederiz. Çok iyi!&quot;</p>
<p>&quot;Hayır, ben de gitmedim,&quot; dedi bir diğer ses.</p>
<p>Katlanan kapılardan birisi daha sessizce içeri girmişti. Wegg kafasını çevirdiğinde işkencecisini gördü, daima-uyanık ustabaşı, şapkası, kısa kadife pantolonu tastamam. Sargılı kafasını açtığında, sağlam bir kafa çıktı altından, Zifos'un kafası.</p>
<p>&quot;Ha, ha, ha, beyler!&quot; diye gürledi Zifos büyük bir sevinçle kahkahalara boğularak. &quot;Ayakta uyuduğumu nerden bilsin, hep yapardım ben Bayan Higden'a tezgahı çevirirken! Bayan Higden'a polis haberlerini sesimi değiştirerekten okuduğumu ne bilsin! Ama hayatını zindan ettim ona, vallah billah zindan ettim!&quot; Bunu söyleyen Bay Zifos ağzını korkutucu ölçüde açıp, gülmek için başını geri attı ve sayısız kemik çıkıntısını gözleri önüne serdi. </p>
<p>&quot;Ah!&quot; dedi Wegg, içine bir kurt düşmüştü ama tam da değil; &quot;bir artı bir, demek iki kişi kovulmamış, öyle mi Boffin? Dur sana bir soru sorayım. Tepeler taşınmaya başladığında bu çocuğu kim bu kılığa soktu? Bu tipi kim işe aldı?&quot;</p>
<p>&quot;Bana bak!&quot; diye diklendi Zifos, başını ileri uzatarak. 'Tip mip istemem, pencereden atıveririm!&quot;</p>
<p>Bay Boffin elinin bir hareketiyle onu yatıştırdı ve &quot;Onu ben işe aldım,</p>
<p>Wegg,&quot; dedi.</p>
<p>&quot;Ya! Demek sen işe aldın, Boffin. Aferin. Bay Venüs isteyeceğimiz meblağı arttırıyorum, şimdi bir an önce işe geçelim. Boffin! Bu pisliklerin hemen bu odadan çıkarılmasını istiyorum.&quot;</p>
<p>&quot;Öyle bir şey yapılmayacak, Wegg,&quot; dedi Bay Boffin, kendisi yazı masasının bir ucunda, Sekreter diğer ucunda, ciddi ciddi oturuyorlardı.</p>
<p>&quot;Bof-fin! Yapılmayacak da ne demek?&quot; dedi Wegg. &quot;Zararına olsa bile mi?&quot;</p>
<p>&quot;Hayır, Wegg,&quot; dedi Bay Boffin, halinden memnun başını sallayarak. &quot;Zararıma da olsa, başka şeyime de olsa, hayır.&quot;</p>
<p>Wegg bir an durup düşündükten sonra: &quot;Bay Venüs, rica etsem bana şu belgeyi uzatır mısınız?&quot; dedi.</p>
<p>&quot;Elbette, beyefendi,&quot; dedi Venüs, büyük bir nezaketle belgeyi uzattı. &quot;Buyurun. Artık bunu elimden çıkardığıma göre küçük bir gözlemde bulunmak istiyorum: Pek gerekli değil aslında, yeni bir doktrin ya da keşif de değil, sadece kafamı rahatlatmak için söyleyeceğim. Silas Wegg, sen namussuz düzenbazın tekisin!&quot;</p>
<p>Bir iltifat beklercesine belgeyle arkadaşı konuşurken tempo tutan Bay Wegg, bu beklenmedik son karşısında aniden durdu.</p>
<p>&quot;Silas Wegg,&quot; dedi Venüs, &quot;şunu bil ki, şirketimizin daha kuruluş aşamasında Bay Boffin'i gizli ortak yaptım.&quot;</p>
<p>&quot;Aynen öyle,&quot; diye katıldı Bay Boffin; &quot;Venüs'e sözüm ona bir iki teklif yaparak onu iyice sınadıktan sonra, gayet dürüst bir adam olduğunu anladım, Wegg.&quot;</p>
<p>&quot;Bay Boffin'e hakkımdaki iyi düşünceleri için teşekkür ederim,&quot; dedi Venüs, &quot;gerçi bu pisliğin başlangıcında, birkaç saatliğine de olsa ellerim pek temiz sayılmazdı. Yine de hızlı tarafından tam bir telafide bulunduğumu düşünüyorum.&quot;</p>
<p>&quot;Bulunmaz olur musun, Venüs,&quot; dedi Bay Boffin. &quot;Kesinlikle, kesinlikle, kesinlikle.&quot;</p>
<p>Venüs, saygı ve minnettarlıkla başını eğdi. 'Teşekkür ederim, beyefendi. Size her şey için teşekkür borçluyum. Benim hakkımdaki iyi fikirleriniz için, sizinle ilk temasa geçtiğimde bana karşı tavrınız ve teşvikiniz için, malum hanımefendiye tesir ettiğiniz için, hem size hem de Bay John Harmon'a ne kadar teşekkür etsem az.&quot; Adını söylerken ona da selam vermişti.</p>
<p>Wegg bu ismi kulaklarını dört açarak, hareketi de gözlerini dört açarak takip etmiş, o kabadayı halleri hafiften ufalanmaya başlamıştı ki Venüs dikkatini tekrar kendi üzerine çeldi.</p>
<p>&quot;Aramızdaki her şey, Bay Wegg,&quot; dedi Venüs, &quot;şimdi açıklığa kavuştu, her şeyi anlamanız için daha fazla söz sarf etmeme gerek yok sanırım. Ama önemli bir konu hususunda herhangi nahoş bir duruma ya da hataya izin vermemek için, tanışıklığımızın nihayetinde kendi tavrımı bütün açıklığıyla ortaya koymak için, Bay Boffin ve Bay John Harmon'ın da izniyle, gözlemimi tekrarlamak istiyorum. Sen namussuz düzenbazın tekisin!&quot;</p>
<p>&quot;Aptal,&quot; dedi Wegg, parmaklarını şaklatarak, &quot;bir yolunu bulsam, şimdiye senden kurtulmuştum. Kaç kere düşündüm. Keyfin bilir. Sen çıkar-san bana daha fazla kalır. Çünkü bildiğiniz gibi,&quot; dedi Wegg, bu tespitini Bay Boffin'le Bay Harmon arasında eşit pay ederek, &quot;bedelimi sonuna kadar hak ediyorum, almaya da kararlıyım. Bu ayrılış gayet isabetli oldu, tam bu anatomici zırtapoza göre,&quot; dedi Bay Venüs'ü işaret ederek, &quot;ama gerçek bir erkeğe göre değil. Ben buraya satın alınmaya geldim, fiyatım da belli. İster alın ister bırakın.&quot;</p>
<p>&quot;Bana kalsa ben seni bırakırım, Wegg,&quot; dedi Bay Boffin gülerek,</p>
<p>&quot;Boffin!&quot; dedi Wegg, haşin bir havayla ona dönerek, &quot;sendeki bu yeni türemiş cesareti anlıyorum. Gümüş kaplamanın altından pirinç görünüyor. Bunlar senin boyunu aşar. Kaybedecek bir şeyin olmadığı için böyle atıp tutuyorsun. Ben senin ruhunu okurum! Ama Bay Harmon başka hikâye. Bay Harmon'ın riske atacağı çok daha fazla şey var. Bu Bay Harmon hakkında bir şeyler duydum ben son zamanlarda -gazetede gördüğüm bazı ufak tefek haberleri hatırlıyorum da şimdi-, seni bırakıyorum Boffin, dikkatime layık değilsin. Bay Harmon'a bu belgenin içeriği hakkında bir fikri olup olmadığını soruyorum.&quot;</p>
<p>&quot;Rahmetli babamın hazırladığı vasiyetlerden biri, Bay Boffin'in (ona aynı şekilde hitap etmeye devam edersen burnuna yumruğu yersin) elindeki vasiyetten daha yeni bir tarihte yazılmış, bütün malını Kraliyet'e bıraktığını söylüyor,&quot; dedi John Harmon, üzerindeki muazzam ciddiyetin izin verdiği ölçüde kayıtsız bir tavırla.</p>
<p>&quot;Aynen öyle!&quot; diye bağırdı Wegg. Sonra vücudunun ağırlığını tahta bacağına verip, odun kafasını bir yana eğerek ve gözlerinden birini kısarak &quot;Madem öyle sana sorayım. Bu belgenin değeri nedir?&quot;</p>
<p>&quot;Hiç,&quot; dedi John Harmon.</p>
<p>Wegg bu kelimeyi sırıtarak tekrar etmiş, alaycı bir cevap vermeye hazırlanıyordu ki fularından tutulup dişleri takırdayana kadar silkelendi, odanın bir köşesine sürüklendi ve oraya mıhlandı.</p>
<p>&quot;Seni alçak!&quot; dedi John Harmon, denizci elleri kıskaç gibiydi.</p>
<p>&quot;Başımı duvara çarpıyorsun,&quot; diye itiraz etti Silas, cılız bir sesle.</p>
<p>&quot;Başını duvara çarpmayı istiyorum zaten,&quot; dedi John Harmon, sözlerini hareketleriyle destekleyerek; &quot;beynini patlatma izni almak için bin pound verirdim. Bana bak alçak, şu basık şişeyi görüyor musun?&quot;</p>
<p>Zifos görsün diye şişeyi kaldırdı.</p>
<p>&quot;O şişenin içinde kendi kendine işkence eden, mutsuz babamın yazdığı onlarca vasiyetten sonuncusu vardı. O vasiyet, bütün her şeyi benim ve senin, asil hamimiz Bay Boffin'e bırakıyor. Beni ve (o sırada üzüntüden ölmüş olan) ablamı tümüyle reddederek dışarda bırakıyor. O şişe, mirası alan, senin ve benim asil hamimiz tarafından bulundu. O şişe ona büyük üzüntü verdi çünkü ablamla ben artık dünyada olmasak bile, anımızın üzerine, sefil çocukluğumuzda hak edecek hiçbir şey yapmadığımız bir gölge düşürüyordu. Bu yüzden de o şişeyi kendisine ait olan tepeye gömmüştü, sen nankör köpek muhtemelen onun çok yakınlarında eşinip dururken hep aynı yerde gömülü duruyordu. Asıl amacı bu vasiyetin gün yüzüne çıkmamasıydı; yine de onu ortadan kaldırmaya korkuyordu, çünkü cömert bir niyetle bile olsa böylesi bir belgeyi yok etmenin kanunu çiğnemek olacağını düşünüyordu. Bu evde benim kim olduğum ortaya çıktıktan sonra, bu konuda içi rahat etmeyen Bay Boffin, senin gibi bir köpeğin anlayamayacağı bazı şartlarla bana şişenin sırrını açıkladı. Belgeyi çıkarması ve yasal olarak onaylatması için ısrar ettim. Birincisini yaparken gördün, ikincisini görmedin. Neticede, seni böyle silkelerken elinde sallanan belge, o şişenin çürük mantar kadar bile etmez, anladın mı?&quot;</p>
<p>Kafası hayli rahatsız bir biçimde öne geriye savrulan Silas'ın allak bullak olan yüzünden görüldüğü kadarıyla anlamıştı.</p>
<p>&quot;Şimdi, alçak,&quot; dedi John Harmon fularını bir kere daha eline dolayıp, onu kol boyu mesafede iyice köşeye bastırarak, &quot;sana kısaca iki şeyden daha bahsedeceğim çünkü sana ızdırap vereceklerini düşünüyorum. Keşfettiğin belge gerçekten ilk senin bulduğun bir şeydi çünkü kimsenin aklına oraya bakmak gelmemişti. Venüs, Bay Boffin'le konuşana kadar da varlığından haberimiz yoktu. Halbuki daha buraya ilk geldiğim andan itibaren seni sıkı takip altında tutuyordum, Zifos'un da hayatta en büyük meşgalesi ve keyfi gölge gibi peşinden ayrılmamaktı, bu yüzden de senin ne mal olduğunu gayet iyi biliyorduk ve Bay Boffin'i, seni son ana kadar kandırmaya ikna ettik, hayal kırıklığın daha büyük olsun diye. Bu birincisiydi, anladın mı?&quot;</p>
<p>Burada John Harmon, Silas'ın idrakine yine silkeleyerek yardım etti.</p>
<p>&quot;Şimdi sonuncuyu söylüyorum, alçak. Demin babamın mirasının bana kaldığını zannettin. Doğrudur. Ama babamın isteğiyle ya da kendi hakkımla mı? Hayır! Bay Boffin'in cömertliği sayesinde. Şişenin sırrını bana açıklamadan önce öne sürdüğü şart, benim serveti almam, onun da Tepesini almasıydı. Sahip olduğum her şeyi Bay ve Bayan Boffin'in kendi çıkarlarını gözetmemelerine, dürüstlüklerine, şefkatlerine, iyiliklerine (bu kelimelerin hiçbiri bana yetmiyor) borçluyum. Bütün bunları bile bile, senin gibi bir çamur solucanının onun kendi evinde, asil ruhuna uzandığını gördüğümde,&quot; diye ekledi John Harmon dişlerinin arasından konuşarak, bu arada Wegg'in fularını biraz daha sıkmıştı, &quot;kafanı koparıp da pencereden atmadığıma şükret! Bu da söyleceğim son şeydi, anladın mı?&quot;</p>
<p>Serbest bırakılan Silas elini boynuna götürdü, boğazını temizledi. Yüzünde, o bölgeye büyük bir kılçık takılmış gibi bir hal vardı. O kendi köşesinde bu hareketi yaptığı anda, Bay Zifos da ilk başta pek anlaşılmayan bir harekette bulundu; un ya da kömür çuvalını kaldırmaya hazırlanan bir hamal gibi geri geri Wegg'e sokuldu.</p>
<p>&quot;Kusura bakma, Wegg,&quot; dedi Bay Boffin merhametle, &quot;mecburen kapıldığımız o kötü intibadan sonra, bizim hanımla ben senin için pek iyi şeyler düşünemeyeceğiz. Ama seni bulduğumdan daha kötü durumda bırakmak istemem yine de. Bu yüzden de ayrılmadan önce tek kelimeyle, yeni bir tezgah kurmak için ne kadar para gerekir söyle.&quot;</p>
<p>&quot;O tezgahı başka bir yere kuracaksın,&quot; diye araya girdi John Harmon. &quot;Bu pencerelerin altında görmeyeceğim seni.&quot;</p>
<p>&quot;Bay Boffin,&quot; dedi Wegg tamahkâr bir yaltaklanmayla, &quot;sizinle tanışma şerefine ilk erdiğimde, elimde olan balad koleksiyonu, bence, paha biçilmezdi.&quot;</p>
<p>&quot;Paha biçilmezse onlar için bir ödeme de yapılamaz,&quot; dedi John Harmon, &quot;bu ayaklara yatmasan iyi edersin bayım.&quot;</p>
<p>&quot;Kusura bakmayın Bay Boffin,&quot; diye devam etti Wegg, kötü kötü John'a bakarak, &quot;ben sizinle konuşuyordum, kulaklarım beni yanıltmıyorsa bana bu teklifi getiren sizdiniz. Seçme bir balad koleksiyonum vardı, teneke kutuda da yeni bir zencefilli çörek stoğum. Dahasını söylemiyorum, size bırakıyorum.&quot;</p>
<p>&quot;Ama neyin hakkaniyetli olduğunu söylemek çok zor,&quot; dedi Bay Boffin huzursuzca, elini cebine sokmuştu. &quot;Gerekli olanın üzerine çıkmak istemiyorum çünkü gerçekten de çok kötü bir adam olduğun ortaya çıktı. Çok dolapçı, çok nankör çıktın Wegg; ben sana ne zarar verdim ki?&quot;</p>
<p>&quot;Ayrıca çok saygı gördüğüm bir getir götür işi bağlantım da vardı,&quot; diye devam etti Bay Wegg dalgın dalgın. &quot;Ama muhteris görünmek istemem, bunu da size bırakıyorum Bay Boffin.&quot;</p>
<p>&quot;Valla, ne fiyat biçsem bilemiyorum,&quot; diye mırıldandı Altın Çöpçü.</p>
<p>&quot;Keza bir çift tezgah ayağı da vardı,&quot; diye devam etti Wegg, &quot;ayaktan iyi anlayan bir İrlandalı onun için beş buçuk pound teklif etmişti ama ben hiç kulak asmadım, çünkü çok üzerinde ederdi. Tabure, şemsiye, askılık ve tepsi de vardı. Ama size bırakıyorum, Bay Boffin.&quot;</p>
<p>Altın Çöpçü karmaşık bir hesapla meşgul göründüğünden Bay Wegg bazı eklemelerde bulunarak ona yardımcı oldu.</p>
<p>&quot;Ayrıca Bayan Elizabeth, Efendi George, Jane Teyze ve Parker Amca vardı. Ah! Böyle velinimetleri kaybetmek nedir düşünüyordum da, insanın güzelim bahçesini domuzların talan ettiğini görmesi gibi; insanın arkası olmayınca para kazanmak çok zor. Ama bunu da size bırakıyorum, beyefendi.&quot;</p>
<p>Bay Zifos hala o tuhaf ve anlaşılmaz hareketi yapmaya devam ediyordu.</p>
<p>&quot;Kandırmaktan bahsedildi de,&quot; dedi Wegg melankolik bir edayla, &quot;beni, başkalarını cimri olduğunuza kandırmaya çalıştığınız zamanlarda bana okuttuğunuz Cimri hikâyeleri zihnimin yapısına ne kadar zarar verdi söylemek zor, beyefendi. Tek söyleyebileceğim, zihnimin yapısı o sırada epey bozuldu. İnsan zihnine paha biçebilir mi? Demin aşağı atılan şapka da var. Ama bütün bunları size bırakıyorum, Bay Boffin.&quot;</p>
<p>&quot;İyi!&quot; dedi Bay Boffin. &quot;Al sana iki pound.&quot;</p>
<p>&quot;Bunu alırsam kendime haksızlık etmiş olurum.&quot;</p>
<p>Bu kelimeler ağzından çıkmıştı ki John Harmon parmağını kaldırdı ve artık Wegg'e iyice yaklaşmış olan Zifos, arkadan yakasına yapıştığı gibi onu un ya da kömür çuvalıymış gibi sırtına atıverdi. Bu konumda kemik çıkıntıları neredeyse Zifos'unkiler kadar meydana çıkan ve tahta bacağı pek rahatsız bir vaziyette havaya dikilen Bay Wegg'in yüzündeki hayret ve memnuniyetsizlik görmeye değerdi. Ama odada yüzünü fazla uzun süre görmek mümkün olmadı; çünkü Zifos onu çabucak dışarı çıkarıp merdivenlerden indirdi. Bay Venüs de ona eşlik ederek sokak kapısını açmıştı. Zifos'a verilen talimat, yükünü sokağa atması yolundaydı; ama köşede sahipsiz, merdiveni indirilmiş bir çöp arabası görünce Bay Z. yükünü arabanın içine atma arzusuna engel olamadı. Bu zor görevi büyük bir maharet ve gürültüyle ifa etti.</p>
<p>&nbsp;</p>
</body>
</html>