<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>10. Bölüm -Halef</title>
</head>
<body>
<h1><a id="a149"></a>10. Bölüm -Halef</h1>
<p>Rahip Frank Milvey'in kardeşlerinin bir kısmı, ölüyü fazlaca ümitli gömmeleri beklendiği için zihinlerinde artan bir rahatsızlık hissediyorlardı. Ama Rahip Frank, Anglikan kilisesinin amentüsünü meydana getiren otuz dokuz madde arasında bütün rahiplerin vicdanlarını çok daha fazla rahatsız edecek bir iki şey daha yapmaları gerektiğini düşünmeye meyilli olduğundan sükûnetini muhafaza etti.</p>
<p>Aslında sabırlı bir adamdı Rahip Frank Milvey, bağında çalışırken nice küllemeler, nice yanıklar görürdü de bunların onu pek bir hikmet sahibi yaptığı zannına kapılmazdı. Kendisi bir insan olarak sınırlı kapasitesiyle ne kadar çok şey öğrenirse, Alimimutlağın bildiklerini uzaktan uzağa da olsa o kadar iyi tahayyül edebileceğini anlamıştı sadece.</p>
<p>Bu yüzden de Rahip Frank'in, Johnny'ninkinden daha kötü bir vakada, kardeşlerinden bir kısmını rahatsız edebilecek ama pek çok yürekte faydalı bir iz bırakacak kelimeleri okuması gerekse, sırf ruhundaki merhamet ve tevazu sayesinde yapardı bunu. Johnny'nin arkasından okurken kendi altı çocuğunu düşündü, fukaralığını değil ve gözleri buğulandı. Onu dinleyen ufak tefek, akıllı karısıyla birlikte düşünceli düşünceli baktılar küçük mezara ve kolkola eve döndüler.</p>
<p>Aristokrat malikânede keder, Köşk'te sevinç vardı. Bay Wegg, ille de yetim istiyorlarsa kendinin de yetim olduğunu, ondan iyisini bulamayacaklarını söylüyordu kendi kendine. Brentford havalisinde aranıp durmanın, insana bağlanmayan, insan için fedakarlık yapmayan hakiki yetimler aramanın ne anlamı vardı; onların davası uğruna Bayan Elizabeth, Efendi George, Jane Teyze ve Parker Amca'dan vazgeçmiş hazır yetim dururken?</p>
<p>Olup bitenleri duyunca kıkır kıkır güldü Bay Wegg. Şimdi adını vermek istemediğimiz bir şahidin de sonradan doğrulayacağı üzre, Köşk'ün ücralığını fırsat bilip tahta bacağını kaldırarak, gerçek bacağıyla muzaffer bir pirüvet yaptı baletler misali.</p>
<p>John Rokesmith bu dönemde Bayan Boffin'e, bir Sekreterin patronunun karısına davrandığı gibi değil bir evladın annesine davrandığı gibi yaklaşmıştı. Zaten daha işe başladığı ilk günde kendini gösteren bastırılmış, şefkatli bir hürmet vardı halinde tavrında; Bayan Boffin'in kılık kıyafetinde ya da hareketlerinde başkalarına tuhaf gelen şeyler ona hiç tuhaf gelmezdi; bazen onun yanındayken yüzünde bir hoşnutluk ifadesi olurdu ama Bayan Boffin'in samimi ve şen mizacından aldığı keyif bir tebessüm kadar bir gözyaşında da bulabilirdi ifadesini. Koruyup büyütecek küçük bir John Harmon'ı evlat edinme arzusunu ne kadar iyi anladığını her hareketi ve sözüyle belli etmişti Sekreter, şimdi de hayal kırıklığıyla sonuçlanan bu arzuya, Bayan Boffin'i ona minnettar bırakan, erkekçe bir şefkat ve saygıyla yaklaşıyordu.</p>
<p>&quot;Size teşekkür ederim, Bay Rokesmith,&quot; dedi Bayan Boffin, &quot;bütün kalbimle. Çocukları seviyorsunuz.&quot;</p>
<p>&quot;Sevmeyen yoktur herhalde.&quot;</p>
<p>&quot;Herkes sevmeli tabii,&quot; dedi Bayan Boffin; &quot;ama hepimiz yapmamız gereken şeyleri yapmıyoruz değil mi?&quot;</p>
<p>&quot;Aramızdan bazıları, diğerlerinin kusurlarını telafi ediyor. Sizin çocuklara büyük sevgi gösterdiğinizi anlattı Bay Boffin.&quot;</p>
<p>&quot;Kendisi de benden aşağı kalmaz ama hep böyledir; ne kadar iyi şey varsa bana yakıştırır. Biraz hüzünlü bir haliniz var, Bay Rokesmith.&quot;</p>
<p>&quot;Öyle mi?&quot;</p>
<p>&quot;Bana öyle geldi. Çok kardeşiniz var mıydı?&quot; Rokesmith başını iki yana salladı. 'Tek çocuk muydunuz?&quot;</p>
<p>&quot;Hayır, bir kardeşim daha vardı. Öleli çok oldu.&quot; &quot;Anneniz ya da babanız hayatta mı?&quot;</p>
<p>&quot;Öldüler.&quot;</p>
<p>&quot;Başka akrabanız yok mu'&quot;</p>
<p>&quot;Akrabam varsa onlar da ölmüş olmalı. Hiç bilmiyorum.&quot;</p>
<p>Konuşmanın bu noktasında Bella sessiz adımlarla geldi. Bir an orada kalsın mı geri çekilsin mi bilemeden kapıda durakladı, çünkü geldiğinin fark edilmediğini anlamıştı.</p>
<p>&quot;Biz yaşlı kadınlar biraz boşboğaz oluruz,&quot; dedi Bayan Boffin, &quot;ama size bir şey soracağım. Aşık olup da hüsrana uğramadığınıza emin misiniz?&quot;</p>
<p>&quot;Elbette. Neden sordunuz?&quot;</p>
<p>&quot;Çünkü bazen biraz süngüsü düşük bir haliniz oluyor, bu yaşta olmayacak bir şey. Otuz var mısınız?&quot; &quot;Daha otuzuma gelmedim.&quot;</p>
<p>Bu noktada kendini belli etme zamanı geldiğini düşünen Bella dikkat çekmek için öksürdü, özür diledi ve iş meselesi konuşuyorlarsa hiç rahatsız etmeyip gitmesinin daha iyi olacağını söyledi.</p>
<p>&quot;Gitme,&quot; dedi Bayan Boffin, &quot;iş meselesi konuşmuyorduk daha, ama konuşsak iyi olacak ve sen de bu işlerle benim kadar ilgilisin Bella. Ama Noddy'ciğim burada olup fikrini söylese iyi olurdu. Noddy'ciğimi çağırmaya giden çıkar mı acaba?&quot;</p>
<p>Rokesmith bu vazifeyi yerine getirmek üzere odadan çıktı, biraz sonra da yanında hızlı hızlı yürüyen Bay Boffin'le geri döndü. Konuşulacak bu iş meselesi Bella'nın içinde belli belirsiz bir telaş yaratmıştı.</p>
<p>&quot;Gel yanıma otur canım,&quot; dedi Bayan Boffin, Bella'nın koluna girip onunla birlikte geniş divana kurularak; &quot;Noddy sen şuraya, Bay Rokesmith de şuraya. Sizinle konuşmak istediğim konu şu: Bay ve Bayan Milvey bana çok nazik bir mektup yollamışlar (Bay Rokesmith daha demin okudu, ben elyazısını pek sökemiyorum da) başka bir küçük çocuk bulmayı teklif ediyorlar, okutalım yetiştirelim diye. Bunu görünce düşünmeye başladım.&quot;</p>
<p>(&quot;Kafası motor gibi çalışır,&quot; diye mırıldandı Bay Boffin, hayran hayran araya girerek, &quot;bir başladı mı durduramazsın. Çok kolay başlamaz belki ama başladı mı motor gibidir.&quot;)</p>
<p>&quot;Ne diyordum, düşünmeye başladım,&quot; kocasının iltifatıyla yüzüne renk gelen Bayan Boffin kaldığı yerden devam etti, &quot;aklıma iki şey geldi. Birincisi, John Harmon'ın adını yaşatmak konusunda çekingenliğe kapıldım. Talihsiz bir ad bu, başka bir yavrucağa daha bu ismi verirsem ve yine uğursuz gelirse kendimden bilirim herhalde.&quot;</p>
<p>&quot;iyi ama,&quot; dedi Bay Boffin, Sekreteri'nin fikrini merak ederek, &quot;buna batıl inanç denemez mi acaba?&quot;</p>
<p>&quot;Bayan Boffin'in içinde böyle bir his var sadece,&quot; dedi Rokesmith itinayla. &quot;Hep talihsiz bir isim olmuş bu. Şimdi de bu yeni talihsizlik eklendi. Hazır silinmiş gitmiş bu isim. Neden canlandırmalı? Bayan Wilfer ne düşünüyor sorabilir miyim acaba?&quot;</p>
<p>&quot;Benim için de pek talihli bir isim olmadı,&quot; dedi Bella kızararak, &quot;en azından benim buraya gelmemi sağlayana kadar, ama ben işin bu yönünü düşünmüyordum. Bu ismi yavrucağa taktığımız için, o da bana bu kadar sevgi gösterdiği için, başka bir çocuktan bu ismi kıskanırım gibime geliyor. Bu isim benim için çok kıymetli bir hal aldı, bu şekilde kullanma hakkın kendimde bulamam.&quot;</p>
<p>&quot;Sen de böyle mi düşünüyorsun?&quot; dedi Bay Boffin, Sekreter'in yüzüne dikkatle bakıp yine ona hitap ederek.</p>
<p>&quot;Yine aynı şeyi diyeceğim, his meselesi,&quot; dedi Sekreter. &quot;Bayan Wil-fer'ın bu hisleri tam bir hanıma yakışacak, çok güzel hisler.&quot;</p>
<p>&quot;Sen de kendi fikrini söyle Noddy,&quot; dedi Bayan Boffin.</p>
<p>&quot;Benim fikrim, hanım,&quot; dedi Altın Çöpçü, &quot;seninkiyle bir.&quot;</p>
<p>&quot;Öyleyse,&quot; dedi Bayan Boffin, &quot;John Harmon'ın ismini tekrar canlandır-mamaya, mezarda dinlenmeye bırakmaya karar verdik. Bay Rokesmith'in de dediği gibi his meselesi bu, ama Yarabbi, ne çok mesele his meselesi! Neyse; şimdi ikinci düşünceme geliyorum. Bellacığım sen de, Bay Rokesmith de hatırlıyorsunuzdur, kocama John Harmon'ın anısına bir yetim evlat edinmeyi istediğimi ilk söylediğimde, zavallı çocuğun nasıl John'un parasının keyfini süreceğini, onun yaşadığı kederlerden korunacağını düşünmenin beni rahatlattığın da söylemiştim.&quot;</p>
<p>&quot;Aynen!&quot; diye bağırdı Bay Boffin. &quot;Aynen böyle dedi! Nokta!&quot;</p>
<p>&quot;Hayır, nokta deme, Noddy'ciğim,&quot; dedi Bayan Boffin, &quot;çünkü başka bir şey diyeceğim. O zaman da samimiydim, şimdi de öyle. Ama bu küçüğün ölümü kendi kendime bir soru sormama sebep oldu, acaba ben kendimi mi memnun etmeye çalışıyorum? Yoksa neden güzel bir çocuk aradım o kadar, hoşuma gidecek bir çocuk? Madem iyilik yapmak istiyorum neden sırf iyilik olsun diye yapmadım da kendi zevklerimi, beğenilerimi işe karıştırdım?&quot;</p>
<p>&quot;Belki,&quot; dedi Bella; bunu öldürülen adamla tuhaf ilintisinden kaynaklanan hafif bir hassasiyetle söylemişti belki, &quot;bu ismi canlı tutmak istediğinizde, gerçek sahibi kadar ilginizi çekmeyecek bir çocuğa vermek istemediniz. O çocuğa büyük alaka duyuyordunuz.&quot;</p>
<p>&quot;Canım,&quot; dedi Bayan Boffin ona sarılarak, &quot;ne kadar iyisin, böyle bir sebep düşündün; umarım dediğin gibidir, aslında bir yere kadar öyle olduğuna eminim ama tümüyle öyle değil korkarım. Ama artık böyle bir mesele kalmadı çünkü bu ismi bir kenara koyduk.&quot;</p>
<p>&quot;Hatıralarımızda sakladık,&quot; dedi Bella duygulu duygulu.</p>
<p>&quot;Ne güzel söyledin, canım; hatıralarımızda sakladık Ben de düşündüm ki bakacak bir yetim alacaksam, benim için cici bir oyuncak olmasın, yardıma muhtaç bir mahlûk olsun.&quot;</p>
<p>&quot;Güzel olmayacak mı?&quot; diye sordu Bella.</p>
<p>&quot;Hayır,&quot; dedi Bayan Boffin kararlı bir sesle.</p>
<p>&quot;Başka bir cazibesi de olmayacak mı peki?&quot; diye sordu Bella.</p>
<p>&quot;Hayır,&quot; dedi Bayan Boffin. &quot;Böyle bir şart yok. Şöyle olabilir. Hayatta bir yere gelmesini sağlayacak bazı üstünlüklerden yoksun ama iyi niyetli, dürüst, çalışkan, biraz yardıma ihtiyaç duyan ve bunu hak eden bir çocuk karşıma çıksın. Ben de gerçekten samimiysem, bencil olmamaya kararlıysam, alıp ona bakayım.&quot;</p>
<p>Tam o sırada daha önceki vakada hisleri incinmiş olan uşak içeri girdi ve Rokesmith'in yanına giderek, tasvip etmediği Zifos'un geldiğini bildirdi.</p>
<p>Heyetin dört üyesi birbirlerine bakıp bir an durakladılar. &quot;Buraya getirilsin mi hanfendi?'' diye sordu Rokesmith.</p>
<p>&quot;Evet,&quot; dedi Bayan Boffin. Bunun üzerine uşak ortadan kayboldu ve Zi-fos'u takdim ettikten sonra büyük bir hoşnutsuzlukla çekildi.</p>
<p>Bayan Boffin'in ilgisi Bay Zifos'u siyah bir takım elbiseyle kuşatmıştı. Rokesmith, terziye, sanatının bütün ustalığını sergileyerek kemik çıkıntılarını gizlemesini tembihlemişti. Ama Zifos'un vücudunun zaafları, terzilik ilminin en güçlü çözümlerinin bile fevkindeydi, nitekim Heyetin karşısında yüz gözlü Argus'un yüz kemikli hali gibi durmakta, ışıltılı çakmalarla ona bakanların gözlerini almaktaydı. Kimliği belirsiz bir şapkacının sanatsal beğenisi, ona apartman boyunda bir şapka bahşetmişti; şapkanın arka tarafına, tepeden kenara kadar dikilmiş kurdelalar, siyah bir demette son buluyor, hayalgücünü bozguna uğratıp, aklı isyana zorluyordu. Bacaklarına ihsan edilmiş bazı özel güçler, parlak pantolonunun paçalarını yukarı çekmiş, dizlerini torbalandırmıştı bile; kollarının sahip olduğu benzer melekeler de ceketinin yenlerini kısaltıp, dirsek kısmında kat kat toplamıştı. Ceketinin kısa kuyruğu ve kemerinde esneyen bir açıklıkla tezyin edilmiş Zifos, kendini inkar etmiyordu.</p>
<p>&quot;Betty nasıl, evladım?&quot; diye sordu Bayan Boffin.</p>
<p>&quot;Teşekkür, hanımım,&quot; dedi Zifos, &quot;idare ediyor işte, çay için, bütün öteki şeyler için teşekkürlerini yolladı, herkesin sıhhatini sordu.&quot;</p>
<p>&quot;Yeni mi geldin Zifos?&quot;</p>
<p>&quot;Evet, hanımım.&quot;</p>
<p>&quot;Yemek yememişsindir öyleyse?&quot;</p>
<p>&quot;Hayır, hanımım. Ama yiyesim var. O güzel buyruklarınızı unutmadım. Hani dediydiniz ya buraya geldin mi mutlaka, et, bira, puding yemeden gitmeyeceksin - yok ama dört taneydi, yediğimde ezberlediydim; bir et, iki bira, üç sebze, dört neydi? Puding var ya, dört puding!&quot; Zifos başını arkaya atıp ağzını kocaman açtı ve katıla katıla güldü.</p>
<p>&quot;Bakımlıklar nasıl?&quot; diye sordu Bayan Boffin.</p>
<p>&quot;İyiceler, hanımım, toparlanıyorlar.&quot;</p>
<p>Bayan Boffin, Heyetin diğer üyelerine baktıktan sonra parmağıyla onu çağırdı: &quot;Zifos.&quot;</p>
<p>&quot;Efendim, hanımım.&quot;</p>
<p>&quot;Yanıma gel, Zifos. Her akşam burada yemek ister misin?&quot;</p>
<p>&quot;Dördünü birden mi? Ah, hanımım!&quot; Zifos'un hisleri, şapkasını elinde sıkmasına ve bir dizini kasmasına sebebiyet vermişti.</p>
<p>&quot;Evet. Çalışman ve hak etmen kaydıyla burada sürekli bakılmaya ne dersin?&quot;</p>
<p>&quot;Ah, hanımım! Yok ama Bayan Higden'var,&quot; dedi Zifos, kapıldığı coşkudan kendini sıyırıp, ciddi bir ifadeyle başını iki yana sallayarak. &quot;Bayan Higden var. Bayan Higden her şeyden önce gelir. Bayan Higden'dan daha iyi arkadaş olmaz bana. Tezgahın çarkını da bir çevirecek lazım. Çarkı çeviren olmazsa Bayan Higden'ın hali nice olur?&quot; Bayan Higden'ın böyle zor bir durumda kalacağını düşünmek bile Bay Zifos'un betini benzini attırdı ve onu büyük bir gerilimle doldurdu.</p>
<p>&quot;Çok haklısın Zifos,&quot; dedi Bayan Boffin, &quot;ben de senin gibi düşünüyorum. Bu işi halletmek lazım. Betty Higden'ın çarkını çevirecek birisi bulunursa sen de buraya gelir, ömrünün sonuna kadar bakılırsın ve ona çark çevirmekten başka şekillerde yardım edersin.&quot;</p>
<p>&quot;Öyle bile olsa,&quot; dedi galeyana gelen Zifos, &quot;çarkı geceleri de çevirebilirim, di mi? O zaman gündüzleri burada dururum, geceleri oraya giderim. Uyumasam da olur. Ya da azıcık kestirsem bile,&quot; dedi Zifos bir an düşündükten sonra, &quot;Çarkı çevirirken kestirebilirim. Daha önce de yaptım, çok da iyi oldu.&quot;</p>
<p>Bay Zifos, o an duyduğu minnettarlıkla Bayan Boffin'in elini öptü, sonra kendi duygularına yer açabilmek için biraz uzaklaşıp başını arkaya attı ve acıklı acıklı uludu. Yüreğinde şefkate delalet etse de zaman zaman komşuları rahatsız edebileceğini gösteren bir hareketti bu: Tam o sırada uşak kapıdan başını uzattı ve çağırılmadığını görünce özür dileyerek, &quot;İçeri kedi girdi zannettim,&quot; diyerek kendini haklı çıkarmaya çalıştı.</p>
<p>&nbsp;</p>
</body>
</html>