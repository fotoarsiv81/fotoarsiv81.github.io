<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>6. Bölüm -Yardım Çığlığı</title>
</head>
<body>
<h1><a id="a191"></a>6. Bölüm -Yardım Çığlığı</h1>
<p>Gece olmuş kâğıt değirmeni durmuştu, etrafındaki yollar ve patikalar, yorgun argın evine dönen insanlarla doluydu. Grup grup erkekler, kadınlar ve çocuklar vardı, yumuşak akşam esintisinde salınıp duran canlı renkler. Çeşitli sesler ve kahkahalar birbirine karışıyor, kulakta, canlı renklerin gözde bıraktığı şen hissi bırakıyordu. Bu canlı tablonun önünde, gökyüzünün pembeliğini yansıtan durgun suya, bir avuç velet taş atıyor, büyüyen halkaları seyrediyordu. Gül rengi akşamda güzel manzara sonsuzca genişliyordu - evine dönen, değirmenden yeni çıkmış işçilerin ardında - gümüşi nehrin ardında - içlerindeki dar patikalarda yürüyenleri göğüslerine kadar suya batmış gibi gösteren, gür, koyu yeşil buğday tarlalarının ardında - sıra sıra çalıların ve ağaç kümelerinin ardında - tepe üzerindeki yeldeğirmenlerinin ardında - gökyüzünün adeta yerle kavuştuğu yere uzanıyordu, insanoğluyla sema arasında devasa bir boşluk yokmuş gibi.</p>
<p>Cumartesi akşamıydı, köy köpeklerinin kendi türlerinin meselelerinden ziyade, insanoğlunun yapıp ettikleriyle ilgilendiği ve aşırı hareketli olduğu saatler. Bakkalda, kasapta, meyhanede, bitmek bilmez bir merak sergilemekteydiler. Hele meyhaneye gösterdikleri özel ilgi, köpek tabiatında sefih hayatına bir meyil olduğunu ima ediyordu sanki; zira orada pek fazla bir şey yenmezdi, köpeklerin birayla tütüne de merakları olmadığından (şarkıda Bayan Hubbard'ın köpeğinin tütün içtiği söylenir gerçi ama kanıtlanmış değildi) geriye tek bir açıklama kalıyordu, cümbüş onlara cazip geliyordu. Dahası içeride akortsuz bir keman çalardı; öyle berbat bir sesi vardı ki kemanın, ötekilerden daha iyi kulağı olan, uzun gövdeli bir av köpeği, ara sıra köşeyi dönüp ulumadan edemezdi. Yine de, o bile tescilli ayyaşların azmiyle meyhaneye dönerdi.</p>
<p>Anlatmaya korkuyorum ama köyde küçük panayırımsı bir şey de vardı. Kendini beyhude yere bütün ülkede sergilemiş, uğradığı hezimet yüzünden üzeri toz toplamış, umutsuz zencefilli çörek, dingildek bir kulübeden yine kendini halka sunuyordu. Barcelano'dan sürüleli uzun zaman olmuş yine de kendilerine yüz dirhem diyecek kadar İngiliz ölçülerinden bihaber, bir küme fındık da öyle. Waterloo Savaşı zamanında kurulmuş ve o gün bu gündür, her yeni savaşa Wellington Dükü'nün burnunu değiştirerek uyum sağlayan bir peep-show, tarih öğrencileri için bir cazibe merkeziydi. Belki de kısmen domuz etiyle beslenen, ortağı Eğitimli Domuz olan, şişman bir kadın saraya gittiğinde giydiği dekolte bir elbiseyle yapılmış, birkaç arşınlık tam boy resmini koymuştu. Pek gaddar bir manzaraydı bu, İngiltere'nin bu köşesinde yaşayan, odun kesenler ve su çekenlerin<a id="a192"></a><a href="notes.html#a290"><span class="t16">{42}</span></a> eğlenceden yana bulup bulacağı buydu. Romatizmanın yerine eğlenceyi koymamalılardı. Romatizmanın yerine ateş ve sıtma koyabilirlerdi ya da eklemlerinin sayısı kadar farklı çeşitte romatizmayı; ama gönüllerine göre eğlenceyi değil.</p>
<p>Bu yoksunluk manzarasından yükselen ve durgun akşam havasına yayılan çeşitli sesler, mesafenin etkisiyle boğuklaşarak, dalga dalga ulaştıkları yerlerde, oluşturdukları tezatla akşama daha da durgun bir hava veriyorlardı. Elleri arkasında nehir kıyısında yürürken, akşamın durgunluğu böylesine kesifti Eugene Wrayburn için.</p>
<p>Bekleyen birinin küçük adımları ve dalgın havasıyla ağır ağır yürüyordu. Bodur söğütlerle su zambakları arasında gidip geliyor, her seferinde durup beklentiyle aynı yöne bakıyordu. &quot;Çok sakin,&quot; dedi.</p>
<p>Çok sakindi. Nehir kıyısında koyunlar otluyordu; otları yolarken çıkardıkları koparma sesini daha önce hiç duymadığını düşündü. Aylak aylak durup onlara baktı.</p>
<p>&quot;Bayağı aptalsınız herhalde. Ama hayatınızı sizi tatmin edecek şekilde sürdürebilecek kadar zekiyseniz benden üstünsünüz demektir, ben insan, siz koyun olduğunuz halde!&quot;</p>
<p>Çalıların arkasındaki tarladan gelen hışırtı dikkatini çeldi. &quot;Burada insan ne yapar?&quot; diye sordu kendi kendine, ağır ağır kapıya gidip üzerinden bakarak. &quot;Kıskanç bir kâğıt değirmencisi olacak değil ya! Ülkenin bu kesimi av keyfinden nasibini almamış. Anca balık tutulur burada!&quot;</p>
<p>Tarla daha yeni biçilmişti, san-yeşil zeminde tırpan izleri vardı, samanın taşındığı yerde de tekerlek izleri. Tekerlek izlerini gözleriyle, manzarayı kapatan, köşedeki saman yığınına kadar takip etti.</p>
<p>Saman yığınına kadar gidip arkasına dolansa? Bir şey olmadan olacak mı diye sormak ne manasız! Hem oraya gidip de, yüzüstü yatan bir mavnacıyı telaşlandırmaya lüzum var mıydı?</p>
<p>&quot;Çalılara doğru bir kuş geliyor,&quot; diye düşündü ve geri dönüp volta atmaya devam etti.</p>
<p>&quot;Sözünün eri olduğuna inanmasam,&quot; dedi Eugene, altı yedi kere gidip geldikten sonra, &quot;beni ikinciye ektiğini düşüneceğim. Ama söz verdi, sözünde durur.&quot;</p>
<p>Tekrar su zambaklarına döndüğünde karşıdan geldiğini gördü ve karşılamak için ona doğru ilerledi.</p>
<p>&quot;Geciktin ama içimden mutlaka gelir diyordum, Lizzie.&quot;</p>
<p>&quot;Hiçbir maksadım yokmuş gibi köyde oyalanmak zorunda kaldım, bu arada mecburen bir sürü insanla lafladım, Bay Wrayburn.&quot;</p>
<p>&quot;Köyün delikanlıları -ve hanımları- dedikoduya bu kadar mı meraklı?&quot; diye sordu, elini tutup kolunun üzerine koyarak.</p>
<p>Lizzie gözleri yerde, yanında ağır ağır yürümeye razı oldu. Ama Eugene elini dudaklarına götürdüğünde, usulca geri çekti.</p>
<p>&quot;Bana dokunmadan sadece yanımda yürüseniz olmaz mı Bay Wrayburn?&quot; Çünkü Eugene'in kolu belinin etrafına dolanmaya başlamıştı bile.</p>
<p>Durdu ve bu ricasını gerçekleştirmesi için yüzüne ciddi ciddi baktı. &quot;Peki, Lizzie, tamam!&quot; dedi Eugene rahat bir tavırla ama içi hiç de rahat değildi, &quot;hemen mutsuz olma, hemen sitem etme.&quot;</p>
<p>&quot;Mutsuz olmamak elimde değil ama sitem etmek istemem. Bay Wrayburn, hemen yarın buradan ayrılmanızı rica ediyorum.&quot;</p>
<p>&quot;Lizzie, Lizzie, Lizzie!&quot; diye karşı çıktı. &quot;Sitemkâr olmanı bu kadar mantıksız olmana tercih ederim. Gidemem.&quot;</p>
<p>&quot;Neden?&quot;</p>
<p>&quot;Sadakatten!&quot; dedi Eugene, uçan ama samimi tavrıyla. &quot;Çünkü bana izin vermezsin. Ben de sitem etmek istemiyorum. Beni burada tutmak için birtakım numaralar çevirdiğinden şikâyet etmiyorum. Ama yapıyorsun, yapıyorsun.&quot;</p>
<p>&quot;Rica ederim yanımda yürüyün ve bana dokunmayın,&quot; - çünkü kolu yine uzanmaya başlamıştı - &quot;sizinle ciddi bir şey konuşmaya çalışıyorum Bay Wrayburn.&quot;</p>
<p>&quot;Senin için imkan dâhilindeki her şeyi yaparım, Lizzie,&quot; diye cevap verdi, hoş bir neşeyle kollarını kavuşturarak. &quot;Bak! Napolyon Bonapart, St Helena'da.&quot;</p>
<p>&quot;Dün değil evveli gece değirmen çıkışı benimle konuştuğunuzda,&quot; dedi Lizzie, vicdanını rahatsız eden ricacı gözlerle, &quot;beni gördüğünüze şaşırdığınızı söylemiştiniz, buraya balık tutmaya geldiğinizi. Doğru muydu?&quot;</p>
<p>&quot;Hayır,&quot; dedi Eugene sakin bir tavırla, &quot;kesinlikle doğru değildi. Buraya geldim çünkü seni burada bulabileceğimi duydum birinden.&quot;</p>
<p>&quot;Londra'dan neden ayrıldığımı tahmin edebiliyor musunuz Bay Wrayburn?&quot;</p>
<p>&quot;Korkarım, Lizzie,&quot; diye cevap verdi açıklıkla, &quot;benden kurtulmak için ayrıldın. Kendime duyduğum sevgiye olumlu bir etkisi olduğunu söyleyemeyeceğim&quot;</p>
<p>&quot;Evet doğru.&quot;</p>
<p>&quot;Nasıl bu kadar zalim olabilirsin?&quot;</p>
<p>&quot;Ah Bay Wrayburn!&quot; diye cevap verdi aniden gözyaşlarına boğularak, &quot;ben mi zalimim? Ah Bay Wrayburn, Bay Wrayburn! Bu gece burada olmanız zalimlik değil mi?&quot;</p>
<p>&quot;Dünyadaki bütün iyilik adına -hem kendi adıma bir şey istediğim de söylenemez çünkü ben iyi değilim- böyle kendini üzme!&quot;</p>
<p>&quot;Aramızdaki mesafeyi, farkı düşününce kendimi üzmeyip de ne yapayım? Buraya beni rezil etmek için geldiğinizi söylemişken, kendimi üzmeyip de ne yapayım?&quot; dedi Lizzie yüzünü kapatarak.</p>
<p>Ona hakiki bir nedamet, şefkat ve merhametle baktı. Kendini feda etmesini ve onu kurtarmasını sağlamaya yetecek kadar güçlü bir duygu olmasa da güçlüydü.</p>
<p>&quot;Lizzie! Dünyada bu kadar az şey söyleyerek beni bu kadar etkileyebilecek bir kadın olduğunu bilmezdim. Ama kafanda beni canlandırırken bu kadar katı olma. Senin için neler düşündüğümü bilmiyorsun. Bana nasıl musallat olduğunu, beni nasıl sersemlettiğini bilmiyorsun. Hayatımın başka her alanında aşırı bir hamaratlıkla bana yardım eden lanetli kayıtsızlığımın, burada hiç yardımcı olmadığını bilmiyorsun. Onu öldürdün galiba, bazen onunla birlikte keşke beni de öldürseydin diyorum.&quot;</p>
<p>Bu kadar tutkulu ifadelere hazırlıklı değildi Lizzie; içinde kadınsı bir gurur ve sevinç kıvılcımları uyandırmıştı bu sözler. Hatalı olsa da Eugene'in kendisini bu kadar önemsediğini ve onu bu kadar etkilediğini bilmek!</p>
<p>&quot;Üzüldüğümü görmek canınızı sıkıyor, Bay Wrayburn; sizin üzüldüğünüzü görmek de benim canımı sıkıyor. Size sitem etmiyorum. Gerçekten etmiyorum. Benden çok farklı olduğunuz ve bambaşka bir bakış açısından baktığınız için benim gibi hissetmiyorsunuz. Hiç düşünmemişsiniz. Ama sizden rica ediyorum şimdi düşünün, şimdi düşünün.&quot;</p>
<p>&quot;Ne düşüneyim?&quot; diye sordu Eugene sızlanarak.</p>
<p>&quot;Beni.&quot;</p>
<p>&quot;Bana seni düşünmemenin bir yolunu gösterirsen, her şeyimi baştan aşağı değiştirirsin, Lizzie.&quot;</p>
<p>&quot;Öyle demiyorum. Beni başka sınıfa ait biri olarak düşünün, aile onurunuz açısından bakınca görürsünüz, size uzağım. Unutmayın yanımda koruyucum yok, yegane koruyucum asil kalbiniz. Namusuma saygı gösterin. Belli bir konuda bana karşı, bir hanımefendiye karşı hissedebileceğiniz şeyleri hissediyorsanız, bana karşı davranışlarınızda da bir hanımefendiye karşı sergileyeceğiniz cömertliği gösterin. Ben çalışan bir kızım, size ve ailenize layık değilim. Bir kraliçe olduğum için aramızda mesafe olsa bir beyefendi olarak nasıl düşünceli davranırdınız, şimdi de öyle yapın!&quot;</p>
<p>Bu ricadan etkilenmemek için çok adi olmak gerekirdi. Yüzünde pişmanlık ve kararsızlıkla sordu:</p>
<p>&quot;Sana bu kadar çok mu zarar verdim Lizzie?&quot;</p>
<p>&quot;Hayır, hayır. Bana çok büyük iyilik de edebilirsiniz. Geçmişten bahsetmiyorum Bay Wrayburn, şimdiden ve gelecekten bahsediyorum. İki gündür sizi görebilecek bir sürü gözün önünde beni yakından takip ettiğiniz için burada değil miyiz? Bu randevuya tek kurtuluş umudum olduğu için razı olmadım mı?&quot;</p>
<p>&quot;Yine kendime duyduğum sevgi açısından pek olumlu değil,&quot; dedi Eugene dertli dertli; &quot;ama evet. Evet, evet.&quot;</p>
<p>&nbsp;</p>
</body>
</html>