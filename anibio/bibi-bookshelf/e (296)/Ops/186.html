<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>13. Bölüm -Altın Çöpçü'nün Tozu Nasıl Dağıttığına Dair</title>
</head>
<body>
<h1><a id="a199"></a>13. Bölüm -Altın Çöpçü'nün Tozu Nasıl Dağıttığına Dair</h1>
<p>Kapıldığı büyük hayretin o ilk şaşkınlığında, Bella için şaşkınlıkların en güzeli Bay Boffin'in aydınlık yüzüydü. Karısının neşeli, açık kalpli, samimi olması, yüzünün her türlü yüksek ve güvenilir özelliği taşıması, hiçbir alçak ve bayağı şeyden eser olmaması Bella'nın beklediği bir şeydi. Ama Bay Boffin'in yücegönüllü bir ifadeyle ve pembe, tombul bir yüzle orada durması, John'la ikisine şen bir peri gibi bakması harikaydı. Onu bu odada son gördüğünde (ayrılırken hakkında bütün düşündüklerini yüzüne söylediği odaydı bu) bambaşka bir hali vardı. Yüz hatlarını çarpıtan bütün o şüphe, hırs, güvensizlik çizgilerine ne olmuştu?</p>
<p>Bayan Boffin, Bella'yı büyük divana oturttu, kendisi bir tarafına John da öteki tarafına oturdular; Bay Boffin de gördüğü herkese ve her şeye gülücükler saçarak, olağanüstü bir keyifle ayakta kaldı. Bayan Boffin önce ellerini çırpıp dizlerini döverek gülme nöbetine kapıldı, sonra Bella'ya sarılıp onu ileri geri sallayarak ikinci bir gülme krizine girdi - ikisi de epey sürdü.</p>
<p>&quot;Hanım, hanım,&quot; dedi Bay Boffin nihayet, &quot;sen başlamazsan başkası başlamak zorunda kalacak.&quot;</p>
<p>&quot;Başlıyorum Noddy'ciğim,&quot; dedi Bayan Boffin. &quot;Ama insan bu kadar mutlu olunca nereden başlayacağını bilemiyor. Bella, canım! Söyle bana bu kim?&quot;</p>
<p>&quot;Kim mi?&quot; diye tekrarladı Bella. &quot;Kocam.&quot;</p>
<p>&quot;Tamam ama adını söyle, bitanem!&quot; diye bağırdı Bayan Boffin.</p>
<p>&quot;Rokesmith.&quot;</p>
<p>&quot;Hayır değil!&quot; diye bağırdı Bayan Boffin ellerini çırpıp başını iki yana sallayarak. &quot;Hem de hiç değil.&quot; &quot;Handford o zaman,&quot; dedi Bella.</p>
<p>&quot;Bu da değil!&quot; diye bağırdı Bayan Boffin yine ellerini çırpıp başını iki yana sallayarak. &quot;Hem de hiç değil.&quot;</p>
<p>&quot;En azından adı John'dur herhalde?&quot; dedi Bella.</p>
<p>&quot;Orası öyle tabii, canım!&quot; diye bağırdı Bayan Boffin. &quot;Neyse ki öyle! Onu adıyla çok çağırmışımdır, John diye. Peki soyadı ne, asıl soyadı? Hadi bir tahminde bulun, güzelim!&quot;</p>
<p>&quot;Tahmin edemiyorum,&quot; dedi Bella, solgun bir yüzle hepsine tek tek bakarak.</p>
<p>&quot;Ben olsam tahmin edebilirdim,&quot; diye bağırdı Bayan Boffin, &quot;dahası ettim! Bir gece pat diye foyasını meydana çıkardım. Değil mi Noddy?&quot;</p>
<p>&quot;Evet! Bizim hanım tahmin etti!&quot; dedi Bay Boffin büyük bir gururla.</p>
<p>&quot;Dinle canım,&quot; diye devam etti Bayan Boffin, Bella'nın ellerini tutup, zaman zaman sıvazlayarak. 'John'un gönül işlerinde sükutu hayale uğradığı -uğradığını düşündüğü- geceden sonraydı. İsmi lazım değil genç bir hanıma teklifte bulunmuş ve reddedilmişti. Kendini biraz kenara fırlatılmış hissediyordu ve kısmetini gidip başka yerde aramaya karar vermişti. İşte o geceden bir gece sonraydı. Noddy'ciğime sekreterinin odasından bir kâğıt lazım olmuştu, 'Ben kapının o tarafa gidiyorum, geçerken alırım,' dedim ona. John'un kapısını çaldım ama duymadı. İçeri baktığımda onun tek başına ateşin karşısına oturmuş arpacı kumrusu gibi düşündüğünü gördüm. Beni gördüğünde memnuniyetini belirten hoş bir gülüşle başını kaldırdı, o anda onu Köşk'te bir yetişkin olarak gördüğüm günden beri üzerine dağılmış olan barut birden alev aldı! Küçücük bir çocukken zavallının tek başına oturduğunu ne çok görmüştüm, ne acırdım ona! Bir tatlı sözle teselli edilmeyi beklediğini ne çok görmüştüm! Onu yine aynı şekilde gördüğümde hatırlamazlık edemeyeceğim kadar çok. Hayır efendim! Birden bağırdım, 'Kim olduğunu şimdi anladım! John'sun sen!' Düşüp bayılıyordum ki beni tuttu. - Peki sence,'' dedi Bayan Boffin, konuşmasının telaşı arasında durup ışıl ışıl gülerek, &quot;kocanın soyadı ne olabilir, canım?&quot;</p>
<p>&quot;Olamaz,&quot; dedi Bella titreyen dudaklarla, &quot;Harmon olamaz değil mi? İmkânsız!&quot;</p>
<p>&quot;Titreme böyle. Hayatta her şey mümkün de bu ne diye mümkün olmasın?&quot; diye sordu Bayan Boffin yatıştırıcı bir ses tonuyla. &quot;O öldü,&quot; dedi Bella zorlukla soluk alarak.</p>
<p>&quot;Öldüğü sanılıyordu,&quot; dedi Bayan Boffin. &quot;Ama bu dünyaya John Harmon diye biri gelmişse, bil ki şu an kolunu beline dolamış olan odur, güzelim. John Harmon biriyle evlenmişse o da sensin. John Harmon'la karsı hayatta bir çocuk sahibi olmuşlarsa, o da bu çocuk.&quot;</p>
<p>Gizli bir düzenlemenin bitirici hamlesi olarak, yorulmak bilmez bebek o anda kapıda, görünmez eller tarafından kaldırılmış şekilde belirdi. Hemen koşup onu alan Bayan Boffin, Bella'nın kucağına getirdi ve orada hem Bay hem de Bayan Boffin, Yorulmak bilmezi (hani derler ya) iyice bir 'hırpaladılar'. Bebek tam zamanında ortaya çıkmasa Bella bayılmak üzereydi. Bir de kocasının yaptığı içten açıklamalar; nasıl cinayete kurban gittiğinin zannedildiğini, nasıl kendi ölümünün şüphelisi olarak görüldüğünü, büyük bir inançla ona nasıl oyun oynadığını, bunu açıklama zamanı yaklaştıkça, bu oyuna sebebiyet veren ve sürmesini sağlayan gayeyi anlamayacağı endişesiyle nasıl korkulu rüya gördüğünü anlattı.</p>
<p>&quot;Yok ama güzelim!&quot; diye bağırdı Bayan Boffin, ellerini bir kez daha birbirine çırpıp, John'un sözünü keserek. &quot;Bu oyunu sadece John düşünmedi. Hepimiz bu işin içindeydik.&quot;</p>
<p>&quot;Ben,&quot; dedi Bella boş boş bakarak, &quot;anlamıyorum.&quot;</p>
<p>&quot;Anlamazsın tabii, canım!&quot; diye bağırdı Bayan Boffin. &quot;Biz anlatmadan nasıl anlayasın? İyisi mi sana anlatayım. Getir bakayım ellerini,&quot; diye bağırdı rahatlatıcı mahlûk ona sarılarak, &quot;kucağında yatan şu güzellik mus-kasıyla her şeyi öğreneceksin şimdi. Şimdi anlatacağım. Bir, iki, üç, ateş! O gece, 'Seni şimdi tanıdım, John'sun sen!' diye bağırmıştım. Tamı tamına böyle dediydim, di mi John?&quot;</p>
<p>&quot;Tamı tamına,&quot; dedi John, elini tutarak.</p>
<p>&quot;Ah bak bu çok iyi oldu,&quot; diye bağırdı Bayan Boffin. &quot;Bırak elin orda kalsın, John. Hepimiz bu işin içindeydik, Noddy gel sen de koy elini, hikâye bitene kadar kuleyi bozmayalım.&quot;</p>
<p>Bay Boffin bir iskemle çekip, büyük, esmer sağ elini kulenin üzerine koydu.</p>
<p>&quot;Harika!&quot; dedi Bayan Boffin bu eli öperek. 'Tam bir aile binası, değil mi? Ama demin atışı yapmıştık. Evet! O gece, 'Seni şimdi tanıdım, John'sun sen!' diye bağırdığımda John beni yakaladı; ama pek öyle hafif-çecik bir şey olmadığımdan, yere bırakmak zorunda kaldı. Noddy de sesi duyup koşmuş, kendime gelir gelmez ona seslendim, 'Noddy, o gece Köşk'te de söylemiştim, Allah'a şükürler olsun bu bizim John.' Bunun üzerine onun da yüreği hopladı ve boylu boyunca yazı masasının altına serildi. Bunu görünce ben kendime geldim, biraz sonra o da kendine geldi ve John'la birlikte sevinçten hüngür hüngür ağlamaya başladık.&quot;</p>
<p>&quot;Evet! Sevinçten ağlıyorlardı, canım,&quot; diye araya girdi kocası. &quot;Anlıyor musun? Hayal kırıklığına uğratmak, malsız mülksüz bırakmak üzere hayata döndüğüm bu iki kişi sevinçten ağlıyordu!&quot;</p>
<p>Bella şaşkın bir yüzle ona baktıktan sonra gözlerini tekrar Bayan Boffin'in aydınlık yüzüne çevirdi.</p>
<p>&quot;Doğrudur, canım, ama sen ona kulak asma,&quot; dedi Bayan Boffin, &quot;beni dinle. Nerde kaldık? Sonra oturduk, yavaş yavaş sakinleştik ve başbaşa sohbet etmeye başladık. John bize, ismi lazım değil, güzel bir genç hanım yüzünden nasıl umutsuzluğa kapıldığını anlattı. Onun kim olduğunu anlama-saymışım uzak diyarlara kısmetini başka yerde aramaya gidecek, bir daha hayata dönmeyecekmiş, hak etmediğimiz bütün bu malı mülkü sonsuza kadar bize bırakacakmış. Bunu duyduğunda Noddy'nin nasıl korkuya kapıldığını görecektin. Çünkü masumane de olsa hak etmediği bir servete konmak, dahası bunu ölene kadar elinde bulunduracak olmak betini benzini attırmıştı.&quot;</p>
<p>&quot;Senin de,&quot; dedi Bay Boffin.</p>
<p>&quot;Sen ona da kulak asma, canım,&quot; diye devam etti Bayan Boffin, &quot;beni dinle. İsmi lazım değil o genç hanım hakkında konuşmaya başladığımızda Noddy onun harika bir mahlûk olduğu düşüncesini söyledi. 'Biraz şımartılmış olabilir, doğal olarak bu yeni durum da onu biraz şımartmış olabilir ama bu sadece yüzeyde böyle, kalıbımı basarım, altın gibi kalbi var,' dedi.&quot;</p>
<p>&quot;Sen de öyle,&quot; dedi Bay Boffin.</p>
<p>&quot;Sen ona hiç aldırma, canım,&quot; diye devam etti Bayan Boffin, &quot;beni dinle: Sonra John, ah bunu bir kanıtlayabilsem! dedi. İkimiz de o anda ayağa fırlayıp 'kanıtla' dedik.&quot;</p>
<p>Bella yerinde sıçradı ve telaşla Bay Boffin'e baktı. Ama o kocaman eline bakıp düşünceli düşünceli gülümseyerek oturuyordu ve kendisine bakıldığını ya görmemişti ya da görmezlikten gelmişti.</p>
<p>&quot;Kanıtla, John, dedik,&quot; diye tekrarladı Bayan Boffin. &quot;Kanıtla, şüphelerinin üstesinden gel ve hayatında ilk olarak ve hayatının sonuna kadar mutlu ol. Bu laf John'u epey heyecanlandırdı. 'Seni ne tatmin eder? Hakir görüldüğünde seni savunursa, zulüm gördüğünde cömertlikle yanında yer alırsa, beş parasız, eşsiz dostsuz kaldığında sana sadık kalırsa, bütün bunları hiç çıkarı olmadığı halde yaparsa sana yeter mi?' diye sorduk. 'Ne yetmesi,' dedi John, 'başım göğe erer!' 'Madem öyle uçmaya hazır ol, John, çünkü eminim başın göğe erecek!' dedi Noddy.&quot;</p>
<p>&nbsp;</p>
</body>
</html>