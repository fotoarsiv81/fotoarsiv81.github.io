<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;Pek kötü,&quot; diye mırıldandı Sekreter.</p>
<p>&quot;Ne dedin sen?&quot; diye yine hırladı Bay Boffin.</p>
<p>Cevap gelmedi. Bastırmaya çalıştığı merakla, onu komik bir bakışla süzen Bay Boffin, baştan başlamak zorunda kaldı.</p>
<p>&quot;Bu Rokesmith, benim sokaktan Sekreter olarak aldığım muhtaç bir genç adam. Bu Rokesmith benim maddi durumumun ayrıntılarını ve bu genç hanıma bir miktar para bağışlayacağımı öğreniyor. 'Aha!' diyor bu Rokesmith,&quot; -burada Bay Boffin, Rokesmith'in o sıradaki hareketlerini taklit edercesine parmağını burnuna götürüp sinsi sinsi birkaç kere vurdu- '&quot;tam bana göre bir vurgun; şuna bir asılayım!' Bu hırslı, bu aç Rokesmith, dizlerinin üzerinde paraya doğru sürünmeye başlıyor. Hiç de fena vurgunculuk değil; çünkü bu hanım romantiklerden olsa, kafası bu kadar iyi çalışmasa, pekala da buradan bir şeyler çıkarabilir! Ama neyse ki bu genç hanım onun için biraz büyük bir lokma, şimdi yakalandığında da şu haline bak. Bak nasıl duruyor orada!&quot; dedi Bay Boffin, gülünç bir tutarsızlıkla Rokesmith'in kendisine hitap ederek. &quot;Şuna bak!&quot;</p>
<p>'Talihsiz şüpheleriniz, Bay Boffin ...&quot; diye başladı Sekreter.</p>
<p>&quot;Senin için çok talihsiz olduğunu söyleyebilirim,&quot; dedi Bay Boffin.</p>
<p>&quot;Kimse tarafından çürütülecek gibi değil, ben de böyle umutsuz bir işe kalkışmayacağım. Ama Hakikat üzerine bir iki diyeceğim var.&quot;</p>
<p>&quot;Ya! Hakikat senin de ne umrundadır ya,&quot; dedi Bay Boffin parmaklarını şaklatarak.</p>
<p>&quot;Noddy! Hayatım!&quot; diye bağırdı karısı.</p>
<p>&quot;Hanım,&quot; dedi Bay Boffin, &quot;sen sus. Ben Rokesmith'le konuşuyorum. Hakikat de onun ne umrunda ya. Bir daha söylüyorum, hakikat de onun ne umrunda ya.&quot;</p>
<p>&quot;Aramızda herhangi bir ilişki kalmadığına göre, Bay Boffin,&quot; dedi Sekreter, &quot;söylediğinizin benim için fazla bir önemi yok.&quot;</p>
<p>&quot;Ya! Sen ne çok biliyorsun öyle,&quot; diye diklendi Bay Boffin, uğursuz bir bakışla, &quot;herhangi bir ilişki kalmadığına göre, öyle mi? Ama benden önce davranamazsın. Bak elimde ne var. Bu ücretin, kovuldun. Sen ancak benim dediğimi yaparsın. Benden önce davranamazsın. istifa etmişsin gibi yapma. Seni ben kovuyorum.&quot;</p>
<p>&quot;Gittikten sonra,&quot; dedi Sekreter, bu iddiayı elinin bir hareketiyle kenara iterek, &quot;benim için hepsi bir.&quot;</p>
<p>&quot;Öyle mi?&quot; dedi Bay Boffin. &quot;Ama benim için bir değil. Foyası meydana çıkan birinin istifa etmesine izin vermek başka, küstahlığı, haddini bilmezliği ve efendisinin parası üzerindeki planları yüzünden onu kovmak başka. Bir artı bir iki eder, bir değil. (Hanım, sen araya girme. Sus.)&quot;</p>
<p>&quot;Bana diyeceğinizi dediniz mi?&quot; diye sordu Sekreter.</p>
<p>&quot;Bilmiyorum,&quot; dedi Bay Boffin. &quot;Duruma göre değişir.&quot;</p>
<p>&quot;Belki de bana edecek başka hakaretler var mı düşünmek istersiniz?&quot;</p>
<p>&quot;Düşünürsem de,&quot; dedi Bay Boffin inatla, &quot;kendim için düşünürüm senin için değil. Son sözü sen etmek istiyorsun. Buna izin vermek uygun olmayabilir.&quot;</p>
<p>&quot;Noddy! Sevgili, sevgili Noddy! Bunlar ne acımasız sözler!&quot; diye bağırdı Bayan Boffin, kendini tutamayarak.</p>
<p>&quot;Hanım,&quot; dedi kocası, sesinde sertlik yoktu, &quot;senden araya girmemeni istediğimde girersen, seni bir mindere oturtup dışarı taşırım. Ne söylemek istiyorsun Rokesmith?&quot;</p>
<p>&quot;Size hiçbir şey, Bay Boffin. Ama Bayan Wilfer ve iyi kalpli, tatlı eşinize iki çift lafım var.&quot;</p>
<p>&quot;Peki,&quot; dedi Bay Boffin, &quot;ama fazla uzatma, artık canımıza yettin.&quot;</p>
<p>&quot;Buradaki,&quot; dedi Sekreter alçak sesle, &quot;düşük mevkiime, Bayan Wilfer'dan ayrılmamak için tahammül ettim. Burada hiç hak etmediğim bir muamele gördüğüm, onun gözünde de pek itibarsız olduğum halde, yakınında olmak benim için bir telafiydi. Bayan Wilfer beni reddettiğinden beri ona hiçbir şekilde ısrarda bulunmadım, ne bir bakışla ne bir heceyle. Ama -affına sığınarak söylüyorum- ona olan bağlılığımda hiçbir değişiklik olmadı, daha köklenmek ve derinleşmek dışında.&quot;</p>
<p>&quot;Şu adamın dediklerini iyi dinle Bayan Wilfer, aslında zenginleşmek demeye çalışıyor,&quot; diye bağırdı Bay Boffin kurnazca gözünü kırparak. &quot;Tek derdi pound, şilin ve peniler!&quot;</p>
<p>&quot;Bayan Wilfer'a karşı hislerim,&quot; diye devam etti Sekreter onu kaale bile almadan, &quot;utanılacak bir şey değil. Sonuna kadar sahip çıkarım. Onu seviyorum. Bu evden ayrıldığımda her nereye gidersem gideyim, onu arkamda bıraktığım için hayatım bomboş olacak.&quot;</p>
<p>&quot;Zenginliği arkamda bıraktığım için,&quot; dedi Bay Boffin, yorum kabilinden, yine gözünü kırparak.</p>
<p>&quot;Bayan Wilfer söz konusu olduğunda,&quot; diye devam etti Sekreter yine onu kaale almadan, &quot;maddiyatla ilgili bir şey düşünmek, bir plan yapmak elimden gelmiyor. Gerçi bu benim çok faziletli olmamdan filan değil, onun yanında hayal edebileceğim her türlü ödülün sönük kalmasından. Dünyanın en büyük servetine sahip olsa, en yüksek mevkiinde bulunsa, onu benden biraz daha uzaklaştırmasından ve böyle bir şey mümkünse, umudumu biraz daha azaltmasından başka bir şey ifade etmez benim için. Diyelim ki,&quot; dedi Sekreter, efendisinin gözlerinin içine bakarak, &quot;diyelim ki tek bir kelimeyle Bay Boffin'i bütün servetinden mahrum edip, kendisi bu serveti ele geçirdi, yine de benim gözümde şu ankinden daha değerli olmaz.&quot;</p>
<p>&quot;Ee, hanım buna ne diyorsun,&quot; diye sordu Bay Boffin alaycı bir tavırla karısına dönerek, &quot;Bay Rokesmith'in bu hakikat merakına ne diyorsun? Ne düşündüğünü söylemene gerek yok, hayatım çünkü lafa karışmanı istemiyorum ama sen yine de düşün. Benim servetimi ele geçirme işine gelince, bahse girerim elinden gelse tenezzül etmezdi.&quot;</p>
<p>&quot;Hayır,&quot; dedi Sekreter yine gözlerinin içine bakarak.</p>
<p>&quot;Ha, ha, ha!&quot; diye güldü Bay Boffin. &quot;Güzel espri.&quot;</p>
<p>&quot;Bir an için,&quot; dedi Sekreter, arkasını ona dönüp eski tavrına bürünerek, &quot;söyleyeceğim az bir şey vardı, onu da şaşırdım. Bayan Wilfer'a olan ilgim onu ilk gördüğüm anda başladı; hatta onun hakkında konuşulduğunu ilk duyduğum zaman. Doğrusu, Bay Boffin'in yoluna çıkıp kendimi onun hizmetine sunma sebebim de odur. Bayan Wilfer'ın şu ana kadar bundan haberi yoktu. Bunu söylememin tek sebebi bana yakıştırılan sevimsiz planla alakam olmadığını kanıtlamaktır (gerçi böyle bir kanıtın gerekli olmadığını umuyorum).&quot;</p>
<p>&quot;Vay hilekar köpek,&quot; dedi Bay Boffin kurnaz bir bakışla. &quot;Benim düşündüğümden de uzun zamandır plan kuruyormuş. Nasıl sabırlı, nasıl sistemli asılmış işe baksana! Beni öğrenmiş, servetimi, bu genç hanımı, onun zavallı genç John'un hikâyesindeki payını, her şeyi bir araya getirmiş, kendi kendine demiş ki 'Boffin'in yanına girerim, bu genç hamının kanına girerim, ikisine de aynı anda işlerim, sonra bir münasip zamanda taşı gediğine koyanın.' Valla billa, içinden böyle dediğini duyar gibiyim! Yüzünden okunuyor!&quot;</p>
<p>Bay Boffin suç üstü yakalamış gibi mücrime işaret etti ve bu derin sezgisinden ötürü kendine sarılarak kendini tebrik etti.</p>
<p>&quot;Ama neyse ki neyse ki karşısına umduğu gibi insanlar çıkmadı, Bel-la'cığım!&quot; dedi Bay Boffin. &quot;Hayır! Neyse ki karşısına sen ve ben çıktık; Daniel ve kardeşi Bayan Dancer, Elwes, Akbaba Hopkins, Blewbury Jones ve diğerleri çıktı. Yenildi; aynen öyle oldu; bize yenildi. Bizden para koparacağını zannediyordu ama kendi ipini çekti, Bella'cığım!&quot;</p>
<p>Bella'cığım hiç cevap vermedi, en ufak bir onaylama emaresi göstermedi. Yüzünü ilk kapadığında bir koltuğa çökmüş, ellerini koltuğun arkalığına dayamış ve hiç kıpırdamamıştı. O sırada kısa bir sessizlik oldu ve Bayan Boffin onun yanına gitmek ister gibi usulca ayağa kalktı. Ama Bay Bof-fin bir hareketiyle onu durdurunca, tekrar uysallıkla yerine oturdu.</p>
<p>&quot;İşte ücretin, Bay Rokesmith,&quot; dedi Altın Çöpçü, elindeki katlanmış bir kâğıt parçasını sabık Sekreterine fırlatarak. &quot;Ne kadar alçalabildiğini gördük, bunu almak için yere eğilmekten de gocunmazsın herhalde.&quot;</p>
<p>&quot;Ben sadece bunun için eğilirim,&quot; dedi Rokesmith parayı yerden alarak; &quot;bu benim hakkım çünkü bunu kazanmak için verdiğim emeğin haddi hesabı yok.&quot;</p>
<p>&quot;Umarım eşya toplamakta hızlısındır,&quot; dedi Bay Boffin, &quot;çünkü pılını pırtını toparlayıp ne kadar çabuk ayrılırsan herkes için o kadar iyi olur.&quot; &quot;Korkmayın oyalanmaya hiç niyetim yok.&quot;</p>
<p>&quot;Son bir şey daha var,&quot; dedi Bay Boffin, &quot;senden kurtulmadan önce, bu genç hanıma senin gibi kumpasçıların kendilerini ne kadar havalarda gördüklerini, kendi kendinizle çelişkiye düştüğünüzü kimsenin görmeyeceğini sandığınızı göstermek için bir şey daha sormak istiyorum.&quot;</p>
<p>&quot;Bana istediğinizi sorabilirsiniz,&quot; dedi Rokesmith, &quot;ama benden beklediğiniz hızla.&quot;</p>
<p>&quot;Bu genç hanıma büyük bir hayranlık besliyormuş gibi yapıyorsun değil mi?&quot; dedi Bay Boffin, Bella'ya bakmadan korumacı bir tavırla elini başına koyarak.</p>
<p>&quot;Gibi yapmıyorum.&quot;</p>
<p>&quot;Ya! Demek öyle! Madem bu kadar titizsin bu konuda, bu genç hanıma büyük bir hayranlık besliyorsun öyle mi?&quot;</p>
<p>&quot;Evet.&quot;</p>
<p>&quot;Peki bu genç hamının yapması gerekeni bilmeyen, zayıf karakterli, basiretsiz bir budala olmasıyla, parasını har vurup harman savurmasıyla, son sürat düşkünler evine koşmasıyla çelişmiyor mu bu hayranlık?&quot;</p>
<p>&quot;Anlamadım.&quot;</p>
<p>&quot;Anlamadın mı? Anlamazlıktan mı geliyorsun? Senin söylediğin laflara kulak assa bu genç hanımı başka nasıl bir gelecek beklerdi?&quot; &quot;Sevgisini ve kalbini kazansam ne mi olurdu?&quot;</p>
<p>&quot;Sevgisiymiş,&quot; dedi Bay Boffin muazzam bir aşağılamayla, &quot;kalbini kazanmakmış! Bir aslan miyav dedi, minik fare kükredi! Sevgisini ve kalbini kazanmakmış! Miyav, hav hav!&quot;</p>
<p>Karşısında böyle esip gürleyen adama, adeta aklını oynattığını düşünüyormuş gibi baktı John Rokesmith.</p>
<p>&quot;Bu genç hamının hakkı,&quot; dedi Bay Boffin, &quot;para, kendisi de bunu gayet iyi biliyor.&quot;</p>
<p>&quot;Ona hakaret ediyorsunuz.&quot;</p>
<p>&quot;Asıl sen hakaret ediyorsun; sevgilerinle, kalplerinle, caf caflı boş sözlerinle!&quot; dedi Bay Boffin. &quot;Diğer yaptıklarına da çok iyi yakışıyor. Bütün bu çevirdiğin işlerden dün gece haberim oldu, yoksa emin ol senin de daha önce haberin olurdu. Çok kafalı bir hanımdan öğrendim bunu, bu genç hanımı da tanıyor, ben de bu genç hanımı tanıyorum ve hepimiz de onun Para istediğini biliyoruz - para, para, para ve senin bütün sevgilerin, kalplerin filan yalan, bayım, yalan!&quot;</p>
<p>&quot;Bayan Boffin,&quot; dedi Rokesmith, sükûnetle ona dönerek, &quot;o hassas, o hiç değişmeyen nezaketiniz için, en derin şükranlarımı kabul edin. Hoşçakalın! Bayan Wilfer, hoşçakalın!&quot;</p>
<p>&quot;Şimdi canım,&quot; dedi Bay Boffin, elini tekrar Bella'nın başına koyarak, &quot;artık rahat edebilirsin, umarım hakkının verildiğini hissediyorsundur.&quot;</p>
<p>Ama Bella, hakkının verildiğini hissetmek şöyle dursun, fırladığı gibi onun elinden ve koltuktan uzaklaştı ve gözyaşları içinde, kollarını uzatarak bağırdı, &quot;Bay Rokesmith, gitmeden önce, beni tekrar yoksul yapın lütfen! Ah! Biri beni tekrar yoksul yapsın, yalvarıyorum, bu böyle devam ederse kalbim çatlayacak! Babacığım, beni tekrar yoksul yap, beni eve geri al! Orada da kötüydüm ama burada daha beterim. Bana para vermeyin, Bay Boffin. Para istemiyorum. Parayı benden uzak tutun, sadece bırakın tatlı babacığımla konuşayım, başımı omzuna dayayıp bütün üzüntülerimi ona anlatayım. Ondan başka kimse beni anlayamaz, kimse beni rahatlatamaz, kimse ne kadar değersiz olduğumu bildiği halde küçük bir çocuk-muşum gibi beni sevemez. En çok babamın yanında mutluyum - daha masum, daha üzgün, daha neşeli!&quot; Buna dayanamıyormuş gibi hüngür hüngür ağlayarak, başını Bayan Boffin'in onu bekleyen göğsüne bıraktı.</p>
<p>John Rokesmith ve Bay Boffin oldukları yerden, sakinleşene kadar ses çıkarmadan onu seyrettiler. Sonra Bay Boffin rahatlatıcı, yumuşak bir sesle, &quot;Yapma canım, hakkını aldın artık, her şey yolunda. Bu adamla böyle bir sahne yaşadığın için biraz sinirlerinin bozulmasına hiç şaşmıyorum ama bitti artık, hakkını aldın ve her şey yolunda, her şey - yolunda!&quot; Bay Boffin bu sözü kendinden gayet memnun bir kesinlikle tekrarlamıştı.</p>
<p>&quot;Sizden nefret ediyorum!&quot; diye bağırdı Bella, küçük ayağını yere vurup aniden ona dönerek, &quot;Daha doğrusu sizden nefret edemem ama hiç hoşlanmıyorum!&quot;</p>
<p>&quot;A-aa!&quot; dedi Bay Boffin şaşkın bir sesle.</p>
<p>&quot;İnsanları azarlayan, adaletsiz, fesat, kırıcı, kötü bir ihtiyarsınız siz!&quot; diye bağırdı Bella. &quot;Nankörlük edip size böyle kötü şeyler söylediğim için kendime kızıyorum ama böyle bir adamsınız ve böyle olduğunuzu kendiniz de biliyorsunuz!&quot;</p>
<p>Bay Boffin bir nöbet geçirdiğinden şüphe ediyormuş gibi etrafına bakıyordu.</p>
<p>&quot;Sizi utanç içinde dinledim,&quot; dedi Bella. &quot;Kendimden utanarak, sizden utanarak. Sineğin yağını çıkaran bir kadının bayağı dedikodularının üzerinde olmanız gerekirdi; ama artık hiçbir şeyin üzerinde değilsiniz.&quot;</p>
<p>Nöbet geçirdiğine iyice ikna olan Bay Boffin, gözlerini yuvarlayıp fularını gevşetti.</p>
<p>&quot;Buraya geldiğimde size saygı duyuyordum, çok geçmeden sevgi de duymaya başladım,&quot; diye bağırdı Bella. &quot;Şimdi sizi görmeye bile tahammül edemiyorum. Belki bu kadar ileri gitmemeliyim ama siz - siz bir canavarsınız!&quot; Bunu söylemek için büyük bir kuvvet sarfeden Bella isteği geçiyormuşçasına hem ağlayıp hem gülüyordu.</p>
<p>&quot;Sizin iyiliğiniz için tek bir dileğim var,&quot; dedi Bella tekrar saldırıya devam ederek, &quot;umarım dünyada tek kuruşunuz kalmaz. Gerçek bir dostunuz, iyiliğinizi isteyen biri sizi iflas ettirebilse dünyanın en tatlı adamı olurdunuz ama servet sahibi bir adam olarak tam bir şeytansınız!&quot;</p>
<p>Daha da büyük bir kuvvet sarf ederek bu ikinci hücumda bulunan Bel-la bir müddet daha hem ağlayıp hem güldü.</p>
<p>&quot;Bay Rokesmith, rica ederim bir dakika daha kalın. Rica ederim gitmeden beni dinleyin! Benim yüzümden maruz kaldığınız hakaretler beni çok üzdü. Sizden bütün kalbimle özür diliyorum.&quot;</p>
<p>Bella'nın kendisine doğru bir adım attığını görünce Sekreter hemen yanına gitti. Kendisine uzattığı elini dudaklarına götürüp, &quot;Allah sizi korusun!&quot; dedi. Bu sefer Bella'nın gözyaşları arasına kahkahalar karışmıyordu; saf ve içtendi ağlaması.</p>
<p>&quot;Size söylenmiş -nefret ve öfkeyle işittiğim- tek bir kötü söz yoktur ki beni sizden daha fazla yaralamasın, Bay Rokesmith çünkü bütün bu sözleri hak eden benim, siz değil. O gece aramızda geçenlerin bu çarpıtılmış halini bana borçlusunuz, Bay Rokesmith. Bu sırrı verdiğim anda bile kendime kızmıştım. Çok kötü bir hareketti ama kötülük olsun diye yapmadım. Bir anlık kibir ve aptallıkla yaptım - böyle anlarım - saatlerim - senelerim - çoktur gerçi. Bunun cezasını çok ağır çektiğim için, sizden bağışlamanızı rica ediyorum!&quot;</p>
<p>&quot;Bütün kalbimle.&quot;</p>
<p>&quot;Teşekkür ederim. Ah çok teşekkür ederim! Size hakkınızı verecek son bir söz daha etmeden gitmeyin lütfen. O gece benimle o şekilde -nasıl büyük bir incelikle, nasıl sakınarak konuştuğunuzu bir ben bilirim, bunun için minnettarım da- konuşmaktaki tek kusurunuz, başı dönmüş, maddiyatçı, sığ, ona teklif ettiğiniz şeyin kıymetini anlayamayacak bir kız tarafından küçük düşürülmeye kendinizi açmış olmamızdır. Bay Rokesmith, o kız kendini o günden beri pek acınası, pek zavallı gördü ama hiç bu günkü kadar değil, bütün o sevimsizliği, kibiriyle size cevap verirken takındığı berbat ses tonu Bay Boffin'in ağzından kendi kulaklarında yankılanana kadar değil.&quot;</p>
<p>Sekreter elini tekrar öptü.</p>
<p>&quot;Bay Boffin'in konuşmaları benim için iğrençti, irkilticiydi,&quot; dedi Bella, küçük ayağını bir kez daha yere vurarak söz konusu beyefendiyi sıçratmıştı. &quot;Doğru, bu şekilde 'hakkımın verilmesini' hak ettiğim bir dönem oldu, hem çok yakınlarda, Bay Rokesmith; ama umarım bir daha böyle bir şeyi asla hak etmem!&quot;</p>
<p>Sekreter bir kez daha elini dudaklarına götürdü, sonra bıraktı ve odadan çıktı. Bella uzun müddet yüzünü gömdüğü koltuğa doğru gidiyordu ki yolda Bayan Boffin'i görerek durdu. &quot;Gitti,&quot; diye hıçkırdı öfkeyle, umutsuzlukla, elli çeşit başka hisle ve kollarını Bayan Boffin'in boynuna doladı. &quot;Çok utanç verici bir biçimde hakarete uğradı, haksızca ve adice kovuldu ve bunun sebebi benim!&quot;</p>
<p>Bütün bunlar olurken Bay Boffin, nöbet bir türlü geçmek bilmiyormuş gibi gevşettiği fuları üzerinde gözlerini yuvarlıyordu. Artık biraz açılır gibi olduğunu hissetmiş olmalı ki bir müddet dik dik önüne baktı, fularını tekrar bağladı, derin derin nefes aldı, birkaç kere yutkundu ve nihayet kendini çok daha iyi hissediyormuş gibi iç geçirerek: &quot;Pekala!&quot; dedi.</p>
<p>Bayan Boffin iyi ya da kötü hiçbir şey söylememişti; şefkatle Bella'yla ilgileniyor, emir bekler gibi kocasına bakıyordu. Bay Boffin hiçbir emir vermeden, karşılarındaki bir iskemleye oturdu. Bacaklarını iki yana açıp, dirseklerini dizlerine koyarak onlara doğru eğildi ve Bella'nın gözlerini silip başını kaldırmasını bekledi. Bu biraz zaman aldı.</p>
<p>&quot;Eve dönmek zorundayım,&quot; dedi Bella aceleyle ayağa kalkarak. &quot;Benim için yaptıklarımıza minnettarım ama burada daha fazla kalamam.&quot;</p>
<p>&quot;Yavrucuğum!&quot; diye itiraz etti Bayan Boffin.</p>
<p>&quot;Hayır, burada kalamam,&quot; dedi Bella; &quot;gerçekten kalamam. Ih! Seni kötü ihtiyar!&quot; (Bunu Bay Boffin'e demişti.)</p>
<p>&quot;Acele etme, canım,&quot; diye üsteledi Bayan Boffin. &quot;Bir şey yapmadan önce iyi düşün.&quot;</p>
<p>&quot;Evet, bence de iyi düşün,&quot; dedi Bay Boffin.</p>
<p>&quot;Sizin için asla iyi bir şey düşünemem,&quot; diye bağırdı Bella onun sözünü keserek. Anlamlı küçük kaşlarında yoğun bir horgörü, her gamzesinde sabık Sekreter'in savunusu vardı. &quot;Hayır! Bir daha asla! Paranız sizi taşa dönüştürdü. Katı kalpli bir cimrisiniz. Dancer'dan, Hopkins'ten, Blackberry Jones'tan, bütün o aşağılık adamlardan daha betersiniz. Dahası,&quot; diye devam etti Bella tekrar gözyaşlarına boğularak, &quot;az önce kaybettiğiniz Beyefendiyi hiç mi hiç hak etmiyorsunuz.&quot;</p>
<p>&quot;Rokesmith'le beni kıyasladığını söylemiyorsun ya Bayan Bella?&quot; diye ürkekçe itiraz etti Altın Çöpçü.</p>
<p>&quot;Söylüyorum!&quot; dedi Bella. &quot;O sizin gibi bir milyon adama bedel.&quot;</p>
<p>Boyunu olabildiğince yükseltip (gerçi ne kadar uğraşsa o kadar da fazla uzayamıyordu) gür, kahverengi saçlarını savurarak hamisini reddederken, çok kızgın olduğu halde çok güzel görünüyordu.</p>
<p>&quot;Sizin benim hakkımda iyi düşünmenizdense,&quot; dedi Bella, &quot;altın arabanızın tekerleklerinden onun üzerine çamurlar yağdırsanız bile, ekmeğini kazanmak için sokakları süpürse bile, onun benim hakkımda iyi düşünmesini tercih ederim.&quot;</p>
<p>&quot;Öyle mi!&quot; diye bağırdı Bay Boffin gözlerini ona dikerek.</p>
<p>&quot;Ta ne zamandan beri, siz kendinizi onun çok üstünde görmeye başlayalı beri, ben sizi sadece onun ayaklarının altında gördüm,&quot; dedi Bella. &quot;Tamam mı! Onda efendi, sizde hizmetkar gördüm. Tamam mı! Siz ona utanç verici bir biçimde davrandığınızda onun tarafında yer aldım ve onu sevdim. Tamam mı! Bununla övünüyorum.&quot;</p>
<p>Bu kuvvetli itiraftan sonra Bella başını koltuğun arkasına gömüp uzun uzun ağlamaya başladı.</p>
<p>&quot;Bana bak,&quot; dedi Bay Boffin, sessizliği bölmenin bir yolunu bulduğunda. &quot;Dikkatini bana ver, Bella. Ben kızgın değilim.&quot;</p>
<p>&quot;Ben kızgınım!&quot; dedi Bella.</p>
<p>&quot;Diyorum ki,&quot; diye devam etti Altın Çöpçü, &quot;kızgın değilim ve senin için iyi şeyler düşünüyorum ve bunu görmezden gelmek istiyorum. Yani sen olduğun yerde kal, bir daha bu konuda konuşmayız.&quot;</p>
<p>&quot;Hayır burada kalamam,&quot; diye bağırdı Bella, tekrar aceleyle ayağa kalkarak; &quot;burada kalmayı düşünmem bile. Bir daha dönmemek üzere eve gitmem lazım.&quot;</p>
<p>&quot;Saçmalama,&quot; dedi Bay Boffin. &quot;Geri dönüşü olmayan bir şey yapma; sonradan üzüleceğin bir şey yapma.&quot;</p>
<p>&quot;Bunun için asla üzülmem,&quot; dedi Bella, &quot;bu olanlardan sonra burada oturursam daima üzüleceğim, hayatımın her anında kendimden tiksineceğim.&quot;</p>
<p>&quot;En azından, Bella,&quot; dedi Bay Boffin, &quot;bir yanlış anlama olmasın. Adım atmadan önce önüne bak. Olduğun yerde kalırsan her şey düzelir ama bir kere gittin mi bir daha geri dönemezsin.&quot;</p>
<p>&quot;Bir daha geri dönemeyeceğimi biliyorum, zaten benim istediğim de bu,&quot; dedi Bella.</p>
<p>&quot;Bizi böyle bırakıp gidersen,&quot; diye devam etti Bay Boffin, &quot;sana para filan vereceğimi bekleme çünkü vermem. Hayır, Bella! Dikkatli ol! Bir kuruş vermem.&quot;</p>
<p>&quot;Beklemek mi!&quot; dedi Bella kibirle. &quot;Siz vermek bile isteseniz dünyada benim o parayı almamı sağlayacak bir kuvvet olabilir mi, bayım?&quot;</p>
<p>Ama Bayan Boffin'den de ayrılmak gerekiyordu ve duygusal kızcağız, depreşen vakarına rağmen tekrar çöktü. İyi kalpli kadının önünde diz çökerek ona sarıldı ve hıçkıra hıçkıra ağlayarak bir ileri bir geri sallanmaya başladı.</p>
<p>&quot;Canımsın, canım, herkeslerden başkasın!&quot; diye bağırdı. &quot;Hiç kimse senden iyi olamaz. Ne kadar teşekkür etsem yetmez, seni asla unutmayacağım. Kör de olsam sağır da olsam, yüzünü görmeye, sesini duymaya devam ederim, ölene kadar!&quot;</p>
<p>Bayan Boffin de içtenlikle ağlayarak bütün şefkatiyle ona sarıldı ama &quot;canım kızım&quot;dan başka tek kelime etmedi. Gerçi onu çok çok söyledi, tekrar tekrar söyledi ama başka bir şey demedi.</p>
<p>Bella nihayet kendini ondan koparabildi, tam ağlayarak odadan çıkıyordu ki kendine has tuhaf bir şefkatle Bay Boffin'e karşı biraz yumuşar gibi oldu.</p>
<p>&quot;Sizinle öyle ileri geri konuştuğum için çok memnunum, efendim,&quot; dedi hıçkırarak, &quot;çünkü hepsini hak ettiniz. Ama sizinle öyle ileri geri konuştuğum için çok üzgünüm de, çünkü eskiden çok başka bir adamdınız. Hoşçakalın!&quot;</p>
<p>&quot;Güle güle,&quot; dedi Bay Boffin uzatmadan.</p>
<p>&quot;Ellerinizden hangisinin daha az bozulmuş olduğunu bilseydim,&quot; dedi Bella, &quot;son bir kez sıkmak için izninizi isterdim. Ama söylediklerime pişman olduğumdan değil. Çünkü değilim. Hepsi doğruydu!&quot;</p>
<p>&quot;Sol eli dene,&quot; dedi Bay Boffin, duygusuz bir tavırla elini uzatarak, &quot;bu daha az kullanılıyor.&quot;</p>
<p>&quot;Bana karşı daima iyi ve nazik davrandınız,&quot; dedi Bella, &quot;bunun için elinizi öpüyorum. Bay Rokesmith'e karşı çok ama çok kötü davrandınız, bunun için elinizi itiyorum. Kendim için teşekkürler, hoşçakalın!&quot;</p>
<p>&quot;Güle güle,&quot; dedi Bay Boffin önceki gibi.</p>
<p>Bella boynuna sarılıp onu öptü ve bir daha dönmemek üzere koşarak odadan çıktı.</p>
<p>Üst kata, odasına koştu ve yere oturup uzun uzun ağladı. Ama hava kararıyordu ve kaybedecek zaman yoktu. Dolaplarını, çekmecelerini açtı ve sadece yanında getirdiği kıyafetleri alıp geri kalanları bıraktı, arkasından gönderilmesi için kocaman biçimsiz bir bohça yaptı onlardan.</p>
<p>&quot;Ötekilerden tek birini bile almayacağım,&quot; dedi, kararlılıkla bohçaya sıkı sıkı düğüm atarak. &quot;Bütün hediyeleri geride bırakıp sadece kendime ait şeylerle yeniden başlayacağım.&quot; Bu kararını tam manasıyla tatbik etmek için üzerindeki kıyafeti bile değiştirip malikâneye gelirken giydiği elbiseyi giydi. Taktığı şapka bile, Holloway'de Boffinler'in arabasına binerken giydiği şapkaydı.</p>
<p>&quot;Şimdi tamam,&quot; dedi Bella. &quot;Biraz zor ama gözlerimi soğuk suyla yıkadım, artık ağlamayacağım. Benim için çok güzel bir odaydın, sevgili odam! Elveda' Birbirimizi bir daha asla görmeyeceğiz.&quot;</p>
<p>Elini dudaklarına götürüp bir öpücük yollayarak usulca kapıyı kapattı ve sessiz adımlarla geniş merdivenden indi, kimseyle karşılaşmak istemediği için ara sıra durup kulak kabartıyordu. Etrafta kimseler olmadığından hole kadar sessizce indi. Sabık Sekreter'in eski odasının kapısı açık duruyordu. Geçerken içeri bir göz attı ve masanın boşluğuna, her şeyin genel görünümüne bakarak çoktan gitmiş olduğuna hükmetti. Holün büyük kapısını usulca açıp arkasından usulca kapadı ve dönüp hafifçe öptü -eski ahşap ve demirin hissiz bir bileşimiydi!- sonra hızlı adımlarla koşmaya başladı.</p>
<p>&quot;Çok iyi ettim!&quot; dedi Bella soluk soluğa. Öteki sokağa geçtiğinde adımlarını yavaşlatıp yürümeye başladı. &quot;Kendime ağlayacak nefes bıraksam kesin tekrar ağlamaya başlardım. Ah benim zavallı babacığım, güzel kadını hiç ummadığın bir anda göreceksin şimdi.&quot;</p>
<p>&nbsp;</p>
</body>
</html>