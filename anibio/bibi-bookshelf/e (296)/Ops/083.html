<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>11. Bölüm -Gönül Meseleleri</title>
</head>
<body>
<h1><a id="a150"></a>11. Bölüm -Gönül Meseleleri</h1>
<p>İğne deliği gibi minicik pencereli, kitap kapağı gibi minicik kapılı, minicik lojmanında oturan ufacık tefecik Bayan Peecher, gizli alakasının nesnesini yakın takibe almıştı. Kör olduğu iddia edilse de aşk yaman bir gözcüdür; Bayan Peecher da, Bay Bradley Headstone üzerinde çift vardiya çalışıyordu. Casus rolü oynamaya doğal bir meyli olduğundan -ketum, kum-pasçı, hesapçı biri olduğundan- değil; ona karşılık vermeyen Bradley'i, kendisinde varlığı daha önce hiç tespit edilmemiş, kayıtlara geçmemiş, ilkel ve sade bir aşk sermayesiyle sevdiği için. Sadık karatahtası sadece ateşe tutulduğunda içindekileri gösteren kağıdın, tebeşiri de görünmez mürekkebin gizli özelliklerine sahip olsaydı, öğrencileri şaşırtmak için tasarlanmış nice küçük denemeler, Bayan Peecher'ın gönlünün yakıcı etkisiyle, kuru aritmetik hesapların altından kendini gösterecekti. Zira okul olmadığı zamanlarda, sakin boş zamanı ve sakin küçük evi kendine kaldığında, Bayan Peecher sırdaşı karatahtaya hayali bir tasvir çiziktirebilirdi; ılık bir akşam alacasında, köşedeki Pazar yerinde iki kişi görülmektedir, birincisi erkektir ve çıtı pıtı bir kadına doğru eğilmiştir, alçak sesle şu kelimeleri söyler, &quot;Emma Peecher, karım olur musun?&quot; bunun üzerine kadının başı adamın omzuna dayanır ve bülbüller şakımaya başlar. Öğrenciler farkına varmasa, şüphelenmese de Bradley Headstone okuldaki alıştırmalara bile sızmış tır. Konu Coğrafya mı? Lavlar püskürmeden hemen önce Etna ve Vezüv'den o fırlar, İzlanda'nın sıcak kaynaklarında hiç zarar görmeden kaynar, Ganj ve Nil boyunca görkemle süzülür giderdi. Tarih dersinde bir kral mı anlatılıyor? Onu kumlu pantolonu, boynunda saat kordonuyla göz önüne getirmek mümkündü. Yazı dersi mi vardı? Büyük B ve büyük H konusunda, Bayan Peecher'ın sınıfındaki kızlar, alfabedeki bütün harflerin bir dönem önündeydi. Bayan Peecher'ın verdiği ezberden hesap dersi de genelde Bradley Headstone'a muhteşem bir gardrop düzmeye yarardı; tanesi iki buçuk peniye kırk dört kravat, dört pond altı peniye iki büyük gümüş saat; tanesi on sekiz şiline yetmiş dört siyah şapka ve benzeri aşırılıklar.</p>
<p>Gün boyu her fırsatta gözlerini Bradley'e çeviren yaman gözcü, çok geçmeden Bayan Peecher'a, Bradley'in her zamankinden daha düşünceli olduğunu, asık ve dalgın bir suratla ortalıkta çokça dolaştığını, kafasında müfredatta olmayan bir şeyleri çevirip durduğunu söyledi. Elmalarla armutları toplayınca - elmaların altına, Charley Hexam'la yakınlığını ve bu tuhaf hallerini, armutların altına da ablaya yapılan ziyareti koyunca, gözcü, Bayan Peecher'a bu işin altında ablanın yattığına dair güçlü şüphelerini iletmeden edemedi.</p>
<p>&quot;Acaba,&quot; dedi Bayan Peecher, Cumartesi ikindisi oturmuş haftalık raporunu hazırlarken, &quot;Hexam'ın ablasının adı neymiş?&quot;</p>
<p>Her an tetikte, nakışını işlemekte olan Mary Anne elini kaldırdı.</p>
<p>&quot;Evet, Mary Anne.&quot;</p>
<p>&quot;Lizzie, öğretmenim.&quot;</p>
<p>&quot;Bence böyle bir isim olamaz, Mary Anne,&quot; dedi Bayan Peecher eğitici bir sesle. &quot;Lizzie, Hıristiyan ismi mi Mary Anne?&quot;</p>
<p>Mary Anne işini bırakıp ayağa kalktı, ellerini sorguya çekiliyormuş gibi arkada kavuşturdu ve cevap verdi: &quot;Hayır, zamanla bozulmuş bir isimdir, Bayan Peecher.&quot;</p>
<p>Alışkanlıkla, &quot;Ona bu ismi kim vermiş?&quot; diye devam ediyordu ki kendini tuttu Bayan Peecher çünkü Mary Anne'in vaftiz anneleri ve babaları diye cevap vermek için kıvrandığını görebiliyordu. &quot;Yani hangi ismin bozulmuş halidir?&quot; diye soruyu düzeltti.</p>
<p>&quot;Elizabeth ya da Eliza, Bayan Peecher.&quot;</p>
<p>&quot;Aferin, Mary Anne. Hıristiyanlığın başlarında Lizzie diye bir isim olduğunu hiç zannetmiyorum.&quot; Bayan Peecher müthiş ağırbaşlıydı. &quot;Bu durumda, Hexam'ın ablasının Lizzie diye bilindiğini ama gerçek adının bu olmadığını söyleyebiliriz. Değil mi Mary Anne?&quot;</p>
<p>&quot;Evet, Bayan Peecher.&quot;</p>
<p>&quot;Peki,&quot; diye devam etti Bayan Peecher, kendisi için değil de Mary Anne için gayri resmi bir sınav düzenlediği görüntüsü içinde gönlü rahat, &quot;peki Lizzie diye bilinen ama gerçek adı Lizzie olmayan bu genç kadın nerede oturuyormuş? Cevap vermeden iyi düşün.&quot;</p>
<p>&quot;Millbank, Smith Meydanı, Church Sokağı'nda, öğretmenim.&quot;</p>
<p>&quot;Millbank, Smith Meydanı, Church Sokağı,&quot; diye tekrar etti Bayan Peecher, bunun yazılı olduğu kitabı önceden okumuş gibi. &quot;Aynen. Peki bu genç kadın ne iş yapıyormuş, Mary Anne? Acele etme.&quot;</p>
<p>&quot;Şehirde bir giyim mağazasında çalışıyormuş, hanfendi.&quot;</p>
<p>&quot;Ya!&quot; dedi Bayan Peecher biraz düşünerek; ama onaylayan bir sesle hemen ilave etti, &quot;Şehirde bir giyim mağazasında. Eee?&quot;</p>
<p>&quot;Charley diyor ki...&quot; diye tam konuşmaya devam edecekti ki öğretmeninin bakışlarıyla karşıladı. &quot;Hexam diyecektim, Bayan Peecher.&quot;</p>
<p>&quot;Ben de senden bunu beklerdim, Mary Anne. Bunu söylemene sevindim. Hexam?&quot;</p>
<p>&quot;Ablasından memnun olmadığını söylüyor,&quot; diye devam etti Mary Anne, &quot;ablası onun tavsiyelerine kulak asmıyormuş, başka birinin sözüne göre davranıyormuş, bu da... &quot;</p>
<p>&quot;Bay Headstone geliyor!&quot; diye bağırdı Bayan Peecher, çabucak aynada kızarmış yüzüne bakarak. &quot;Çok güzel cevaplar verdin Mary Anne. Düşüncelerini açık ve net olarak tanzim etme alışkanlığı geliştiriyorsun, çok güzel. Şimdilik bu kadar yeter.&quot;</p>
<p>Basiretli Mary Anne yerine ve sessizliğine geri dönerek nakışını işlemeye devam etti, işledi, işledi, ta ki öğretmenin gölgesi önden gelip birazdan orada olduğunu duyurana kadar.</p>
<p>&quot;İyi akşamlar Bayan Peecher,&quot; dedi öğretmen, gölgenin peşinden gelip onun yerini alarak.</p>
<p>&quot;İyi akşamlar Bay Headstone. Mary Anne, sandalye getir.&quot;</p>
<p>'Teşekkür ederim,&quot; dedi Bradley, her zamanki mesafeli tavrıyla oturarak. &quot;Fazla oturmayacağım. Komşunuz olarak sizden bir ricam var, onun için gitmeden uğrayayım dedim.&quot;</p>
<p>&quot;Gitmeden önce mi dediniz, Bay Headstone?&quot; diye sordu Bayan Peec-her.</p>
<p>&quot;Evet şeye gidiyordum da - öyle çıkıyorum işte.&quot; &quot;Millbank, Smith Meydanı, Church Sokağı,&quot; diye tekrarladı Bayan Peecher içinden.</p>
<p>&quot;Charley Hexam ihtiyacı olan kitapları almaya gitti, muhtemelen benden önce döner. Evi boş bıraktığımızdan, size danışmadan anahtarı buraya bırakacağımı söyledim. Sizin için bir sakıncası var mı?&quot;</p>
<p>&quot;Elbette yok, Bay Headstone. Yürüyüşe mi çıkıyorsunuz?&quot;</p>
<p>&quot;Hem yürüyüş hem - iş.&quot;</p>
<p>&quot;Millbank, Smith Meydanı, Church Sokağı'ndaki bir iş,&quot; diye kendi kendine tekrarladı Bayan Peecher.</p>
<p>&quot;Diyeceğimi dediğime göre,&quot; diye devam etti Bradley, anahtarını masanın üzerine bırakarak, &quot;yola koyulsam iyi olur. Bir isteğiniz var mı Bayan</p>
<p>Peecher?&quot;</p>
<p>&quot;Teşekkür ederim, Bay Headstone. Ne tarafa gidiyorsunuz?&quot; &quot;Westminster taraflarına.&quot;</p>
<p>&quot;Millbank,&quot; diye tekrar etti Bayan Peecher zihninde. &quot;Bir isteğim yok, teşekkür ederim, Bay Headstone; size zahmet vermeyeyim.&quot; &quot;Zahmet olur mu hiç,&quot; dedi öğretmen.</p>
<p>&quot;Ya!&quot; dedi Bayan Peecher ama yine içinden, &quot;siz bana türlü zahmetler veriyorsunuz ama!&quot; Halindeki ve gülüşündeki bütün sükûnete rağmen, öğretmen çıkarken içindeki duyguları zaptetmekte büyük zahmet çekiyordu.</p>
<p>Öğretmenin gideceği adresi doğru bilmişti. Bradley Headstone, atalarının inşa ettikleri dolambaçlı sokaklarda ifadesini bulan, hikmetinin izin verdiği ölçüde düz bir rota takip ederek bebek terzisinin evine yöneldi ve tek bir sabit fikre saplanmış kafasını yerden kaldırmadan yürüdü. Lizzie'yi gördüğü andan itibaren yerinden kımıldatamadığı bir fikir olmuştu bu.</p>
<p>İçinde bastırabildiği her şeyi bastırmış, dizginleyebildiği her şeyi dizginlemiş gibi geliyordu ona ve kendi üzerindeki denetiminin -bir anda- kalkıverdiği o an gelmişti işte. İlk bakışta aşk, haddinden fazla tartışılmış bayat bir ifadedir; bu adamınki gibi için için yanan bazı mizaçlarda, başka ihtiraslar ustalıkla zincir altında tutulabilirken, bu ihtiras aniden alev alır ve rüzgârı arkasına almış yangın gibi her şeyi yakar geçer. Etrafta zayıf, taklitçi mizaçtan bol bir şey bulunmadığını ve bunların ortaya atılan doğru yanlış her türlü fikirle galeyana gelmeye meyilli olduğunu düşünürsek -bu aralar, hiç yapılmamış, yapılsa da başka biri tarafından yapılmış bazı yararlılıklar için birilerinin göklere çıkarılması şeklinde vuku bulmakta- o kadar sıradan olmayan başka mizaçların, tek bir dokunuşta alev almak üzere senelerce uykuda beklemesine şaşmamalı.</p>
<p>Öğretmen kukumav kuşu gibi düşünerek yoluna devam etti. Endişeli yüzünde, bir kavgada yenilmiş olmanın izleri açıktı. Aslında Charley Hexam'ın ablasına duyduğu tutkuya yenilmenin buruk utancını halen içinde taşıyordu ama o sırada ihtirasını başarılı bir neticeye erdirme üzerine yoğunlaşmıştı.</p>
<p>Tek başına oturmuş işini yapan bebek terzisinin karşısına çıktı. &quot;Aha!&quot; dedi bu sert, genç şahıs, &quot;demek sen geldin? Ben senin bütün numaralarını bilirim, dostum!&quot;</p>
<p>&quot;Hexam'ın ablası daha gelmedi mi?&quot; diye sordu Bradley Headstone.</p>
<p>&quot;Nasıl da kandırırsın herkesi,&quot; dedi Bayan Wren.</p>
<p>&quot;Senin için bir sakıncası yoksa beklemek isterim çünkü onunla konuşmak istiyorum.&quot;</p>
<p>&quot;Öyle mi?&quot; dedi Bayan Wren. &quot;Otur. Umarım bu istek karşılıklıdır.&quot;</p>
<p>Bradley, tekrar işine eğilen bu aksi yüze güvensizce baktı ve şüpheleri gidermek için sordu:</p>
<p>&quot;Ziyaretimin Hexam'ın ablasının hoşuna gitmeyeceğini mi ima ediyorsun?&quot;</p>
<p>&quot;Ondan böyle bahsetme. Buna tahammül edemiyorum,&quot; dedi Bayan Wren, parmaklarını sabırsızca arka arkaya şaklatarak, &quot;çünkü Hexam'ı sevmiyorum.&quot;</p>
<p>&quot;Yaaa!&quot;</p>
<p>&quot;Aynen öyle.&quot; Bayan Wren hoşnutsuzluğunu göstermek için burnunu kırıştırdı. &quot;Bencil. Kendinden başka kimseyi düşünmüyor. Hepiniz öylesiniz.&quot;</p>
<p>&quot;Hepimiz mi? Öyleyse beni de sevmiyorsun herhalde?&quot; &quot;Olabilir,&quot; dedi Bayan Wren omzunu silkip gülerek &quot;Seni pek tanımıyorum.&quot;</p>
<p>&quot;Hepimizin böyle olduğunu bilmezdim doğrusu,&quot; dedi Bradley, bu suçlamaya biraz incinmiş bir halde cevap vererek. &quot;Bazılarımız desek daha iyi olmaz mı?&quot;</p>
<p>&quot;Yani,&quot; dedi küçük mahlûk, &quot;sen hariç hepsi. Hah! Şu hamının yüzüne bak bir. Bu Bayan Hakikat. Haşmetmeapları. Tümüyle kuşanmış.&quot;</p>
<p>Bradley ona doğru uzatılan bebeğe baktı -az önce tezgahta yüzüstü yatırmış elbiseyi sırtından dikiyordu bebek terzisi- sonra gözlerini kaçırdı.</p>
<p>&quot;Haşmetmeapları Bayan H'yi tezgahın şu köşesine koyuyorum, duvara dayıyorum ki mavi gözleri üzerinde parlasın.&quot; Bayan Wren bebeği dediği şekilde yerleştirdikten sonra iğnesiyle havada iki küçük hareket yaptı, Bradley'in gözlerine dokundurur gibi; &quot;Şimdi Bayan H'nin şahitliğinde sana soruyorum, buraya niçin geldin?&quot;</p>
<p>&quot;Hexam'ın ablasını görmek için.&quot;</p>
<p>&quot;Deme şu lafı!&quot; diye terslendi Bayan Wren çenesini kaldırarak. &quot;Peki mevzu nedir?&quot; &quot;Kendisi.&quot;</p>
<p>&quot;Ah Bayan HI&quot; diye bağırdı Bayan Wren. &quot;Duydun mu ne dedi!&quot; &quot;Onunla konuşmak istiyorum,&quot; diye devam etti Bradley, mevcut olanı hoş tutup, olmayana sinirlenerek; &quot;kendi iyiliği için.&quot; &quot;Ah Bayan H!&quot; diye bağırdı terzi.</p>
<p>&quot;Kendi iyiliği için,&quot; diye tekrarladı Bradley öfkelenerek, &quot;tabii kardeşinin de. Hiçbir çıkar olmayan birisi olarak buraya geldim.&quot;</p>
<p>&quot;Bak bak, Bayan H,&quot; dedi terzi, &quot;bunu da duyduk ya, en iyisi senin yüzünü duvara çevirelim.&quot; O tam bu işi yaparken Lizzie Hexam geldi ve Bradley Headstone'u orada bulmaktan, Jenny'nin gözlerine yaklaştırdığı küçük yumruğunu ona doğru salladığını görmekten ve Haşmetmeaplar Bayan H'yi yüzü duvara dönük bulmaktan hayrete düştü.</p>
<p>&quot;Hiçbir çıkan olmayan bu bey, Lizzie'ciğim,&quot; dedi bilmiş Bayan Wren, &quot;senin ve kardeşinin iyiliği için konuşmaya gelmiş. Bak sen! Bu kadar nazik, bu kadar ciddi bir konu konuşulurken üçüncü şahısların bulunması hoş kaçmaz, sen iyisi mi üçüncü şahsı yukarı götür canım, üçüncü şahıs çekilsin.&quot;</p>
<p>Lizzie, bebek terzisinin kalkmak için yardım almak üzere uzattığı elini tuttu ama sadece sorgulayan bir gülüşle baktı ve başka bir hamlede bulunmadı.</p>
<p>&quot;Biliyorsun kendi başına bırakıldığında üçüncü şahıs çok fena topallıyor,&quot; dedi Bayan Wren, &quot;sırtı çok ağrıyor, bacakları da fena; senin yardımın olmadan saltanatla çekilemeyecek, Lizzie.&quot;</p>
<p>&quot;En iyisi oturduğu yerde otursun,&quot; dedi Lizzie, kendisine uzanan eli bırakıp elini Bayan Jenny'nin bukleleri üzerine koydu. Sonra Bradley'e döndü: &quot;Sizi Charley mi gönderdi beyefendi?&quot;</p>
<p>Biraz kararsız bir tavırla ona beceriksiz bir bakış fırlatan Bradley, ayağa kalkıp yanına bir sandalye götürdükten sonra dönüp kendi sandalyesine oturdu.</p>
<p>&quot;Aslında Charley'nin yanından geliyorum,&quot; dedi, &quot;çünkü ondan biraz önce ayrıldım ama onun tarafından görevlendirilmedim. Kendi kendime karar verdim.&quot;</p>
<p>Dirseklerini tezgaha, çenesini ellerine dayamış olan Bayan Jenny Wren, yan yan bakarak onu dikkatle süzüyordu. Lizzie de kendi farklı tavrıyla ona bakmaktaydı.</p>
<p>&quot;Aslını isterseniz,&quot; diye başladı Bradley, ağzı öyle kurumuştu ki bazı kelimeleri telaffuz etmekte zorlanıyordu; bunun farkında olmak tavırlarına daha çekingen ve kararsız bir hal veriyordu; &quot;doğrusunu isterseniz, (bildiğim kadarıyla) benden hiç sır saklamayan Charley meseleyi olduğu gibi itiraf etti.&quot;</p>
<p>O susunca Lizzie sordu: &quot;Hangi meseleyi, beyefendi?&quot;</p>
<p>&quot;Sanırım,&quot; dedi öğretmen, bakışlarını ona kaldırıp beyhude orada tutmaya çalıştı ama gözleriyle karşılaşınca elinde olmadan yine yere indirdi, &quot;bunu uzun uzadıya anlatmak münasebetsizlik olacak. Sözünü ettiğim şey kardeşinizin sizin için yaptığı planları dikkate almayıp, başkasının planlarını tercih etmeniz, Bay - Bay Eugene Wrayburn'dü sanırım.&quot;</p>
<p>Bu isimden emin olmama numarasını da yine ona tedirgin bir bakış fırlatarak yapmış, o bakışlar da öncekiler gibi yere inmişti.</p>
<p>Karşı taraftan bir cevap gelmediğinden yeniden başlamak zorunda kaldı ve yeni bir mahcubiyetle başladı.</p>
<p>&quot;Kardeşiniz planlarını bana ilk zihninde şekillenmeye başladığı zaman anlatmıştı. Aslında buraya geçen gelişimde, birlikte geri yürürken anlatmıştı, benim ablasına dair izlenimlerim henüz tazeyken.&quot;</p>
<p>Belki özellikle yapmamıştı ama küçük terzi, çenesini tutan ellerinden birini uzatıp dalgın dalgın Haşmetmeapları Bayan H'nin yüzünü orada bulunanlara çevirmişti. Bunu yaptıktan sonra yine eski duruşuna geçti.</p>
<p>&quot;Ben de onun fikirlerini destekledim,&quot; dedi Bradley, tedirgin bakışları bebeğe çevrildi ve farkında olmadan orada daha fazla durdu, &quot;hem böyle bir planı yapma hakkı doğal olarak kardeşinize ait olduğundan, hem de kendim bir katkıda bulunmayı umduğum için. Bir katkıda bulunmaktan tarif edilmez bir zevk duyacaktım, tarif edilmez bir ilgi duymuştum. Bu yüzden de itiraf etmeliyim ki kardeşiniz hayal kırıklığına uğradığında ben de uğradım. Niyetim herhangi bir şey gizlemeden açıkça konuşmak, bunu da söyleyeyim.&quot;</p>
<p>Bu noktaya kadar gelebilmek ona cesaret vermiş gibiydi. Çok daha güvenli ve güçlü bir tonda devam etti. Gerçi yaralı olduğu halde bağırmak istemeyen bir adam gibi, dişlerini sıkmak ve sağ yumruğunu sol elinin içinde döndürmek gibi tuhaf bir davranış şekli benimsemişti.</p>
<p>&quot;Ben güçlü hisleri olan bir adamım, bu hayal kırıklığını da çok güçlü yaşadım. Yaşıyorum. Hislerimi pek belli etmem; bazılarımız hislerini bastırmayı alışkanlık haline getirmek zorundadır. Ben de bastırırım. Neyse, kardeşinize dönersek. Bu mesele ona o kadar dokundu ki gidip, adını yanlış hatırlamıyorsam, Bay Eugene Wrayburn'e serzenişte bulundu (ben de yanındaydım). Gerçi pek etkili olamadı. Bay - Bay Eugene Wrayburn'ün -gerçek karakterine gözü kapalı olmayan herkes bunu tahmin edebilir.&quot;</p>
<p>Tekrar Lizzie'ye baktı ama bu sefer gözlerini kaçırmadı. Yüzü önce kıpkırmızı, sonra bembeyaz, sonra yeniden kıpkırmızı oldu, sonunda yine bembeyaz kesilip öyle de kaldı.</p>
<p>&quot;Sonunda buraya tek başıma gelip sizden ricada bulunmaya karar verdim. Buraya tek başıma gelip sizden seçtiğiniz bu yolu değiştirmenizi rica etmeye karar verdim. Kardeşinize ve başkalarına karşı son derece küstah tavırlar sergileyen bir yabancıya güvenmek yerine, kardeşinizi ve onun arkadaşını tercih edin.&quot;</p>
<p>Öğretmenin tavrındaki değişikliklere göre Lizzie Hexam da renkten renge girmişti; şimdi yüzünde biraz öfke, daha çok hoşnutsuzluk, azıcık da korku vardı. Ama çok derli toplu bir cevap verdi.</p>
<p>&quot;Bu ziyaretinizin iyi niyetle yapıldığına hiç şüphem yok, Bay Headstone . Charley'nin iyi arkadaşısınız, bu yüzden de niyetinizden şüphe etmeye hakkım yok. Charley'ye söyleyebileceğim tek şey var, bu kadar itiraz ettiği yardımı kabul ettiğim sırada benim için planlar olduğunu bilmiyordum; en azından henüz bana söylememişti. Çok düşünceli ve hassas bir yardım teklifiydi ve kabul etmemin de benim içimde ağırlığı olan sebepleri vardı ki Charley için de bunların bir ağırlığı olması gerekir. Bu konuda Charley'ye söyleyecek başka bir şeyim yok.&quot;</p>
<p>Lizzie'nin onu böyle yok sayması ve sözlerini sadece kardeşiyle sınırlaması Bradley'in açık kalan dudaklarını titretti.</p>
<p>&quot;Charley'nin kendisi gelseydi ona da söylerdim,&quot; diye devam etti, son anda aklına bir şey gelmiş gibi, &quot;Jenny'yle ikimiz öğretmenimizden çok memnunuz, çok bilgili ve sabırlı bir hanım ve bizimle yakından ilgileniyor. Kendisi o kadar başarılı ki kısa bir süre sonra onu bırakıp kendi başımıza devam edebilecek hale geleceğiz. Charley öğretmenler konusunda bilgilidir, bizim öğretmenimizin de bu iş için eğitim veren bir enstitüden geldiğini bilseydi içi rahat ederdi.&quot;</p>
<p>&quot;Sizden bir ricam olacaktı,&quot; dedi Bradley Headstone, kelimeleri paslı bir değirmende öğütür gibi ağzında geveleyerek, &quot;sizden bir ricam olacaktı, tabii yanlış anlamayın ama acaba bir itirazınız olur muydu - demek istediğim kardeşinizle birlikte buraya gelsem ve naçizane becerilerimi ve tecrübemi hizmetinize sunsam acaba ne derdiniz?&quot;</p>
<p>'Teşekkür ederim, Bay Headstone.&quot;</p>
<p>&quot;Ama korkarım,&quot; dedi, eliyle sandalyesine paramparça etmek ister gibi sıkı sıkı yapışmıştı, gözlerini yere indirmiş olan Lizzie'ye kederle bakıyordu, &quot;benim mütevazı hizmetlerim sizi fazla ilgilendirmiyor?&quot;</p>
<p>Lizzie cevap vermeyince, beyninden vurulmuşa dönen sefil adam, büyük bir tutku ve ezayla yanıp tutuşarak kendiyle mücadeleye koyuldu. Bir süre sonra mendilini çıkarıp alnını ve ellerini sildi.</p>
<p>&quot;Söylemek istediğim son bir şey daha var ama en önemlisi bu. Bu meseleye itiraz etmemde, size henüz açıklanmamış şahsi bir sebep var. Belki -mutlaka demiyorum- belki sizi farklı düşünmeye sevkedebilir. Şu anda bu konudan bahsetmek imkânsız görünüyor. Bu konuyu konuşmak üzere bir görüşme daha yapmaya bir itirazınız olmaz değil mi?&quot;</p>
<p>&quot;Charley'le birlikte, değil mi Bay Headstone?&quot;</p>
<p>&quot;Charley - şey,&quot; diye cevap verdi, mahvolmuş bir halde, &quot;evet! Peki o da olsun. Bu konu kapanmadan önce daha uygun koşullarda bir görüşme daha yapmaya bir itirazınız olmaz değil mi?&quot;</p>
<p>&quot;Nereye varmaya çalıştığınızı anlamıyorum, Bay Headstone,&quot; dedi Lizzie başını iki yana sallayarak.</p>
<p>&quot;Bir yere varmaya çalışmıyorum, sadece konuyu olduğu gibi size nakledebilmek için başka bir görüşme talep ediyorum,&quot; dedi.</p>
<p>&quot;Ne konusu, Bay Headstone? Ne kaldı ki?&quot;</p>
<p>&quot;Bunu öteki görüşmede öğreneceksiniz.&quot; Sonra bastıramadığı bir umutsuzlukla ekledi, &quot;Böyle bitirmeden bırakıyorum! Bana bir şeyler oldu galiba!&quot; Sonra merhamet dilenir gibi, &quot;İyi geceler!&quot; dedi.</p>
<p>Elini uzattı. Lizzie açık bir tereddütle, hatta gönülsüzce eline dokunduğunda, bütün vücudu tuhaf bir biçimde titredi ve bembeyaz kesilen yüzü acıyla buruldu. Sonra çıkıp gitti.</p>
<p>Bebek terzisi, gözü onun çıktığı kapıda, duruşunu bozmadan oturmaya devam ediyordu. Lizzie'nin tezgahı kenara itip sandalyesini yanına çekmesiyle, daha önce Bradley'e ve kapıya baktığı şekilde ona bakmaya başladı. Sonra arada bir yaptığı üzere aniden çenelerini sertçe birbirine çarptı ve kollarını kavuşturarak arkasına yaslandı. &quot;Hıh! Benimki -zamanı geldiğinde gelip bana kur yapacak adamı kastediyorum canım- bu türden bir şey olacaksa hiç gelmeye zahmet etmesin. Bunun gibileri sağa sola koşturup işini gördüremezsin. Bir iş göreyim derken alev alıp patlar.&quot;</p>
<p>&quot;Fena mı, kurtulmuş olursun,&quot; dedi Lizzie, ona takılarak.</p>
<p>&quot;O kadar kolay değil,&quot; dedi Bayan Wren. &quot;Tek başına patlamaz böyle-leri. İnsanı da kendisiyle birlikte götürür. Ben bilirim bunların numaralarını.&quot;</p>
<p>&quot;Yani sana zarar vermek mi ister?&quot; diye sordu Lizzie.</p>
<p>&quot;Tam olarak istemeyebilir, canım,&quot; dedi Bayan Wren &quot;ama yan odada barutu ateşe verseler, bu odada olmak bir şey değiştirmez.&quot;</p>
<p>&quot;Çok acayip bir adam,&quot; dedi Lizzie düşünceli düşünceli.</p>
<p>&quot;Acayip olmasındansa acayip uzakta olmasını tercih ederdim,&quot; dedi hazırcevap ufaklık</p>
<p>Akşamları yalnız kaldıklarında, bebek terzisinin uzun sarı saçlarını tarayıp düzeltmek Lizzie'nin daimi meşgalesi olduğundan, ufaklığın çalışırken saçları önüne gelmesin diye bağladığı kurdeleyi çözdü; böyle güzelleştirici bir yağmura çok ihtiyaç duyan zavallı omuzlara sağanak sağanak döküldü saçlar. &quot;Şimdi tarama Lizzie'ciğim,&quot; dedi Jenny; &quot;gel ateşin başında biraz laflayalım.&quot; Bu sözleri söyledikten sonra arkadaşının siyah saçlarını açtı; iki gür dalga halinde, kendi ağırlıklarıyla göğsüne döküldü saçlar. Saçların renklerini kıyaslayıp, aralarındaki farkı hayranlıkla seyreder gibi yapan Jenny, hünerli ellerinin bir iki hareketiyle yanağını siyah dalgalar üzerine koyup, kendi kabarık bukleleriyle yüzünü ateşten başka hiçbir şeyin eremeyeceği şekilde gizledi, bu arada Lizzie'nin güzel yüzü ve alnı, hiçbir engel olmaksızın ağırbaşlı ışıkta parlıyordu.</p>
<p>&quot;Bay Eugene Wrayburn'den bahsedelim,&quot; dedi Jenny.</p>
<p>Siyah saçların üzerinde duran sarı saçlar arasında bir şey parladı; yıldız değilse -ki olamazdı- gözdü bu; gözse, Jenny Wren'in gözüydü, soyadını aldığı çıt kuşu gibi parlak ve tetikte.</p>
<p>&quot;Neden Bay Wrayburn'den bahsedecekmişiz?&quot; diye sordu Lizzie.</p>
<p>&quot;İçimden öyle geldi de ondan. Acaba zengin mi?&quot;</p>
<p>&quot;Hayır, değil.&quot;</p>
<p>&quot;Fakir mi?&quot;</p>
<p>&quot;Galiba bir beyefendi için fakir.&quot;</p>
<p>&quot;Ha! Doğru ya! Beyefendi kendisi. Bizim gibilerden değil, di mi?&quot; Lizzie başını dalgın dalgın iki yana salladı ve çok alçak bir sesle &quot;I-ıh, değil,&quot; dedi.</p>
<p>Bebek terzisi, kolunu arkadaşının beline dolamıştı. Kolunun duruşunu düzeltirken, çaktırmadan yüzünün üzerindeki saçları üfledi; üzerindeki gölge biraz daha hafifleyen gözü daha bir parlayıp, daha bir dikkatli göründü o zaman.</p>
<p>&quot;Benimki kesinlikle beyefendi olamaz; hemen kapının önüne oturturum. Gerçi Bay Wrayburn'den bahsetmiyorum, onun gönlünü fethetmedim. Birisi etmiş midir acaba!&quot;</p>
<p>&quot;Büyük ihtimalle.&quot;</p>
<p>&quot;Öyle mi? Kim acaba!&quot;</p>
<p>&quot;Bir hanımefendinin ona tutulmuş olması, Bay Wrayburn'ün de onu yürekten sevmesi muhtemel değil mi?&quot;</p>
<p>&quot;Belki. Bilmem. Sen hanımefendi olsan onun hakkında ne düşünürdün Lizzie?&quot;</p>
<p>&quot;Ben kim hanımefendi kim!&quot; dedi gülerek &quot;Ne hayal!&quot; &quot;Evet. Ama adı üstünde hayal, farzı misal.&quot;</p>
<p>&quot;Benden ne hanımefendi olur ya! Zavallı babacığına nehirde kürekçilik yaban fukara bir kız! Onu ilk gördüğümde babamla birlikte nehirden dönmüştük! Bana bakmasından öyle utanmıştım ki kalkıp çıkmıştım!&quot;</p>
<p>(&quot;Demek hanımefendi olmadığın halde o akşam bile sana bakmış!&quot; diye düşündü Bayan Wren.)</p>
<p>&quot;Ben kim hanımefendi kim!&quot; diye devam etti Lizzie alçak sesle, gözü ateşte. &quot;Zavallı babamın mezarı bile hak etmediği o lekeden, o utançtan temizlenmedi, benim için Bay Wrayburn temizlemeye çalışıyor! Ben kim hanımefendi kim!&quot;</p>
<p>&quot;Adı üstünde, hayal et işte, farzı misal,&quot; diye üsteledi Bayan Wren.</p>
<p>&quot;Bu hayal bile edilemeyecek bir şey Jenny'ciğim! Benim hayalgücüm oralara çıkamaz.&quot; Sönmekte olan ateşin ışıkları, hüzün ve efkarla gülümsediğini gösteriyordu.</p>
<p>&quot;Ama ben bu konuda konuşmaktan hoşlanıyorum, senin de beni hoş tutman lazım Lizzie çünkü zavallı bir kızcağızım ben, yaramaz çocuğum da bugün burnumdan getirdi. Ateşe bak, eskiden değirmen olan o korkunç, eski evde yaptığın gibi, bana anlatırdın ya öyle. Sevmediğim kardeşine gelecekten haber verirken baktığın yere ne diyordun?&quot;</p>
<p>&quot;Alevlerin arasındaki boşlukta?&quot;</p>
<p>&quot;Hah! Tamam! Orada bir hanımefendi bulabileceğine eminim.&quot;</p>
<p>&quot;Alevlerin arasında hanımefendi bulmak, benimki gibi bir kumaştan hanımefendi yapmaktan çok daha kolay, Jenny.&quot;</p>
<p>Parlayan göz, dalgın dalgın ateşe bakan yüze dikilmişti. &quot;Ee?&quot; dedi bebek terzisi. &quot;Hanımefendiyi bulduk mu?&quot;</p>
<p>Lizzie başını sallayıp sordu, &quot;Zengin mi olsun?&quot;</p>
<p>&quot;Adam fakir olduğuna göre o zengin olsa daha iyi.&quot;</p>
<p>&quot;Çok zengin. Güzel mi olsun?&quot;</p>
<p>&quot;Sen bile güzel olabiliyorsun, Lizzie, o da olmalı.&quot;</p>
<p>&quot;Çok güzel.&quot;</p>
<p>&quot;Adam için ne diyor?&quot; diye sordu Bayan Jenny alçak sesle, araya giren sessizlikte, ateşe bakan yüzü süzüyordu dikkatle.</p>
<p>&quot;Zengin olmaktan çok memnun, parayı ona verebileceği için. Güzel olmaktan çok memnun, o kendisiyle gurur duyabileceği için. Zavallı kalbi... &quot;</p>
<p>&quot;Hı? Zavallı kalbi, öyle mi?&quot; dedi Bayan Wren.</p>
<p>&quot;Kalbi - kalbini bütün aşkı ve sadakatiyle ona vermiş. Onunla seve seve ölüme gider, hatta onun için seve seve ölüme gider. Bazı kusurları olduğunu biliyor ama bunun kendini akıntıya bırakmış olmasından, güvenecek, ilgilenecek, hakkında iyi düşünecek bir şeyi olmamasından kaynaklandığını düşünüyor. Benim yakınına bile yaklaşamayacağım o zengin ve güzel hanımefendi, 'Beni o boş yere koy, bak gör kendimi nasıl hiç düşünmüyorum, anla senin için bir dünya şey yaparım, bir dünya şeye katlanırım; senin yanında lafı bile edilmeyecek, senden çok daha kötü olan benim sayemde, şimdi olduğundan bile çok daha iyi olacağını umuyorum,' diyor ona.&quot;</p>
<p>Ateşe bakan yüzün bu sözlerin heyecanıyla coştuğunu, kendini unuttuğunu gören ufaklık, saçlarını öteki eliyle iyice geriye atıp, samimi bir ilgi ve biraz da endişeyle ona baktı. Lizzie'nin susmasıyla başını tekrar onun göğsüne dayayıp inledi, &quot;Of aman of!&quot;</p>
<p>&quot;Ağrın mı var Jenny'ciğim?&quot; diye sordu Lizzie, uykudan uyanmış gibi.</p>
<p>&quot;Evet ama o eski ağrılardan değil. Yatır beni. Bu gece yanımda kal. Kapıyı kilitle, yanımda dur.&quot; Sonra yüzünü çevirerek kendi kendine fısıldadı, &quot;Ah Lizzie'ciğim, zavallı Lizzie'ciğim! Ey mübarek çocuklar, uzun ışıltılı sıralar halinde inin gökten ama bu sefer ona gelin, bana değil! Onun benden daha çok yardıma ihtiyacı var, ey mübarek çocuklar!&quot;</p>
<p>Yüzünde ulvi, güzel bir ifadeyle ellerini kaldırmıştı, sonra dönüp kollarını Lizzie'nin boynuna doladı ve göğsüne kapandı.</p>
<p>&nbsp;</p>
</body>
</html>