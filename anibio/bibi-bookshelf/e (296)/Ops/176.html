<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>Kapı direndikçe, kendisine karşı yapılacak kanlı suikast çok daha tehlikeli ve yakın görünmeye başladı. Olay yerine gelen polisleri suikastçı zannetti ve çılgınca, gözleri dönerek, vücudu kasılarak, köpükler saçarak onlara saldırdı. Suikastçıların sıkça kullandıkları, sedye diye bilinen mütevazı bir aygıt getirildi ve Bebek bunun üzerine sıkı sıkı bağlanarak zararsız bir paçavraya dönüştü, sesi ve bilinci gitmişti, hayatı da hızla gidiyordu. Aygıt dört adam tarafından Temple kapısından çıkarılırken, zavallı küçük bebek terzisi ve Yahudi dostu sokaktan geçiyorlardı.</p>
<p>&quot;Bakalım neymiş,&quot; diye bağırdı terzi. &quot;Hemen gidip bakalım, iyilik perisi.&quot;</p>
<p>Küçük koltuk değneği pek hızlı hareket ediyordu.</p>
<p>&quot;Aman beyler, beyler, o benim!&quot;</p>
<p>&quot;Senin mi!&quot; dedi ekibin başı, herkesi durdurarak</p>
<p>&quot;Evet, sevgili beyler, o benim çocuğum, izinsiz çıkmış! Zavallı, yaramaz oğlum! Beni tanımıyor, beni tanımıyor! Ah! Ne yapacağım ben,&quot; diye bağırdı küçük mahlûk, ellerini birbirine çarparak, &quot;kendi çocuğum beni tanımazsa ne yaparım?&quot;</p>
<p>Ekibin başı, bir açıklama bekler gibi ihtiyara baktı. O da fısıltıyla: &quot;Sarhoş babası,&quot; diye durumu açıkladı. Bebek terzisi tükenmiş bedenin üzerine eğilmiş, boşu boşuna ondan bir tanıma emaresi bekliyordu.</p>
<p>Yük yere bırakıldığında, Riah ekibin başını bir kenara çekip, adamın galiba ölmekte olduğunu fısıldadı. &quot;Yok canım, ölür mü?&quot; dedi beriki. Ama baktığında o kadar da emin olamadı ve taşıyıcılara onu en yakın 'doktor dükkânına' götürmelerini emretti.</p>
<p>Emredilen yere götürüldü; yuvarlak kırmızı, yeşil, mavi ve başka renklerde cam şişeler yüzünden şekilden şekle giren kafalardan oluşmuş bir duvara dönüşmüştü vitrin. Üzerine hiç de ihtiyaç duymadığı soluk bir ışık çevrilmişti, birkaç dakika önce esip gürleyen hayvan şimdi çok sakindi, büyük şişelerden birinden yansıyan yüzünde, tuhaf, gizemli bir yazı vardı sanki, ölüm üzerine damgasını vurmuştu: &quot;Benim!&quot;</p>
<p>Tıbbi hüküm zaman zaman Adli hükümden çok daha kesin ve yerinde olur. &quot;Üzerini örtmek için bir şey getirseniz iyi olur. Kaybettik.&quot;</p>
<p>Bunun üzerine polis üzerini örtmek için bir şey getirdi ve üzeri örtülüp sokaklarda taşınmaya başlandı, iki yana çekilen insanlar arasından. Peşinden bebek terzisi gidiyordu, yüzünü Yahudi eteklere gömmüş, bir eliyle onlara tutunmuş, öbür elinde koltuk değneği. Eve götürüldü ve merdiven çok dar olduğu için salona kondu -yer açmak için küçük tezgah bir kenara çekildi- gözlerinde hiçbir ifade olmayan bebeklerin arasına yatırıldı gözlerinde hiçbir ifade olmayan Bay Bebek.</p>
<p>Bay Bebek'in ardından matem elbiseleri almak için terzinin cebine yeterince para girene kadar epey bir bebeğin şen kıyafetlerle kuşatılması gerekecekti. ihtiyar Riah, ufak tefek yardımlarda bulunarak yanında otururken, terzi ölen kişinin babası olduğunu gerçekten biliyor mu, emin olamadı.</p>
<p>&quot;Zavallı evladım,&quot; dedi kız, &quot;daha iyi yetiştirilse daha iyi olabilirdi. Kendimi suçlamıyorum gerçi. Bunda bir suçum olmadığını düşünüyorum.&quot;</p>
<p>&quot;Hem de hiç yok, Jenny.&quot;</p>
<p>&quot;Teşekkür ederim, iyilik perisi. Bu sözlerin beni ferahlatıyor. Ama insan bütün gün çalışınca çocuğunu doğru düzgün yetiştiremiyor. işsiz kaldığı zamanlarda onu her zaman gözümün önünde tutamıyordum. Huzursuz ve sinirli oluyordu, ben de dışarı çıkmasına izin vermek zorunda kalıyordum. Sokak ona yaramazdı hiç, biri ona mukayyet olmadı mı hayır gelmezdi. Çocuklara çok olur böyle şeyler!&quot;</p>
<p>&quot;Çok olur, bu hazin anlamıyla bile!&quot; diye düşündü ihtiyar.</p>
<p>&quot;Sırtım böyle kötü olmasa, bacaklarım bu kadar zayıf olmasa kimbilir ben nasıl olurdum?&quot; diye devam etti terzi. &quot;Çalışmaktan başka yapabileceğim bir şey yoktu, ben de çalıştım. Oynayamazdım. Ama zavallı bahtsız yavrum oynayabiliyordu ama bu onun için daha kötü oldu.&quot;</p>
<p>&quot;Sadece onun için değil, Jenny.&quot;</p>
<p>&quot;Bilmem ki iyilik perisi. Çok çekti benim bahtsız oğlum. Bazen çok hasta olurdu. Ben de ona demediğimi bırakmazdım,&quot; dedi işinin üzerinde başını sallayıp gözyaşlar dökerek. &quot;Onun böyle olmasının bana da zararı olmuş mudur bilmem. Olmuşsa bile unutalım gitsin.&quot;</p>
<p>&quot;Çok iyi bir kızsın sen, çok sabırlı bir kızsın.&quot;</p>
<p>&quot;Bende sabır ne gezer iyilik perisi,&quot; diye cevap verdi kız omuzlarını silkerek. Sabırlı olsam ona o kadar laf eder miydim? Ama onun iyiliği için yaptım. Hem bir anne olarak çok sorumluluğum vardı. Mantık yürütmeyi denedim, işe yaramadı. Tatlılıkla kandırmaya çalıştım, işe yaramadı. Azarladım, işe yaramadı. Ama insanın üzerinde böyle bir sorumluluk olunca her şeyi denemek zorunda. Her şeyi denemesem, zavallı yolunu şaşırmış oğluma karşı görevlerimi yapmış olur muydum?&quot;</p>
<p>Küçük, çalışkan mahlûkun çoğunlukla hoş bir tonda yaptığı bu konuşmalarla gece gündüz çalışma sürdü gitti, ta ki yeterince şık bebek evden gidip şimdi tezgahın kurulu olduğu mutfağa durumun gerektirdiği kasvetli malzemeleri ve eve kasvetli hazırlıkları getirene kadar. &quot;Şimdi,&quot; dedi Bayan Jenny, &quot;pembe yanaklı genç dostlarımı giydirdiğime göre, beyaz yanaklı kendimi de giydirebilirim artık.&quot; Sona bıraktığı kendi elbisesini dikmekten bahsediyordu. &quot;İnsanın kendine elbise dikmesinin kötü tarafı,&quot; dedi Bayan Jenny bir iskemlenin üstüne çıkıp aynaya bakarak, &quot;bu iş için kimseden para alamıyorsun, iyi tarafı prova etmek için dışarı çıkman gerekmiyor. Hı hı! Gayet iyi! Benimki (artık her kimse) beni şimdi görse hiç pişman olmazdı!&quot;</p>
<p>Küçük ayarlamaları da kendi başına yapmış ve Riah'a şu şekilde bildirmişti: &quot;Tek başıma gitmek istiyorum, iyilik perisi, her zamanki arabamda, rica etsem ben yokken eve göz kulak olur musun? Pek uzak değil. Döndüğümde bir fincan çay içip gelecekte ne yapacağımızı konuşuruz. Zavallı bahtsız oğlumu pek mütevazı bir cenaze evine verebildim; ama hala görebiliyorsa, içimde çok daha iyisinin yattığını anlar herhalde; göremiyorsa,&quot; hıçkırıp gözlerini silerek, &quot;o zaman fark etmez. Dua kitabında bu dünyaya hiçbir şey getirmediğimiz yazıyor, giderken de bir şey götüremeyeceğimiz. Zavallı çocuğum için o aptal levazımatçı şeylerinden kiralayamadığıma seviniyorum, o şeyleri onunla birlikte bu dünyadan kaçak olarak dışarı çıkarmaya çalışıyormuş gibi olmadım, zaten yapsam bile bir noktada hepsini geri getirmek zorunda kalacaktım. Yani geri getirecek kendimden başka bir şey yok, bu da çok münasip çünkü günün birinde ben de geri dönemeyeceğim!&quot;</p>
<p>Daha önce de sokaklarda taşındığı için, zavallı adam iki kere gömülmüş gibi olmuştu. Yarım düzine taze yüzlü adam onu omuzlarına aldı ve mezarlığa doğru ilerlemeye başladılar. Önlerinde yürüyen bir başka taze yüzlü adam, devriye gezen polisler gibi azametle yürüyor ve başını çektiği alaydaki yakın ahbaplarını hiç tanımıyormuş gibi bir tören havası takınıyordu. Yine de arkada topallaya topallaya yürüyen tek bir küçük cenaze sahibinin olması, insanların ilgiyle başlarını çevirmesine sebebiyet veriyordu.</p>
<p>Nihayet sorunlu müteveffa, bir daha gömülmemek üzere toprağa verildi ve azametli yürüyen adam, sanki yalnız kız, kendi evinin yolunu bilmemekle yükümlüymüş gibi onun önünden evine kadar yürüdü. Formalite denen gazap tanrılarının bu şekilde yatıştırılmasıyla, onu evine bırakıp geri döndü.</p>
<p>&quot;Ebediyen neşelenmeden önce kısacık bir ağlamam lazım, iyilik perisi,&quot; dedi küçük mahlûk içeri girerken. &quot;Ne de olsa insanın evladı.&quot;</p>
<p>Beklenenden biraz daha uzun bir ağlama oldu bu. Zamanla loş bir köşede kendi kendini tüketti. Sonra terzi kalkıp yüzünü yıkadı. Çayı demledi. &quot;Çay içerken bir şeyler kessem bir itirazın olmaz değil mi?&quot; diye sordu Yahudi arkadaşına onu kandırmak ister gibi.</p>
<p>&quot;Sindirella'cığım, evladım,&quot; diye itiraz etti ihtiyar, &quot;sen hiç dinlenmez misin?&quot;</p>
<p>&quot;Yo! Bu çalışmak değil, kalıp kesmek çalışmak değil,&quot; dedi Bayan Jenny, küçük hamarat makası çoktan bir kâğıttan parçalar kesmeye başlamıştı. &quot;Hazır doğrusu kafamdayken kesmek istiyorum.&quot;</p>
<p>&quot;Bugün mü gördün?&quot; diye sordu Riah.</p>
<p>&quot;Evet, iyilik perisi. Biraz önce gördüm. Beyaz keten bir cüppe. Bizim din adamlarının giydiği cüppelerden,&quot; diye açıkladı Bayan Jenny, onun başka bir dine mensup olduğunu dikkate alarak.</p>
<p>&quot;Senin cüppeyle işin ne?&quot;</p>
<p>&quot;Zevki ve buluşlarıyla para kazanan benim gibi uzmanların gözünü daima açık tutması gerekir, iyilik perisi. Şu anda fazladan bir sürü masrafım çıktı malum. Zavallı oğlumun mezarı başında ağlarken, din adamlarıyla ilgili bir şeyler de yapabileceğim geldi aklıma.&quot;</p>
<p>&quot;Ne yapacaksın?&quot; diye sordu ihtiyar.</p>
<p>&quot;Cenaze değil, korkma!&quot; dedi Bayan Jenny, itiraz etmesine fırsat bırakmadan. &quot;İnsanlar kendilerine hüzün verecek şeylerden hoşlanmıyor, biliyorum. Genç dostlarıma matem elbisesi dikmem nadiren isteniyor benden, hem gerçek matem elbisesi de değil, saray matem elbisesi. Ama iki genç dostumu evlilik bağıyla bağlayan, bir din adamı bebeği - parlak siyah lüleler, favoriler,&quot; dedi Bayan Jenny işaret parmağını sallayarak, &quot;bak o başka. Üç beş güne kadar bu üçlüyü Bond Sokağı'nda vitrinde görmezsen bana da Jenny Wren demesinler!&quot;</p>
<p>Hummalı bir faaliyet halindeki uzman işi hareketleriyle yemek bitmeden bir bebeği, sütlü kahverengi kâğıttan papaz cüppesiyle kuşatmış, Yahudi zihnine ibret olsun diye sergiliyordu ki kapı çalındı. Riah kapıyı açmaya gitti ve az sonra, ona çok yakışan ciddi ve ağırbaşlı bir havayla bir beyefendiyi takdim etti.</p>
<p>Bebek terzisi beyefendiyi tanımıyordu; ama gözlerini üzerine indirmesinde bile ona Bay Eugene Wrayburn'ü hatırlatan bir şey vardı.</p>
<p>&quot;Kusura bakmayın,&quot; dedi beyefendi. &quot;Bebek terzisi siz misiniz?&quot;</p>
<p>&quot;Benim, beyefendi.&quot;</p>
<p>&quot;Lizzie Hexam'ın arkadaşı mısınız?&quot;</p>
<p>&quot;Evet, efendim,&quot; dedi Bayan Jenny hemen savunmaya geçerek. &quot;Lizzie Hexam'ın arkadaşıyım.&quot;</p>
<p>&quot;Bu notu getiren Bay Mortimer Lightwood'un ricasını yerine getirmenizi isteyen bir not getirdim size. Bay Riah benim Mortimer Lightwood olduğumu biliyor, size de söyleyecektir.&quot;</p>
<p>Riah bu sözü onaylamak için başını eğdi.</p>
<p>&quot;Notu okur musunuz?&quot;</p>
<p>&quot;Çok kısa,&quot; dedi Jenny hayretle ve okudu.</p>
<p>&quot;Uzun yazacak zamanı yoktu. Zaman çok kıymetliydi. Sevgili dostum Eugene Wrayburn ölüyor.&quot;</p>
<p>Terzi ellerini kavuşturup bir acıma çığlığı attı.</p>
<p>&quot;Ölüyor,&quot; diye tekrarladı Lightwood kederle, &quot;uzakta bir yerde. Karanlıkta ona saldıran bir caninin vücudunda açtığı yaralar yüzünden. Yatağının başından doğruca buraya geldim. Neredeyse hiç kendini bilmiyor. Kısacık, huzursuz bir bilinç anında, sizi yatağının yanında istediğini çıkarabildim. Çıkardığı anlaşılmaz sesleri doğru yorumladığıma emin olamadığımdan Lizzie'ye de dinlettim. İkimiz de sizi istediğine eminiz.&quot;</p>
<p>Terzi ellerini açmadan korkuyla yanındaki adamların bir birine bir ötekine bakıyordu.</p>
<p>&quot;Oyalanırsanız, isteği -bana emanet ettiği- bu son dileği gerçekleşmeden ölebilir. Uzun zamandır kardeşten de ileriyiz. Bir kelime daha edersem kendime hâkim olamayacağım.&quot;</p>
<p>Bir iki dakika içinde siyah bone ve koltuk değneği görev başı yaptı, iyi yürekli Yahudi eve sahip çıksın diye bırakıldı ve bebek terzisi, iki tekerlekli hızlı bir arabayla, Bay Mortimer Lightwood'un yanında hızla şehirden çıktı.</p>
</body>
</html>