<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>Sustuğunda Lizzie biraz uzaklaştı, o da peşinden gitti.</p>
<p>&quot;Kendim hakkında bu kadar çok şey söyleyerek başlamak bencilce görünüyor,&quot; diye devam etti, &quot;ama size söylemek istediğim her şey, kendi kulağıma bile, asıl söylemek istediğim şeyin çok aşağısında, ondan çok farklı geliyor. Elimde değil. Durum bu. Beni mahvettiniz.&quot;</p>
<p>Son sözlerdeki ve onlara eşlik eden el hareketlerindeki tutku, Lizzie'yi irkiltti.</p>
<p>&quot;Evet! Beni mahvettiniz - mahvettiniz - mahvettiniz. Siz yanımda olduğunuzda ya da sizi düşündüğümde kendimde güç bulamıyorum, kendime güvenimi kaybediyorum, kendimi idare edemiyorum. Son zamanlarda sürekli sizi düşünüyorum. Sizi gördüğüm andan beri hiç aklımdan çıkmadınız. Benim için ne korkunç gündü! Ne korkunç, ne sefil!&quot;</p>
<p>Lizzie'nin ona duyduğu tiksintiye biraz acıma karıştı: &quot;Bay Headstone, size zarar verdiğim için üzgünüm, bunu hiç istemezdim.&quot;</p>
<p>&quot;İşte!&quot; diye bağırdı umutsuzca. &quot;Şimdi de zihnimin ne halde olduğunu size göstermek yerine sitem etmiş gibi görünüyorum! Tahammül edin bana. İşin içinde siz olunca daima yanlış şeyler yapıyorum. Bu benim felaketim.&quot;</p>
<p>İçinde kendiyle savaşırken, kirli camlarda kendisine yardım edecek bir şeyler yazılıymış gibi etraftaki evlerin ıssız pencerelerine bakıyordu, tekrar konuşabilmesi için tam bir tur atmaları gerekti.</p>
<p>&quot;Aklımdakileri ifade etmeye çalışmalıyım; bunlar söylenecek, söylenmeli. Beni böyle allak bullak görmenize rağmen -beni böyle çaresiz bırakmanıza rağmen- benim için iyi şeyler düşünen çok insanlar var; bana büyük saygı duyan çok insanlar var; kendi kendime çok makbul bir konum edindim.&quot;</p>
<p>&quot;Elbette, Bay Headstone, inanırım. Zaten Charley bana hep anlattı bunları.&quot;</p>
<p>&quot;Kendi mesleğimden en beğenilen, en yetenekli, en seçkin genç hanımlardan birine, evimi, mevkimi, bu hislerimi sunacak olsam, inanın bana, büyük ihtimalle kabul edilir. Hatta seve seve kabul edilir.&quot;</p>
<p>&quot;Buna hiç kuşkum yok,&quot; dedi Lizzie, gözlerini yerden kaldırmadan.</p>
<p>&quot;Bazen böyle bir teklifte bulunmayı ve benim sınıfımdan pek çok erkeğin yaptığı gibi düzenimi kurmayı düşündüğüm olmuştur: ben okulun bir tarafında, karım öteki tarafında, ikimiz de aynı meşgale içinde.&quot;</p>
<p>&quot;Peki neden yapmadınız?&quot; diye sordu Lizzie Hexam. &quot;Neden yapmıyorsunuz?&quot;</p>
<p>&quot;Neyse ki hiç böyle bir teklifte bulunmamışım! Şu son birkaç haftadır tek teselli kırıntısı bu benim için,&quot; dedi yine aynı tutkulu tonla, iyice galeyana geldiğinde, kalbinin kanını Lizzie'nin önündeki taşlara serpiyor-muş gibi bir hareket yapıyordu elleriyle; &quot;Şu son birkaç haftadır benim için tek teselli kırıntısı hiç böyle bir teklifte bulunmamış olmak. Çünkü o teklifi yapsaydım ve yine beni mahveden bu büyüye tutulsaydım, pamuk ipliği gibi koparır atardım o bağı, eminim.&quot;</p>
<p>Lizzie ona korkuyla, kendini sakınmak ister gibi baktı. Sanki konuşmuş gibi cevap verdi Bradley.</p>
<p>&quot;Hayır! İsteyerek yapmazdım bunu, tıpkı şimdi isteyerek burada olmadığım gibi. Beni kendinize çekiyorsunuz. Bir hapishaneye kapatılmış olsam ben dışarı çekerdiniz. Size ulaşmak için duvarlar yıkardım. Hasta yatağında yatıyor olsam, beni kendinize çekerdiniz - ayaklarınızın dibine kadar sürünür, orada ölürdüm.&quot;</p>
<p>Adamın, iyice dizginlerinden boşanmış vahşi enerjisi çok ürkütücüydü. Durup elini mezarlığın duvarına koydu, sanki oradaki taşı dışarı çekecek gibi bir hali vardı.</p>
<p>&quot;Zamanı gelene kadar kimse içinin derinliklerinde ne olduğunu bilmez. Bazı insanlar için asla böyle bir zaman gelmez; ne mutlu onlara! Ama siz bana bunu getirdiniz, bunu zorla açığa çıkardınız; o zamandan beri de bu kudurmuş denizin tabanı hiç yatışmadı,&quot; dedi göğsünü yumruklayarak.</p>
<p>&quot;Bay Headstone, ben duyacağımı duydum. Rica ederim artık susun. Böylesi ikimiz için de daha iyi. Lütfen kardeşimi bulalım.&quot;</p>
<p>&quot;Daha değil. Bunlar söylenmeli, söylenecek. Daha önce lafımı yarım bıraktığımdan beri çektiğim işkencenin haddi hesabı yok. Korkuyorsunuz. Bir müşkülatım daha var ki sizinle ya da sizden konuşurken her hecede tökezliyorum, tabii kontrolü hepten elden bırakıp aklıma eseni söylemezsem. Şu adam lambaları yakmaya gelmiş. Şimdi gider. Rica ederim bir tur daha atalım. Böyle korkmanıza gerek yok; kendime mukayet olabilirim, olacağım da.&quot;</p>
<p>Lizzie bu ricayı kabul etti -elinden başka ne gelirdi?- ve sessizce taşların üzerinde yürümeye başladılar. Işıklar, gri kilise kulesini daha da uzaklaştırarak birbiri ardına yandı ve tekrar yalnız kaldılar. Bradley, konuşmayı bıraktıkları yere gelene kadar bir şey söylemedi; orada tekrar durup tekrar aynı taşı tuttu. Daha önce konuşurken hiç Lizzie'ye bakmamış, taşa bakmış, onun karşısında kıvranmıştı.</p>
<p>&quot;Ne diyeceğimi biliyorsun. Sana aşığım. Başka adamlar bu ifadeyi kullandıklarında ne kastederler bilmem; benim kastım, boşu boşuna direndiğim, beni alt eden, muazzam bir cazibenin etkisi altındayım. Beni ateşe, suya atabilirsin, beni darağacına götürebilirsin, beni her türlü ölüme götürebilirsin, bana en istemediğim şeyleri yaptırabilirsin, her türlü rezilliği, kepazeliği. Bu durum, düşüncelerimdeki bu karmaşa, hiçbir şeyi yapamaz hale gelmem, beni mahvettiğini söylerken kastım bu. Ama evlilik teklifime olumlu cevap verirsen, beni aynı kuvvetle her türlü iyiliğe itebilirsin. Maddi durumum epey rahat, hiç eksiğin olmaz. Şöhretim hayli iyidir, seninkine de kalkan olur. Beni işimin başında görürsen, nasıl başarılı olduğumu, bana nasıl saygı duyulduğunu görürsen, benimle gurur duymaya bile başlayabilirsin; bunun için her türlü gayreti gösteririm. Bu teklifi yapmadan önce aklıma gelen bütün sakıncalar içime sindirdim, bütün kalbimle yapıyorum. Kardeşin benim hakkımda çok iyi şeyler düşünüyor ve büyük ihtimalle birlikte yaşayıp birlikte çalışacağız; en azından nüfuzumu ve desteğimi daima arkasında bulacak. Bundan daha fazla ne söyleyebilirim bilmiyorum. Zaten pek kötü ifade ettiğim şeylerin etkisini azaltmaktan başka işe yaramaz. Bir tek şunu ekleyeceğim, ciddiyet senin için bir önem taşıyorsa, ciddiyim, hem de çok ciddi.&quot;</p>
<p>Çekiştirdiği taşın altındaki toza dönüşmüş sıva, sözlerini doğrularcasına yere döküldü.</p>
<p>&quot;Bay Headstone... &quot;</p>
<p>&quot;Dur! Yalvarırım bana cevap vermeden önce bir tur daha atalım. Senin düşünecek zamanın olur, benim de kuvvetimi toplayacak.&quot;</p>
<p>Lizzie yine bu ricaya boyun eğdi ve bir tur atıp aynı yere döndüler ve Bradley yine taşla uğraşmaya başladı.</p>
<p>Dikkati tümüyle taşın üzerinde toplanmış gibi görünerek sordu: &quot;Evet mi, hayır mı?&quot;</p>
<p>&quot;Bay Headstone size samimiyetle, minnettarlıkla teşekkür ederim, umarım kısa sürede kendinize layık bir eş bulup mutlu olursunuz. Ama cevabım hayır.&quot;</p>
<p>&quot;Düşünmek için biraz zaman istemez misiniz; birkaç hafta ya da gün?&quot; diye sordu Bradley boğulur gibi. &quot;Hayır.&quot;</p>
<p>&quot;Kesin kararınızı verdiniz mi, benim lehime bir değişiklik olması mümkün değil mi?&quot;</p>
<p>&quot;Karanın kesin, Bay Headstone, maalesef bir değişiklik olması da mümkün değil.&quot;</p>
<p>&quot;Madem öyle,&quot; dedi Bradley, sesi aniden değişmişti, Lizzie'ye dönerek yumruk yaptığı elini aniden taşa indirip kanattı; &quot;madem öyle, umarım onu öldürmem!&quot;</p>
<p>Mosmor kesilmiş dudaklarından bu kelimeler dökülürken yüzünde beliren karanlık nefret ve intikam ifadesi ve kanlı elini ölümcül bir silah gibi tutuşu, son darbeyi indirip Lizzie'yi öyle korkutmuştu ki kaçmaya davrandı. Ama Bradley onu kolundan yakaladı.</p>
<p>&quot;Bay Headstone bırakın gideyim! Bay Headstone, imdat diye bağıracağım şimdi!&quot;</p>
<p>&quot;Asıl ben bağırmalıyım,&quot; dedi; &quot;yardıma ne kadar ihtiyacım var bir bil-sen.&quot;</p>
<p>Yüzü öyle şekilden şekle giriyordu ki ne yapacağını bilmeden ondan kaçmaya çalışan, gözleriyle kardeşini arayan Lizzie çığlığı koparmak üzereydi ama Bradley bir anda kararlılıkla durup yüzüne hâkim oldu, üzerinden ölüm geçmiş gibi.</p>
<p>&quot;Tamam! Bak kendimi topladım. Beni dinle.&quot;</p>
<p>Kendi kendine yettiğini ve bu adama hesap vermek zorunda olmadığım hatırlamanın verdiği cesaretle Lizzie kolunu çekip dik dik suratına baktı. Bradley'in gözüne hiç bu kadar güzel görünmemişti. Ona bakarken gözleri karardı, gözlerindeki ışığı bile kendine çekmişti sanki kız.</p>
<p>&quot;En azından bu sefer söylenmedik bir şey bırakmayacağım,&quot; diye devam etti, belli ki fevri bir hareket yapmamak için ellerini önünde kavuşturarak; &quot;en azından bu sefer kaybettiğim bir fırsatı düşünerek işkence çekmek istemiyorum. Bay Eugene Wrayburn.&quot;</p>
<p>&quot;Zaptedemediğiniz bir öfke ve şiddetle bahsettiğiniz kişi o muydu?&quot; diye sordu Lizzie Hexam sertçe.</p>
<p>Bradley dudağını ısırarak ona baktı ama tek kelime etmedi.</p>
<p>'Tehdit ettiğiniz kişi Bay Wrayburn müydü?&quot;</p>
<p>Tekrar dudağım ısırarak ona baktı ama tek kelime etmedi.</p>
<p>&quot;Sizi dinlememi istediniz ama konuşmuyorsunuz. Ben kardeşimi bulacağım.&quot;</p>
<p>&quot;Dur! Kimseyi tehdit etmedim ben.&quot;</p>
<p>Lizzie'nin bakışları bir an kanayan eline indi. Headstone elini ağzına götürdü, yenine sildi ve tekrar öteki elinin üzerine kapattı. &quot;Bay Eugene Wrayburn,&quot; diye tekrar etti.</p>
<p>&quot;Bu ismi neden tekrar tekrar söylüyorsunuz Bay Headstone?&quot;</p>
<p>&quot;Çünkü size söylemeyi istediğim son şey bu. Dikkat edin! Bunda bir tehdit yok. Hiç tehdit yok. Bir tehdit savuracak olursam beni durdurun, yüzüme vurun. Bay Eugene Wrayburn.&quot;</p>
<p>Bu kelimeyi söylerken takındığı tavırdan daha tehditkar bir şey olamazdı.</p>
<p>&quot;Peşinden ayrılmıyor. Onun yaptığı iyilikleri kabul ediyorsun. Onu dinlemeye isteklisin. Bunu onun kadar ben de biliyorum.&quot;</p>
<p>&quot;Bay Wrayburn bana karşı çok düşünceli ve iyi davrandı, beyefendi,&quot; dedi Lizzie gururla, &quot;özellikle de merhum babamın ölümü ve hatırası karşısında.&quot;</p>
<p>&quot;Şüphesiz. Mutlaka çok düşünceli ve iyi bir adamdır bu Bay Eugene Wrayburn.&quot;</p>
<p>&quot;Sizinle bir alakası olduğunu sanmıyorum,&quot; dedi Lizzie, bastıramadığı bir öfkeyle.</p>
<p>&quot;Olmaz mı, var! Orada yanılıyorsun. Benimle çok alakası var.&quot; &quot;Nasıl olabilir?&quot;</p>
<p>&quot;Her şey bir yana rakibim olabilir,&quot; dedi Bradley.</p>
<p>&quot;Bay Headstone,&quot; dedi Lizzie, yüzü alev alev, &quot;benimle bu şekilde konuşmanız korkaklık. Ama bu sayede size bazı şeyleri söyleyebileceğim. Sizden hoşlanmıyorum, ilk gördüğüm andan itibaren hiç hoşlanmadım ve benim üzerimde oluşturduğunuz bu etkiyle başka bir canlının hiç mi hiç alakası yok.&quot;</p>
<p>Headstone'un başı, üzerine bir ağırlık binmiş gibi aşağı eğildi, sonra dudaklarını ıslatarak tekrar doğruldu. &quot;Geri kalan son birkaç şeyi de söylemek istiyorum. Sen beni kendine çekerken, ben bu Bay Eugene Wrayburn'ü hep biliyordum. Bu bilgiyle mücadele ettim ama boşuna. İçimde hiçbir şeyi değiştirmedi. Bay Eugene Wrayburn aklımın bir köşesinde olduğu halde aynen devam ettim. Bay Eugene Wrayburn aklımın bir köşesinde olduğu halde şimdi burada seninle konuştum. Bay Eugene Wray-burn aklımın bir köşesinde olduğu halde bir kenara itildim.&quot;</p>
<p>&quot;Teklifiniz için size teşekkür edip, kabul etmeyişime bu ismi veriyorsanız bu benim hatam mı Bay Headstone?&quot; dedi Lizzie, adamın saklayamadı-ğı o zorlu mücadeleden hem tiksinip korkuyor, hem de ona acıyordu.</p>
<p>&quot;Şikayet etmiyorum,&quot; dedi Bradley, &quot;sadece durumu ortaya koyuyorum. Bay Wrayburn'e rağmen üzerimdeki çekimine boyun eğdiğimde kendime olan saygımla mücadele etmem gerekti. Kendime olan saygımın artık ne kadar aşağılara düştüğünü tahmin edersin şimdi.&quot;</p>
<p>Lizzie incinmiş ve kızmıştı ama Bradley'in çektiği ızdırabı ve kardeşinin arkadaşı olmasını hesaba katarak kendini tuttu.</p>
<p>&quot;Kendime duyduğum saygı şimdi onun ayaklan altında yatıyor,&quot; dedi Bradley, kavuşturduğu kollarını kendini alamayarak çözmüş, arnavut kaldırımına doğru fevri bir hareketle sallıyordu. &quot;Bunu unutma! Onun ayakları altında yatıyor, o da bunu çiğniyor, üzerinde kabarıyor.&quot;</p>
<p>&quot;Böyle bir şey yapmıyor!&quot; dedi Lizzie.</p>
<p>&quot;Yapıyor!&quot; dedi Bradley. &quot;Onun karşısına çıktım, beni küçümsemesinin çamurunda boğdu ve üzerime basıp geçti. Neden? Çünkü bu gece beni bekleyen şeyi gayet iyi biliyordu, zaferinden emindi.&quot;</p>
<p>&quot;Ah, Bay Headstone, ağzınızdan çıkanı kulağınız duysun!&quot;</p>
<p>&quot;Ben ne dediğimi biliyorum. Artık diyeceğimi dedim. Hiç kimseyi tehdit etmedim; sana sadece olanları anlattım, şimdiye kadar olanları.&quot;</p>
<p>O anda Charley yakınlarda göründü. Lizzie hemen ona doğru koşup elini tuttu. Bradley de arkasından gelip ağır elini çocuğun öteki omzuna koydu.</p>
<p>&quot;Charley Hexam, ben eve gidiyorum. Bu akşam eve yalnız dönüp kendimi odama kapatmalı ve kimseyle konuşmamalıyım. Bana bir yarım saat ver, sabahleyin iş başı yapana kadar da kendi halime bırak. Sabahleyin her zamanki gibi sınıfımda olacağım.&quot;</p>
<p>Ellerini kavuşturarak kısa, tekinsiz, kesik bir ah çekti ve yoluna gitti. Abla kardeş, ıssız kilise avlusunda, bir lambanın altında karşı karşıya kalmışlardı. Charley yüzü bulutlanıp kararak, sert bir sesle sordu: &quot;Bu ne manaya geliyor? En iyi arkadaşıma ne yaptın? Doğruyu söyle!&quot;</p>
<p>&quot;Charley!&quot; dedi ablası. &quot;Biraz daha düşünceli konuş!&quot;</p>
<p>&quot;Düşünceli havamda değilim, saçmalık kaldıracak halim de yok,&quot; dedi oğlan. &quot;Ne yaptın? Bay Headstone neden öyle çekip gitti?&quot;</p>
<p>&quot;Bana -sen de biliyorsun- karısı olup olmayacağımı sordu, Charley.&quot; &quot;Eee?&quot; dedi oğlan sabırsızlıkla.</p>
<p>&quot;Ben de olamayacağımı söylemek durumunda kaldım.&quot;</p>
<p>&quot;Söylemek durumunda kaldın!&quot; diye tekrarladı oğlan öfkeyle, dişlerinin arasından ve ablasını hoyratça itti. &quot;Söylemek durumunda kaldın! Senin gibi elli kıza bedel olduğunun farkında mısın?&quot;</p>
<p>&quot;Olabilir, Charley, ama onunla evlenemem.&quot;</p>
<p>&quot;Herhalde onu takdir ettiğini ama ona layık olamayacağının farkında olduğunu söylemeye çalışıyorsun.&quot;</p>
<p>&quot;Ondan hoşlanmadığımı söylemeye çalışıyorum, Charley ve onunla asla evlenmeyeceğimi.&quot;</p>
<p>&quot;İnanamıyorum,&quot; diye bağırdı oğlan, &quot;senden de ne abla olur ya! Kendinden başka kimseyi düşündüğün yok! Geçmişi silmek ve dünyada kendime bir yer edinmek, seni de kendimle beraber yükseltmek için harcadığım bütün gayretler, senin bayağı kaprislerine yenik düştü öyle mi?&quot;</p>
<p>&quot;Sana sitem etmeyeceğim, Charley.&quot;</p>
<p>&quot;Şuna bak!&quot; diye bağırdı oğlan, karanlıkta etrafına bakarak. &quot;Bana sitem etmeyecekmiş! Hem benim hem de kendisinin istikbalini mahvetmek için elinden geleni yapıyor ama bana sitem etmeyecekmiş! Allah bilir şimdi de, Bay Headstone, mücevheri olduğu bir mevkiden gelip kendini senin ayaklarının altına attı ve senin tarafından reddedildi diye ona da sitem etmeyeceğini söyleyeceksin!&quot;</p>
<p>&quot;Hayır, Charley: Kendisine de söylediğim gibi sadece şunu söyleyeceğim, bunu yaptığı için kendisine teşekkür ederim ama onun adına üzgünüm, umarım kendine iyi birini bulur ve mutlu olur.&quot;</p>
<p>Ablasına baktığında oğlanın katılaşan kalbi bir nevi nedametle yumuşadı: Bebeklikteki küçük, sabırlı dadısı, çocukluktaki sabırlı arkadaşı, danışmanı, eğitmeni, kendini hiçe sayarak onun için her şeyi yapmış ablası duruyordu karşısında. Ses tonu sakinleşti, koluna girdi.</p>
<p>&quot;Hadi şimdi kavga etmeyelim Liz; sakin sakin, abla kardeş konuşalım. Beni dinleyecek misin?&quot;</p>
<p>&quot;Ah, Charley!&quot; dedi gözleri yaşararak, &quot;hep dinlemedim mi seni, o acı şeyleri duymadım mı hep ağzından?&quot;</p>
<p>&quot;O zaman beni bağışla. Gerçekten üzgünüm Liz. Ama bazen beni öyle bir hale getiriyorsun ki! Şimdi. Bay Headstone senin için deli oluyor. Seni görmesi için onu getirdiğim günden beri bir an için kendinde olmadığını söyledi bana. Bizim orada Bayan Peecher diye bir öğretmen daha var -genç, güzel, her şeyi tam- Bay Headstone'a da meyli var ama o dönüp bakmıyor, lafını bile ettirmiyor. Sana olan ilgisinde hiç çıkar gözetmiyor, değil mi? Bayan Peecher'la evlense, her açıdan çok daha rahat eder. Demek ki bundan hiçbir kazancı yok, değil mi?&quot; &quot;Allah biliyor ya yok!&quot;</p>
<p>&quot;Peki öyleyse,&quot; dedi oğlan; &quot;bu onun lehine bir şey, güzel bir şey. Sonra ben varım. Bay Headstone beni hep tuttu, çok da nüfuzlu birisi, eğer eniştem olursa kuşkusuz beni şimdikinden bile daha fazla tutar. Bay Headstone bana gelip çok düşünceli bir biçimde, 'Ablanla evlenmem senin için uygun ve faydalı olacaktır değil mi Hexam?' dediğinde, 'Dünyada beni bundan daha fazla sevindirecek bir şey olamaz, Bay Headstone,' dedim ona. 'Madem öyle, beni yakından tanıdığına göre ablana benim hakkımda olumlu şeyler söyleyeceğine güvenebilir miyim, Hexam?' dedi, ben de, 'Elbette, Bay Headstone, doğal olarak benim iyiliğimi düşünür,' dedim. Düşünürsün değil mi Liz?&quot;</p>
<p>&quot;Evet, Charley.&quot;</p>
<p>&quot;İyi dedin! Bak bu işi gerçekten abla kardeş konuşmaya başlayınca bir yerlere de gelmeye başladık. Çok güzel. Sonra sen varsın. Bay Headstone'un karısı olarak çok saygın bir konumun olacak, toplumda çok daha iyi bir yerin olacak, nehir kenarındaki mazinden ve oradaki nahoşluklar-dan kurtulacaksın, bebek terzilerinden ve ayyaş babalarından, bütün bunlardan kurtulacaksın. Bayan Jenny Wren'i kötülemek istemem: Kendince iyidir o da ama Bay Headstone'un karısı olunca senin yolun ondan ayrılacak Görüyorsun Liz, hem Bay Headstone, hem ben, hem de senin için bundan daha iyisi, daha uygunu olamaz.&quot;</p>
<p>Oğlan konuşurken ağır ağır yürüyorlardı; sözün burasında durup yarattığı etkiyi görmek istedi. Ablasının gözleri onun üzerine sabitlenmişti; ama bu gözlerde bir teslimiyet göremediği için ve herhangi bir şey söylemediği için, tekrar yürümeye başladı. Konuşmaya devam ederken, saklamaya çalışsa da sesinde bir huzursuzluk vardı.</p>
<p>&quot;Senin üzerindeki etkim düşünüldüğünde Lizzie, belki de Bay Heads-tone konuşmadan önce ben gelip seninle biraz konuşsaydım daha iyi olacaktı. Ama olumlu yönleri o kadar açık, o kadar inkar edilemez ki senin de daima ne kadar sağduyulu ve mantıklı olduğunu bildiğimden buna gerek görmedim. Hata etmişim. Yine de yakında her şey yoluna girer. İşleri yoluna sokmak için tek yapman gereken, eve gidip Bay Headstone'a her şeyin burada bitmediğini, zamanla düzeleceğini söylememe izin vermen.&quot;</p>
<p>Tekrar durdu. Ablasını solgun yüzü ona endişe ve sevgiyle bakıyordu ama başını iki yana salladı.</p>
<p>&quot;Konuşamıyor musun?&quot; diye çıkıştı oğlan.</p>
<p>&quot;Hiç konuşmak istemiyorum, Charley. Ama madem mecburum konuşayım. Bay Headstone'a böyle bir şey söylemeni isteyemem, böyle bir şey söylemene izin veremem. Ona bu gece söylediklerim dışında başka söyleyecek bir şeyim kalmadı, ebediyen.&quot;</p>
<p>&quot;Bu kız,&quot; diye bağırdı oğlan, onu tekrar küçümsemeyle iterek, &quot;bir de kendine abla diyor!&quot;</p>
<p>&quot;Charley'ciğim bana bir vurmadığın kaldı, bak bu iki etti! Sözlerime kırılma. Bile isteye yaptığını söylemiyorum -Allah esirgesin- ama nasıl sert bir hareketle beni ittiğinin farkında değilsin.&quot;</p>
<p>&quot;Neyse ne!&quot; dedi oğlan, bu siteme aldırmayıp kendi hayal kırıklığının peşinden giderek, &quot;bunun ne manaya geldiğini biliyorum, beni rezil etmene izin vermeyeceğim.&quot;</p>
<p>&quot;Bu sadece sana söylediğim manaya geliyor Charley, başka manası yok.&quot;</p>
<p>&quot;Doğru değil,&quot; dedi oğlan hiddetle, &quot;sen de doğru olmadığını biliyorsun. Bu senin kıymetli Bay Wrayburn'ün manasına geliyor; işte bu.&quot;</p>
<p>&quot;Charley! Eski günlerimizin hatrına sus!&quot;</p>
<p>&quot;Ama beni rezil edemeyeceksin,&quot; diye ısrarla devam etti oğlan. &quot;Ben çamurun içinden kendimi kurtardıktan sonra beni geri çekemeyeceksin. Seninle bağım kalmazsa beni rezil edemezsin, bundan böyle seninle işim bitmiştir.&quot;</p>
<p>&quot;Charley! Bunun gibi, bundan beter ne geceler, kaldırma oturup seni kollarımda salladığımı bilirim. Özür dilemene gerek yok, bu sözlerini geri al yeter, kollarım sana hâlâ açık, kalbim de.&quot;</p>
<p>&quot;Geri almıyorum. Tekrar söylüyorum. Sen düşkün, kötü bir kızsın, berbat bir ablası, seninle işim bitti. Artık kardeşin yok senin.&quot;</p>
<p>Nankör, gaddar elini, aralarına bir sınır çizer gibi havaya kaldırdı, sonra arkasını döndü ve çekip gitti. Lizzie, ta ki kilisenin saati çalana kadar aynı noktada sessiz ve hareketsiz kaldı, sonra kendine gelip yürümeye başladı. Ama hareketsizliğinin bozulmasıyla, bencil oğlanın soğuk kalbinin dondurduğu suların buzu da eridi. &quot;Ah keşke öleydim de buraya gömüleydim!&quot; dedi taş duvara yasladığı ellerine kapanarak, &quot;Ah, Charley, Charley, ateşteki resimlerimizin sonu olacak bu!&quot;</p>
<p>Yanından birisi geçip gitti ama sonra durup ona baktı. Başı önünde yürüyen, geniş kenarlı alçak bir şapka, uzun bir palto giyen ihtiyar bir adamdı bu. Bir an tereddüt ettikten sonra geriye döndü ve nazik, şefkatli bir tavırla: &quot;Kusura bakmayın kızım, sizinle konuşuyorum ama bana biraz kötü göründünüz. Yanınızdan geçip, hiçbir şey olmamış gibi sizi böyle tek başına ağlarken bırakamadım. Size yardım edebilir miyim? Sizi rahatlatacak bir şey yapabilir miyim?&quot;</p>
<p>Lizzie bu nazik sözleri duyunca başını kaldırdı ve sevinerek: &quot;Bay Ri-ah, siz misiniz?&quot; dedi.</p>
<p>&quot;Evladım,&quot; dedi ihtiyar adam, &quot;çok şaşırdım! Ben seni yabancı sanmıştım. Gel koluma gir. Neye üzüldün böyle? Bunu kim yaptı? Kızcağızım benim!&quot;</p>
<p>&quot;Kardeşim benimle kavga etti,&quot; dedi Lizzie hıçkırarak, &quot;beni kardeşlikten reddetti.&quot;</p>
<p>&quot;Nankör köpek,&quot; dedi Yahudi öfkeyle. &quot;Bırak gitsin. Eteğinin tozunu silkele, kurtul ondan. Gel kızım! Benimle eve gel -hemen şurası- birazcık kendini toparla, gözlerinin şişi insin, sonra ben seni eve bırakırım. Biraz geçe kalmışsın, yolun uzun, sokaklar da pek kalabalık bu gece.&quot;</p>
<p>Lizzie kendisine sunulan desteği kabul etti ve ağır ağır avludan çıktılar. Tam anayola çıkacaklardı ki sıkıntılı sıkıntılı ortalıkta dolanıp sokağı süzen birisi hızla yanlarına geldi: &quot;Lizzie! Nerelerdesin kuzum? Bu ne hal, bir şey mi oldu?&quot;</p>
<p>Eugene Wrayburn ona bu şekilde hitap ettiğinde, Yahudi'ye biraz daha yaklaşıp başını öne eğdi. Tek bir keskin bakışla Eugene'e notunu veren Yahudi gözlerini yere indirip sessiz kaldı.</p>
<p>&quot;Lizzie, neyin var?&quot;</p>
<p>&quot;Size şimdi anlatamam Bay Wrayburn. İlerde anlatabilir miyim bilmiyorum ama bu gece anlatamam. Rica ederim bırakın beni.&quot;</p>
<p>&quot;Ama Lizzie, özellikle seni bulmak için geldim. Buralarda bir yerde yemek yedim, normalde kaçta çıktığını bildiğimden, birlikte eve yürürüz diye geldim. Onun için buralarda oyalanıyordum, böyle kahya gibi,&quot; Riah'a şöyle bir bakıp ekledi, &quot;eskici gibi.&quot;</p>
<p>Yahudi gözlerini kaldırıp, Eugene'e tekrar notunu verdi.</p>
<p>&quot;Bay Wrayburn, rica ederim beni koruyucumla bırakın. Bir şey daha var. Lütfen dikkatli olun.&quot;</p>
<p>&quot;Udolpho'nun Sırları.'&quot;<a id="a155"></a><a href="notes.html#a271"><span class="t16">{33}</span></a> dedi Eugene şaşkın bir bakışla. &quot;Bu görmüş geçirmiş beyefendinin yanında sormamı mazur gör, ama bu nazik koruyucu kimdir acaba?&quot;</p>
<p>&quot;Emin bir dost,&quot; dedi Lizzie.</p>
<p>&quot;Emaneti ondan devralabilirim,&quot; dedi Eugene. &quot;Ama bana söylemek zorundasın, Lizzie, mesele nedir?&quot;</p>
<p>&quot;Kardeşi,&quot; dedi ihtiyar adam, gözlerini tekrar kaldırarak.</p>
<p>&quot;Mesele kardeşimiz öyle mi?&quot; dedi Eugene hakir gören bir edayla. &quot;Kardeşimiz değil tek bir gözyaşına, üzerinde düşünmeye bile değmez. Kardeşimiz ne yapmış?&quot;</p>
<p>İhtiyar adam tekrar gözlerini kaldırıp, önce Wrayburn'e sonra halen yere bakmakta olan Lizzie'ye ciddi ciddi baktı. Bu iki bakış da öyle anlamlıydı ki, Eugene durumu hafife almayı bırakıp düşünceli bir &quot;Of!&quot; çekti.</p>
<p>Sessiz kalan ve gözlerini yerden kaldırmayan ihtiyar adam, mükemmel bir sabırla Lizzie'nin elini kolunda tutmaya devam ediyordu, sanki pasif tahammül alışkanlığı sayesinde, sabaha kadar orada dikilse gam yemeyecekti.</p>
<p>Çok geçmeden böyle dikilmekten yorulan Eugene, &quot;Bay Agop,&quot; dedi, &quot;rica etsem emaneti bana devredebilir mi, böylece rahat rahat sinagoga yetişebilir. Bay Agop lütfeder misiniz?&quot;</p>
<p>Ama ihtiyar adam milim kıpırdamıyordu.</p>
<p>&quot;İyi akşamlar Bay Agop,&quot; dedi Eugene nezaketle; &quot;biz sizi tutmayalım.&quot; Sonra Lizzie'ye döndü, &quot;Arkadaşın biraz ağır mı işitiyor?&quot;</p>
<p>&quot;İşitmekle ilgili bir sorunum yok, Hıristiyan beyefendi,&quot; dedi ihtiyar adam sükûnetle; &quot;ama bu gece bu kızı evine bırakmadan yanından ayrılmamı isteyen sadece tek bir sese kulak veririm. Eğer kendisi isterse yaparım. Başkası için yapmam.&quot;</p>
<p>&quot;Sebebini sorabilir miyim Bay Agop?&quot; dedi Eugene, rahat tavrını hiç bozmadan.</p>
<p>&quot;Kusura bakmayın. Kendisi isterse ona söyleyebilirim,&quot; dedi ihtiyar adam. &quot;Başkasına söylemem.&quot;</p>
<p>&quot;Sizden böyle bir şey istemiyorum,&quot; dedi Lizzie, &quot;lütfen beni eve götürün. Bay Wrayburn bu gece çok acı bir tecrübe yaşadım, umarım nankör, gizemli ya da değişken olduğumu düşünmezsiniz. Hiçbiri değilim, perişanım. Lütfen size söylediğimi unutmayın. Lütfen kendinize dikkat edin.&quot;</p>
<p>&nbsp;</p>
</body>
</html>