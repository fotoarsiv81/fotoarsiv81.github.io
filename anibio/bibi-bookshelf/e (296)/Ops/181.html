<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title>11. Bölüm -Bebek Terzisinin Keşfi Uygulamaya Konuyor</title>
</head>
<body>
<h1><a id="a197"></a>11. Bölüm -Bebek Terzisinin Keşfi Uygulamaya Konuyor</h1>
<p>Bayan John Rokesmith küçücük, şirin odasında oturmuş dikiş dikiyordu. Yanındaki sepette duran küçük, şirin giysiler daha ziyade bebek terzisinin alanına giriyormuş gibi göründüğünden, Bayan Wren'le rekabet etmek üzere bu işe atıldığı düşünülebilirdi. Britanyalı Ev Kadının Kılavuzu bu konuda bilgece bir tavsiyede bulunmuş muydu bilinmez, ama bu gizemli kahin ortalıkta görünmediğine göre muhtemelen tavsiyede de bulunmamıştı. Ancak Bayan John Rokesmith giysileri öyle maharetli ellerle dikiyordu ki besbelli birisinden ders almıştı. Sevgi pek çok konuda mükemmel bir öğretmendir, belki de Bayan John Rokesmith'e (topu topu bir yüksükle) terziliğin bu alanını öğreten sevgiydi.</p>
<p>John'un gelmesi yakındı ama Bayan John yemekten önce becerisinin zaferini tamama erdirmek istediğinden onu karşılamaya gitmemişti. Huzurlu ama biraz da kendini beğenen bir gülümsemeyle, en iyi ustanın elinden çıkmış gamzeli bir Dresden-porseleni saat gibi, düzenli sesler çıkararak oturmuş dikişini dikiyordu.</p>
<p>Kapı tıklatıldı, zil çalındı. Gelen John değildi; o olsa Bella yerinden fırlamıştı bile. John değilse kimdi peki? Bella kendi kendine bu soruyu soruyordu ki küçük şapşal hizmetçi, &quot;Bay Lightwood!&quot; diyerek telaşla içeri girdi. Allah allah!</p>
<p>Bay Lightwood karşısında selam verdiğinde Bella sepetin üzerini bir mendille örtecek vakti ancak bulabilmişti. Bay Lightwood'un halinde bir gariplik vardı çünkü hem aşırı ciddi görünüyordu hem de hasta gibiydi.</p>
<p>Bayan Rokesmith'i, Bayan Wilfer olarak tanıma ayrıcalığına erdiği o mutlu günleri kısaca andıktan sonra, Bay Lightwood halindeki garipliğin sebebini ve neden geldiğini açıkladı. Lizze Hexam'ın düğün davetini getirmişti.</p>
<p>Bu davet ve Bay Lightwood'un büyük bir üzüntüyle anlattığı kısa hikâye Bella'yı öyle heyecanlandırmıştı ki John'un kapıyı çalması tam zamanında yetişti. &quot;Kocam,&quot; dedi Bella; &quot;izninizle onu da alıp hemen geleyim.&quot;</p>
<p>Ama bu söylediğini yapmak düşündüğü kadar kolay olmamıştı çünkü Bay Lightwood'un adını söyler söylemez, John eli kapının tokmağında kalakaldı.</p>
<p>&quot;Yukarı gelir misin canım?&quot;</p>
<p>Bella kocasının yüzünün kızarmasından ve aniden arkasını dönmesinden hayrete kapıldı. &quot;Bu da ne demek oluyor?&quot; diye düşünüyordu onunla yukarı çıkarken.</p>
<p>&quot;Şimdi bana her şeyi anlat hayatım,&quot; dedi John onu dizine oturtarak.</p>
<p>&quot;Her şeyi anlat,&quot; demesi iyiydi hoştu da John'un kafası hiç oralarda değildi. Bella hikâyeyi anlatırken, zaman zaman dikkatinin dağıldığı çok aşikardı. Halbuki Lizzie'yle ve istikbaliyle ne kadar ilgilendiğini çok iyi biliyordu. Bu ne demek oluyordu?</p>
<p>&quot;Benimle birlikte bu nikaha gelecek misin John?&quot;</p>
<p>&quot;Hayır canım, gelemem.&quot;</p>
<p>&quot;Gelemez misin John?&quot;</p>
<p>&quot;Hayır canım, mümkün değil.&quot;</p>
<p>'Tek başıma mı gideyim John?&quot;</p>
<p>&quot;Hayır, canım, Bay Lightwood'la gideceksin.&quot;</p>
<p>&quot;Artık Bay Lightwood'un yanına insek iyi olmayacak mı, John?&quot; dedi Bella.</p>
<p>&quot;Hayatım bence sen artık insen iyi olacak ama beni tümüyle bu işin dışında bırakmam rica edeceğim.&quot;</p>
<p>&quot;Onu görmek istemediğini mi söylemeye çalışıyorsun, John? Ama geldiğini biliyor, demin söyledim.&quot;</p>
<p>&quot;Bu biraz talihsiz olmuş ama yapacak bir şey yok. Talihsiz de olsa talihli de olsa onu göremem, canım.&quot;</p>
<p>Bella, kocasının dizinde oturmuş hayretle yüzüne bakar ve biraz da surat asarken, onun bu anlaşılmaz davranışı için kafasında bir sebep bulmaya çalıştı. Cılız bir sebep bulur gibi oldu.</p>
<p>&quot;John, canım, Bay Lightwood'u kıskanıyor olamazsın değil mi?&quot;</p>
<p>&quot;Bu da nerden çıktı yavrum,&quot; dedi kocası gülerek, &quot;neden kıskanayım ki?&quot;</p>
<p>&quot;Çünkü biliyorsun, John,&quot; diye devam etti Bella biraz daha surat asarak, &quot;eskiden beni beğense de bu benim suçum değildi.&quot;</p>
<p>&quot;Benim seni beğenmem senin suçundu,&quot; dedi kocası ondan gururlanarak, &quot;onun beğenmesi neden senin suçun olmasın? Ama bu yüzden neden kıskançlık duyayım? Karımı güzel ve cazibeli bulan herkesi kıskansam aklımı kaçırırım.&quot;</p>
<p>&quot;Sana azıcık kızdım, John,&quot; dedi Bella gülerek, &quot;senden azıcık da memnun oldum, çünkü aptalın tekisin ama güzel şeyler söylüyorsun, hem de gerçekten inanarak. Bu esrar da ne böyle bayım. Bay Lightwood'un ne zararını gördünüz?&quot;</p>
<p>&quot;Hiç, canım.&quot;</p>
<p>&quot;Sana ne yaptı bu adam, John?&quot;</p>
<p>&quot;Bana hiçbir şey yapmadı, canım. Bay Wrayburn'ün aleyhine de bir diyeceğim yok; o da bana bir şey yapmadı. Yine de ikisinden uzak durma sebebim aynı.&quot;</p>
<p>&quot;Ah John!&quot; diye söylendi Bella, iflah olmayacağını düşündüğü zamanlarda kendisine kızdığı gibi kızarak &quot;Sfenksten betersin! Evli bir sfenks de hiç - hiç hoş ve sırlarını paylaşan bir koca olmuyor,&quot; dedi Bella incinmiş bir sesle.</p>
<p>&quot;Bella, hayatım,&quot; dedi John Rokesmith, gözlerini indirip tekrar somurtan karısının yanağını okşayıp, ciddi bir gülüşle yüzüne bakarak; &quot;bak bana. Seninle konuşmak istiyorum.&quot;</p>
<p>&quot;Açık açık mı, gizli odalı Mavi Sakal seni?&quot; dedi Bella, güzel yüzü aydınlanarak</p>
<p>&quot;Açık açık Gizli odayı kabul ediyorum. Seni denemeden, senin üstün özelliklerinden bahsetmemi istemediğini söylemiştin, hatırlıyor musun?&quot; &quot;Evet, John. Bu sözümün arkasındayım.&quot;</p>
<p>&quot;Bir an gelecek, canım -kahin değilim ama biliyorum- deneneceksin. Bana sonuna kadar inanmazsan, benim gözümde asla başarıyla geçemeyeceğin bir sınav vereceksin.&quot;</p>
<p>&quot;Öyleyse bana güvenebilirsin, John, çünkü sana sonuna kadar inanıyorum ve daima da inanacağım. Beni böyle küçük bir şeyle yargılama, John. Küçük şeylerde ben de küçük bir şeyim - hep böyle oldum. Ama büyük şeylerde öyle değilim; böbürlenmek için demiyorum John, ama öyle olmadığımı umuyorum!&quot;</p>
<p>Bella'nın sevgi dolu kollarını boynunda hissettiğinde, onun bu söylediğine belki kendisinden bile daha fazla inandı. Altın Çöpçü'nün bütün serveti elinde olsa, Bella'nın iyi günde kötü günde, şefkat ve güven dolu kalbiyle ona sadık kalacağına son kuruşuna kadar bahse girerdi.</p>
<p>&quot;Şimdi aşağı inip Bay Lightwood'la birlikte yola çıkacağım,&quot; dedi Bella ayağa fırlayarak &quot;Bavul toplamakta senin kadar beterini görmedim John, ama uslu durup bu sefer dikkat edeceğine söz verirsen, (ne yapıp da her şeyi bu kadar buruşturduğunu gerçekten anlamıyorum) ben bonemi takana kadar, çantamı hazırlamana izin verebilirim.&quot;</p>
<p>John neşeyle bu emri yerine getirirken Bella bonenin iplerini gamzeli çenesinin altında bağladı, eldivenlerini teker teker parmaklarını yerleştirerek tombul ellerine giydi ve kocasıyla vedalaşarak aşağı indi. Bay Lightwood onu yola hazır görünce sabırsızlığı epey yatıştı.</p>
<p>&quot;Bay Rokesmith de bizimle gelecek mi?&quot; diye sordu, tereddütle kapıya bakarak</p>
<p>&quot;Unuttum!&quot; dedi Bella. &quot;Size selamlarını yolladı. Yüzü şişmiş, kocaman olmuş, dosdoğru yatağa gitti, doktoru bekliyor.&quot;</p>
<p>&quot;Tuhaf,&quot; dedi Lightwood, &quot;aynı işlerle meşgul olduğumuz halde Bay Rokesmith'i hiç görmedim.&quot;</p>
<p>&quot;Öyle mi?&quot; dedi Bella hiç kızarmadan.</p>
<p>&quot;Onu asla göremeyeceğimi düşünmeye başladım,&quot; dedi Lightwood.</p>
<p>&quot;Bazen böyle acayip şeyler oluyor,&quot; dedi Bella ifadesini hiç bozmadan, &quot;kısmet işte. Ben hazırım ama, Bay Lightwood.&quot;</p>
<p>Lightwood'un unutulmaz-Greenwich'ten tuttuğu küçük arabayla hemen yola koyuldular; oradan dosdoğru Londra'ya geçtiler ve Mortimer Lightwood'un daha önce konuşup anlaştığı Rahip Frank Milvey'le karısı Margaretta'yı tren istasyonunda beklemeye başladılar.</p>
<p>Muhterem çifti geciktiren cemaatin ihtiyar ve münasebetsiz bir üyesiydi, kadın kısmından, hayatlarına musallat olmuş illetlerden biri olsa da ona örnek bir tahammül ve ilgi gösteriyor, temas ettiği her şeye ve herkese bulaşan gülünçlüğe rağmen ona iyi davranıyorlardı. Rahip Frank'in cemaatine mensuptu ve bu grup içinde, Rahip Frank'in vaaz verirken söylediği her şeye, hüzünlü olsun olmasın mebzul miktarda ağlamasıyla temayüz etmişti; aynı zamanda Mezmurlar kitabındaki Davut'un çeşitli feryatlarını tatbik ederdi kendine ve büyük zarar görmüş gibi bir tonda, düşmanlarının arkasından kuyu kazdığını, onu demirlerle dağladığını söyleyerek şikâyet ederdi. Bu ihtiyar dul, sabah ve akşam ayinlerinde, mahkeme önünde resmen şikâyette bulunup, tutuklama emri çıkartılmasını ister gibi davranırdı. Ama en münasebetsiz özelliği bu değildi. Genelde fırtınalı havalarda, sabahın köründe aklına bir şeyler gelir ve aniden Rahip Frank'in gelip kendisini bu düşünceden kurtarmasına ihtiyaç duyardı. İyi huylu rahip kim-bilir kaç kere sabahın köründe yatağından kalkmış, bu işten olsa olsa soğukalgınlığı çıkacağını bile bile, kuvvetli görev duygusuyla kadının saçmaladığı fikrini bastırarak Bayan Sprodgkin'in evine gitmişti. Yine de Rahip Frank Milvey ve Bayan Milvey başkalarının yanında, Bayan Sprodgkin'in verdiği zahmete değmediğini asla söylemezlerdi; diğer bütün dertleri gibi onu da iyi tarafından görmeye çalışırlardı.</p>
<p>Sürünün bu aşırı talepkar üyesinin, Rahip Frank Milvey'in onun varlığını ne zaman en az arzuladığını bilmek konusunda gelişmiş bir altıncı hissi vardı, daima en istenmediği zamanlarda küçük sofada bitiverirdi. Bu yüzden de, Rahip Frank karısıyla birlikte Lightwood'a eşlik etmeyi seve seve kabul ettiğinde, kesin bir kanaatle: &quot;Bir an önce çıkalım Margaretta, yoksa Bayan Sprodgkin'e yakalanırız,&quot; demişti. Bayan Milvey hemen hislerini paylaşmıştı, &quot;Evet, her şeye limon sıkıyor, Frank, her şeyi de büyütüyor!&quot; Daha bu kelimeler ağzından çıkmıştı ki, dini bir konuda fikir sormak isteyen temalarının aşağıda sadakatle beklediği haber verilmişti. Bayan Sprodgkin'in aydınlanma talep ettiği konular nadiren aciliyet taşığıdından (kim kimden olmuş, Amoritler neymiş) Bayan Milvey bu sefer, onu çay, şeker, ekmek ve yağ vererek satın alma çaresine başvurmuştu. Bayan Sprodgkin bu hediyeleri kabul ettiği halde sofada beklemeye devam etmiş ve dışarı çıkmak üzere oraya inen Rahip Frank'e selam vermişti. Tedbirsiz davranıp her zamanki sevecen tavrıyla, &quot;Merhaba, Sally, sen mi geldin!&quot; diyen Rahip Frank, Bayan Sprodgkin'in çayla şekeri mür ve buhur, ekmekle yağı da çekirge ve acı balla bir tuttuğu yolundaki nutkuna maruz kalmıştı. Bu ibretlik malumatı aktaran Bayan Sprodgkin bir yere kımıldamadığı için sofada bırakılmış, Bay ve Bayan Milvey de koşa koşa istasyona gelmişlerdi. Bu iyi kalpli Hıristiyan çiftin şerefine anlatıldı bütün bunlar; bir o kadar vicdan sahibi, bir o kadar çalışkan, küçük şeyler yapar gibi görünürken aslında büyük şeyler yapan, bütün o inansız tiplerle aynı seviyeye inmekten gocunmayan daha başka yüzlerce iyi kalpli Hıristiyan çifti temsilen.</p>
<p>&quot;Son anda üzerimde hakkı olan birisi beni biraz tuttu,&quot; diye özür diledi Rahip Frank, kendini hiç düşünmeden. Bayan Milvey onu düşünerek savundu: &quot;Evet son anda birisi tuttu! Üzerinde hakkı olmasına gelince, söylemeden edemeyeceğim, bence bazen aşırı düşünceli davranıyorsun ve insanların seni biraz suiistimal etmesine izin veriyorsun.&quot;</p>
<p>Bella kendi adına bir sorun olmasa da, kocasının yokluğunun Milveyler üzerinde olumsuz bir şaşkınlık yaratabileceğini düşündü. Bayan Milvey: &quot;Bay Rokesmith nasıl; o önden mi gitti yoksa arkadan mı gelecek?&quot; diye sorunca kendini pek rahat hissetmedi.</p>
<p>Bu soru üzerine onu yatağa gönderip doktoru bekletmeye mecbur kaldığından, gereğini yaptı. Ama ikinciye yalan söylediğinde kendini pek iyi hissetmedi çünkü beyaz bir yalanı iki kere söyleyince, hele de insan alışık değilse siyah bir yalana dönüşür.</p>
<p>'Tüh!&quot; dedi Bayan Milvey, &quot;Çok üzüldüm! Daha önceki gidişimizde Bay Rokesmith, Lizzie Hexam'la çok alakadar olmuştu. Yüzünün durumundan haberimiz olsa, bu kadar kısa bir iş için şişini indirecek bir şeyler verirdik.&quot;</p>
<p>Beyaz yalanı daha da beyazlatmak için Bella hemen ağrısının olmadığını söyledi. Bayan Milvey bunu duyduğuna çok sevinmişti.</p>
<p>&quot;Bu iş nasıl oluyor bilmiyorum,&quot; dedi Bayan Milvey, &quot;eminim sen de bilmiyorsun Frank, ama din adamlarıyla karıları suratların şişmesine sebep oluyor. Ne zaman okulda bir çocuğa dikkat etsem yüzü anında şişiyor gibime geliyor. Frank ne zaman ihtiyar bir kadınla tanışsa hemen yüzü ağrımaya başlar. Ayrıca zavallı çocukcağızların burunlarını da akıtıyoruz. Nasıl yapıyoruz bilmiyorum ama yapmasak çok memnun olurdum; onlarla ne kadar ilgilensek burunları o kadar akıyor. - Frank bu adam öğretmen. Onu bir yerde görmüştüm.&quot;</p>
<p>Sözünü ettiği kişi, içe kapanık görünen, siyah ceket ve yelek, kumlu pantolon giymiş genç bir adamdı. Lightwood trene bakmaya gider gitmez, huzursuz bir tavırla istasyonun içinden bekleme salonuna çıkmış, hızlı hızlı duvarlardaki ilanları okumaya koyulmuştu. Aşağı yukarı yürürken kendi aralarında konuşan insanlara kulak kabartmıştı. Bayan Milvey, Lizzie Hexam'ın adını andığında daha yakma gelmiş ve orada kalmıştı: Gerçi gözü sürekli Lightwood'un çıktığı kapıdaydı. Eldivenli ellerini arkasında kavuşturmuş, sırtını onlara dönmüş duruyordu. Kendisinden söz edildiğini duyduğunu onlara söyleyip söylememek konusunda bariz bir tereddüt geçirdiğini gören Bay Milvey onunla konuştu.</p>
<p>&quot;İsminizi hatırlayamadım,&quot; dedi, &quot;ama sizi okulunuzda gördüğümü hatırlıyorum.&quot;</p>
<p>&quot;Ismim Bradley Headstone, efendim,&quot; dedi, biraz geriye çekilerek. &quot;Nasıl unuttum hayret,&quot; dedi Bay Milvey ona elini uzatarak. &quot;Nasılsınız, iyi misiniz? Biraz fazla yoruluyorsunuz galiba.&quot; &quot;Evet, bu aralar biraz fazla yoruldum.&quot; &quot;Tatilde dinlenmediniz mi?&quot; &quot;Hayır, efendim.&quot;</p>
<p>&quot;Hiç dinlenmeden çalışmak, belki sizin durumunuzda kafa durgunluğuna yol açmaz ama dikkat etmezseniz hazımsızlık yapabilir, Bay Headstone.&quot;</p>
<p>&quot;Dikkat etmeye çalışırım, efendim. Sizinle dışarıda bir dakika konuşabilir miyiz?&quot;</p>
<p>&quot;Elbette.&quot;</p>
<p>Akşam olduğundan bekleme salonu aydınlatılmıştı. Lightwood'un çıktığı kapıdan gözünü hiç ayırmayan öğretmen, başka bir kapıdan dışarıdaki karanlık bir köşeye çıktı ve eldivenleriyle oynayarak konuşmaya başladı:</p>
<p>&quot;Yanınızdaki hanımlardan biri tanıdığım bir isimden bahsetti; çok iyi tanıdığım. Eski bir öğrencimin ablasından. Uzun müddet benim öğren-cimdi, sonra hızla ilerledi. Hexam isminden bahsettiniz. Lizzie Hexam.&quot; Utangaçlığıyla mücadele etmeye çalışan mahcup bir adama benziyor, zar zor konuşuyordu. Son iki cümlenin arasında bıraktığı ara dinleyeni utandırıyordu.</p>
<p>&quot;Evet,&quot; dedi Bay Milvey. &quot;Onu görmeye gidiyoruz.&quot;</p>
<p>&quot;O kadarını ben de anladım, efendim. Eski öğrencimin ablasının bir derdi yoktur umarım? Bir şeye üzülmemiştir? Bir akrabasını kaybetmemiştir?&quot;</p>
<p>Bay Milvey bu adamın çok tuhaf tavırları ve kaçamak, karanlık bakışları olduğunu düşündü ama her zamanki açıklığıyla cevap verdi.</p>
<p>&quot;Ne mutlu ki öğrencinizin ablası böyle bir kayıp yaşamadı. Birilerini gömmeye gittiğimi mi düşündünüz?&quot;</p>
<p>&quot;İnsan din adamı görünce aklına böyle şeyler geliyor ama farkında değildim. Gömmeye gitmiyorsunuz öyleyse?&quot;</p>
<p>Gerçekten de çok tuhaf tavırları ve insanın içini karartan sinsi bakışları olan bir adamdı.</p>
<p>&quot;Hayır. Aslını isterseniz,&quot; dedi Bay Milvey, &quot;madem öğrencinizin ablasıyla bu kadar ilgileniyorsunuz, nikahlanmaya gidiyorum.&quot;</p>
<p>Öğretmen irkilerek baktı.</p>
<p>&quot;NiKâh törenini ben icra edeceğim. Dilim sürçtü, onu nikahlamaya gidiyorum,&quot; dedi Bay Milvey gülerek &quot;Benim karım var zaten.&quot;</p>
<p>Bradley Headstone arkasındaki direğe tutundu. Bay Milvey, hayatında böyle kül rengi bir yüz görmemişti.</p>
<p>&quot;Hastasınız galiba, Bay Headstone!&quot;</p>
<p>&quot;Mühim değil, efendim. Birazdan geçer. Sık sık başım döner. Alışığım. Ben sizi tutmayayım, yardıma ihtiyacım yok, teşekkür ederim. Bana zaman ayırdığınız için minnettarım.&quot;</p>
<p>Ayıracak başka zamanı olmayan Bay Milvey münasip bir cevap vererek bekleme salonuna geri döndüğünde, öğretmenin elinde şapkası direğe dayandığını ve yakasım yırtacakmış gibi gevşetmeye çalıştığını gördü. Görevlilerden birini bu konuda uyardı: &quot;Dışarıda gerçekten çok hasta görünen bir adam var. Yardıma ihtiyacı olmadığını söylese de yardım edilmesi lazım.&quot;</p>
<p>Lightwood bu arada yerlerini ayarlamıştı ve kalkış zili çalmak üzereydi. Tam yerlerine oturmuşlar, ağır ağır istasyondan çıkıyorlardı ki aynı görevli kompartımanlara baka baka koşarak geldi.</p>
<p>&quot;Ah! Demek buradasınız efendim!&quot; dedi basamağa zıplayıp pencereye tutunarak. &quot;Bana gösterdiğiniz adam nöbet geçiriyor.&quot;</p>
<p>&quot;Bana söylediklerinden çıkarttığım kadarıyla, bu tür krizler geçiriyormuş zaten. Açık havada birazdan kendine gelir herhalde.&quot;</p>
<p>Gerçekten de çok kötü bir kriz geçiriyordu (adamın demesi), etrafta ne bulsa hiddetle ısırıyor, yumrukluyordu. Beyefendi onu ilk olarak gördüğüne göre acaba bir kartını vermesi mümkün müydü? Beyefendi kartını uzatırken, kriz geçiren adamın sadece saygın meslek sahibi bir adam olduğunu bildiğini, sağlığının bozuk olduğunu onun ağzından duyduğunu, zaten görünüşünden de anlaşıldığını açıkladı. Görevli kartı aldı, bir punduna getirip aşağı atladı ve olay da burada sona erdi.</p>
<p>Sonra tren çatıların arasından, ona yol açmak için bir kısmı yıkılmış evlerin harap duvarları arasından, kalabalık caddelerin üzerinden, bereketli toprağın altından geçtikten sonra nehrin üzerine atıldı; sakin yüzeyin üzerinde bomba gibi patladı ve bir duman, buhar, ateş topu halinde ilerledi. Biraz ilerledikten sonra yine roket gibi nehri geçti; suyun kıvrımlarını müthiş bir küçümsemeyle ezip geçerek, Zaman Babanın kendi sonuna koşması gibi nehrin sonuna koştu. Sular yüksek olmuş alçak olmuş, gökyüzünün aydınlığını ya da karanlığını yansıtmış, sağında solunda otlar, çiçekler yeşertmiş, şuraya dönmüş buraya dönmüş, çağıldamış sessiz-leşmiş, dalgalanmış durulmuş hiç fark etmez Zaman Baba için, çünkü kaynaklan ve imkânları çok olsa da yollarının tek bir sonu vardır.</p>
<p>Bunu, ağırbaşlı nehrin kıyısında bir araba yolculuğu takip etti. Geceleyin hızla ilerliyorlardı, gece olsun gündüz olsun her şeyin o heybetli Sonsuzluk mıknatısının çekimine kapılıp hızla ilerlemesi gibi; Eugene'in yattığı odaya yaklaştıkça, dalgınlıklarının bile sonunun gelmiş olduğu korkusu artıyordu. Nihayet soluk ışığı pencerede görüp umutlandılar ama Lightwood'un içi rahat değildi: &quot;Eugene gitmişse bile Lizzie yanında oturuyordur,&quot; diye düşündü.</p>
<p>Ama sükûnetle yatıyordu, yarı baygın, yar uykuda. Bella sessizlik telkin etmek için işaret parmağını kaldırarak içeri girip Lizzie'yi öptü ama hiç konuşmadı. Diğerleri de hiç konuşmadan yatağın ayak ucuna oturup sessizce beklemeye başladılar. Nehrin şıkırtısıyla tren seslerinin karıştığı bu gece nöbetinde, Bella'nın zihninde yeniden sorular belirdi: John'un bu gizeminin derinliklerinde ne olabilir? Halen kaçındığı Bay Lightwood onu neden hiç görmemiş? Sevgili kocasına olan inancı ve bağlılığı ne zaman sınanacak? Zira bu kelimeyi kendisi kullanmıştı. Bütün kalbiyle sevdiği bu adamın onunla iftihar etmesi için geçecekti bu sınavdan. Bella'nın kalbinde iftihar kelimesi bir an olsun gözden kaybolmuyordu.</p>
<p>Gecenin ilerleyen saatlerinde Eugene gözlerini açtı. Bilinci açıktı. &quot;Ne kadar zaman geçti? Mortimer döndü mü?&quot; diye sordu hemen.</p>
<p>Lightwood hemen yanına koşup kendi adına cevap verdi. &quot;Evet, Eugene. Her şey hazır.&quot;</p>
<p>&quot;Sevgili dostum!&quot; dedi Eugene gülümseyerek, &quot;ikimiz de sana yürekten teşekkür ediyoruz. Lizzie, onları görmekten ne kadar mutlu olduğumu söyle, konuşabilsem güzel şeyler söylerdim.&quot;</p>
<p>&quot;Hiç gerek yok,&quot; dedi Bay Milvey. &quot;Biz zaten biliyoruz. Kendinizi daha iyi hissediyor musunuz Bay Wrayburn?&quot;</p>
<p>&quot;Çok daha mutlu hissediyorum,&quot; dedi Eugene.</p>
<p>&quot;Umarım daha iyisinizdir de.&quot;</p>
<p>Eugene, Lizzie'yi korumak ister gibi gözlerini ona çevirdi ama cevap vermedi.</p>
<p>Sonra hepsi yatağın etrafına dizildiler ve Bay Milvey kitabını açarak töreni başlattı; nadiren ölümün gölgesiyle ilişkilendirilen töreni; zihinlerde hayat coşkusu, neşe, umut, sağlık ve sevinçle hemhal olmuş töreni. Bella bunun kendi küçük, güneşli düğününden ne kadar farklı olduğunu düşünerek ağlıyordu. Merhametle dolup taşan Bayan Milvey de ağlıyordu. Bebek terzisi ellerini yüzüne kapatmış, altın köşkünde ağlıyordu. Alçak, berrak bir sesle, gözlerini ondan ayırmayan Eugene'in üzerine eğilerek gerekli yerleri okuyan Bay Milvey görevini duruma uygun bir sadelikle yerine getirdi. Damat elini kıpırdatamadığı için yüzüğü parmağına dokundurup gelinin parmağına öyle taktılar. Birbirlerine evlilik yemini ederlerken Lizzie elini onun elinin üzerine koydu, bir daha da çekmedi. Tören bitip de herkes odadan çıktıktan sonra kolunu boynuna dolayıp, başını da yastığa onun başının yanına koydu.</p>
<p>&quot;Perdeyi çek cancağızım,&quot; dedi Eugene bir süre sonra, &quot;düğün günümüzü görelim.&quot;</p>
<p>Güneş doğuyordu, ilk ışıklan odaya dolarken, Lizzie kocasının yanına geri dönüp onu dudaklarından öptü. &quot;Ne mutlu bir gün!&quot; dedi Eugene. &quot;Ne mutlu bir gün!&quot; dedi Lizzie.</p>
<p>&quot;Hiç de iyi bir evlilik yapmadın, tatlı kancığım,&quot; dedi Eugene. &quot;Paramparça olmuş, tipi kaymış, böyle boylu boyunca uzanıp kalmış bir adamla, hem genç bir dul olduğunda sana bırakacak hiçbir şeyi yok.&quot;</p>
<p>&quot;Sırf ümit etmeye cesaret edebilmek için bile dünyaları vereceğim bir evlilik yaptım,&quot; dedi Lizzie.</p>
<p>&quot;Kendini harcadın,&quot; dedi Eugene başını sallayarak. &quot;Ama yüreğindeki hazinenin peşinden gittin. Tek bahanem, o hazineyi daha önce harcamış olman.&quot;</p>
<p>&quot;Hayır. O hazineyi sana verdim.&quot; &quot;Aynı kapıya çıkar, Lizzie'ciğim!&quot; &quot;Şşş! Hiç de aynı kapıya çıkmaz.&quot;</p>
<p>Eugene'in gözlerinde yaşlar vardı. Lizzie gözlerini kapamaya çalıştı. &quot;Hayır,&quot; dedi Eugene tekrar başını sallayarak, &quot;bırak sana bakayım, baka-biliyorken bakayım. Cesur, sadık sevgilim! Kahramanım!&quot;</p>
<p>Onun bu övgüleri Lizzie'nin de gözlerini yaşanmıştı. Gücünü toplayıp yaralı başını azıcık kaldırarak Lizzie'nin göğsüne dayadığında birlikte ağlamaya başladılar.</p>
<p>&quot;Lizzie,&quot; dedi Eugene kısa bir sessizlikten sonra, &quot;hiç hak etmediğim bu sığmaktan uzaklara gittiğimi, daldığımı görürsen adımı söyle, geri gelirim.&quot;</p>
<p>&quot;Peki, sevgili Eugene.&quot;</p>
<p>&quot;Bak!&quot; diye bağırdı gülümseyerek. &quot;Şimdi bunu söylemeseydin neredeyse gidiyordum!&quot;</p>
<p>Bir müddet sonra, yine bilincini kaybeder gibi gözüktüğünde, Lizzie sakin, sevgi dolu bir sesle: &quot;Eugene, sevgili kocacığım!&quot; dedi. Hemen cevap aldı: &quot;Bak gördün mü! Beni nasıl geri çağınyorsun!&quot; Daha sonra konuşamasa da, göğsünde başının hafif bir hareketiyle cevap verdi.</p>
<p>Lizzie usulca yanından kalkıp, ona gerekli ilaçlan ve besinleri verdiğinde güneş gökyüzünde yükselmişti. Onun burada karaya vurmuş enkazındaki kesif çaresizlik bu sefer Lizzie'yi korkuttu ama kendisi biraz daha umutlu görünüyordu.</p>
<p>&quot;Biricik Lizzie'ciğim!&quot; dedi takatsizce. &quot;İyileşirsem sana borcumu nasıl ödeyeceğim?&quot;</p>
<p>&quot;Benden utanma yeter,&quot; dedi Lizzie.</p>
<p>&quot;Bütün borcumu ödemek için bir ömür lazım, Lizzie, hattâ bir ömürden daha fazlası.&quot;</p>
<p>&quot;Madem öyle bunun için yaşa; benim için yaşa, Eugene; kendimi geliştirmek için, sana laf getirmemek için nasıl çalışacağımı görmek için yaşa.&quot;</p>
<p>&quot;Canım yavrum!&quot; dedi Eugene, eski haline tavrına olabildiğince yaklaşarak. &quot;Aksine, yapabileceğim en iyi şeyin ölmek olduğunu düşünüyorum.&quot;</p>
<p>&quot;Yapabileceğin en iyi şey beni yaralı bir kalple bırakmak mı yani?&quot;</p>
<p>&quot;Onu demek istemiyorum, canım. Onu düşünmüyordum. Başka bir şey düşünüyordum. Bu yaralı, muhtaç halimle bana öyle merhamet duyuyorsun ki gözünde çok büyütüyorsun, haddinden fazla seviyorsun.&quot;</p>
<p>&quot;Allah biliyor ya seni çok seviyorum!&quot;</p>
<p>&quot;Allah biliyor ya bu benim için çok kıymetli! Ama yaşarsam aslında ne menem bir şey olduğumu anlayacaksın.&quot;</p>
<p>&quot;Kocamda bir maksat ve enerji madeni olduğunu ve bunu en iyi şekilde kullandığım göreceğim.&quot;</p>
<p>&quot;Umanın öyle olur, Lizzie,&quot; dedi Eugene istekle ama biraz da kaprisle. &quot;Umarım. Ama bu şekilde düşünecek kadar kendimi beğenemiyorum. Benimki gibi boş geçmiş, harcanmış bir gençliğe bakıp da nasıl düşüneyim? Tevazuyla umut ediyorum ama inanmaya cesaretim yok. Yaşayacak olursam senin ve kendimin iyi niyetlerini boşa çıkaracağımı, ölmemin daha iyi olacağım düşünüyorum, canım!&quot;</p>
<p>&nbsp;</p>
</body>
</html>