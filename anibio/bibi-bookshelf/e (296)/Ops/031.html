<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p>&quot;Ay ama sevgili Frank! Bence hiç uygun değil.&quot; &quot;Değil mi?&quot; &quot;Yok, değil!&quot;</p>
<p>Konuşmaya katılmayı kendine vazife sayan ve bu minyon, anlayışlı kadının gösterdiği ilgiden memnun olan, güleç Bayan Boffin, çocuğun ne gibi bir mahsuru olduğunu sordu.</p>
<p>&quot;Eminim kocam da yeniden düşündüğünde bana hak verecektir,&quot; dedi Bayan Milvey, Rahip Frank'e bakarak, &quot;yetimi enfiyeden uzak tutamazsınız. Büyükannesi sürekli enfiye alıp üzerine yağdırıyor.&quot;</p>
<p>&quot;Ama o zaman büyükannesiyle yaşıyor olmayacak, Margaretta,&quot; dedi Bay Milvey.</p>
<p>&quot;Hayır, Frank ama büyükanneyi Bayan Boffin'in evinden uzak tutmak imkânsız; yiyecek içecek buldu mu ayağı iyice alışır. Hem biraz münasebetsiz bir kadın. Geçen Noel arifesi on bir bardak çay içip durmadan da homurdandığını hatırlatırsam ayıp olmaz herhalde. Minnettarlık nedir bilmeyen bir kadın o, Frank. Bu evin kapısı önünde toplanmış insanlara kendi hatalarını anlattığını hatırlarsın, sonra da geceleyin biz yattıktan sonra, kendisine hediye edilen bir iç donunu, kısa gelmiş diye bize geri getirmişti.&quot;</p>
<p>&quot;Doğru,&quot; dedi Bay Milvey. &quot;Bence de olmaz. Belki küçük Harrison...&quot;</p>
<p>&quot;Aman, Frank!&quot; diye karşı çıktı dikkatli karısı.</p>
<p>&quot;Onun büyükannesi yok, canım.&quot;</p>
<p>&quot;Hayır, ama Bayan Boffin'in o kadar surat asan bir yetimden hoşlanacağını sanmıyorum.&quot;</p>
<p>&quot;Bu da doğru,&quot; dedi Bay Milvey, aklı iyice karıştığından bezginleşmişti. &quot;Küçük bir kız olsa... &quot;</p>
<p>&quot;Ama sevgili Frank, Bayan Boffin erkek istiyor.&quot;</p>
<p>&quot;O da doğru,&quot; dedi Bay Milvey. &quot;Tom Bocker iyi bir çocuk.&quot; (dalgın dalgın)</p>
<p>&quot;Doğrusunu istersen Frank,&quot; dedi Bayan Milvey biraz duraladıktan sonra, &quot;Bayan Boffin'in on dokuz yaşında, arabayla yolları sulayan bir yetim istediğinden pek emin değilim.&quot;</p>
<p>Bay Milvey, bakışlarıyla konuyu Bayan Boffin'e havale etti ama bu güleç hamının siyah kadife bonesini ve fiyonklarını iki yana sallamasıyla, morali iyice bozularak, &quot;O da doğru,&quot; dedi.</p>
<p>&quot;Sizi bu kadar zahmete sokacağımı bilseydim,&quot; dedi Bayan Boffin, onları uğraştırmaktan duyduğu sıkıntıyla, &quot;emin olun gelmezdim.&quot;</p>
<p>&quot;Rica ederim öyle demeyin!&quot; dedi Bayan Milvey.</p>
<p>&quot;Rica ederim,&quot; diye ona katıldı Bay Milvey, &quot;çünkü bizi tercih etmenize çok memnun olduk.&quot; Bayan Milvey de onu onayladı; bu nazik, vicdanlı çift, gerçekten de kârlı bir yetim deposu işletiyormuş gibi konuşuyorlardı. &quot;Ama sorumluluğu büyük,&quot; diye ekledi Bay Milvey, &quot;onun için de karar vermek zor. Aynı zamanda, doğal olarak, bize vermeyi lütfettiğiniz bu şansı kaybetmek istemiyoruz, yani biraz araştırma yapmak için bize bir iki gün mühlet verseniz - düşkünler evine, anaokuluna, senin Mıntıkaya bakardık Margaretta.&quot;</p>
<p>&quot;Tabii!&quot; dedi empatik, minyon karısı.</p>
<p>&quot;Başka yetimlerimiz de var,&quot; diye devam etti Bay Milvey, sanki &quot;depoda&quot; diye ekleyecekti; bu işte büyük rekabet varmış ve bir siparişi kaybetmekten korkuyormuş gibi endişeliydi, &quot;kil ocaklarının orada; ama akrabaları ya da arkadaşlarının yanında çalışıyorlar ve korkarım onlardan birini almak isterseniz iş pazarlığa dökülür. Çocuk karşılığında battaniye -ya da kitap veya yakacak- bile verseniz içkiye dönüştürülmesini engellemek imkânsız.&quot;</p>
<p>Bunun üzerine Bay ve Bayan Milvey'in, sözü edilen sakıncalardan olabildiğince uzak, uygun bir yetim aramasına ve tekrar Bayan Boffin'le temasa geçmesine karar verildi. Sonra, Bay Boffin aflarına sığınarak Bay Milvey'e, kendi adı hiç anılmadan harcanmasını istediği &quot;bir yirmi pound&quot; kadar meblağı değerlendirmeyi daimi olarak üstlenip üstlenemeyeceğini sordu. Bunu duyan Bay ve Bayan Milvey sanki kendilerinin hiçbir ihtiyacı yokmuş, fakirliği sadece başka insanlarda görüyormuş gibi büyük bir sevinç duydular; böylece görüşme iki tarafın da memnuniyeti ve iyi düşünceleriyle son buldu.</p>
<p>&quot;Hadi bakalım, hanım,&quot; dedi Bay Boffin, çekiç kafalı atla adamın arkasındaki yerlerini alırlarken, &quot;buradaki görüşme çok güzel geçti, bir de Wilferlar'ı deneyelim bakalım.&quot;</p>
<p>Söz konusu ailenin kapısına geldiklerinde, Wilferlar'ı denemenin, denemeyi planlamak kadar kolay olmadığı ortaya çıktı, zira müessesenin içine girebilmek hayli zordu; zilin üç kere çalınması dışarıdan görüldüğü kadarıyla herhangi bir sonuç yaratmamakla birlikte içeriden birtakım koşuşturma sesleri geliyordu. Dördüncü sefer, çekiç kafalı delikanlının intikam meleği gibi zile asılmasıyla Bayan Lavinia, uzun bir yürüyüşe çıkmak niyetindeymiş gibi, kafasında bonesi, elinde şemsiyesi, tesadüfen kapıya gelmiş havasında zuhur etti. Genç hanım, kapıda ziyaretçileri görmekten duyduğu şaşkınlığı uygun hareketlerle ifade etti.</p>
<p>&quot;Bay ve Bayan Boffin geldiler'&quot; diye homurdandı çekiç kafalı delikanlı, kapının demirleri arasından, bir taraftan da hayvanat bahçesinde kafese tıkılmış gibi demirleri sallıyordu, &quot;yarım saattir buradalar.&quot;</p>
<p>&quot;Kim demiştiniz?&quot; diye sordu Bayan Lavinia.</p>
<p>&quot;Bay ve Bayan BOFFIN!&quot; diye cevapladı delikanlı kükreyerek.</p>
<p>Bayan Lavinia sokak kapısına çıkan basamakları tırmandı, oradan anahtarı alıp basamakları indi, küçük bahçeden geçti ve kapıyı açtı. &quot;Lütfen içeri buyrun,&quot; dedi Bayan Lavinia kibirli bir edayla. &quot;Hizmetçi izinli.&quot;</p>
<p>Bay ve Bayan Boffin kendilerine söyleneni yaptılar ve nereye gideceklerini göstermesi için küçük holde Bayan Lavinia'yı beklerken, merdivenin üst basamaklarında dikkat kesilmiş üç çift bacağı seçer gibi oldular. Bayan Wilfer'ın bacakları, Bayan Bella'nın bacakları, Bay George Sampson'ın bacakları.</p>
<p>&quot;Bay ve Bayan Boffin demiştiniz, değil mi?&quot; diye sordu Lavinia ihtar mahiyetinde.</p>
<p>Bayan Wilfer'ın, Bayan Bella'nın ve Bay George Sampson'ın bacaklarında gergin bir dikkat husule geldi. &quot;Evet, küçükhanım.&quot;</p>
<p>&quot;Şu merdivenlerden aşağı buyurursanız ben de anneme haber vereyim.&quot; Bayan Wilfer'ın, Bayan Bella'nın ve Bay George Sampson'ın bacakları heyecanla kaçıştı.</p>
<p>Ailenin oturma odasında tek başlarına bir çeyrek saat kadar beklediler. Oda, yemekten sonra alelacele çekidüzen verilmiş gibi görünüyordu, öyle ki misafirler için mi toplanmış yoksa körebe oynamak için ortalık mı açılmış belli değildi. Derken Bay ve Bayan Boffin, Bayan Wilfer'ın görkemli bir solgunlukla ve kamına saplanmış bir sancıyla içeri girmekte olduğunu gördüler: Misafire daima böyle çıkardı.</p>
<p>&quot;Kusura bakmayın,&quot; dedi Bayan Wilfer, ilk selamlaşmaların hemen ardından, mendilin düğümünü sıkıştırıp, eldivenli ellerini sallayarak, &quot;bu şerefi neye borçluyum?&quot;</p>
<p>&quot;Lafı fazla uzatmayalım, hanfendi,&quot; dedi Bay Boffin, &quot;Bayan Boffin'le bana bir miras kaldığından haberiniz olmuştur belki?&quot;</p>
<p>&quot;Oldu, beyefendi,&quot; dedi Bayan Wilfer başını vakarla eğerek, &quot;haberdarız.&quot;</p>
<p>&quot;Bana öyle geliyor ki, hanfendi,&quot; diye devam etti Bay Boffin, Bayan Boffin başını sallayıp gülümseyerek onu onaylıyordu, &quot;bizim hakkımızda pek de iyi düşünmüyorsunuzdur.&quot;</p>
<p>&quot;Kusura bakmayın,&quot; dedi Bayan Wilfer. 'Takdiri ilahiden kaynaklanan bir felaketi Bay ve Bayan Boffin'den bilmek haksızlık olur.&quot; Bu kelimeler, o dingin ve kahramanca acı çekme ifadesiyle birleştiğinde etkisi daha da artmıştı.</p>
<p>&quot;Bunu yürekten söylediğinize inanıyorum,&quot; dedi dürüst Bay Boffin. &quot;Bayan Boffin'le ben sıradan insanlarız, herhangi bir şey üzerinde hak iddia etmek ya da bir şeylerin etrafından dolanmak istemiyoruz, çünkü her şeye doğrudan ulaşmanın yolu vardır. Neticede, sebebi ziyaretimiz, kızınızla tanışmaktan büyük bir zevk ve onur duyacağımızı, ayrıca kızınızın evimizi, tıpkı burası gibi kendi evi bilmesinden sevinç duyacağımızı size söylemektir. Kısacası kızınızın moralini düzeltmek ve onunla, bizi bekleyen keyifleri paylaşmak istiyoruz. Onu neşelendirmek, canlandırmak, havasını değiştirmek istiyoruz.&quot;</p>
<p>&quot;Aynen öyle!&quot; dedi açık yürekli Bayan Boffin. &quot;Hadi ama! Rahat olalım.&quot;</p>
<p>Bayan Wilfer başını, mesafeli bir tavırla hanım misafirine doğru eğdi ve görkemli bir tekdüzelikle beye cevap verdi:</p>
<p>&quot;Kusura bakmayın. Bende kız çok. Bay Boffin ve eşinin bu nazik ilgisine mazhar olan kızlarımdan hangisidir acaba?&quot;</p>
<p>&quot;Açık değil mi?&quot; diye araya girdi sürekli gülen Bayan Boffin. &quot;Doğal olarak Bayan Bella, biliyorsunuz.&quot;</p>
<p>&quot;Hı-ıı!&quot; dedi Bayan Wilfer hiç ikna olmamış gibi bir ifadeyle. &quot;Kızım Bella şu anda burada bulunuyor ve kendi adına konuşabilir.&quot; Sonra kapıyı azıcık aralamasıyla dışarıdan gelen tıpırtılara aldırmadan seslendi, &quot;Bayan Bella'yı gönderin!&quot; Hayli resmi, neredeyse bir teşrifatçının şaşaasıyla yaptığı bu çağrıyı, aslında anaç gözlerinde sitem dolu bir ifadeyle söz konusu genç hamının bizzat yüzüne bakarak yapmıştı - o sırada Bay ve Bayan Boffin'in dışarıya çıktığını zannederek merdiven altındaki dolaba sığışmaya uğraşıyordu Bayan Bella.</p>
<p>&quot;Kocam RW'nin işleri,&quot; diye açıkladı Bayan Wilfer, yerine döndüğünde, &quot;kendisini günün bu saatlerinde Şehirde bulunmaya mecbur bırakıyor, yoksa mütevazı çatımız altında sizi ağırlamaktan onur duyardı.&quot;</p>
<p>&quot;Çok hoş bir eviniz var!&quot; dedi Bay Boffin neşeyle.</p>
<p>&quot;Kusura bakmayın, beyefendi,&quot; diye onu düzeltti Bayan Wilfer, &quot;şuurlu ve kimselere muhtaç olmayan Fakirliğin mekânı burası.&quot;</p>
<p>Konuşmayı bu menfezden sürdürmekte zorluk çeken Bay ve Bayan Boffin, boşluğa bakarak oturdular, Bayan Wilfer da aldığı her nefesin tarihte eşine rastlanmamış bir feragatle alındığını her haliyle belli ederek sessizce oturdu, ta ki Bayan Bella gelene kadar: Bayan Wilfer kendisini takdim edip, misafirlerin ne maksatla geldiklerini açıkladı.</p>
<p>&quot;Lütfunuza minnettarım,&quot; dedi Bayan Bella, buklelerini soğuk soğuk savurarak, &quot;ama içimden hiç mi hiç dışarılara çıkmak gelmiyor.&quot;</p>
<p>&quot;Bella!&quot; diye çıkıştı Bayan Wilfer; &quot;Bella, kendini toplaman lazım.&quot;</p>
<p>&quot;Evet, annen doğru söylüyor, kendini topla canım,&quot; dedi Bayan Boffin, &quot;çünkü hem seni yanımızda görmekten çok memnun olacağız hem de kendini böyle eve kapatamayacak kadar güzelsin.&quot; Sevimli mahlûk, bunu söyledikten sonra gidip Bella'yı öptü ve gamzeli omuzlarını sıvazladı; Bayan Wilfer, idam öncesi bir görüşmeye nezaret eden bir görevli gibi kaskatı oturuyordu.</p>
<p>&quot;Güzel bir eve taşınacağız,&quot; dedi Bayan Boffin, Bay Boffin'e bu konuyu tam da itiraz edemeyeceği bir anda açacak kadar kadındı; &quot;güzel bir fayton alacağız, her yere gidip her şeyi göreceğiz. Sen de bize kızmamalısın,&quot; dedi, kızı yanına oturtup elini okşayarak, &quot;çünkü elimizde olan bir şey değil, biliyorsun canım.&quot;</p>
<p>Gençlerin samimiyet ve canayakınlık karşısında doğal yumuşama eğilimiyle , Bayan Bella bu yaklaşımın sadeliğinden öyle etkilenmişti ki içtenlikle Bayan Boffin'in öpücüğüne karşılık verdi. Gerçi o görmüş geçirmiş, muteber kadın, yani annesi bundan hiç memnun kalmadı, zira Boffinler onlara iyilik yapıyormuş gibi değil de tam aksi bir izlenim yaratarak üstünlüğü ele geçirmeye çalışmaktaydı.</p>
<p>&quot;En küçük kızım Lavinia,&quot; dedi Bayan Wilfer, bu genç hamının içeri girmesiyle dikkatlerin dağılmasına sevinerek. &quot;Bay George Sampson, aile dostumuz.&quot;</p>
<p>Aile dostu, öyle içli bir muhabbet beslemekteydi ki, kendinden başka herkesi ailenin düşmanı olarak görmeden edemiyordu. Oturduğu zaman, bastonunun yuvarlak sapını tıkaç gibi ağzına dayadı; tahkir hisleriyle gırtlağına kadar dolmuş gibiydi. Boffinler'e gazapla bakıyordu.</p>
<p>&quot;Yanımıza geldiğinde kardeşini de getirmek istersen,&quot; dedi Bayan Boffin, &quot;elbette memnun oluruz. Sen ne kadar mutlu olursan, biz de o kadar mutlu oluruz, Bayan Bella.&quot;</p>
<p>&quot;Ah! Benim fikrimin bir önemi yok galiba?&quot; diye bağırdı Bayan Lavinia.</p>
<p>&quot;Lavvy,&quot; dedi ablası alçak sesle, &quot;rica ederim sadece görünmekle yetin, duyulmaya çalışma.&quot;</p>
<p>&quot;Öyle olsun,&quot; diye cevap verdi Lavinia aksi aksi. &quot;Yabancılar tarafından merhamet edilecek bir çocuk değilim ben.&quot;</p>
<p>&quot;Çocuksun.&quot;</p>
<p>&quot;Çocuk değilim, kimse de bana merhamet edemez. 'Kardeşini de getir' ne demek oluyor!&quot;</p>
<p>&quot;Lavinia!&quot; dedi Bayan Wilfer. &quot;Sus! Benim huzurumda, herhangi bir yabancının - ismi ne olursa olsun - çocuğuma tepeden bakabileceği gibi saçma bir şüpheyi dile getirmene müsaade etmiyorum. Bay ve Bayan Boffin'in bu kapıdan bizi küçük düşürecek bir amaçla girdiğini farzetmeye nasıl cüret edersin, şaşkın kız; ya da annenin fani bedeninde, onlardan ayrılmalarını rica edecek güce sahip olup da bir dakikalığına olsun kendini bundan alıkoyacağını nasıl düşünürsün? Böyle bir düşüncen varsa anneni hiç tanımamışsı.&quot;</p>
<p>Lavinia, &quot;İyi ama,&quot; diye homurdanmaya başlamıştı ki Bayan Wilfer tekrar çıkıştı:</p>
<p>&quot;Sus! Buna göz yumamam. Misafirlik nedir bilmiyor musun? Bu hanımı ve beyin, ailenin herhangi bir mensubuna -hangisi olursa olsun- tepeden bakabileceği imasında bulunarak, onları neredeyse çılgınlık denebilecek bir münasebetsizlikle suçladığının farkında değil misin?&quot;</p>
<p>&quot;Siz beni ve Bayan Boffin'i kafaya takmayı, bayan,&quot; dedi Bay Boffin gülerek; &quot;bize göre hava hoş.&quot;</p>
<p>&quot;Kusura bakmayın ama bana göre öyle değil,&quot; dedi Bayan Wilfer.</p>
<p>Bayan Lavinia küçük bir kahkaha atarak, &quot;Evet, belli oluyor,&quot; diye mırıldandı.</p>
<p>&quot;Cüretkar çocuğumdan,&quot; diye devam etti Bayan Wilfer, en küçük çocuğuna onu utandıracak bir bakışla baktı ama bu bakışın kız üzerinde en ufak bir etkisi olmadı, &quot;ablası Bella'ya karşı adil olmasını rica ediyorum; herkesin ablası Bella'nın peşinde koştuğunu hatırlasın; ablası Bella kendisine gösterilen ilgiyi kabul ediyorsa,&quot; burada kibirle silkindi &quot;ilgiyi gösteren için bir onurdur bu.&quot;</p>
<p>Ama Bayan Bella burada söze girip, sükûnetle annesini susturdu, &quot;Kendi adıma konuşabilirim, anne. Beni karıştırma lütfen.&quot;</p>
<p>&quot;Kızım sana söylüyorum, gelinim sen anla,&quot; dedi zaptedilemez Lavinia hınçla; &quot;bu konuda George Sampson'ın fikrini sormak isterdim.&quot;</p>
<p>&quot;Bay Sampson,&quot; dedi Bayan Wilfer, delikanlının tıkacını çıkarttığını görünce ondan tarafa öyle haşin bir bakış fırlatmıştı ki delikanlı tıkacı tekrar yerine koydu, &quot;ailemizin dostu ve hanemizin gediklisi olan Bay Sampson, böylesi bir davete icabet etmeyecek kadar iyi yetişmiş bir insandır.&quot;</p>
<p>Delikanlının böyle methedilmesi, vicdanlı Bayan Boffin'i zihninde ona haksızlık ettiği için pişmanlık duymaya sevketti ve Bay Boffin'le kapılarının ona daima açık olduğunu söyleme ihtiyacı hissetti; bu ilgiye, tıkacını ağzından çıkarmadan, &quot;Çok teşekkür ederim ama sürekli meşgulüm, gece gündüz,&quot; diye pek hoş bir karşılık aldı.</p>
<p>Ancak bütün bu olumsuzlukları, Boffinler'in yakınlaşma teşebbüslerine sevimli bir biçimde cevap veren Bella telafi etti, bu da geniş çifti tatmin etmeye yetti ve onu istedikleri şekilde ağırlamaya hazır olduklarında Bayan Boffin'in gelip haber vereceği vaadinde bulundular. Bayan Wilfer bu düzenlemeyi, başını haşmetle yana eğip, eldivenlerini sallayarak onayladı, &quot;Kusurlarınız görmezden gelinecek ve merhametle ödüllendirileceksiniz, ey fukaralar,&quot; der gibi bir hali vardı.</p>
<p>&quot;Bu arada hanfendi,&quot; dedi Bay Boffin, tam çıkmak üzereyken arkasını dönmüştü, &quot;bir kiracınız var mıydı acaba?&quot;</p>
<p>&quot;Bir beyefendi,&quot; dedi Bayan Wilfer, ifadedeki azımsamayı gidererek, &quot;birinci katta ikamet ediyor.&quot;</p>
<p>&quot;Kendisinden Müşterek Dostumuz, diye bahsedeceğim,&quot; dedi Bay Boffin. &quot;Müşterek Dostumuz nasıl bir insandır? Kendisini beğenir misiniz?&quot;</p>
<p>&quot;Bay Rokesmith, çok düzenli, çok sessiz ve çok makbul bir ev arkadaşı.&quot;</p>
<p>&quot;Sormamın sebebi,&quot; diye açıkladı Bay Boffin, &quot;Müşterek Dostumuzu sadece bir kez görmüş olmam ve pek de iyi tanımamam. Kendisi için iyi konuştunuz. Evde mi acaba?&quot;</p>
<p>&quot;Bay Rokesmith evde,&quot; dedi Bayan Wilfer; &quot;hattâ,&quot; dedi pencereden dışarıyı göstererek, &quot;bahçe kapısının önünde duruyor. Sizi bekliyor olmasın?&quot;</p>
<p>&quot;Belki de,&quot; dedi Bay Boffin. &quot;içeri girdiğimi görmüştür belki.&quot;</p>
<p>Bella bu kısa diyaloğu dikkatle dinlemişti. Bayan Boffin'i kapıya kadar geçirdiği için sonradan olup bitenleri de dikkatle takip etti.</p>
<p>&quot;Nasılsınız beyefendi, nasılsınız?&quot; dedi Bay Boffin. &quot;Bu Bayan Boffin. Canım sana sözünü ettiğim Bay Rokesmith.&quot;</p>
<p>Bayan Boffin iyi günler diledi, Bay Rokesmith de hemen harekete geçip, elinden tutarak arabaya binmesine yardım etti.</p>
<p>&quot;Şimdilik hoşçakal, Bayan Bella,&quot; dedi Bayan Boffin, içten bir vedayla. &quot;Yakında görüşürüz! Umarım o zaman küçük John Harmon'ım yanımda olur da seninle tanıştırırım.&quot;</p>
<p>Tekerleğin yanında elbisesinin eteklerini toparlayan Bay Rokesmith aniden arkasına, etrafına, sonra da ona baktı, beti benzi öyle atmıştı ki Bayan Boffin bağırdı:</p>
<p>&quot;Aaa!&quot; Bir an duraladı, &quot;Neyiniz var beyefendi?&quot;</p>
<p>&quot;Ona ölmüş birini nasıl gösterebilirsiniz?&quot; cevabını verdi Bay Rokesmith.</p>
<p>&quot;Evlat edineceğim çocuğun adı bu. Bayan Bella'ya söylediğim. Çocuğa bu ismi vereceğim!&quot;</p>
<p>&quot;Beni şaşırttınız,&quot; dedi Bay Rokesmith, &quot;bu kadar genç ve güzel birine bir ölüyü göstermekten bahsedince kötü bir alamet gibi geldi.&quot;</p>
<p>Bella zaten Bay Rokesmith'in kendisini beğendiğinden şüpheleniyordu. Bu bilginin (zira şüpheden ziyade bilgiydi bu) kendisini ona, ilk baştakine nazaran daha mı yakınlaştırdığı yoksa daha mı uzaklaştırdığı; ona duyduğu güvensizliğe gerekçeler bulmak için mi yoksa onu bu güvensizlikten kurtarmak için mi onun hakkında daha fazla şey öğrenmeye çalıştığı kendisi için de bir muammaydı. Ama çoğunlukla dikkatini büyük ölçüde işgal ediyordu, bu olayda da dikkatini tümüyle ona odaklamıştı.</p>
<p>Bunu Bay Rokesmith'in de kendisi kadar iyi bildiğini, kendisi de onun kadar iyi biliyordu, bahçe kapısının yanındaki yolda yanyana kaldıklarında.</p>
<p>&quot;Çok kıymetli insanlar, Bayan Wilfer.&quot;</p>
<p>&quot;İyi tanır mısınız?&quot; diye sordu Bella.</p>
<p>Bay Rokesmith ona sitemle gülümsedi, kendisi de kendine sitemle kızardı -iki hareket de Bay Rokesmith'i tuzağa düşürüp doğru olmayan bir cevap verdirmeye çalıştığının bilgisiyle yapılmıştı- sonra beyefendi sadece, &quot;Onları tanırım,&quot; dedi.</p>
<p>&quot;Doğrusu sizi sadece bir kere gördüğünü söyledi.&quot;</p>
<p>&quot;Doğrusu söyleyeceğini tahmin etmiştim.&quot;</p>
<p>Bella biraz huzursuzlanmıştı, sorusunu geri almanın imkânı olsa çok memnun olurdu.</p>
<p>&quot;Sizi mezarında yatan katledilmiş adamla temasa geçirme teklifinin beni ürpertmesi, size duyduğum ilgiyi bilmenize rağmen, tuhafınıza gitti. Böyle bir anlam taşımadığını bilmem gerekirdi - zaten bir iki dakika içinde de öğrendim. Ama ilgim devam ediyor.&quot;</p>
<p>Dalgın dalgın oturma odasına giren Bayan Bella, zaptedilmez Lavinia tarafından karşılandı:</p>
<p>&quot;Aferin Bella! Nihayet muradına erdin - senin şu Boffinler sayesinde. Artık istediğin kadar zengin olacaksın - senin şu Boffinler'inle. istediğinle flört edebileceksin - senin şu Boffinler'in evinde. Ama beni, senin Boffinler'in oraya götüremeyeceksin, sen de Boffinler'in de bunu böyle bilesiniz.&quot;</p>
<p>&quot;Eğer,&quot; diye lafa girdi Bay George Sampson, bedbinlikle tıkacını ağzından çıkararak, &quot;Bayan Bella'nın Bay Boffin'i, bir daha zırvalarıyla karşıma çıkacak olursa, şunu iyi bilsin ki, erkek erkeğe, bu işten zar...&quot; zararlı çıkar diyecekken, onun zihinsel yetilerine hiç itimadı olmayan ve atacağı nutkun hiçbir anlamı olmayacağını hisseden Bayan Lavinia tarafından, gözlerini yaşartan bir sertlikle tıkacı yine ağzına itildi.</p>
<p>Şimdi de en küçük kızını şu Boffinler'i terbiye etmek için konu mankeni olarak kullanmış olan muhterem Bayan Wilfer, onu görmezden gelerek, sona sakladığı, karakter gücünün son numunesini sergilemeye davrandı. Dış görünüşe bakarak karakter keşfetme sanatındaki takdire şayan becerisiyle aileyi aydınlatmaya sıvandı; hiçbir sezgiyle seçilemeyecek bir karanlıkla ve şerle dolu düşünceleri ne zaman ortalığa saçılsa RW'nin tüylerini diken diken ederdi. Şu anda da, bir taraftan Boffin'siz arkadaşlarının üzerinde bu Boffinler ve hayat tarzlarıyla nasıl üstünlük kuracağını planlarken, yine aynı Boffinler'e karşı duyduğu büyük kıskançlıkla konuşuyordu.</p>
<p>&quot;Görgülerine,&quot; dedi Bayan Wilfer, &quot;bir diyeceğim yok. Görünüşlerine bir diyeceğim yok. Bella'ya karşı hiç çıkar gözetmeyen bir ilgi duymalarına, bir diyeceğim yok. Ama Bayan Boffin'in yüzündeki o sahtelik, dalaverecilik, karanlık, derin, sinsi kumpasçılık beni ürpertti.&quot;</p>
<p>Bu menfur tavırların inkâr edilemeyecek kanıtlan tümüyle ortada olduğundan Bayan Wilfer hemen oracıkta ürperdi.</p>
<p>&nbsp;</p>
</body>
</html>