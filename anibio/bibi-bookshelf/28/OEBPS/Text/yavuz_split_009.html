<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yavuz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">Üçüncü Bölüm<br class="chapter" />
  YAVUZ ve MISIR – MERC-İ DÂBIK ve RİDÂNİYE<br class="chapter" />
  - HALÎFELİĞİN ABBÂSÎLER'DEN<br class="chapter" />
  OSMÂNOĞULLARI'NA GEÇMESİ (1516 – 1520)</h1>

  <p class="solbaslik">2. Sefer-i Hümâyûn: Mısır Seferi (1516 – 1518)</p>

  <p class="normal">Yavuz Sultân Selîm, 5 Haziran 1516'da, 2. sefer-i hümâyûna çıkmak üzere, Topkapı Sarayı'ndan Üsküdar'daki ordugâha, otağ-ı hümâyûnuna geçti. Sefer, Mısır – Suriye Türk – Memlûk imparatorluğuna karşı idi. Bu, bir Osmanlı hükümdarının Mısır-Suriye'ye karşı çıktığı ilk ve son seferi teşkîl eder. Bu sefer İstanbul'da saltanat nâibi olarak Velîahd-Şahzâde Süleymân değil, Yavuz'un pek sevdiği ve takdîr ettiği 3. vezir Pîrî Mehmed Paşa bırakılmıştır. Velîahd-Şehzâde Süleymân, Edirne'ye, eski vezîr-i âzam Hersek-zâde Ahmed Paşa da Bursa'ya "taht muhâfızı" tâyîn edilmişlerdir. Vezîr-i âzam Sinan Paşa, Yavuz'dan 38 gün önce İstanbul'dan hareket etmiş, Kayseri'ye gitmiş, buradaki 40.000 kişilik ordunun başına geçmiştir. Yavuz, 4 Haziran'da, yâni sefere çıkmadan 1 gün önce, Memlûkler'e elçiler göndererek, seferin Safevîler üzerine ve İran'ı fethetmek maksadiyle olduğunu bildirmiştir. Yavuz'un elçileri, Rumeli kazaskeri Zeyrek-zâde Rükneddin Efendi ile Karaca Ahmed Paşa, yâni yüksek makam sâhiblerinden iki şahıstı. Bu sûretle Memlûkler uyutulmak istenmiştir ki, modern harb tekniğine tamamen uygundur. Timur da böyle hareket ederek büyük muvaffakıyetler kazanmıştı. Bununla beraber Memlûkler, uyumuyorlardı. Sultân Kansu, daha 18 Mayıs'ta Kahire'den hareket ederek Suriye'ye gelmişti. Yanında Halîfe III. Mütevekkil ile 4 Sünnî mezhebin kaadî'l-kuzât'ı da bulunuyordu. Memlûkler, Osmanlılar'la harb çıkarmamaya âzamî gayret göstermekle berâber, imparatorluklarını şiddetle savunmaya kararlı idiler. Bu sıralarda Memlûk Sultanlığı, Türkiye ve İran'dan sonra dünyanın 3. büyük ve güclü devleti vaziyetinde idi. Eğer Yavuz gerçekten İran'a teveccüh ederse, Sultân Kansu da Kahire'ye dönecek, aksi hâlde Osmanlılar'ı Suriye'ye sokmamaya çalışacaktı. Memlûkler, Suriye'yi mâzide İlhanlılar'a ve Timur'a karşı başarı ile savunmuşlardı. Mısır ise, mahfuz bir ülke idi. Cihanı fetheden Cengizliler ve Timur bile bu memlekete ayak basamamıştı.</p>

  <p class="normal">23 Temmuz'da Maraş ile Malatya arasında Elbistan'da, Yavuz'un kuvvetleri ile Sinan Paşa'nın 40.000 kişilik kuvveti birleşmiştir. Burası öyle bir yerdi ki, buradan atılacak birkaç adım, seferin Mısır'a karşı mı, İran'a karşı mı olduğunu, dünyaya gösterecekti. Ya doğuya İran üzerine, ya güneye Mısır üzerine gidilecekti. Temmuzun son haftası, Kahire'de büyük heyecan içinde geçtiği gibi, Tebrîz'de de panik başlamıştı. Zira ikinci bir sefer-i hümâyûn ile Yavuz, Safevîler'i artık haritadan silebilirdi. Mısır'da halk, temmuzda hâlâ Bıyıklı Mehmed Paşa'nın Safevîler'den yaptığı fütuhatı sevinçle karşılıyor, şenlikler yapıyordu. 27 Temmuz'da Yavuz, Osmanlı-Memlûk sınırını geçmiş, 28 Temmuz'da Malatya yakınlarına gelmiştir. Artık bu tarihî günde, seferin Memlûkler üzerine olduğu belli olmuştur. 30 Temmuz'da Tohma Suyu'nun güney kıyısında, Malatya'nın az kuzeyinde Yavuz, harb dîvânını toplamıştır. 3 Ağustos'ta Diyâr-ı Bekr beylerbeyisi Bıyıklı Mehmed Paşa da Orduy-ı Hümâyûn'a katılmıştır. Mehmed Paşa'nın istihbâratına göre, Sultân Kansu, Şâh İsmâîl'e berâberce Osmanlılar'a karşı harb açılmasını, aksi takdirde Osmanoğlu'nun ikisini teker teker yakalayıp helâk edeceğini bildirmiştir. Ancak, Çaldıran'da korkunç şekilde ezilen Şâh İsmâîl, bütün arzusuna rağmen bu teklifi kabûl edememiştir. 18 Ağustos'ta Osmanlılar, Besni yakınlarına gelmiştir. Besni, Yavuz'a teslim olmuştur. Memlûkler'in Anadolu'daki ülkelerinin umumî valisi olan ve Ayntab'da (Gaziantep) oturan Yûnus Bey de, 18 Ağustos günü Osmanlı ordugâhına gelip Yavuz'un huzûruna çıkmış, Ayntab'ın anahtarlarını Büyük Türk Hâkanı'na sunmuştur. Çukurova'daki Memlûkler'e tâbî Ramazanoğulları, bunu daha 27 Temmuz'da yapmışlardı.</p>

  <p class="solbaslik">Ramazânoğulları Beyliği'nin İlhâkı (27 Temmuz 1516)</p>

  <p class="normal">Ramazanoğlu Mahmud Bey, 1514 sonunda Osmanlılar'a itaat etmiş ve daha 1515 yazının sonunda İstanbul'a gelmiş, Osmanlı hizmetine girdiğini, Yavuz'a bildirmişti. Yavuz, Çukurova'da, Adana merkez olmak üzere, Ramazanoğulları'nı sancakbeyliği ile bırakmıştır. Ramazanoğlu Mahmud Bey, Yavuz, Mısır seferine çıkarken, Osmanlı ordusunda idi. 27 Temmuz'da Adana'dan gelen Ramazanoğlu birlikleri, beylerinin emri altında, Osmanlılar'a katılmışlardır. Bu hâdiseler, Çaldıran'dan, yıllarca Yakın Doğu'ya kan kusturan Şâh İsmâîl ezildikten sonra, Osmanlılar'ın muazzam bir prestij kazandıklarını göstermektedir. II. Bâyezîd devrinde Adana, Tarsus ve çevresi bir iki kere muvakkaten işgal edilmişse de, şimdiye kadar Ramazan Beyliği, Memlûkler'den ayrılmamıştı.</p>

  <p class="normal">Mahmud Bey, İstanbul'a gidip Osmanlı hizmetine girince, Memlûkler, onun tahttan düştüğünü ilân etmişler ve yerine Selîm Bey'i Adana tahtına oturtmuşlardı. Selîm Bey, Mahmud Bey'in babasının amcasının torunu idi. 1516'da Yavuz, Selîm Bey'i kovmuş ve "sancak=vilâyet" yaptığı Adana'yı, tekrar Mahmud Bey'e vermiştir. Bu sûretle Mahmud Bey, 2 kerede 5 yıl Adana tahtında kalmıştır. Mahmud Bey, Mısır seferinde Ramazan Türkmenleri ile berâber bulunmuş ve Ridâniye'de şehîd düşmüştür. Yavuz, onun 5 oğlundan büyüğü olan Kubâd Bey'i (Paşa) Adana sancakbeyi yapmıştır. 1520'de Kubâd Bey, Adana'dan alınıp Rumeli'nde bir sancağa tâyin edilmiştir (1559'da beylerbeyi olarak 84 yaşlarında ölmüştür). Rumeli'ne gönderilince yerine Adana'ya kardeşi Pîrî Mehmed Paşa tâyin edilmiştir (Yavuz'un aynı addaki meşhur vezîr-i âzamı ile karıştırmamalıdır). Pîrî Mehmed Bey (sonra Paşa), 48 yıl, Adana sancakbeyi olmuş, 1586'da 90 yaşlarında ölmüştür. Türkçe ve Farsça'da şâirdi. Ancak bu arada birçok beylerbeyiliklerde bulunduğu için, yerine Adana'da nâip olarak kardeşlerini ve oğullarını bırakmıştır. Kardeşleri Dâvud, Korkut ve Mahmud Beyler, hep Osmanlı sancakbeyidir (tümgeneral). Ramazanoğulları, Pîrî Mehmed ve Kubâd Paşalar'dan yürümüştür. 1608'e kadar Adana sancağına Ramazanoğulları tâyininde devâm edilmiştir. Bu sûretle Dulkadır Beyliği'nden sonra Ramazan Beyliği de Anadolu Türk birliğine katılıp eritilmiştir. Böylece Türkiye'de I. İmparatorluk enkazı üzerinde kurulan Türk Beylikleri'nin sonuncusu, en geç teşekkül eden (1352) Ramazanoğulları olmuştur.</p>

  <p class="solbaslik">Merc-i Dâbık Zaferi (24 Ağustos 1516)</p>

  <p class="normal">Yavuz, ikinci dev meydan muhârebesini, Çaldıran'dan tam 2 yıl sonra kazanmıştır (Çaldıran: 23 Ağustos 1514). Sultân Kansu, Osmanlı kuvvetlerini Haleb şehrine pek yakın Dâbık Ovası'nda (Farsça: Merc-i Dâbık, Arapça: Mercu'd-Dâbık) karşılamıştır. Mısır seferinde ve bu meydan muhârebesinde istihkâm subayı olarak bulunan büyük bilgin Matrakçı Nasûh, <span class="ideitalik">Feth-nâme-i Diyâr-ı Arab</span> adlı tek nüshası İstanbul'da Nûrosmâniye Kütüphanesi'nde (no. 4.087) bulunan eserinde (v. 19a-20-a), bize çok değerli ve orijinal malûmat vermektedir. Bu kaynağın diğer kaynaklarla karşılaştırılmasından anlaşıldığına göre, Osmanlı ordusunun kuruluşu şöyle idi:</p>

  <p class="normal">Orduda 300 top vardı. Sağ kanada Vezîr-i âzam Sinan Paşa kumanda ediyordu. Bu cenahtaki başlıca kumandanlar Anadolu beylerbeyi Sultân-zâde Zeynel Paşa (Han/Mirza), Karaman beylerbeyi Husrev Paşa, Dulkadır beylerbeyi Şehsuvâroğlu Ali Paşa (Bey/Han), Ramazanoğlu Mahmud Bey idi. Zeynel Paşa, Akkoyunlu imparatoru Sultân-zâde Dâmâd Sultân Ahmed Göde ile II. Bâyezîd'in kızı Ayn-i Şâh Sultân'ın oğludur. Bir zamanlar İran imparatorluk velîahdi de olmuş, 1504'te İran tahtına hak da iddia etmiştir. Zeynel Paşa'nın nesli, Elbistan'da yerleşmişlerdir. Fâtih Sultân Mehmed, Zeynel Paşa'nın hem annesinin büyük-babası, hem de babasının –ana tarafından- büyük-babası olmaktadır. Şöyle ki: ana tarafından büyük-babası II. Bâyezîd, Fâtih'in oğlu olduğu gibi, babası Sultân Ahmed Göde de, Fâtih'in kızı Gevher-Han Sultân ile Uzun-Hasan'ın oğlu Dâmâd Uğurlu Mehmed Paşa'nın (Han/Bey/Mirza) oğludur. Şahsuvâroğlu Ali Paşa da –yukarıda görüldüğü üzere– Dulkadır prensi ve Yavuz'un annesinin amca oğlu, yâni Yavuz'un ikinci derecede dayısıdır.</p>

  <p class="normal">Osmanlı sol kanadına Vezir Yûnus Paşa kumanda ediyordu ki, sonradan vezîr-i âzam olmuştur. Bu kanattaki başlıca kumandanlar Rumeli beylerbeyi Yusuf Paşa, Rûm (Amasya) beylerbeyi Sultân-zâde Dâmâd İsfendiyâroğlu Mehmed Paşa (Han), Diyâr-ı Bekr beylerbeyi Bıyıklı Mehmed Paşa, Yavuz'un kayınpederi Kırım hânı Mengli Giray'ın 2 oğlu, Saâdet ve Mübârek Giraylar idi. İsfendiyâroğlu Sultân-zâde Dâmâd Mehmed Paşa, Fâtih'in hem dayısının, hem halasının oğlu olan son İsfendiyâr prensi Kızıl-Ahmed Paşa'nın büyük oğludur. II. Bâyezîd'in bir kızı ile evli olduğundan, Yavuz'un aynı zamanda eniştesi idi. –Saâdet Giray, 1524 mayısından 1532 mayısına kadar 8 yıl Kırım hânı olacak olan prenstir. Kardeşi Mübârek Giray ise, bu Mısır seferinde şehîd düşecektir. Kırım Hanları, Mengli Giray'ın 9 oğlu içinde bu Mübârek Giray'dan yürümüşlerdir. Moskova Fâtihi Taht-Alan I. Devlet Giray Han Gazi (1551-1577), Mübârek Giray'ın tek oğludur ki, Kırım Hanları, bir kuşak sonra, Devlet Giray'dan yürümüştür. Bu sefere katılan bu 2 kardeş Giray, Yavuz'un kayınbiraderleridir.</p>

  <p class="normal">Yavuz Sultân Selîm, Yeniçeriler ve Azablar (hafif piyâde) ile merkezdedir.</p>

  <p class="normal">Memlûk merkezinde Sultân Kansu bulunmaktadır. Sağ kanada Suriye (Şam) nâib-i saltanası Şaybek, sol kanada da Kuzey Suriye (Haleb) nâib-i saltanası Hayrbey kumanda ediyordu ("nâib-i saltana", Memlûk umumî valilerine verilen ad olup, salâhiyetleri, Osmanlı beylerbeyilerinden biraz daha fazla idi; protokol sırasiyle Mısır, Suriye ve Haleb nâib-i saltanaları gelirdi).</p>

  <p class="normal">Yavuz, Merc-i Dâbık'ta, Osmanlı sağ ve sol kanatlarını birbirleriyle birleştirmek sûretiyle çenberi kapatmış, Memlûk ordusunu imha eylemiştir. Osmanlılar tahminen 60.000, Memlûkler ise 80.000 kişi idiler. Muhârebenin kazanılmasının başlıca sebepleri, Yavuz'un dâhîce kumandası ve Osmanlı ateşli silâhlarının kıyas kabûl etmez üstünlüğü idi. Memlûkler, Türk veya Türk'leşmiş Çerkesler'den müteşekkil olup,Arap birlikleri çok azdı ve birkaç Bedevî alayından ibaretti (Arap köylüsünde, "fellah"da döğüşmek kaabiliyeti olmadığı, bu kaabiliyetini 2.000 yıl önce kaybettiği malûmdur). İkindi yaklaştığı zaman, Osmanlılar kesin neticeyi almış bulunuyorlardı. Şu halde vuruşma, en çok 8 saat sürmüştür. Sultan Kansu ve sağ kanat kumandanı Suriye nâib-i saltanası Şaybek (Sibey), maktul düşmüşlerdir.</p>

  <p class="normal">Melikü'l-Eşref Sultân Seyfüddin Kansûhü'l-Guurî min-Baybardî, 66 yaşlarında bulunuyordu. Değerli bir hükümdâr idi. Tükçe, Arapça ve Farsça'da şâir, Arapça'da müellif ve tefsir bilgini idi. II. Kansu'nun oğlu Mehmed Beyi Yavuz, 1518'de İstanbul'a yollamıştır. II. Kansu'nun yerine bu oğlu değil, yeğeni II. Tumanbay, sultan seçilmiştir (Memlûkler'de imparatorun seçimle iktidara geldiği malûmdur).</p>

  <p class="normal">Merc-i Dâbık'da Sultân Kansu'nun çadırı da ele geçirilmiştir. Bu çadırda bulunan ordu hazînesi, Osmanlılar'ın eline geçmiştir (Hammer, IV, 278).</p>

  <p class="normal">Memlûk ordusunun sol kanat kumandanı Haleb nâib-i saltanası Hayrbey bir müddet sonra, Osmanlılar'a esir düşmüş ve Osmanlı hizmetine girmiştir. Fakat esirlerin en kıymetlisi, Abbâsîler'den İslâm halîfesi III. Mütevekkil'dir.</p>

  <p class="normal">Memlûk İmparatorluğu, kuruluşundan beri, târihi boyunca böyle bir meydan muhârebesi kaybetmemiş ve hiçbir hükümdarını muhârebe meydanında bırakmamıştır. Moğollar, İlhanlılar, Timur bile Memlûkler'i böylesine bir mağlûbiyete uğratmamışlardır. Bu bozgundan sonra Mısır'ı değilse bile, Suriye, Lübnan, Filistin, hattâ Hicaz'ı Osmanlılar'ın eline düşmekten koruyabilecek hiçbir kuvvet kalmamıştır.</p>

  <p class="solbaslik">Yavuz Sultân Selîm'in Haleb'e Girmesi (28 Ağustos 1516)</p>

  <p class="normal">Zaferden 4 gün sonra Yavuz, 28 Ağustos sabahı, dünyanın en büyük ve zengin şehirlerinden olan Haleb'e girdi. Haleb'deki Memlûk devlet hazinesinde bulunan altın para ile son derece değerli birtakım eşya, Hazîne-i Hümâyûn'a alındı (Hammer, IV, 279). Haleb'in nüfusu, İstanbul'unkine yakındı. Yakın Doğu'nun pek işlek bir ticaret merkezi idi.</p>

  <p class="normal">Haleb, Kuzey Suriye beylerbeyiliğinin merkezi yapıldı ve Karaca Paşa, ilk Haleb beylerbeyiliğine tâyin edildi. Yavuz, Haleb'de 18 gün kaldı ve 15 Eylûl'de şehri terketti. Bu zaman zarfında, İslâm Halîfeliği'nin Abbâsîler'den Osmanoğulları'na devredilmesi gibi bütün İslâm tarihi bakımından çok mühim bir hâdise cereyan etti.</p>

  <p class="solbaslik">İslâm Halîfeliği Abbâsîler'den Osmanoğulları'na Geçiyor (29 Ağustos 1516)</p>

  <p class="normal">Halîfelik, yâni dünyadaki bütün Sünnî Müslümanlar'ın rûhânî reisliği makamı, 750 tarihinden, yâni 766 yıldan beri Abbâsî Hânedânı'nda idi. Peygamber'in amcalarından Abbas'tan indiği için"Abbâsî" denen bu hânedân, 1258'e kadar Bağdad'da, o tarihten sonra da Kahire'de devâm etmişti. Şu farkla ki, Kahire'deki Abbâsî Halîfeleri, İstanbul Patrikleri'ne benzetilebilir. Papaya benzemezler. Çünki devletleri yoktu. Bağdad'daki gibi aynı zamanda devlet başkanı olarak saltanat sürmüyorlardı. Bu mukayesemiz, yalnız bu bakımdandır. Yoksa İslâm dininde Halîfe'nin, Papa'nın ve Patrik'in olduğu gibi geniş ve vicdanların derinliğine kadar inen hiçbir salâhiyetleri olmadığı, kendiliklerinden dinî mes'eleleri tefsîr dahi etmedikleri malûmdur. Halîfe, sâdece Peygamber'in halefi ve İslâm birliğinin, kardeşliğinin bir senbolünden ibârettir.</p>

  <p class="normal">Memlûkler, Halîfe'yi ve Mukaddes Şehirler'i (Mekke, Medîne ve Kudüs ) ellerinde tutmakla, İslâm dünyasına karşı üstünlük iddia edegelmişlerdi. Kudüs, aynı zamanda Hıristiyan dininin de en mukaddes şehri olduğundan, Memlûkler, Hıristiyan hacılarından da faydalanıyorlardı. Şimdi bütün bu mânevî üstünlükler, Türkiye'ye, Osmanoğulları'na geçiyordu.</p>

  <p class="normal">Yavuz'un Mısır seferi esâsen bir bakıma "İslâm Birliği" projesini gerçekleştirmek amacını güdüyordu. Türkiye çapında devleşen bir devlet, artık şu veya bu devletin, mânevî sahada da olsa, şu veya bu türlü üstünlüğünü çekemezdi. Esâsen İran'ın Şîî hilâfet (halifelik) propagandası da Türkiye'yi tehdit ediyordu.</p>

  <p class="normal">Yavuz, Mısır'dan dönerken, son Abbâsî halifesi III. el-Mütevekkil'ala'llaah'ı, amca oğulları Ebû-Bekr ve Ahmed, Mısır Şâfîî kaadî'l-kuzâtı ve daha birtakım yüksek şahsiyetler ile berâber, İstanbul'a getirmiştir (İbnü Ayâs, III, 19-20). Halîfe'ye ancak Kaanûnî Sultân Süleymân, 1521'de Kahire'ye dönmek müsaadesini vermiştir (İbnü Ayâs, III, 926 vekaayii). Bu sûretle III. Mütevekkil, 3 yıl İstanbul'da yaşamıştır. Kahire'ye döndükten sonra daha 22 yıl hayatta kalmış ve 1543'te burada ölmüştür. III. Mütevekkil, 1509'da henüz hayatta olduğu halde makamından indirilen babası Müstemsik'in yerine halîfe olmuştur. 7 yıl bu makamda kalmıştır. Yavuz, Haleb'e girdiğinin ertesi cuma günü kendisini halîfe ilân ettiği hâlde, Mısır, bunu tanımamış ve Osmanlılar'ın elinde esir bulunan III. Mütevekkil'i tanımakta devâm etmiştir. Kahire'de bulunan III. Mütevekkil'in babası ve selefi Müstemsik, oğluna vekil ilân edilmiştir. Yavuz, ertesi yıl Kahire'yi de alınca, Müstemsik, bu vekâletten düşmüştür. Müstemsik ihtiyar olduğu için Yavuz, onu İstanbul'a getirmemiştir. III. Mütevekkil'in oğulları olmuşsa da, sonradan Abbâsî hânedânı kesilmiştir. III. Mütevekkil, Halîfeler'in 72.'si, Abbâsîler'den gelenlerin 54.'sü ve Kahire'deki Abbâsî Halîfeleri'nin de 17.'sidir. Şu halde Yavuz Sultân Selîm, Hazret-i Peygamber'in 73. halîfesi olmuştur. Ondan sonra Osmanlı imparatoru olan Türk Hâkanları'nın hepsi, aynı zamanda İslâm Halîfeleri'dirler.</p>

  <p class="normal">III. Mütevekkil, Tuğrul Bey'in himâyesine aldığı ve rûhânî lider derekesine düşürdüğü Kaaim'in 15., Hârûnu'r-Reşîd'in 23., 2. Abbâsî halîfesi ve Bağdad şehrinin kurucusu Mansûr'un 21., Peygamber'in amcası Abbâs'ın 29., Peygamber'in büyük-babası Abdulmuttalib'in 30. kuşaktan torunudur.</p>

  <p class="normal">Bir rivâyete göre III. Mütevekkil, Yavuz'la İstanbul'a döndükten sonra, Ayasofya Camii'nde yapılan bir merâsimle hılâfeti Osmanoğulları'na devretmiştir. Ama Yavuz'un Haleb'deki ilk Cuma namazında, 29 ağustos 1516 günü öğle vakti halîfe ilân edildiği muhakkaktır. Fakat Ayasofya'da da (ki protokolde Osmanlı câmilerinin birincisi sayılırdı) bir merâsim yapılmış olabilir. Bu rivâyete göre Ayasofya ve Eyyûb-Sultân Câmileri'nde yapılmış olan merâsimde III. Mütevekkil, Yavuz'a kılıç kuşatıp hil'at giydirmiştir. Halîfe ile berâber Mısır'dan getirilen Ezher Üniversitesi'nin ulemâsı ile İstanbul'da ulemâ bir meclis akdetmişler ve İslâm dininin yüksek menfaatleri nâmına, halîfeliğin Osmanoğulları'na devrini kararlaştırmışlardır. Bu sûretle İslâm dininin başkanlığı, Osmanoğulları'na geçmiştir.</p>

  <p class="normal">Haleb Büyük Câmii'ndeki Cuma namazında hatîb, hutbeyi Yavuz'un adına okumuş, Yavuz'u "Hâkimü'l-Haremeyni'ş-Şerîfeyn = Mekke ile Medîne'nin Hâkimi" diye anmıştır. Yavuz müdahale edip, "Hâkim" kelimesini "hâdim = hizmetkâr" şeklinde düzeltmiştir. 9 asırlık İslâm dininde bir inkılâp mâhiyetinde olan böyle bir şeyi hatîb efendinin Yavuz'dan önceden emir almaksızın kendiliğinden yapmış olması düşünülemez. Fakat Yavuz, ihtimal o anda gelen dinî bir heyecan ve tevâzû ile "Hâkim" kelimesini "Hâdim"e çevirmiştir. 1516'ya kadar "Hâkimü'l-Haremeyn" diye anılan Halîfeler, ve Memlûk Sultânları, bu tarihten sonra Yavuz'un düzelttiği gibi, "Hâdimü'l-Haremeyn" şeklinde İslâm dünyasının câmilerinde Cuma hutbelerinde zikredilmişlerdir. Halîfe olmanın heyecanı içinde Yavuz, gözyaşlarını tutamamış, Hazreti Peygamber'in meşrû halefi olmanın sevinciyle ağlamış ve oturduğu yerdeki seccâdeyi kaldırarak alnını câmiin mermer zeminine değdirmek sûretiyle şükran secdesine kapanmıştır. Bu dindarlık ve tevâzû, cemaati heyecanlandırmış ve elektriklemiştir. Bundan sonra Yavuz, hutbenin bitişinde, sırtındaki murassâ merâsim kafdanını çıkarıp Hatîb Efendi'ye giydirmiştir (Hammer, IV, 280)</p>

  <p class="normal">Daha sonra Kahire'de ve Mekke'de bulunan Emânât-ı Mukaddese'nin de İstanbul'a Topkapı Sarayı'ndaki Hırka-i Şerîf Dairesi'ne nakli ve Kudüs, Mekke ve Medîne şehirlerinin Türkiye'ye geçmesi ile, Yavuz'un halîfelik sıfatı tamamlanmıştır.</p>

  <p class="solbaslik">Suriye, Lübnan ve Filistin'in Fethi (19 Eylûl 1516-2 Ocak 1517)</p>

  <p class="normal">Yavuz, Haleb'den hızla güneye indi. Şimdiye kadar hiçbir Osmanlı hükümdarı bu kadar güneye inmemişti. 19 eylûlde Hamâ, 21 Eylûl'de Hums alındı. Buralarda hiçbir Memlûk mukavemeti olmadı. Merc-i Dâbık darbesinden sonra Osmanlılar, Suriye ve Filistin'i olgun meyva gibi topladılar. Hamâ sancakbeyliğine Güzelce Kasım Bey, Hums'a Ihtıman-oğlu tâyin edildiler (Güzelce Kasım Bey, Kaanûnî devrinde Mısır beylerbeyisi ve vezîr olmuştur, İstanbul'daki "Kasımpaşa" semti, onun adını taşır).</p>

  <p class="normal">Vezir Yûnus Paşa, Hamâ'da iken, Haleb nâib-i saltanası olup Merc-i Dâbık'ta sol kanat kumandanı iken kaçan Hayrbey, bir miktar askerle civarda dolaşıyordu. Yûnus Paşa, kendisini dostça dâvet etti. Hayrbey, bu dâveti kabûl etti ve Osmanlı hizmetine girdi (<span class="ideitalik">Feth-nâme-i Diyâr-ı Arab</span>, v. 23a) (Filistin'in güneyinde, Gazze'nin güneybatısında, Gazze ile Refah arasındaki Hân-Yûnus kasabası, adını bu seferde bu Vezîr-i âzam Yûnus Paşa'dan almıştır).</p>

  <p class="normal">Yavuz, 27 Eylûl'de Şam'a geldi. Emevîler'in bu tarihî başkentinde 15 Aralık'a kadar 2 ay, 18 gün kaldı. Salâhaddin Eyyûbî'nin türbesini ve sâir târihî yerleri gezdi. Mısır seferinin bütün hazırlıklarını burada gördü. Suriye'yi nizâma koydu. 3 Ekim'de Şam câmilerinde Cuma hutbesi halîfe ve hükümdar olarak Yavuz'un adına okundu. Yavuz, Emevî Câmii'ndeki merâsimde bulundu. Yavuz, Şam'da iken Osmanlı ordusu Filistin'i fethetti. Lübnan kendiliğinden inkıyâd etti. Fethedilen topraklarda 2 eyâlet (beylerbeyilik) kuruldu. Haleb ve Şam, merkez oldu. Sancak teşkilâtı yapıldı. Kudüs sancakbeyliğine Evrenos-zâde İskender Bey, Gazze sancakbeyliğine Uzguroğlu Îsâ Paşa-zâde Mehmed Bey tâyin edildi. (<span class="ideitalik">Feth-nâme-i Diyâr-ı Arab</span>, 26a). Bu sûretle Kudüs sancağı, Orta Filistin'i, Gazze sancağı Güney Filistin'i içine alıyordu. Safed de bir sancak merkezi oldu ki, burası, Kuzey Filistin topraklarını ihtiva ediyordu. Kudüs ile Gazze'ye namlı akıncı kumandanlarının tâyini, istikbâli görenler için, Mısır fethinin bir an meselesi olduğunu belli ediyordu. Gazze'yi bizzat Îsâ Paşa-zâde Mehmed Bey fethetmiştir. Henüz Filistin ile Sînâ yarımadası arasında büyük Memlûk kuvvetleri bulunuyordu.</p>

  <p class="normal">Yavuz, Şam'da iken büyük mutasavvıf Muhyiddîn Arabî (İbnü'l-Arabî)'nin mezarına muhteşem bir türbe yapılmasını da emretti ki, bugünki türbe, budur.</p>

  <p class="normal">15 Aralık'ta Yavuz, Şam'dan ayrıldı. Çölü geçmek üzere, binlerce deve ve büyük miktarda içecek su hazırlanmıştı.</p>

  <p class="solbaslik">Hân-Yûnus Meydan Muharebesi (21 Aralık 1516)</p>

  <p class="normal">Cânberdi (Türkiye Türkçe'si ile: Canverdi) Gazâlî'nin kumandasındaki 10.000 kişilik bir Memlûk kuvveti, Filistin ile Sina arasında dolaşıyordu. Vazifesi, Osmanlılar'ın çölü geçmesine engel olmaktı. Bu kuvveti yok etmek ve yolu açmak için Yavuz, 1 Aralık'ta Vezîr-i âzam Sinân Paşa'yı Şam'dan Gazze'ye göndermişti. Sinan Paşa'nın 5.000 tımarlı sipahisi, Îsâ Paşa-zâde'nin 2.000 sipahisi ile birleşti. Osmanlı kuvvetlerinin bir de topçu taburu vardı. Gazze'nin az güney-batısında Vezir Yûnus Paşa'nın adını taşıyacak Hân-Yûnus kasabası civarında Osmanlılar ile Memlûkler karşılaştılar. Sinan Paşa, 9.000 Memlûk'ü öldürmek ve esir etmek sûretiyle ikindiye kadar çok çetin geçen meydan muhârebesini kazandı. Trablusgarb yâni Lübnan umumî valisi olan Cânberdi Gazâlî, 1.000 atlısı ile perîşan bir halde Mısır'a kaçtı. Bu vuruşmada Osmanlı sağ kanadına Teke (Antalya) sancakbeyi Ferhâd Bey, sol kanadına Gazze sancakbeyi Mehmed Bey kumanda etmişlerdir. Artık Süveyş Berzahı'na kadar Asya'da Memlûk askeri kalmamış, Memlûk imparatorluğu, Afrika'ya atılmış ve tıkılmıştı.</p>

  <p class="normal">30 Aralık'ta Yavuz, Kudüs'e geldi. 12.000 kandille aydınlatılmış olan Mescid-i Aksâ'da iki rekât hâcet namazı kıldı (<span class="ideitalik">Fetih-Nâme-i Diyâr-ı Arab</span>, 33b). Mukaddes Mahaller'i gezen Yavuz, ertesi gün hareket etti. 2 Ocak 1517'de Gazze'ye geldi. Burada Kurban Bayramı tes'îd edildi. Burası Akdeniz'den birkaç km uzakta küçük bir şehirdi. Mısır'ın kapısı sayılıyordu. Refah'a kadar Osmanlılar, bütün Filistin'i işgal etmiş, Sina yarımadasına, Tîh Çölü'ne dayanmışlardı. Gazze'de Vezîr-i âzam Sinan Paşa ile Yavuz'un kuvvetleri birleşti. Yavuz burada 3 gün kaldı. 6 Ocak'ta doğuda Halîlu'r-Rahmân (İbrânî: Hebron)'a gitti. Burası, Hazret-i İbrahim'in mezarının bulunduğu yerdir. 9 Ocak'ta Osmanlı Ordusu, Gazze ile Hân-Yûnus arasındaki Deyru'l-Belâh'a geldi. Vezir Hüseyin Paşa, Memlûk imparatorluğunun bütün Asya topraklarının fethedildiğini, Sina Çölü'nü tarihte hiçbir cihangirin cebren geçemediğini, ancak Afrika'ya denizden asker çıkartıp Mısır'ın fethinin kaabil olduğunu, binâenaleyh seferin bitmiş sayılacağını söyledi. Yavuz, Hüseyin Paşa'nın derhal başını kestirdi. Ordusunun çoğunluğu, Hüseyin Paşa'nın fikrinde idiler. Fakat padişahın bu hareketi üzerine artık itiraz imkânı kalmamıştı. Ordu, cihangir başkumandanına baş kaldıramazdı.</p>

  <p class="solbaslik">Yavuz, İlkçağ'dan beri Hiçbir Cihangîr'in Cebren Geçemediği Sînâ Çölü'nü 13 Günde Geçiyor (9-22 Ocak 1517)</p>

  <p class="normal">Tarihte ancak İran (Pers) imparatoru Kambiz ve ondan 193 yıl sonra Makedonyalı Büyük İskender, Sina yarımadasını cebren geçip Mısır'ı fethetmişlerdir. Bu geçişlerinden biri M.Ö 525'te, ikincisi ise M.Ö. 332'de olmuştur. Ancak Büyük İskender'inki de tam bir geçiş sayılamaz. Çünki kuvvetlerinin büyük kısmını donanmaya bindirip denizden İskenderiye'ye sevketmiştir. Moğollar ve Timur, yâni dünyayı açan cihangirler bile bu geçişi göze alamamışlar, tecrübe bile etmemişlerdir. Ancak 1915'te Birinci Cihan Harbi'nde Cemal Paşa, yarımadayı cebren geçip Süveyş Barzahı'na varmışsa da, bu hareket, tekniğin muazzam inkişâfına rağmen, Yavuz'un geçişi ile mukayese edilemez. Çünki muvaffak olamamış, Süveyş'i atlıyamamış, Mısır'ı fethedememiştir. Esâsen Cemal Paşa'nın kolordusu, Yavuz'un geçirdiği kuvvetlerin yanında pek küçük bir birlik mâhiyetinde kalmaktadır. Bu çölde hayat yoktur. Akrep, yılan, bit ve sivrisinekler, hayvanlar âlemini teşkil eder ve insanı asla rahat bırakmazlar. Gündüz harâret 40o, bazan daha fazla olduğu gibi, geceleri kışın (yâni Yavuz'un geçtiği mevsimde) sıfıra düşer. Bu ısı farkı, insanı mahveder. Kum o kadar incedir ki, nüfuz etmediği hiçbirşey yoktur. Su ne kadar iyi muhafaza edilirse edilsin, kumla dolar. Kol saatlerinin camlarının kenarlarından saatin içine bile kum zerreciklerinin dolduğunu söylemek, bir fikir verir. Ayakkabı, çölü geçerken kavrulur. Kuma gömülen bir yumurta, birkaç dakika içinde lop yumurta hâline gelir.</p>

  <p class="normal">Yavuz, Akdeniz kıyılarından fazla uzaklaşmıyarak kuzeyden Sina'yı geçmiştir. Donanmay-ı Hümâyûn, Doğu Akdeniz'de idi ve bu sulara yakındı. Katıyye-Kantara arasında 50 km.'lik yolu Yavuz, bir günde geçmiştir ki, XX. asırda en iyi piyâde birlikleri daha parlak bir yürüyüş yapamazlar. Fakat bâzı günler geçilen mesâfe 18 km'ye kadar inmiştir. Ortalama günlük yürüyüş 30 km olmuştur. Yavuz'un 13 günde geçtiği çölü, I. Cihan Harbi'nde Türk ordusu, tekniğin büyük gelişmesine rağmen 11 günde geçebilmiştir.</p>

  <p class="normal">11 Ocak'ta el-Arîş köyüne varılmıştır. Burası bir Bedevî köyüdür. Sinan Paşa, 6.000 atlı ile önden gidiyordu. Nihâyet Süveyş Berzahı geçildi. Mısır'a gelindi. Hafifçe güneybatıya doğrulan Orduy-ı Hümâyûn, Kahire'ye yaklaştı. 21 Ocak'ta Sinan Paşa, düşmanın askerî konuşu üzerinde Yavuz'a mükemmel bir rapor sundu.</p>

  <p class="solbaslik">Rîdâniye Zaferi Türkiye'ye Mısır'ı Kazandırdı ve Memlûk İmparatorluğu'na Son Verdi (22 Ocak 1517)</p>

  <p class="normal">Memlûk imparatorluğunu haritadan silen büyük meydan muhârebesinin geçtiği Rîdâniye, Kahire'nin bir kuzeydoğu banliyösüdür. Tumanbay, Kahire'yi fevkalâde tahkim etmiş ve ordusunu pek güzel hazırlamıştı. Yavuz bozulursa, Osmanlı ordusu Mısır'dan çekilmeye mahkûm olacak ve Sina çöllerinde yok edilecekti. Ondan sonra Suriye'nin geri alınması bile işten değildi. Memlûk imparatorluğunun umum askerî kuvveti 426.000 kişi idi. Bunun ancak 133.000'i Türk veya Türk'leşmiş Çerkesler'den müteşekkil esas vurucu kuvveti teşkil ediyordu. Geriye kalan 93.000 Arap gönüllüsü, meydan muhârebelerinde işe yaramazdı. 180.000 Türk ve 20.000 Kürt'ten müteşekkil bir de ihtiyat ordusu vardı ki, ihtiyaç hâlinde silâh altına alınan Anadolu ve Kuzey Suriye kuvvetleri idi. Ancak şimdi imparatorluğun bu toprakları Osmanlı işgalinde olduğu için, bunlardan faydalanmaya imkân yoktu (Halîlü'z-Zâhirî, <span class="ideitalik">Zübdetü Keşfü'l-Memâlik</span>, P. Ravaisse neşri, Paris, 1894, 104). Bilâkis bu gibi ahvalde Memlûkler'e asker veren Ramazan ve Dulkadır Beylikleri, şimdi Osmanlılar'a katılmışlardı.</p>

  <p class="normal">Bu sûretle Yavuz, 30o arzına kadar inmişti. Başka hiçbir Osmanlı hükümdarı, bu kadar güneye inmemiştir (Kaanûnî ve IV. Murâd, ancak Bağdad'a kadar gelmişlerdir ki 33o'dedir).</p>

  <p class="normal">Şartlar, şüphesiz Memlûkler'in lehine idi. Kendi ülkelerinde bulunuyorlar, yüzlerce yıldan beri ellerinde bulundurdukları toprakları savunuyorlardı. Osmanlılar, topoğrafya şartlarına onlar derecesinde vâkıf olamazlardı. Şecaatte Memlûk atlılarının, Osmanlı askerinden aşağı olmadığı malûmdu. Tumanbay da kahraman, kudretli ve genç bir adamdı. Yavuz, bu sıralarda 46,5 yaşında bulunuyordu. Memlûkler'in 200 çakılı topu vardı. Osmanlılar'da olduğu gibi seyyar topları yoktu.</p>

  <p class="normal">Düşman, Osmanlı topları karşısında âciz kalmıştır. Yavuz, Mısır'ın fethinde ilk defa olarak içi yivli toplar kullanmıştır. Avrupa'da yivli topun ilk defa 1868'de Almanlar tarafından îcad edilip kullanıldığını burada kaydetmek faydalıdır. Yavuz'un yivli topları hâlen İstanbul'da Askerî Müze'dedir. Kezâ ilk defa olarak yeni dökülmüş arka arkaya 5 ve 10 gülle atan Osmanlı topları, Ridâniye'de kullanılmış ve parlak netice alınmıştır.</p>

  <p class="normal">Memlûkler, Osmanlılar'ı Âdiliye'de bekliyorlardı. Zira tek açık ve müsâit yol burası idi. Burası aşılamadan Kahire'ye girilemezdi. 200 Memlûk topunun ağzı, Âdiliye'de düşmana doğru çevrilmişti. Ancak bu toplar çakılı idi. Yâni düşman karşıdan gelmedikçe ateşi faydasız oldu, çünkü Osmanlı topları gibi istenen istikamete çevrilemiyorlardı. Sinan Paşa'nın keşfi, düşmanın toplarının çakılı olduğunu ve Âdiliye tahkimatını ortaya çıkarmıştı. Bunun üzerinedir ki Yavuz, Memlûkler'in akıllarından bile geçirmedikleri bir şey yaptı: Âdiliye'ye karşı bir gösteriş taarruzu yapmak üzere birkaç alayı Memlûk mevzilerinin önünde bıraktı. Kendisi, büyük ordusu ile güneye indi. Mukattam Dağı'nı dolaşarak Memlûk mevzilerinin arkasına düştü. Bu manevra bile, Memlûkler için savaşın kaybı sayılabilirdi. Zira Tumanbay, müstahkem mevziler önünde Türkler'i mahvedercesine yıpratmak hayaline kapılmış, açık sahraya çıkıp bir meydan muhârebesi vermeye yanaşmamıştı. Amcasının Merc-i Dâbık'taki âkıbeti kendisini korkutmuş olacaktır.</p>

  <p class="normal">Yavuz, Memlûkler'in arkasına düşünce Tumanbay, sahraya çıkıp meydan muhârebesi vermeye mecbur oldu. Memlûk çakılı topçusu, aksi istikamete çakılmış olduğu için, bir tek gülle bile atamadı. Çünki atış istikametinde Osmanlılar değil, çöl bulunuyordu. Yavuz'un manevrası tam bir sürpriz mâhiyetinde olmuş ve düşmanı gafil avlamıştı.</p>

  <p class="normal">Osmanlı merkezinde Yavuz bulunuyordu. Etrafında piyâde askeri, yani Yeniçeri ve Azablar vardı. Sağ cenaha Vezîr-i âzam Sinan Paşa kumanda ediyordu. Bu kanatta Anadolu tımarlı sipahileri, yani Türk atlı tümenleri vardı. Sol kanatta Rumeli tımarlı sipahileri bulunuyordu. Bu kanadın başında 2. Vezir Yûnus Paşa vardı. Sağ kanattaki başlıca kumandanlar, Anadolu beylerbeyi Mustafa Paşa, Dulkadır beylerbeyi Dulkadıroğlu Ali Paşa, Pulur sancakbeyi Akkoyunlu prenslerinden Ferahşâd Bey (b. Korkmaz Bey b. Kör Mehmed Bey b. Kara-Yülük Osman Bey), ve bunun Lübnan sancakbeyi olan kardeşi Mehmed Bey, Osmanlı hizmetindeki eski Memlûk Haleb nâib-i saltanası Hayrbey idi. Sol kanatta Rumeli beylerbeyi Küçük Sinan Paşa, Ramazanoğlu Mahmud Bey, Kırım prenslerinden Mübârek Giray ve kardeşi Saâdet Giray, Memlûkler'in sâbık Ayntab umumî valisi Yûnus Bey bulunuyordu. Ramazanoğlu ile Kaanûnî'nin dayısı olan Mübârek Giray, şehîd düştüler.</p>

  <p class="normal">Bizzat Sultân Tumanbay'ın kumanda ettiği ve Kurtbay ile Alanbay'ın katıldığı zırhlı Memlûk ağır süvarisi, Yavuz'u öldürüp işi kökünden halletmek için, Osmanlı merkez kanadına yüklendi. Ancak Osmanlı toplarının karşısında büyük zayiat vererek çekildi. Cânbirdi Gazâlî ise, Osmanlı sağ kanadına taarruz etti. Bu kanadın başındaki Vezîr-i âzam Sinan Paşa şehîd düştü. Bu sûretle Cânbirdi, kendisini Gazze'de (Hân Yûnus'ta) bozan Sinan Paşa'dan intikamını almış oldu. Bu arada Ayntab sancakbeyi Yûnus Bey de şehîd düştü. Bu Osmanlı zayiatı, Memlûkler'in, ümitsizlik içinde, ne kadar büyük cesaretle vuruştuklarını gösterir. Memlûkler, 25.000 ölü verdiler. Bir kısmı esir düştü. Gerisi kaçtı. En mühim Memlûk ricali ölüler arasında idi. Kahire, Osmanlılar'a açılmıştı.</p>

  <p class="normal">Sultân Tumanbay'ın çadırı ve hazînesi de Osmanlılar'ın eline düştü. Yavuz, geceyi Ridâniye sahrasında geçirdi. Ertesi gün, başta Vezîr-i âzam Sinan Paşa olmak üzere, Osmanlı şehîdlerinin cenâze törenleri yapıldı. Bu törende Yavuz çok müteessir oldu ve ağladı. Sinâneddin Yusuf Paşa'nın yerine, 2. Vezir Yûnus Paşa, iktidara getirildi.</p>

  <p class="solbaslik">Kahire'nin Fethi (24 Ocak 1517)</p>

  <p class="normal">24 Ocak'ta Osmanlılar, Kahire'ye girdi. Kahire, dünyanın en büyük ve zengin şehirlerinden biri idi. Chalkondylas'ta (Fransızca tercemesi, I, 80), bu tarihte Kahire'de 500.000 ev olduğu yazılıdır. Şüphesiz bu sayı çok mübalâğalı olmakla berâber, şehrin azameti hakkında aydın bir fikir vermektedir. Asıl Memlûk Hazinesi ve Emânât-ı Mukaddese'nin bir kısmı, Osmanlılar'ın eline geçti. Yavuz, Mısır seferinde alınan ganimetin yalnız altın ve gümüş olanlarını 1.000 deve ile İstanbul'a taşıtmıştır. Bu kafilede, Yavuz'un halîfelik makamındaki selefi III. Mütevekkil de bulunuyordu. Nitekim Çaldıran'dan sonra da Tebrîz'den İstanbul'a bir imparator, Timuroğlu Sultân Bedîüzzamân Mirza'yı yollamıştı (Hammer, IV, 342).</p>

  <p class="normal">25 Ocak'ta Sultân Tumanbay'ın amcası Sultân II. Kansu'nun oğlu Mehmed Bey, Yavuz'un otağ-ı hümâyûnuna gelip arz-ı tâzimât etti. Mehmed Bey, babası Merc-i Dâbık'ta öldükten sonra sultan olmak istemiş, fakat Tumanbay'ın taraftarları ağır basmıştı. Yavuz, Mehmed Bey'i de İstanbul'a yollamıştır.</p>

  <p class="normal">28 Ocak'ta, sabaha karşı, güneş doğmadan II. Tumanbay, Kahire'ye girdi. Osmanlı ordusu ve Yavuz, Kahire dışında idiler. Şehirde küçük bir Osmanlı birliği vardı. Sultân Tumanbay, bu birliği kâmilen kılıçtan geçirdi. Vezîr-i âzam Yûnus Paşa, namlı taht şehrini geri almak için Kahire'ye girdi. Sultân Tumanbay'ın ancak 10.000 askeri vardı. Fakat yüzlerce yıldan beri dışarıdan bir istilâ görmemiş olan mağrur Mısır Türkleri, kadınlarının da katılması ile, şehri şiddetle savundular. Çok kanlı sokak vuruşmaları oldu. Arap halk tarafsız kalmakla berâber, Türkler ve Türk'leşmiş Çerkesler, evlerini, kat kat, oda oda, savunuyorlardı. 30 Ocak'ta II. Tumanbay, Kahire'yi bırakmaya mecbur oldu. Şehir tekrar Osmanlılar'ın eline geçti ve kuvvetli birliklerle korundu.</p>

  <p class="normal">Bu sûretle II. Tumanbay, şehri sâdece 48 saat için işgal edebildi. Vuruşma o kadar şiddetli geçti ki, Vezîr-i âzam Yûnus Paşa bile yaralandı. 15 Şubat'ta Yavuz Sultân Selîm, muazzam bir merâsimle Kahire'ye girdi. Şehrin darphanesinde, Yavuz'un adına altın Osmanlı sikkeleri kesildi.</p>

  <p class="solbaslik">II. Sultân Tumanbay'ın Son Mukavemeti ve Yakalanarak Îdâmı (13 Nisan 1517)</p>

  <p class="normal">Sultân Selîm, Kahire'de iken, II. Tumanbay, çete muhârebeleri ile, Osmanlılar'ı fevkalâde rahatsız etmekte devâm etti. Hâlâ ümidini kesmemişti. Osmanlılar'ın çekilip gideceklerini sanıyor, mümkün mertebe iyi şartlarla sulh yapmak imkânlarını araştırıyordu. Bundan, Yavuz'un niyetlerinin keskinliğine ve şahsiyetinin cihangirlik tarafına erişmemiş olduğu anlaşılmaktadır. 26 Mart'ta bizzat Tumanbay işiyle meşgul olmak üzere Yavuz, Kahire'nin karşı yakasına, Nil'in batısına, Cîze'ye geçti (Ehramlar, buradadır). 30 martta nihâyet Sultân Tumanbay yakalandı. Devletler hu-kukuna göre idam edilebilirdi. Fakat Yavuz, umumiyetle hükümdarlara ve müstesnâ şahsiyetlere çok iyi muamele etmek itiyadında idi. Tumanbay'ın kahramanlığına da meftûn olmuştu. 31 mart günü, büyük merâsimle sâbık Memlûk Sultânı'nı kabûl etti. 47. Türk Memlûk Sultanı'na, sanki hâlâ tahtına sâhip bir imparatormuş gibi muâmele etti. Kendisini ayakta karşıladı. Yanında kurdurduğu bir tahta oturttu. Uzun boylu görüştü. Kendisini Osmanlı hizmetine alarak faydalanmak istediğini çok nâzik bir dille söyledi. Kahramanlığından dolayı ayrıca da tebrik etti. Bundan sonraki günlerde, başta Vezîr-i âzam Yûnus Paşa olmak üzere, vezirler sırasıyla Sultân Tumanbay'a muhteşem ziyâfetler çektiler. Tumanbay'a Osmanlı teşkilâtında mühim bir vazîfe verilmesi beklenirken, işler karıştı.</p>

  <p class="normal">Sultân Tumanbay, 15 gün sonra îdam edildi. Memlûk devletine ihânet etmek sûretiyle Osmanlı hizmetine girmiş olan sâbık büyük Memlûk ricâli (adları yukarıda anılmıştı), Yavuz'u ve vezirleri daimî şekilde kışkırttılar. Yavuz'da, hislerine mağlûb olup Tumanbay'ı muhafaza ederse, sâbık sultanın, ilk fırsatta kendisinden intikam alacağı ve devlete baş kaldıracağı fikri uyandı. Bu fikir, belki gerçeklere dayanıyordu. Zîra Yavuz'un Tumanbay'ı ilk kabûl ettiği gün yapılan görüşmede, son Memluk Sultanı, Büyük Türk Hâkanı ile, esir gibi değil, imparator gibi konuşmuştu. Gerçekten bu görüşme, iki Türk imparatorunun zihniyet farkını göstermek bakımından, mühimdir. Yavuz, modern bir Yeniçağ hükümdarı gibi fikir beyan etmiş, Tumanbay, henüz Ortaçağ kafasına mâlik olduğunu göstermiştir. Şöyle ki, bu mükâlemede Tumanbay, Sultân Selîm'i, Memlûkler'i ordusunun kahramanlığı ile değil, top ve tüfek gibi ateşli silâhlarla yenmekle itham etmiştir. Yavuz ise, büyük bir devletin başında olmak sıfatıyla kendisinin bu silâhlardan neden edinmediğini sormuş ve <span class="ideitalik">Kur'ân-ı Kerîm'</span>in düşmana aynı silâhlarla mukabele etmeyi buyuran âyetini okuyarak, Tumanbay'ı susturmuştur.</p>

  <p class="normal">Osmanlı hizmetine giren eski Memlûk ricâli, Tumanbay, Osmanlı hizmetinde sivrildiği takdirde, onun intikamından korkuyorlardı. Arap halk da Memlûkler'i sevmiyordu. Nitekim Tumanbay'ın yerini Osmanlılar'a Araplar göstererek esîr alınmasına sebep olmuşlardı. Bu vaziyette devletin yüksek menfaatleri için kardeşini fedâdan çekinmeyen Yavuz, Tumanbay'ın îdamına karar verdi.</p>

  <p class="normal">Tumanbay, Dulkadıroğlu Ali Paşa'ya teslim edildi. Ali Paşa, son Memlûk Sultanı'nı, Kahire'nin Züveyle Kapısı'nda astırdı. Bu tarihten 45 yıl önce Memlûkler, Ali Paşa'nın babası Dulkadıroğlu Şehsuvâr Bey'i, Osmanlılar'a sâdık olduğu için, aynı Züveyle Kapısı'nda asmışlardı (ağustos 1472).</p>

  <p class="normal">16 Nisan'da Sultân Tumanbay'a emsalsiz bir cenâze merâsimi yapıldı. Sultân olarak ölse, cenâzesi daha parlak bir şekilde kaldırılmazdı. Cenâze namazını Mısır Kadısı kıldırdı. Yavuz, bizzat tabutun altına girdi. Halbuki Osmanlı hükümdarlarının, babalarınınkinden başka tabutu taşımaları âdet değildi. Bütün vezîrler ve Osmanlı ricâli, merâsimde bulundular. Yavuz, merhum sultanın rûhu için, 3 gün fukaraya altın para dağıttı.</p>

  <p class="normal">Bu sûretle Mısır'ın fethi işi tamamlanmış oldu. Yavuz da, Mısır'ı asıl Tumanbay'ın ölümünden sonra fethetmiş olduğunu bizzat ifâde etmiştir. Bu sûretle Sultân Selîm, son iki Memlûk sultanının da hayatlarına son vermiş oluyordu.</p>

  <p class="solbaslik">Memlûkler'in Hezîmetinin Sebepleri</p>

  <p class="normal">Burada Memlûkler'in tam bir bozguna uğramalarının sebepleri üzerinde biraz durmak lâzımdır.</p>

  <p class="normal">Beşerin yetiştirdiği en parlak zekâlardan biri olan İbnü Haldûn, daha Yıldırım Bâyezîd devrinde, Türkiye'nin istikbalde alacağı şekli görmüş ve hattâ "Mısır için Osmanoğlu'ndan başka tehlike yoktur" diyerek âdetâ kehânette bulunmuştur (İbnü Hâcer, <span class="ideitalik">Anba'ü'l-Gumr</span>, I, 797 vekaayiinde).</p>

  <p class="normal">Ridâniye sahrasında, Osmanlı topçusu ile Memlûk topçusu arasındaki en az yarım asırlık fark, derhal kendini gösterdi. Gerçekten Memlûk topları, çakılı sahra topu olup, manevra kaabiliyetini haiz değildi. Müteharrik ve istenilen istikamete çevrilebilen, hafif, fakat serî atışlı Osmanlı topları ise, düşmana fütur verdirecek derecede te'sirli silâhlardı. Daha 1410'da Emîr Süleymân, Memlûk Sultanı'nın ricâsı üzerine, Mısır'a müteahassıs Türk topçuları ve gemicileri göndermişti. Demek daha o zamandan Türkiye, Mısır'dan ileride idi.</p>

  <p class="normal">Sultân II. Bâyezid, savaş hâlinde olmadığı zamanlar, Mısır'a daimî sûrette topçu, gemici, teknik müteahassıs, stratejik malzeme gönderdi. Memlûkler'in ve İslâm âleminin minnetini kazandı. Meselâ 1511 ocağında, Mısır'a 400 top ile berâber külliyetli miktarda barut ve bakır göndermek sûretiyle, mühim bir yardım yapmıştı. Memlûk Sultanı, Osmanlı teşkilâtında rütbesi bahriye sancakbeyi (tümamiral) olan Kemal Reîs'i, hükümdarlara mahsus şekilde ağırlıyarak, minnettarlığını gösterdi. Bu hareketlerinden II. Bâyezîd'in, Fırat ve Toroslar'ı tutmakla yetinmek arzusunda olduğu, hele Memlûk devletini fethetmeyi aklından geçirmediği anlaşılır. Hâlbuki aynı anlarda, II. Bâyezîd'in 3. oğlu Şehzâde Selîm Trabzon'da, Mısır'ın fethinin projelerini yapıyordu. Sultân Bâyezîd, Kemal Reîs'ten başka, Ahmedoğlu Aydın Reîs'i, sonra Hâmid ve Hasan Reîs'leri, Sultân Kansu'ya gönderdi. Bunlar, Memlûk donanmasını ıslah ettiler ve dünyanın ikinci derecede bir deniz kuvveti hâline getirdiler (bunlardan Aydın Reîs, Barbaros Kardeşler'in en mühim kumandanlarından biri olan büyük Türk amiralidir). XV. asrın ikinci yarısında başlıyarak Mısır, stratejik malzeme bakımından Türkiye'ye muhtaç hâle geldi. Büyük bir devlet olma haysiyetini muhâfaza uğrunda muhtaç olduğu stratejik malzemeyi elde edebilmek için, Fâtih ve II. Bâyezîd'le iyi geçinmenin bütün imkânlarını kullandı; îcabında fedakârlık etti. Her yıl Antalya'dan İskenderiye'ye büyük ölçüde kereste, demir, bakır, kükürt, barut, zift, ateşli silâhlar ve başka stratejik maddeler sevkediliyordu. Türkiye ile arası bozuk veya savaş hâlinde iken, İstanbul hükûmeti, bu sevkıyâtı kesiyordu. O yıllarda Mısır ordusu, fevkalâde mutazarrır oluyordu. Bu sûretle bütün İslâm âlemi içinde, Osmanlılar'ın îtibârı ve şöhreti gittikçe yükseldi. Fâtih ve II. Bâyezîd, bu îtibârı siyâsî maksatlarla kullanmayı, aslâ ihmal etmediler. Timur'un ölümünden sonra Memlûkler'i ciddî şekilde tehdîd edebilecek hiçbir dış kuvvet kalmamıştı. Tâ Osmanlılar ile Toroslar üzerinde savaş başlayıncaya kadar. Memlûk imparatorluğunun Mısır gibi coğrafya bakımından çok mahfuz bir ülkede barınması ve hiçbir ciddî dış tehlikeye mâruz bulunmaması, şu bakımdan bu büyük imparatorluğun aleyhinde oldu ki, onu, mütemâdiyen uyuttu. Hâlbuki dünya şartları değişiyordu. Osmanlı Türkleri'nin her sahada aldıkları mesâfe, baş döndürücü oluyor, Memlûkler ile ara, gittikçe açılıyordu. Memlûkler hâlâ Halîfe bizde, Mukaddes Şehirler ve Mukaddes Emânetler bizde, Ezher Üniversitesi bizde, Kahire şehri bizde, dünyanın en şecî atlı askeri bizde deyip uyuyorlar ve kudretlerini Sultân Baybars zamanındaki gibi tahayyül ediyorlardı. Belki o devirdeki kadar kudretli idiler. Fakat Osmanlılar, o devri çoktan gölgede bırakmışlar ve yeryüzündeki devletler arasında ilk defa olarak Yeniçağ'a girmişlerdi.</p>

  <p class="normal">Hâsılı, bir taraf yerinde sayarken, öteki taraf, müthiş ve uyutulmasına dış ve iç şartların müsâit bulunmadığı bir enerji ile her yıl, her ay, her an, ileri gidiyordu.</p>

  <p class="normal">Osmanlılar, bâzan 20 devletin kudretli koalisyonu karşısında tek başlarına kalmışlardı. Bu vaziyette düşmanlarını yenmek zarûreti karşısında, onlarınkinden çok üstün silâh ve teşkilâta sâhib olmaya mecburdular. Osmanlılar'ın Avrupa'daki gazâları ve İslâm devletlerine –Türkiye'ye karşı bir siyâset tâkib etmedikleri takdirde- her türlü yardımda bulunmaktan kaçınmamaları, Yavuz gibi bir dâhî tarafından, son derecede mâhirâne bir şekilde siyâsî sâhaya intikal ettirilmişti. Müslüman milletlerde halkın derin tabakalarına kadar inen bir Osmanlı sevgisi umumîleşmişti. En büyük Müslüman devletlerin ricâli bile, bir gün gelip Osmanlı hizmetinde vazife almayı tahayyül eder olmuştu. Rağbet, daima kudretli tarafa karşı olur. Bu hâlet-i rûhiyedir ki, Mısır'ın fethinden sonra, Hicaz, Yemen, Bingazi, Nubya, Cezâyir gibi ülkelerin, Osmanlı kanı dökülmeden ve kendiliklerinden Türkiye'ye katılmalarına sebep oldu.</p>

  <p class="normal">Yavuz, Ridâniye'de Memlûk ordusunun önündeki çakılı sahra toplarını görünce, Mukattam Dağı'nı dolaşıp Tumanbay'a ters istikametten taarruz etmek sûretiyle, düşman topçusunun ateşinden ordusunu tamamen muhâfaza etmişti. Cihangirâne hülyaları olmamakla berâber II. Sultân Bâyezîd, sahra topçusunu çok inkişaf ettirmişti. Hattâ denilebilir ki, II. Bâyezîd zamanında Türk ordusu, meydan muhârebelerinde birinci derecede bir silâh olarak sahra topunu kabûl etmişti. Daha önceleri top, bütün dünyada, ancak kaleleri yıkmakta kullanılan ve muhâsaralarda istimal edilen bir silâh mâhiyetinde idi. Gene II. Bâyezîd zamanında tüfek, piyâdenin en mühim silâhı olarak kabûl edilmişti. İşte böyle bir ordu iledir ki, Yavuz, akıl almaz fütûhatını yapmıştır. Hem de birkaç sene içinde. Merc-i Dâbık ve Ridâniye'de Memlûkler, Osmanlı ordusuna, ön cephedeki toplardan korunmak için, yanlardan saldırmak istemişlerse de, müteharrik Osmanlı topçusu, düşmanı her taraftan vurmuştu. Sultân Tumanbay, Ortaçağ zihniyetinden kurtulamamakla berâber, Merc-i Dâbık'ta amcasının uğradığı ağır hezîmetin sebeblerini tetkîk etmişti. Osmanlılar'ın hangi taktik ve silâh üstünlüğünden dolayı galip geldiklerini kavramıştı. Hattâ, Osmanlı sahrâ muhârebesi taktiğini ordusuna öğretmek istedi. Fakat bu sıralarda Yavuz, Mısır üzerine yürüyordu. Bir ordu, mâzinin uzun an'aneleri ve geniş bir müddet içinde yetiştirilebilir. Artık Memlûkler için vakit çok geçti. Memlûk ordusu, atlı idi. Topçu ve tüfekli piyâde sınıfları yoktu. Memlûk atlıları, kendileri ile rekabet edecek bu yeni sınıfların teşekkülüne karşı gelmişler, bu sûretle imparatorluğun düşmesinin sebeplerini hazırlamışlardı. Şüphesiz Osmanlılar da meydan muhârebelerinde ve büyük fetihlerinde esas kuvvet olarak atlı tümenleri (tımarlı sipahiler ve akıncılar) kullanmışlar ve orduların esâsı olarak süvâriyi kabûl etmişlerdir. Fakat topçu ve tüfekli piyâde düşmanı yıprattıktan sonradır ki, Osmanlı süvârisi kesin netîceyi alıyordu. Büyük kumandan olan pâdişahlar, düşman yıpratılmadan, hiçbir zaman süvâri tümenlerini muhârebe meydanına sürmemişlerdir.</p>

  <p class="normal">1400-1490 arasında 3 nesil yetişmişti. Bu uzun müddet içinde Memlûkler, hiçbir mühim savaş yapmadılar. XV. asrın ikinci yarısı, Memlûk imparatorluğunun inhitat devrini teşkil eder. Osmanlılar'ın ise, yükselme devresidir. Bu iki devrenin bâriz karakteristik hâlleri, her iki imparatorlukta da müşâhede edilebilir. Nihâyet daima tekrarlamak lâzımdır: milletler, büyük liderlerle yükselir ve küçük adamlarla batarlar. Yeryüzünde ve bütün tarihte hiçbir aile, Osmanoğulları kadar dehâ sâhibi şahsiyetleri birbiri ardı sıra dizememiştir. Bu cihan çapındaki Osmanlı hükümdarları karşısında, ne kadar iyi hükümdar olurlarsa olsular, Sultân Kansu, Sultân Tumanbay gibi şahsiyetler, mütevâzı kimseler olarak kalmışlardır. Üstelik Osmanlı hükümdarı, Memlûk sultanına nisbetle çok daha fazla iktidar ve salâhiyeti nefsinde toplamıştır. Osmanlı hükümdarı, kudretini doğrudan doğruya Cenâb-ı Hak'tan alıyordu. Teoman ve Mete'den beri Türk Hâkanları, kudretlerini Tanrı'dan alırlar. Hattâ eski Hâkanlar, Tanrı'ya benzerler. Fakat Müslüman dîni, bu telâkkiyi yıkmış, Hâkanlar'ı kul seviyesine indirmiştir. Böyle olmakla berâber, bu kul, gene de Cenâb-ı Hak tarafından milletinin başına getirilmiştir. Bu telâkki umumîdir ve hiçbir Türk'ün aksi bir kanaati yoktur. Mısır'da ise vaziyet böyle değildi. Mısır'da sultan, seçimle tahta çıkardı. Bu seçim kaydıhayat şartıyla olmakla berâber, Sultân, gene de kendini seçen Memlûk emîrlerini kollamakla mükellefti. Memlûk Sultanı, devlette istediği ıslahatı ve inkılâbı yapmak için emîrlerinin reyini almaya mecburdu. Osmanlı Sultanı ise, mevkıini kimsenin reyine borçlu değildi, babasından tevârüs etmişti. İstediği ıslahatı, istediği harbi veya sulhu, bu hususlarda iktidar sâhibi ise, yapması mümkindi. İlk Osmanoğulları ise, istisnâsız bu iktidara sâhiptiler. Ancak Mısır'ın karşısına Osmanlı devleti gibi cihanşümul bir siyâset gütmeyi, varlığının temeli olarak kabûl etmiş bir devlet çıkmasaydı, Memlûk saltanatı şüphesiz daha asırlarca sürerdi. Nitekim Avrupa'da, Memlûk devletine, Osmanlı devleti gibi, yıkılamaz, ölümsüz devletlerden biri nazarıyla bakılıyordu. Osmanlılar'ın çok sürekli bir varlık göstermeleri ve ele aldıkları projeleri sonuna kadar yürütmeleri, birçok kudretli komşuları gibi, Memlûkler için de yıkım olmuştur. Memlûkler, saltanattan uzaklaştırılmalarına rağmen, XIX. asrın başlarında Mehmed Ali Paşa tarafından yok edilmelerine kadar ülkedeki mahallî iktidarlarını korumuşlardır. Mahallî iktidarlarından mahrum olduktan ve servetlerine el konulduktan sonra da, Mısır'da, yüksek burjuva, hattâ asîl tabakayı teşkîl etmişlerdir. Birçok tanınmış Mısırlı aile, Memlûkler'den inmiştir.</p>

  <p class="normal">XV. asırda Mısır iktisâdiyâtı da bozulmuştu. Bozulmasa bile, yeryüzünde hiçbir devlet, Türkiye'nin iktisadî ve mâlî gücüne sâhip değildi. Hiçbir teşebbüs tasavvur edilemezdi ki, Türkiye mâliyesi onu yürütmek imkânından mahrum olsun. Mısır'da ise durum böyle değildi. Türkiye'de devletin ihtiyat hazînesi bile akıl durduracak meblâğlara vâsıl oluyordu. Mısır'da ise, bazı vergiler peşinen toplanıyordu. Şüphesiz Memlûkler, yâni Mısır'da yerleşmiş birkaç yüz bin Türk ve Türkleşmiş Çerkes, yerli halkı kendilerinden çok aşağı bir tabaka olarak görüyorlardı. Türkiye'de ise bütün teb'a birbiriyle eşitti ve bu teb'anın hukuku ve devlete karşı mükellefiyetleri, en ince noktalarına kadar kanunlarla tesbit edilmişti. Fâtih Sultân Mehmed, yaptığı en büyük meydan muhârebesi olan Otlukbeli'nde, Uzun-Hasan gibi çok büyük ve zengin bir hükümdarı bile, ordusunun techizatının zenginliği ile hayrette bırakmıştı. Alelâde bir Osmanlı neferi, en âlâ çuhadan elbise giyer ve mühim bir maaş alırdı.</p>

  <p class="normal">Daha II. Murâd, tüfekli piyâde kullanıyordu. İstanbul'un Fethi'nde Fâtih, tüfek de kullanmıştı. Varna ve II. Kosova'da bir kısım Türk piyâdesi tüfekli idi. Osmanlı kalelerindeki azablara da tüfek verilmişti. Yâni bu silâh, yalnız taarruz değil, aynı zamanda savunma silâhı olarak da kabûl edilmişti. II. Bâyezîd devrinde ise tüfek, vazgeçilmez bir muhârebe âleti hâline getirildi. Bunun meyvaları, Çaldıran'da, Merc-i Dâbık'ta, Ridâniye'de toplandı.</p>

  <p class="normal">Bu küçük hulâsa ile, Moğollar'ın ve Timur'un başaramadıkları Mısır'ın fethi ve Memlûk imparatorluğu gibi son derece yerleşmiş ve kudretli bir devletin ortadan kaldırılması hâdisesinin sebep ve mâhiyeti, şüphesiz daha iyi anlaşılmış olacaktır.</p>

  <p class="solbaslik">Donanmay-ı Hümâyûn'un İskenderiye'ye Gelmesi (19 Mayıs 1517)</p>

  <p class="normal">19 mayıs 1517'de Donanmay-ı Hümâyûn, İskenderiye'ye demir attı. 301 parçadan müteşekkildi (Hammer, IV, 341, 343). Yavuz donanmaya büyük ehemmiyet vermiş ve devrinde Türk deniz kuvvetleri, bir kat daha güc kazanmıştır. Doğu Akdeniz'de hâkimiyet artık, Türkler'de idi.</p>

  <p class="normal">Kıbrıs, Venedik'in eline geçmişti. Kıbrıs Krallığı, Memlûkler'e tâbî idi. Venedik de, adayı ele geçirdikten sonra, krallık devrinde Kahire'ye ödenen yıllık vergiyi tediyede devâm etmişti. Yavuz, Mısır'ı fethedince, mesele çıkarmak istemiyen Venedik, Kahire'ye elçi gönderdi ve 8.000 duka tutarındaki Kıbrıs vergisinin bundan böyle İstanbul'a ödeneceğini bildirdi (17 eylûl 1517). 1487 Osmanlı-Memlûk harbinde II. Bâyezîd'in Kıbrıs'ın Magosa limanını Osmanlı Donanması için üs olarak istemesinden beri Venedik, bu en doğudaki müstemlekesi için, telâşta idi. Hattâ II. Bâyezîd'in talebi üzerine, Francesco Priuli kumandasında ilâve bir kuvvet göndererek adayı iyice tahkim etmişti.</p>

  <p class="normal">28 mayısta Yavuz, Kahire'den Donanmay-ı Hümâyûn'u teftiş maksadıyla ayrıldı. 12 haziranda Kahire'ye dönünceye kadar bu İskenderiye seyahati, 15 gün sürdü. Kahire'den İskenderiye'ye Nil üzerinden gemiyle bir günde gidildi. Yavuz'a 500 Yeniçeri refakat ediyordu. Donanmay-ı Hümâyûn, bütün toplarını ateşliyerek cihangir başkumandanını selâmladı. İskenderiye'de 4 gün kalan Yavuz, dönüşte Delta'daki Mısır şehirlerini gezdi. Kendisine Nişancı Mehmed Paşa, Yeniçeri Ağası Ayas Paşa (ki sonradan sadrâzam olmuştur), Dîvân-ı Hümâyûn kâtibi Haydar Çelebî (ki Yavuz'un Mısır seferinin rûz-nâmesini yazmıştır) refakat etmiştir.</p>

  <p class="normal">Donanmay-ı Hümâyûn, İskenderiye'de 57 gün kalmıştır. 15 temmuzda İstanbul'a hareket etmiştir. Mısır'ın ileri gelenlerinden 1.800 kişi, Donanma ile İstanbul'a gönderilmiştir.</p>

  <p class="solbaslik">Hicâz'ın Türkiye'ye Katılması ve Emânât-ı Mukaddese'nin Yavuz'a Teslîmi (6 Temmuz 1517)</p>

  <p class="normal">Mekke Şerîfi, oğlunu Kahire'ye gönderdi. Mukaddes Makamlar'ın (Kâbe, Ravza-i Mutahhara=Peygamber'in Türbesi vs.) anahtarları, Mekke ile Medîne'deki Emânât-ı Mukaddese, Yavuz'a sunuldu. Bu sûretle 6 temmuz 1517'de Hicaz da, Türkiye'ye dâhil oldu (<span class="ideitalik">Fetih-Nâme-i Diyâr-ı Arab</span>, 66a-b).</p>

  <p class="normal">Osmanlılar, imparatorluğun yıkılışına kadar, Mekke ve Medîne'ye aynı aileden şerifler tâyin etmişlerdir. Bunların vazifesi, bu şehirlerin ve çevresinin belediye başkanlığından ileri gidememiştir. Cidde'de, bazan Mekke ve yazın Tâif'te oturan Hicaz beylerbeyileri, eyâletin idâresi ile mükellef olmuşlar ve şerifleri kontrol etmişlerdir. Yavuz'a Hicaz hâkimeyetini sunan ve o zamana kadar Memlûkler'in irsî Hicaz umumî valisi mâhiyetinde bulunan şerif, II. Berekât'tır (şerifliği: 1497-1525 = 28). Yavuz'a gönderdiği büyük oğlu da Muhammed II. Ebû-Numeyy olup, 1525'te babasının yerine geçmiş, 1548'e kadar tek başına 23 yıl, ondan sonra da oğulları ile müştereken 35 yıl, cem'an 58 yıl şerif olmuştur. 1583 şubatında pek yaşlı olarak ölmüştür. Yâni Yavuz'a Kahire'de arz-ı ta'zimât ve ubûdîyette bulunduktan sonra daha 65 yıl hayatta kalmıştır. Mekke Şerifleri, bu II. Ebû-Numeyy'den yürümüşlerdir.</p>

  <p class="normal">Bugün Topkapı Sarayı'nda Yavuz Sultân Selîm'in yaptırdığı Hırka-i Şerif Dairesi'nde muhafaza edilmekte olan Mukaddes Emânetler'in en mühim kısmını, Şerif Ebû-Numeyy, Hicaz'dan getirmiş, bir kısmı Kahire'de ve Suriye'de elde edilmiş, bir kısmı da başka türlü Osmanlılar'ın eline geçmiştir. Bu Mukaddes Emânetler'in en mühimleri, Hazret-i Peygamber'in "Sancak-ı Şerîf" denen sancağı ile "Hırka-i Sa'âdet" denen hırkasıdır. Sancak-ı Şerîf, sonradan, Osmanlı padişahlarının seferlerinde daima Ordu ile berâber götürülmüştür. Mukaddes Emânetler içinde, Hazret-i Osmân'ın ve Hazret-i Ali'nin elyazıları ile 2 de Kur'ân vardır.</p>

  <p class="solbaslik">Mısır Seferi'nin Son Safhası (15 Temmuz – 10 Eylûl 1517)</p>

  <p class="normal">Yavuz, Osmanlı kanunları mûcibince Mısır'ın mülkî ve mâlî teşkilâtını düzenlemek üzere, müstakbel şeyhulislâm, büyük allâme Kemal-Paşa-zâde'yi memur etmiştir. Kemal-Paşa-zâde'nin yanına müşavir olarak Hayrbey verilmiştir.</p>

  <p class="normal">Yavuz, 10 Nisan'da Mısır beylerbeyiliğine Vezîr-i âzam Yûnus Paşa'yı tâyin etmişti. Kendisi Mısır'dan çekilince Paşa'yı burada bırakacak, uzun zamandan beri vezîr-i âzam yapmak istediği 2. Vezir Pîrî Mehmed Paşa'yı, onun yerine getirecekti. Fakat 29 Ağustos'ta fikrini değiştirdi ve eski Memlûk ricalinden Hayrbey'i Mısır beylerbeyi, Memlûkler'in eski Trablusşam (Lübnan) umumî valisi Cânberdi Gazâlî'yi de Kudüs sancakbeyi yaptı.</p>

  <p class="normal">Mısır, bu andan itibâren protokolde, beylerbeyilikler içinde birinciliğe yükseltildi. Ondan sonra Rumeli (Sofya), sonra Anadolu (Kütahya) beylerbeyilikleri gelecekti. Kanûnî devrinde Budin (Macaristan) beylerbeyiliği kurulunca, protokolde, bu eyâlete Mısır ile Rumeli arasında 2. mevki verilecektir.</p>

  <p class="normal">Yûnus Paşa, Mısır eyâletinin bir Memlûk'e verilmesine itiraz ettiği için, 13 Eylûl'de Kahire dışındaki ordugâhta başı vuruldu. Bu sûretle Hayrbey Paşa, Türkiye'nin 2. Mısır beylerbeyisi olarak Kahire Tahtı'na oturmuştur. Hayırbey'e, 5.000 Osmanlı askeri verilmiştir. Ayrıca Memlûkler'den de askerî birlikler teşkil etmesine müsaade olunmuştur.</p>

  <p class="normal">Bu sûretle Pîrî Mehmed Paşa, Yavuz'un son vezîr-i âzamı olmuştur. Şiirlerinde "Remzî" mahlâsını kullanan Pîrî Mehmed Paşa ulemâdan Muhyiddin Mehmed Çelebî'nin oğludur. İlmiye yolundan yetişmiştir. Kendisi askerî sınıftan gelmiyen nâdir Osmanlı vezirlerindendir. 1481'de II. Bâyezîd'le berâber Amasya'dan İstanbul'a gelmiştir. Sofya, Silivri, Serez, Galata kadısı olmuş, sonra meslek değiştirmiş, mâliye mesleğine girmiştir. Yeni mesleğinde o kadar büyük başarı göstermiştir ki, az zamanda başdefterdarlığa kadar yükselmiş ve şimdiki tâbirle mâliye bakanı olmuştur. 15 ekim 1514'te bu makamda iken, 3. vezirliğe yükseltilmiş, Sinan Paşa'nın Ridâniye'de şehîd olması üzerine 2. Vezir Yûnus Paşa vezîr-i âzam olunca, o da 2. vezirliğe terfî etmiştir. Pîrî Mehmed Paşa, Yavuz'un o kadar güvenini haizdi ki, Mısır Seferi boyunca "İstanbul Taht Muhâfızı", yâni imparatorluk nâibi olarak İstanbul'da kalmıştır. Halbuki İran Seferi'nde Yavuz, bu makama oğlu Velîahd-Şehzâde Süleymân'ı getirmişti. Bu sûretle Pîrî Mehmed Paşa, İstanbul'da iken vezîr-i âzam (başbakan) olmuştur. Yavuz'un tek şeyhulislâmı olan Zenbilli Ali Cemâlî Efendi, Pîrî Paşa'nın kendisinden az yaşlı amcası olmakla berâber, sadârete tâyininde bu akrabalığın te'siri yoktur.</p>

  <p class="normal">Yavuz, bu uzun seferine çıkarken, Edirne'de taht muhafızı olarak Velîahd-Şehzâde Süleymân'ı, Bursa'da ise Hersek-zâde Ahmed Paşa'yı bırakmıştı. 5 kere vezîr-i âzam olan Hersek-zâde işte bu vazifede iken, Bursa'da 21 Temmuz 1517'de ölmüştür. Ölüm haberi 14 Ağustos'ta Kahire'ye gelmiştir. Yavuz, Karaman (Konya) beylerbeyi Husrev Paşa'yı, Ahmed Paşa'nın yerine Bursa taht muhâfızlığına tâyin eylemiştir.</p>

  <p class="normal">Yavuz, Kahire'de iken, dünya siyâsî haritası temelinden değişmiş, son yıllarda istikrar kazanmış gibi görünen ülkelerin de Türkiye'ye katılmasiyle, bu değişiklik vuku bulmuştur. III. Şelâle'ye, yâni 20o arzına kadar olan topraklar, Doğu Sudan'ın Nûbe (Nubya) eyâleti, doğrudan doğruya Türkiye'ye katılmıştır. Yavuz, Nûbe'ye göçebe Türkler'i yerleştirmiştir. Şimdi Nûbe'de yaşıyan Brâbre kabîlesi, bu Türkler'in yerli kadınlarla evlenmiş neslinden gelmektedir (S. Hillelson, <span class="ideitalik">Nûbe</span>, <span class="ideitalik">İA</span>, 343b). VI. Şelâle'ye yâni 16o arzına kadar olan Sudan toprakları da, Türkiye'ye tâbî olmuştur. Daha güney, şimdiki Orta ve Güney Sudan, o zaman medenî âlemin dışında kalıyordu. Yavuz'dan sonra Türkler, Sudan'da hâkimiyet ve nüfuzlarını gittikçe güneye doğru yaymışlardır.</p>

  <p class="normal">Sudan'ın bütün Kızıldeniz sâhilleri de fethedilmiştir. Bu arada Sudan'ın Kızıldeniz üzerindeki en mühim limanı olan Suâkin (18o arzındadır) de Türkiye'ye geçmiştir (S. Hillelson, <span class="ideitalik">İA</span>, V, 41b). Bu sûretle Kızıldeniz, hemen hemen Türkiye'nin bir iç denizi hâline gelmiştir.</p>

  <p class="normal">Nubya ve Kassala eyâletlerinden başka, Bingazi eyâleti (Doğu Libya) de Türkiye'ye dâhil olmuştur. Eritre, Somali, Kenya, Tanganika, Mozambik kıyılarında da Türk nüfuzu başlamıştır. Bu sûretle medenî Afrika'nın en mühim kısmı, Türkiye'nin olmuştur. Aşağıda göreceğimiz gibi Cezâyir de Türk hâkimiyetine girince, Türkiye ilk defa olarak "Mağrib" denen Batı Arap Âlemine ulaşmış, Fas Arap imparatorluğu (Merînîler) ile Tunus Arap krallığı (Hafsîler) arasına girmiştir. Kaanûnî Sultân Süleymân, Yavuz'un tuttuğu bu pozisyonlara dayanarak, hemen bütün medenî Afrika'yı fethedecektir.</p>

  <p class="normal">Gene 1517'de Kahire'ye gelen Yemen elçileri, Memlûkler'in yerine Yavuz Sultân Selîm'in yüksek hâkimiyetini tanıdıklarını bildirmişlerdir. Zâten Yemen'in başkenti Zebîd, Türk askerî işgalinde idi (<span class="ideitalik">Encyclopédie de l'Islâm, Nouvelle Edition, Â'mir II</span>, I, 453b). Yemen'e XI. asrın sonlarında Sultân Melik-Şâh devrinden beri Türkler yerleşmişti. Hattâ daha 815 yıllarında Türk hassa alayı, ülkede iktidar mücadelesinde en mühim rolü oynuyordu (R. Strothmann, <span class="ideitalik">İA,</span> <span class="ideitalik">San'â</span>, 181b). XIV. asra kadar Türkler'in sayısı Yemen'de mühim bir yekûna çıkmıştı (Râsonyi, <span class="ideitalik">Türklük</span>, 186). Yavuz, Çerkes İskender Paşa'yı ilk Yemen beylerbeyi tâyin etti. Fakat ülkenin mühim kısmı, mahallî hânedânların elinde bulunuyordu (Hammer, VI, 358).</p>

  <p class="solbaslik">Kızıldeniz ve Ummân Denizi'nde Türkiye – Portekiz Mücadelesinin Başlaması</p>

  <p class="normal">Portekiz, denizciliği sâyesinde, 1499'dan itibaren büyük devletler arasına girmiştir. Ümit Burnu yolundan Hind Okyanusu'na geçmeyi öğrenmesi, o zamana kadar Müslümanlar'ın inhisarında bulunan Asya deniz ticâretine, kudretli bir Avrupalı rakîbi karıştırmıştır. Portekizliler, Umman Denizi'ne, hattâ Kızıldeniz'e sokulmuşlardır. Memlûk imparatorluğunun büyük bir denizci devlet olmayışı yüzünden, düşman, bir Memlûk iç denizi olması lâzım gelen Kızıldeniz'den kovulamamıştır. Demek ki Memlûkler, Bâbu'l-Mendeb Boğazı'nı kapamaktan âciz kalmışlardır. Fakat bunun için mücâdele etmişlerdir. Memlûk Türkleri'nde denizcilik an'anesi olmadığı için, her zaman yaptıkları gibi, gene Anadolu Türkleri'nden mütehassıs denizciler, kaptanlar, hattâ tayfalar celbetmişlerdir. II. Bâyezîd, bu hususta Memlûkler'i cömertçe desteklemiştir.</p>

  <p class="normal">Memlûk imparatorluğu yıkıldığı zaman, ikinci derecede de olsa bir donanması vardı. Bu donanmanın başlıca üssü, Kızıldeniz'in kuzeybatısındaki Süveyş Körfezi'nin Akdeniz'e doğru uzanan kuzey noktasındaki Süveyş limanı idi. İkinci derecede Cidde geliyordu. Hicaz'da olan Cidde, Mekke'nin limanı idi. Akdeniz'de, İskenderiye'de bulunan Memlûk filosu, daha zayıftı. Osmanlılar, Memlûkler'in donanmalarına da vâris oldular. Fakat Yavuz, bu donanmadaki harb gemilerinin evsafını Osmanlı gemilerinki derecesinde bulmadı. Süveyş'teki Memlûk tersanesini genişletip ıslah ederek, burada kudretli bir harb filosunu tezgâha koydurdu. Bu, Büyük Türk Hâkanı'nın Kızıldeniz'i bir iç deniz hâline getirdikten sonra, Umman Denizi'ne ve Hind Okyanusu'na çıkmak istediğini gösterir. Zâten Portekizliler, Doğu Afrika kıyılarına, ta Mozambik'in güney sahillerine kadar uzanan Kilve veya Şîrâzî Arap devletini de rahatsız ediyorlardı. Bu devlet, Osmanlılar'dan yardım istemişti.</p>

  <p class="normal">Yavuz, Eritre'nin büyük limanı olan Massava'yı da Küçük Sinan Paşa'ya zaptettirmişti (Bloss, <span class="ideitalik">The History of Suakin</span>, 187). Massava, bir müddet sonra elden çıkmış ve Kanûnî devrinde Özdemir Paşa tarafından kesin şekilde fethedilmiştir. Ancak Aden'i almadıkça, Kızıldeniz'i kapamanın imkânı yoktu. Yavuz'un ömrü, bütün bu mes'elelerin halline kifayet etmedi. Fakat yaptığı hazırlıklar, halefi olan oğlu tarafından gerçekleştirme safhasına konuldu.</p>

  <p class="normal">Kemal Reîs, en değerli amirallerinden Selmân Reîs ve Hüseyin Reîs'i, Memlûk hizmetinde bırakmıştı. Sultân Kansu; Selmân Reîs'i, Kızıldeniz ve Umman Denizi'ndeki Memlûk Donanması'nın başına getirdi. Kemal Reîs öldükten sonra, yeğeni genç Pîrî Reîs de Selmân Reîs'in yanına gelip kaptan olmuştu. Selmân Reîs, 1516'da Aden'i almak istediyse de, kâfi derecede kara askeri olmadığı için başaramadı. Dönüşte Cidde limanında iken, Yavuz'un Ridâniye zaferini kazandığını haber aldı (1517 şubatı başları). Bunun üzerine esâsen Osmanlı amirali olduğu için, derhal Yavuz'un emrinin ne mâhiyette olduğunu sordu. Yavuz, 5 gemi ile Cidde'de kalmasını, 30 parça harb gemisini Süveyş'e yollamasını emretti. Selmân Reis de öyle yaptı. Pîrî Reîs şöyle diyor:</p>

  <p class="indentmetin"><span class="ideitalik">Tâ kim ôtuz parça bir kezden a yâr</span></p>

  <p class="indentmetin"><span class="ideitalik">Geldi kondû Cidde'yê ol âşkâr (Bahriyye, 36).</span></p>

  <p class="normal">Portekiz amirali Lopo Soares ise, 37 parça harb gemisi ile, Bâbü'l-Mendeb Boğazı'ndan Kızıldeniz'e girdi. Selmân Reîs'in Umman Denizi'ndeki faâliyetleri, Lizbon'da endîşeye yol açmıştı. Amiral Soarez, Cidde önlerine kadar geldi. Fakat Selmân Reîs'in filosunu imha şöyle dursun, hiçbir şey yapamadan geriye döndü. Amiral, Portekiz Hükûmeti tarafından tevbih edildi (Whiteway, <span class="ideitalik">The Rise of the Portuguese Power in India, 1497-1550,</span> 184-5; Longworth Dames, <span class="ideitalik">The Portuguese and Turks</span>, 13). Amiral Soarez, Kızıldeniz'den çıktıktan sonra, Aden Körfezi'nin güney kıyısı üzerinde bulunan Somali'nin Zeyle limanını bombardıman ve yağma etti. 1502'de Portekiz, bu kere 24 harb gemisi ile Amiral Diego Lopez'i gönderdi. Bu Amiral, ancak Eritre'nin Massava (Musavva) limanına kadar gelebildi. Gelirken filonun amiral gemisi de battı.</p>

  <p class="normal">Çağdaş Portekiz kaynakları, Yavuz'un Süveyş'te büyük bir donanmayı tezgâha koydurmasının sebebini, Hindistan'ı fethedeceğine işâret saymışlardır. Yavuz'un şahsiyeti ve projeleri göz önüne alınırsa, İran'ın fethinden sonra durmıyacağı, Hindistan ve Türkistan'a da el atacağı muhakkak sayılabilir. Bu kadar da değil: Yavuz, Çin'in dâhilî vaziyeti hakkında da geniş malûmat toplamıştır ki, çok mânâlıdır. Ancak onun ânî ölümü ve Kaanûnî'nin Avrupa'ya dönmesi, Osmanlı'nın, büyük bir Asya imparatorluğu hâlinde gelişmesini engelledi.</p>

  <p class="solbaslik">Kızıldeniz ve Hind Sularında Osmanlı Hâkimiyetinin İlk Safhası</p>

  <p class="normal">Osmanlı Türkü'nün Hind sularında ve sahili olan Arab ve Hind ülkelerinde, kıyılarında görünmesi hâdisesi, Yavuz'un 1517'de bütün Doğu Arab âlemini (Maşrık) fethetmesinden evveldir. II. Bâyezîd zamanında (1481 – 1512) bu müdahale, kesin şekilde başlamıştı. Ve bu müdahale, bir taraftan da Batı Arab âlemine (Mağrib) yapılıyordu. Bunun başlıca üç sebebi vardır:</p>

  <p class="normal">Birincisi, Doğu Arab âlemine (Maşrık) Portekiz'in, Batı Arab âlemine (Mağrib) İspanya'nın müdahalesidir. Birincisi Hind Okyanusu, ikincisi Batı Akdeniz sularına XVI. asrın hemen ilk yıllarında ciddî müdahalelere başladıktan sonra, deniz hâkimiyetini ve ticareti ellerine geçirmek için, karaya da sokulup üsler, belki bu üslerin ardındaki ülkeleri ele geçirmek istemişlerdir. Portekiz'le İspanya, modern sömürgeciliğin ilk iki öncüsüdür. Tamamen yabancı bir sistem, din, kültür, medeniyet ve zihniyet getirdikleri ve tek maksatları yok edip sömürmek olduğu için, müdahale ettikleri ülkelerde tepki büyük olmuş, yer yer panik hâline dönüşmüştür. Bu güçlere karşı koyacak mevkı'deki belki tek devlet, Osmanlı devleti idi. 1516'da hılâfeti aldıktan sonra, bu, Osmanlı devletinin bir çeşit görevi hâline de geldi. Ondan önce de, ciddî deniz kuvveti olan tek Müslüman devleti sıfatıyle, gene aynı misyon kendisine düşüyordu. Osmanlılar da girdikleri ülkeyi ele geçiriyorlardı ama, ayrı bir sistem, medeniyet ve din getirmedikleri için, onların müdahale ve hulûlü, o ülkeler için, çok yumuşak telâkki ediliyordu. Doğu Arab âlemi ise, Türk idaresine asırlardan beri alışıktı. Doğu Arab âleminin tamâmına yakınını elinde tutan Memlûk imparatorluğu da zâten Türk'tü ve resmî adı da "Türk Devleti" idi: ed-Devleti't-Türkiye.</p>

  <p class="normal">İkinci sebep, teknik üstünlüğün Osmanlı'da olması idi. Gerek gemicilikte, gerek topçulukta, Osmanlı tekniği, diğer herhangi bir İslâm devletinden çok üstündü. Topçulukta dünya birincisi idi ve gemicilikte de çok ileri idi. Gerçi dünya birincisi olan donanması Akdeniz'de idi. Fakat bu gücün Hind sularına da intikali ümîd edilebilirdi. Arab gemiciliği tamamen ticarî mahiyetteydi ve askerî bir deniz kuvvetine dönüşememişti. Binâenaleyh zorlamaya mâruz kalan ve deniz yolları kesilen İslâm devletleri, Osmanlı teknik yardımına muhtâc idiler. Bunların başında da, Memlûk devleti geliyordu.</p>

  <p class="normal">Üçüncü sebep, bu çağda Osmanlılar'ın, bir seri dehâ sahibi ve ülke fâtihi, son derecede şahsî teşebbüs kabiliyetini hâiz amiraller yetiştirmesidir. Gerçi bunların çok azı Hind sularına iltifât etmiş, hep Akdeniz'i tercîh etmişlerdir. Fakat gene de, Kemal Reîs'le başlıyan ve Kılıç-Ali Paşa ile biten bu iki kuşaklık çok parlak denizciler nesli, Osmanlı'nın, her suda cür'etli teşebbüsler yapabilmesini sağlıyordu.</p>

  <p class="normal">Memlûk devletinin en büyük tersânesi Süveyş'te idi. Burada, 2.000 Osmanlı denizcisi çalışıyordu. Başlarında, gene bir Osmanlı, şöhretini sadece Hind sularında kazanan tek dehâ sahibi Osmanlı amirali olan Selmân Reîs bulunuyordu. Selmân Reîs, Süveyş'te 20 harb gemisi yapıp donatıyordu. Bu iş için Memlûk devletinden 400.000 altın almıştı. Bu donanma, 1514 nisanında denize indirildi. Merasimde bizzât Süveyş'e gelen Sultân Kansu bulundu. Selmân Reîs'e hıl'at giydirip bin altın ve bütün Osmanlı denizcilerine ihsan verdi.</p>

  <p class="normal">Sultân Kansu'nun Cidde valisi Emîr Hüseyin Bey de bir Osmanlı idi ve o da Hind suları işleriyle birinci derecede alâkadar bulunuyordu. Yemen'de de çoktan Osmanlı Türkü vardı. Yemen kıyılarında Luhey'a ile Hudeyde limanları arasındaki Kamaran adasında bir kale yaptırmışlardı. Diğer bir kaleyi de Aden'de yaptılar. Bu kalelere ve teknelere, son sistem Türk topları yerleştirildi. Hindistan'da Gücerât Müslüman Hind imparatorluğunun bütün deniz ve top işleri de bir Osmanlı Türkü'nün, Melik Ayaz'ın elindeydi. Bu zât, Gücerât sahilinde –Bombay'a karşı- Diu'da üslenmişti ve aynı zamanda buranın valisi idi. 17 Temmuz 1515'te Selmân Reîs, 500 Osmanlı denizcisini daha Melik Ayaz'ın emrine Hindistan'a gönderdi. Bizzât Selmân Reîs, 20 Ağustos 1515'te Süveyş'te Sultân Kansu'nun elini öperek ertesi gün 20 gemiyle Kızıldeniz'e açıldı. Bu küçük donanma, 6.000 deniz ve kara askeri taşıyordu ve bunların çoğu Osmanlı Türkü idi. 27 Eylûl'de kadırgalardan biri fırtınadan battı. Cidde'ye gelen Selmân Reîs, buranın Osmanlı Türkü valisi Hüseyin Bey'i de alarak 13 Aralık'ta Kamaran adasına geldi. Buradaki kale ve cami inşaatını bitirdi. İnşaat 5 ay sürdü. Sonra Hüseyin Bey, 1.000 Osmanlı askeri ile Beytü'l-Fakîh'e, Selmân Reîs de Zebîd'e, Yemen'in iki ayrı mevkıine gittiler. Selmân Reîs, mahallî Arab hânedânının elinden 21 Temmuz 1516'da Zebîd'i aldı. Burada gene Hüseyin Bey'le birleşip Zeyle üzerinden Aden'e hareket ettiler. Barsbay Bey'i, Zebîd'de vali ve kumandan bıraktılar.</p>

  <p class="normal">Fakat Selmân Reîs'le Hüseyin Bey, 2 Osmanlı Türkü arasında salâhiyet ihtilâfı çıktı ve Selmân Reîs, Hüseyin Bey'i öldürttü. Selmân Reîs, 1516-17 kışını Hind sularında geçirdikten sonra Cidde'ye döndüğü zaman artık ortada Memlûk imparatorluğu yoktu. Osmanlı'lar tek seferde bütün imparatorluğu ele geçirmişlerdi ve Yavuz Sultân Selîm, Kahire'de idi. Selmân Reîs'i 28 Ağustos 1517'de Kahire'de kabûl etti. 10 mayıs 1518'de Selmân Reîs, İstanbul'a gitti. 1520 ekimine kadar 2 yıldan fazla İstanbul Tersânesi'nde çalıştı. Sonra gene Hind sularına döndü.</p>

  <p class="normal">Yemen'de ise Barsbay Bey'in 1517 nisanında öldürülmesiyle, İskender Bey adlı Osmanlı denizcisi, Yemen'e hâkim oldu. İskender Bey, merkezi Zebîd olmak üzere sancak beyi pâyesiyle Sultân Selîm'in tasdîkıni aldı. Kemal Bey, Yavuz'la berâber Mısır fethinde bulunmuş, Mısır'dan Yemen'e gelmiş bir yeniçeri idi. Yemen'deki 2. Osmanlı vâlîsi oldu. Kemal Bey'in Mısır beylerbeyisinin emriyle İskender Bey'i öldürttüğü, bunun sebebinin de İskender Bey'in Mısır beylerbeyisinin bazı emirlerini dinlememiş olduğu olayların incelenmesinden ortaya çıkıyor. Zira bu sıralarda Yemen'deki sancak beyi de, Cidde'deki Hicâz sancak beyi gibi Mısır beylerbeyisine bağlıdır ve henüz ne Habeş-Hicâz, ne Yemen eyâletleri, ayrı beylerbeyilikler olarak kurulmamıştır. En güneydoğuda, Aden'e yakın Taiz'de ise Ramazan Bey, Osmanlılar'ın Yemen'deki ayrı bir sancak beyi idi. İskender Bey'le halefi Kemal Bey Zebîd'de, ülkenin orta bölgesinde oturuyorlardı. 20 Aralık 1523'te maiyetindeki levendler Ramazan Bey'i öldürdüler. Uzun Ali Bey, Taiz sancak beyi oldu. Az sonra 1524'te Kemal Bey'i de Zebîd'de levendleri öldürdü ve yerine Karamanlı İskender Bey, sancak beyi oldu.</p>

  <p class="normal">Bu sırada Selmân Reîs, Yemen'deki bu kargaşayı düzeltmek üzere filosu ile Kızıldeniz'in en güneyine indi. Kamaran adasında garnizon bıraktıktan sonra az güneyde Zebîd'e geldi. Karamanlı İskender Bey'i azl edip, Hüseyin Bey'i Zebîd sancak beyi ilân etti. Bu İskender Bey, ileride gene Zebîd sancak beyi olacaktır.</p>

  <p class="normal">Bu sırada Vezîr-i âzam Makbûl İbrahim Paşa, teftiş etmek üzere Mısır'a geldi. Selmân Reîs'i filosu ile Portekizliler üzerine Hind sularına gönderdi. Filodaki kara askerine Hayreddin Hamza Bey kumanda ediyordu. Süveyş'ten ayrılan Selmân Reîs, 25 Haziran 1526'da Cidde'ye geldi. Sonra güneye inerek Zebîd'in iskelesine vardı. Hüseyin Bey'in ölümü üzerine az önce Mustafa Bey, Yemen sancak beyi olmuştu. Selmân Reîs, Yemen'e asker dökerek, Arab şeyhlerinin ve hükümdarcıklarının elinde bulunan dağlık kısmın bir bölümünü de Zebîd sancağına kattı. Bu muharebelerde Zebîd (Yemen) sancak beyi Mustafa Bey, şehid düştü. Yerine Hayreddin Hamza Bey geçti. Zebîd'de 4.000 Türk askeri bulunuyordu. Selmân Reîs, donanma kumandanı olarak, 2 yıl kadar Kızıldeniz güneyinden ayrılmadı. Portekiz gemilerini Mendeb Boğazı'ndan Kızıldeniz'e sokmamak, başlıca göreviydi. Hayreddin Hamza Bey'le geçinemedi. Hamza Bey, Selmân Reîs'i hileyle öldürttü. Bu sûretle bu büyük denizcinin hayatı, Yemen'in Zebîd şehrinde son buldu. Ancak Selmân Reîs'in kızkardeşinin oğlu Behrâm Bey-zâde Mustafa Bey, Hamza Bey'i öldürttü. Zira burada Türk denizcileri, levendler, Türk kara askerinden kuvvetli idiler. Bu sûretle, Cezâyir gibi deniz eyâletlerinde de çok görülen Türk kara ve deniz askeri arasındaki anlaşmazlık, Yemen'de de kanlı kavgalara sebeb oldu. Bu anlaşmazlık deniz eyâletlerinde deniz askerinin mutlak üstünlüğünden doğmaktadır. Diğer eyâletlerde böyle bir duruma alışık olmıyan Osmanlı kara askeri tepki göstermiştir.</p>

  <p class="solbaslik">Mısır'ın Fethi'nin Avrupa'daki Akisleri</p>

  <p class="normal">Memlûk İmparatorluğu gibi ebedî sanılan bir dev devletin ortadan kaldırılması, Asya ve Afrika gibi, Avrupa'yı da altüst etmiştir. Mısır'la ticarî büyük alâkaları olan Avrupa devletleri, başta Venedik olmak üzere, Türkiye ile eskisinden fazla iyi geçinmek lüzûmuna kail olmuşlardır. Bu sıralarda Avrupa'da Türkiye'ye karşı savunma projeleri kurulmakta devâm ediyordu. Almanya'daki vaziyeti, en büyük Alman tarihçisinin, Leopold von Ranke'nin kaleminden okuyalım:</p>

  <p class="normal">"Türkler'i mağlûp edebilmek, tâ küçüklüğünden beri, hiç değilse bizzat kendisinin en büyük arzusunu teşkil etmişti (İmparator Maximilian'dan bahsediliyor). I. Selîm'in Memlûkler'i yenmesi, onun şahsında, umumî tehlikenin mevcudiyeti hissini yeniden uyandırmıştı. Yahyâ Peygamber'in topraklarına kadar –ki hattâ Afrika da Türkler'ce işgal ediliyordu- bütün Asya'yı ellerine geçirmiş oldukları için, sonunda bir daha mukavemet imkânı kalmıyacak olan Türkler aleyhine faydayı mûcip bir yardım kararı almaları için, İmparatorluk Cemâat Mümessilleri Meclisi'ni (Reichstände) dâvet etti. Devamlı bir harb kanununun kabûlü husûsunda, zihninde daima yer bulan planın tahakkukunu, artık ümid edebilecekti (<span class="ideitalik">Deutsche Geschichte im Zeiltalter der Reformation</span>, Türkçe trc., I, 220).- İmparatorluk Meclisi, Türkler'e karşı vuruşabilecek bir ordu çıkarmak için, Almanya'da her 50 evden 1 nefer toplanmasının, bütün rûhânîlerin varidatının 10'da 1'inin ve cismânîlerinkinin 20'de 1'inin devlete verilmesini, karar altına aldı. Bununla berâber, Almanya'da, Türkler'e karşı te'sirli bir harbin yapılabileceğine samîmiyetle inanan, pek az kimse vardı. Esâsen bu çapta bir verginin konması, imkânsız denecek kadar müşkildi. Harb, pahalılık, isyanlar, yokluk, Almanya'da sefâleti son haddine getirmişti. Bundan önce de Türkler ile harbetmek üzere bir sürü vergi toplanmış, fakat bu paranın Türkler'e karşı sarfedildiğine dâir bir emâre görülmemişti. Alman halkı, bunun için ümitsizdi. Yeni bir kurtarıcıya dört elle sarılmaya hazırdı. Luther'in zuhûrunu mümkin kılan tarihî şartlar, gelişiyordu (<span class="ideitalik">Aynı Eser</span>, 221-2).</p>

  <p class="normal">Almanya gibi Macaristan da fırsat gözlüyordu. 1517 ekiminde Bosna'da İznorvik'e baskın yapan Macarlar, sancakbeyi Hacı Mustafa Bey'i şehîd etmişlerdir. Mustafa Bey'in yerine Çirmen sancakbeyi Mihaloğlu Mahmud Bey, yâni mâruf bir akıncı kumandanı İzvornik'e yollanmıştır.</p>

  <p class="solbaslik">Yavuz'un Kahire'den Çıkması ve İstanbul'a Avdeti (10 Eylûl 1517 – 25 Temmuz 1518)</p>

  <p class="normal">Nihâyet Yavuz Sultân Selîm, muzaffer Orduy-ı Hümâyûn ile berâber 10 Eylül 1517'de Kahire'den çıktı. 15 Şubat'ta Kahire'ye girdiğine göre, Osmanlı Hâkanı, bu namlı taht şehrinde 7 ay, 23 gün kalmıştı (bundan 2 haftalık İskenderiye seyahatini düşmek lâzımdır). Mûtad olmıyan bu uzun kalış, Mısır gibi muazzam ülkeleri ve diğer fütûhatı teşkilâtlandırmak içindi. Aslında Yavuz, 21 Ocak'ta Mısır topraklarına ayak basmış, ertesi günü Ridâniye zaferler zaferini kazanmıştır. 18 Eylûl'de Mısır'dan çıkmıştır. Şu hâlde Pâdişâh ve Orduy-ı Hümâyûn, 8 aydan 2 gün eksik Mısır'da kalmışlardır. Hiçbir sefer-i hümâyûn'da Pâdîşâh ve Ordu, başka bir ülkede bu kadar uzun kalmamıştı ve bundan sonra da kalmıyacaktır. Hattâ Yavuz'un bu kadar kalmasını, 1517-18 kışını bekleyip Sudan ve Habeşistan'a gideceğine yoranlar olmuştur. Fakat Ordu'da umumî istek, yurtlarına dönmekti.</p>

  <p class="normal">Venedik, Kıbrıs haracını Yavuz'a takdîm için Bartolomeo Contarini ile Aloisio Mocenigo'yu elçi göndermişti. Yavuz, Mısır'dan çıkarken, bu diplomatları da yanına almıştır.</p>

  <p class="normal">7 Ekim'de Orduy-ı Hümâyûn, Şam dışında yerleşmiştir. Yavuz, 22 Ekim'de otağ-ı hümâyûnu Şam şehrine nakletmiştir. Kışı burada geçirmeye karar vermiştir. Şam'da kış çok lâtif ve ılık geçtiği ve memleket güzel olduğu için, Ordu, ses çıkarmamıştır. 5 Şubat'ta Muhyiddîn İbni'l-Arabînin yeni yapılan türbesi merâsimle açılmıştır.</p>

  <p class="normal">Yavuz ile Kemal-Paşa-zâde arasındaki tarihî hâdise, bu Kahire-Şam yürüyüşü sırasında cereyan etmiştir. Yavuz at üzerinde giderken, aynı zamanda Anadolu kazaskeri olan büyük ilim adamı Kemal-Paşa-zâde ile sohbet ediyordu. Çamurlu bir sahadan geçilirken, Kemal-Paşa-zâde'nin atı sürçmüş ve sıçrıyan çamurlar, Hâkan'ın kaftanına kadar yükselmişti. Büyük bilgin, derin bir mahcûbiyet içinde kalmış, telâşından özür bile dileyememiş, fakat Yavuz:</p>

  <p class="normal">- Bir âlim atının ayağından sıçrayan çamur, demiştir; bana şeref verir. Öldüğüm zaman, bu çamurlu kaftanı, sandukamın üzerine koysunlar!</p>

  <p class="normal">Yavuz ölünce, vasiyeti yerine getirilmiş, o zamandan beri çamurları ile muhafaza edilmiş olan kaftanı, sandukasının üzerine örtülmüştür.</p>

  <p class="normal">O zamanlar Türkiye gibi, Mısır, Suriye ve Irak da mâmur ülkelerdi. Bu ülkelerin her birinde, Avrupa'nın büyük devletlerinin nüfusu kadar nüfus yaşıyordu. Gerçi X. asırda 15-20 milyon nüfusla meskûn Irak ve 8-10 milyon nüfusla meskûn Suriye-Filistin, artık târihe karışmıştı. Fakat gene de mâmurluk, refah ve kalabalıklık devâm ediyordu. Kahire, Şam, Haleb, hattâ İskenderiye, büyük, muazzam şehirlerdi. Memlûk imparatorluğunun son yıllarında Afrika topraklarında (Mısır ve yakın çevresi) 13.000.000, Asya topraklarında (Suriye, Filistin, Lübnan, Hicaz, Yemen) 6.000.000 nüfus olduğu tahmin edilmektedir. Yâni Memlûk imparatorluğunun XVI. asrın başlarında nüfusu 19.000.000 idi. Bu tarihte İngiltere krallığının nüfusu 4.500.000, Fransa'nınki 12.000.000, İspanya'nınki 6.000.000, Portekiz'inki 2.000.000, Venedik'inki 4.500.000, Lehistan'ınki 6.000.000 idi ve bütün bu devletler, büyük devlet sayılıyorlardı. Şâh İsmâîl'in İran imparatorluğunda ise 22.000.000 nüfus tahmin edilebilir.</p>

  <p class="normal">25 Ocak 1518'de Vezîr-i âzam Pîrî Mehmed Paşa, Yavuz'un emriyle İstanbul'dan Şam'a gelmiştir.</p>

  <p class="normal">15 Şubat'ta Yavuz, Kudüs sancakbeyi Cânbirdi Gazâlî'yi, Şam beylerbeyi yapmıştır. Bu sûretle Cânbirdi Gazâlî Paşa, Türkiye'nin 2. Suriye umumî valisi olmuştur.</p>

  <p class="normal">15 Şubat'ta Şam'a Şâh İsmâîl'in elçileri gelmiştir. Elçiler, bir sulh muâhedesi projesi getirmişlerdi. Gelecek sefer-i hümâyûnunda, Memlûk imparatorluğu gibi İran imparatorluğunu da haritadan silip Türkistan'a ulaşmak kararında olan Büyük Türk Hâkanı, Şâh'ın talebine aldırmamıştır.</p>

  <p class="normal">22 Şubat 1518'de Yavuz, Şam'dan hareket etmiştir. Bu sûretle Kahire'den Şam'a 27 günde (10 eylül – 7 ekim 1517) gelen Yavuz, Şam'da 4 ay, 16 gün kalmıştır. Fakat bu müddetin ilk 15 gününü şehirde değil, şehrin dışındaki otağ-ı hümâyûnunda geçirmiştir. 5 Mart'ta Orduy-ı Hümâyûn, Haleb'e vâsıl olmuştur. Şam-Haleb yolu, 13 günde alınmıştır. 6 Mayıs'a kadar 2 ay 2 gün de Haleb'te kalınmış, bu tarihte Haleb'den hareket edilmiştir. 24 nisanda Yavuz, merkezi Trablusşam olan Lübnan sancakbeyliğine, Güzelce Kasım Bey'in yerine Akkoyunlu imparatorluk prenslerinden Mehmed Bey'i (b. Korkmaz Bey b. Mehmed Bey b. Kara-Yülük Osman Bey) tâyin etmiştir. Güzelce Kasım Bey, Hamâ sancakbeyi olmuş,Yavuz'un ölümüne kadar bu mevkide kalarak, 1520 sonunda Anadolu beylerbeyiliğine getirilmiştir (Solak-zâde, 413; <span class="ideitalik">Tâcü't-Tevârîh</span>, II, 382-3).</p>

  <p class="normal">17 Mayıs'ta Yavuz'un "ibrişim yasağı" nâmıyla tarihe geçen kararı, bundan sonraki seferin İran üzerine olacağına hiçbir şüphe bırakmamıştır. 17 Mayıs'ta Yavuz, Ayntab'da idi. Bu karara göre İran'la yapılan ipek ticâreti ve İran'a silâh ve her türlü stratejik madde ihracı yasak edilmiştir. Türk tâcirleri, çok sıkı alâkaları olan İran'la ticâret kesilince, muazzam zarar görmüşlerdir ki, Kaanûnî, tahta geçer geçmez bu zararı tazmîn etmiştir.</p>

  <p class="normal">19 Mayıs'ta Vezîr-i âzam Pîrî Mehmed Paşa, kuvvetli bir ordu ile, Ayntab'da Orduy-ı Hümâyûn ve Yavuz'dan ayrılmıştır. Hedef, başta Musul olmak üzere Kuzey Irak'ın fethidir. Yavuz, bu sûretle İran'a karşı ikinci seferine mukaddime yapmış oluyordu. Zâten İran ile hiçbir sulh ve mütareke yapılmış değildi, harb hâli devâm ediyordu. Yavuz, Mısır'da meşgulken Şâh İsmâîl'in elleri kolları bağlı bir vaziyette oturması, Çaldıran hezimetinde İran ordusunun mahvolması ve henüz yeniden kurulmaması sebebiyledir.</p>

  <p class="normal">Yavuz Sultân Selîm, 2 sene, 2 ay süren ve Osmanlı tarihindeki en uzun sefer-i hümâyûnu teşkil eden Mısır seferi'nden 25 Temmuz 1518'de İstanbul'a dönmüştür. Mısır ganimeti, Haleb'de ve Merc-i Dâbık'ta ele geçirilenleri gölgede bırakmış ve 1.100 deve ile İstanbul'a nakledilmiştir. Daha önce de Donanmay-ı Hümâyûn, bir kısım ganimeti İskenderiye'den İstanbul'a götürmüştü. Mısır'ın asırlar süren haşmetinin mahsulü olan bu ganimet, bu sûretle Türk Cihan İmparatorluğunun taht şehrine taşınmıştır.</p>

  <p class="solbaslik">Yavuz Sultân Selîm'in İstanbul'a Girişi (25 Temmuz 1518)</p>

  <p class="normal">Yavuz Sultân Selîm'in İstanbul'a giriş şekli, ayrıca üzerinde durulacak derin bir tarihî psikolojik hâdisedir. Yavuz, tarihte ancak bir – iki cihangire nasîb olan bir muvaffakıyetle taht şehrine dönüyordu. Bir hamlede ve tek seferde imparatorluğun topraklarını iki mislinden fazla genişletmişti. Mısır Seferi'nde fethedilen topraklar üzerinde bugün Mısır, Cezâyir, Sudan, İsrail, Filistin, Suriye, Lübnan, Ürdün, Yemen devletleri ile Suudî Arabistan ve Libya devletlerinin bir kısmı ve Türkiye'nin Gaziantep, Hatay, Adana, Osmaniye, Kilis illeri, Tarsus gibi birkaç ilçesi bulunmaktadır. Maddî bakımdan, yeryüzünün 3. büyük devleti ortadan kaldırıldığı gibi, mânevî bakımdan da şan ve şeref, bütün İslâm tarihi çapındadır. İslâm dininin başkanlığı demek olan halîfelik, 767 yıldan beri bu sıfatı haiz olan Abbâsîler'den Osmanoğulları'na, yâni ilk defa olarak bir Türk hânedânına geçmiştir. Mukaddes Emânetler, Osmanlı Türkleri'nin elindedir. Mukaddes Şehirler (Mekke, Medîne, Kudüs) de öyle. Yavuz'un fütûhâtı, 400 seneden fazla Türkler'de kalmış, Anadolu'daki fetihleri ise, ebedî olmuştur. İstanbul'da Büyük Cihangir'i karşılamak için kıyâmetler kopmaktadır. En büyük merâsimler hazırlanmıştır. Yüzbinlerce halk, en samimî hisleriyle hükümdarlarına alkış tutmak için, aylardan beri bugünü beklemektedirler.</p>

  <p class="normal">Yavuz'un bütün gösterişi, devlet işlerindedir. Husûsî hayâtında mahçub, mütevâzı ve sâkin bir adamdır. Geceleri odasında gözlük takıp kitap okuduğu anlarda, alelâde bir Türk bilgininden hiçbir farkı yoktur. Son derece sâde giyinmektedir. İstanbul'da halkın hissiyatını ve yapılacak merasimleri öğrenince pek çok sıkılmıştır. Şahsına gösterilecek olan bu derece âlâyişten utandığı için, bir gün sonra merâsimle şehre girmesi lâzımken, birkaç saat önce, gece vakti, yanında birkaç kişi ile kayığa binmiş, gizlice Topkapı Sarayı'na çıkmıştır. Ertesi gün halk ve devlet adamları, Pâdişâh'ın Saray'da olduğunu öğrenmişler ve hiçbir merâsim yapılamamıştır.</p>

  <p class="normal">Bu hâdise, Türkiye'nin inhitat devirlerinde birtakım palavracılara yapılan karşılama törenleri ile mukayese edilirse, XVI. asır Türk ahlâkının yüksekliği daha iyi belli olur.</p>

  <p class="normal">Yavuz, İstanbul'da 10 gün kalmıştır. 4 Ağustos'ta İstanbul'dan hareket etmiş, 9 gün sonra, 13 ağustosta Edirne'ye gelmiştir. Burada Velîahd-Şehzâde Süleymân'la görüşmüştür. Şehzâde, 22 Ağustos'ta Edirne'deki vazifesi bittiği için, Manisa'ya gitmek üzere buradan ayrılmıştır. Yavuz, Edirne'de, Avrupa'nın en kudretli deniz ve kara devletleri olan Venedik ve Macaristan ile sulhu yenilemiştir. Yeni bir İran seferine çıkmasının arifesinde, bir Avrupa harbine dalmak istemiyordu. Avrupa da Türkler'in Doğu'daki meşguliyetleri ile teselli buluyordu. Artık Tuna ötesi ve İtalya, Türk istilâ tehdidi altında sayılmıyordu. Avrupa, kendi kendini uyutuyordu. Venedik diplomasisi bu vaziyete kanmamakla berâber, Türkiye İmparatorluğu ile harbi göze almak, bütün Akdeniz ticâretini mahvetmek ve Cumhuriyet'in gerçek haşmetini eliyle yıkmak niyetinde değildi.</p>

  <p class="solbaslik">Pîrî Mehmed Paşa'nın Kuzey Irâk'ı Fethi (1518)</p>

  <p class="normal">20 aralık 1518'de Vezîr-i âzam Pîrî Mehmed Paşa, Kuzey Irak'ı fethetmiş olarak Edirne'ye döndü. Bu sûretle İran imparatorluğunun en kıymetli parçalarından olan Musul eyâleti, Türkiye'ye katılmış oldu. Burası, Türk ekseriyetiyle meskûn bir ülke idi. Azınlık olarak, birinci derecede Kürdler, ikinci derecede Arablar, üçüncü derecede de Süryânîler vardı.</p>

  <p class="normal">Pîrî Mehmed Paşa, Musul, Erbil ve Kerkük sancaklarını fethetmiştir. Musul eyâletinin Süleymâniye ve Hânikıyn sancakları, daha İran'dadır. Bununla berâber, Bağdad'ın 100 km. kuzeybatısına kadar Türkiye topraklarını genişletmiştir. Bu fütûhât, 1518'in kızgın yaz aylarında yapılmıştır. Bu sûretle Bağdad eyâletinin 2 sancağı (Dîvânîye ve Düleym = Ramadî) da Türkiye'ye geçmiştir. Pîrî Mehmed Paşa, böylece Irak'tan 120.000 km2'den fazla ve nüfusu yarı yarıya Türk olan bir ülkeyi, devlete katmıştır. Suriye Çölü (Bâdîyetü'ş-Şâm), tamamen Türkler'in eline geçmiştir (Suriye-Irak-Ürdün-Arabistan arasındaki büyük çöl). Türkiye, Dicle ve Fırat'ın en büyük kısmına hâkim olmuştur. Türkiye-İran sınırı Irak'ta 33o arzından geçiyordu. Türkler, Fırat'ta bu arz dairesine kadar inmişler, fakat Dicle'de henüz daha yukarılarda idiler.</p>

  <p class="solbaslik">Yavuz Sultân Selîm'in Ölümü (22 Eylûl 1520) ve Şahsiyeti</p>

  <p class="normal">Yavuz Sultân Selim, 18 Temmuz 1520'de İstanbul'dan Edirne'ye gitmek üzere hareket etti. Orada bir-iki ay kaldıktan sonra, sefere çıkacaktı.</p>

  <p class="normal">Yavuz, 22 Eylül 1520'de sabahın ilk saatlerinde, gün ışırken vefat etmiştir. Ölüm sebebi, sırtında çıkan ve "şîr-pençe = aslan pençesi" denen bir çıbandır. Büyük Cihangir, bunu önce alelâde bir çıban sanmış ve hekime göstermeyi ihmal etmiştir. Hekimler, pâdişâh ancak yatağa serilince müdahale edebilmiş ve geç kalmışlardır. Ölümü, Velîahd-Şehzâde Süleymân, Manisa'dan İstanbul'a gelinceye kadar 8 gün saklanmıştır. 27 Nisan 1495'te babasının vali olarak bulunduğu Trabzon'da doğan Kaanûnî Sultân Süleymân, bu sûretle rakipsiz olarak (başka kardeşi yoktu), Türk Cihan İmparatorluğu'nun tahtına oturmuştur. 25 yaşını 4 ay, 25 gün geçiyordu.</p>

  <p class="normal">Ölürken pâdişâhın yanında yalnız pek sevdiği nedîmi Hasan Cân bulunuyordu. Hasan Cân, padişahın isteği üzerine <span class="ideitalik">Yâ-Sîn Sûresi</span>'ni okurken, sûreyi daha bitirmeden, Yavuz can vermiştir (Hasan Cân, Yavuz'un ölümünü en dakik safhaları ve hükümdarın bütün söyledikleri ile berâber aynen oğlu Hâce-i Sultânî Şeyhulislâm Sâdeddin Efendi'ye anlatmış, o da <span class="ideitalik">Selîm-Nâme</span>'sinde bunları yazmıştır). Hasan Cân vaziyeti derhal, Saray'ın en yüksek âmiri olan Hâsodabaşı Süleymân Ağa'ya bildirmiştir (müstakbel sadrâzam ve Hindistan seferinin başkumandanı Süleymân Paşa). Süleymân Ağa, kimseye bir şey söylememiş, bir-iki saat sonra Vezîr-i âzam Pîrî Mehmed Paşa, padişahı ziyâret etmek üzere Otağ-ı Hümâyûn'a gelince, kendisine vaziyeti anlatmıştır. Pîrî Paşa, ortalığı velveleye vermedikleri için, Hasan Cân'la Süleymân Ağa'yı tebrik etmiştir.</p>

  <p class="normal">Ağlıyarak merhum padişahın cenazesini gören Pîrî Mehmed Paşa, gözyaşlarını silmiş, vezirleri Otağ-ı Hümâyûn'da günlük mûtat kabine toplantısına çağırarak vazıyeti bildirmiş, fakat Velîahd, İstanbul'a gelinceye kadar hiç kimseye renk vermemelerini emretmiştir. Bu arada Yavuz'un tedâvisine memur 4 hekime, gûyâ gösterdikleri başarı dolayısıyle hil'at giydirmiştir. Bu sûretle ordu, 8 gün birşeyin farkına varmamıştır. 8 günde haber hem Manisa'ya ulaşmış, hem de Sultân Süleymân, Manisa'dan İstanbul'a gelmiştir. Pîrî Mehmed Paşa'nın Manisa'ya yolladığı haberci, hassa subaylarından silâhdâr seryâveri Süleymân Ağa'dır. Yavuz'un ilk dinî merâsimini Hasan Cân yaptırmıştır. 4 hekim, padişahın iç organlarını çıkarmışlar, Otağ-ı Hümâyûn'un zemininde kazdıkları yere gömmüşlerdir. Yavuz, çok tuhaf bir tesadüf eseri olarak, İstanbul-Edirne yolu üzerinde, 8 yıl önce babası II. Bâyezîd'in öldüğü aynı yerde vefat etmiştir. Bu sûretle II. Bâyezîd, gitmekte olduğu Dimetoka'ya erişemediği gibi, Yavuz da Edirne'ye varamamıştır.</p>

  <p class="normal">Pîrî Mehmed Paşa, Sultân Süleymân, İstanbul kapılarında iken, ordugâhta Orduy-ı hümâyûn'a Yavuz'un ölümünü bildirdi. Asker, külâhlarını atarak ağlamaya başladı. Orduyu yatıştıran Vezîr-i âzam, başta dâmâdı olan 2. Vezir Çoban Mustafa ve 3. Vezir Ahmed Paşalar olmak üzere, İstanbul'a doğru yola çıktı. 30 Eylûl'de İstanbul'da Sultân Süleymân, merâsimle tahta oturdu. Ertesi günü, 1 Ekim'di. Yavuz'un İstanbul'a getirilen cenâzesi, bugün gömüldü.</p>

  <p class="normal">Sultân Süleymân, babasının cenâzesini sûrların önünde karşıladı. Sonra yaya olarak şimdi "Sultanselim" denen semte kadar geldi. Yüzbinlerce halk, sokakları doldurmuş, cenâzeyi tâkibe çalışıyorlardı. Cenâze namazı, Fâtih Camii'nde kılındı. Cenâzesinin gömüldüğü yere Kaanûnî, bir türbe ve türbenin yanına da tek kubbesi ile meşhur muhteşem Sultanselim Camii'ni yaptırdı. Bu sûretle Türkiye tarihinin bir safhası kapanmış oldu. "Kaanûnî Asrı" başlıyordu.</p>

  <p class="normal">Yavuz, İstanbul Tersâneleri'nde yeniden 150 parça harb gemisini tezgâha koydurmuştu. Bu derecede üstün bir deniz kuvvetine sâhib olmak istemesi, Avrupa'da Rodos'un fethinin çok yakın bulunduğu şeklinde tefsîr ediliyordu. Fakat Yavuz'un başlıca gayesinin, İran'ı fethetmek ve Şîî mezhebini ortadan kaldırarak Sünnî Hılâfet'i İslâm âleminde hâkim-i mutlak kılmak şeklinde olduğu muhakkaktır. Bu sûretle Türk dünyasının da parçalanmasının önüne geçilmiş olacaktı.</p>

  <p class="normal">İstanbul'un Fethi'nden sonraki büyük padişahlardan Fâtih'in hedefi İtalya, Yavuz'unki İran, Kaanûnî ve II. Osman'ınki Almanya, kardeşi IV. Murad'ınki İran olmuştur. Son ikisi, 30 yaşlarına varmadan pek genç öldükleri için, projelerinin hazırlık safhasında kalmışlardır. Ancak bu hedefleri, bu hükümdarların şahsî projeleri olarak ele almak doğru değildir. Zamanın siyâsî şartları, Türkiye devletini, bu istikametlere tevcih etmiştir. Ancak Yavuz'un bir 10 yıl daha yaşayıp İran'ı fethettiği farzedilecek olursa, Türk'ün istikbâlinin kökünden değişeceği, sonraki asırlarda geçen hâdiseler göz önüne alınınca, tezâhür eder. Çünki Türkiye, doğuya doğru genişleyince, İngiltere'nin Hindistan'a ve Rusya'nın Türkistan'a XIX. asırdaki müdahaleleri pek çok zorlaşacak ve şüphesiz mahallî kalacaktı. Ancak, Tuna'yı tutabilmek için Tuna-Ötesi'nde geniş bir hinterlanda sâhip olmak isteği ve Charles-Quint'in zuhuru ile Avrupa'yı tek elde toplamaya çalışması karşısında Türkiye'nin kendini tehdid altında hissetmesi, Osmanlı Türkleri'ni, geniş ölçüde Orta Avrupa'ya sürükliyen tarihî âmiller olmuştur. Bu sûretle İran'daki Türk imparatorluğu da gittikçe İranlı'laşmış, bu İranlı'laşma, 1925'te tamamlanmıştır.</p>

  <p class="normal">Yavuz, büyükbabası Fâtih'ten ancak bir yıl kadar fazla yaşamıştır. Ölümünde 50 yaşında idi. 8 yıl içinde yaptığı işler baş döndürücü olmuştur. Türkiye topraklarını 2,5 mislinden fazla genişletmiştir. Bu sûretle tarihin en büyük cihangirleri arasında yer almış ve Osmanlı padişahlarının şüphesiz en cihangîri olmuştur. Bu müddet içinde, Cezâyir'i de himayesine alıp, Mağrib'e de atlamış, İspanya ile karşı karşıya gelmiştir. Timur'un bile fethedemediği Memlûk imparatorluğunu tamâmen haritadan silmiştir. Yaptığı büyük fütûhâtı Türkiye, 4 asır muhafaza etmiştir. İslâm Halîfeliği'ni de üzerine alması, Osmanoğulları'na büyük bir prestij ve münakaşa edilemez bir mânevî güc kazandırmıştır. Yıkıcı Şîî propagandasını, Anadolu'dan ebediyen söküp atmıştır. Saltanatı 8 yıl, 5 aydan 2 gün eksiktir. Saltanata en az hakkı olduğu hâlde, şehzâdeliğinde İran'a karşı tâkıyb ettiği dâhîce siyâsetle gittikçe parlamış, Trabzon'da vali iken Kuzeydoğu Anadolu'yu devletin yüksek hâkimiyeti altına sokmuştur. Anadolu birliğinin gerçekleştiricisi olmuş, Büyük Sultân Alâeddin Keykubâd'ın tahayyül ettiği sınırları aşmıştır. Türk ve İslâm birliğinin gerçekleştirilmesi ümidleri de, Yavuz'la berâber ölmüştür.</p>

  <p class="normal">Prof. Şinasi Altundağ diyor ki (<span class="ideitalik">Selîm I., İs. Ans.,</span> X, 432 b-3a): "I. Selîm, uzuna yakın orta boylu, çatık kaşlı, sert bakışlı, matruş ve palabıyıklı, asabî mizaçlı, fevkalâde cesur, çok mâhir bir avcı, harb san'atında emsalsiz bir kumandan idi. Devlet işlerinin, tasarlanmış bir program dâhilinde tedvîri ve her meselede devlet ricalinin görüş ve düşünüşlerinden faydalanmayı isterdi. Günlerce düşünür, kararını verdikten sonra, büyük bir azim ve irâde ile, durmadan, dinlenmeden tatbikat ve icraata geçerdi. Bundan sonra, böyle bir karârın aleyhinde bulunacak olanları, eski teveccüh ve takdîrine bakmadan, derhâl îdâm ettirirdi. I. Selîm, uyuşuk bir hâle gelmiş olan devlet faaliyetine, bu mesaisi ile, yeniden bir canlılık ve cevvâliyet getirmiştir. Çok iyi işleyen bir câsus şebekesi vardı. Cihan siyâsetine tamâmiyle vâkıf bulunuyordu. Bundan dolayı, cülûsundan evvel, İran ve Arabistan'ı mütenekkiren gezmiş olduğu şâyi olmuştu. Devlet hazinesini daima dolu tutmak ister, debdebe ve ihtişamdan hoşlanmazdı, sâdeliği severdi. Milletleri idâre etmek hususunda büyük bir kaabiliyet göstermişti. Ülkesinin her tarafında yalnız adaletin hâkim olmasını isterdi. Boş vakitlerini, âlim ve edîblerin meclislerinde geçirmekten hoşlanırdı. İlmi sever, ulemâya hürmet ederdi. Bilhassa târih, felsefe ve tasavvuf sahalarında geniş bilgisi vardı. Muhyiddîn İbni'l-Arabî'ye ve Celâleddin Rûmî'ye karşı göstermiş olduğu hürmet ve alâka, onun, Vahdet-i Vücûd felsefesine mâil olduğunu gösterir. Şark dillerine ve bilhassa Farsça'ya, tam mânâsiyle vâkıftı. Sultan I. Selîm'e, tarihte geçen en büyük hükümdarlar arasında yer vermek, doğru ve haklı bir hareket olur".</p>

  <p class="normal">Yavuz, Osmanlı hükümdarları içinde, askerlik dehâsı bakımından büyük-babası Fâtih'ten sonra gelir. Siyâset ve devlet adamı olmak bakımından da Fâtih ve oğlu Kaanûnî'den sonradır. Fâtih'ten ve babası II. Bâyezid'den sonra, Osmanoğulları'nın en bilginidir. İslâm ilimlerine ve 3 büyük Doğu edebiyatına, fevkalâde vâkıftı (büyük-babası Fâtih ve oğlu Kaanûnî gibi Batı dillerini öğrenmemişti). Boş zamanlarında daima okur ve padişahlığında okurken gözlük kullanırdı. Sakal bırakmamıştır. Bu sûretle II. Osman ve VI. Mehmed'le berâber, Osmanlı hükümdarları içinde, sakalsız 3 şahıstan biridir. Bütün Türk edebiyatında Farsça'yı en iyi kullanan şairlerinden biridir. Farsça <span class="ideitalik">Dîvân'ı</span>, gerçek bir san'at eseridir (Almanya'da basılmış, Türkçe'ye de çevrilmiştir). Ancak birkaç parça Türkçe şiir yazmıştır. Halbuki rakîbi Şâh İsmâîl, daha çok Türkçe şiir söylemiştir. Ancak Şâh İsmâîl, bilhassa halkın dili olduğu için, Şîî propagandası maksadiyle Türkçe'yi kullanmıştır. Yavuz, şiirlerinde, yalnız bir san'atkâr hüviyetiyle görünür. Başkaca bir gayesi yoktur. Şiirlerinde çok mütevâzı'dır. Ancak ona izafe edilen meşhur Türkçe kıt'ada büyük bir gurur hissedilir:</p>

  <p class="indentmetin"><span class="ideitalik">Merdüm-î dîdeme bilmem ne füsûn-etdi felek</span></p>

  <p class="indentmetin"><span class="ideitalik">Giryemî kıldı füzûn-eşkimi hûn-etdi felek</span></p>

  <p class="indentmetin"><span class="ideitalik">Şîrler pençe-i kahrımda olurken lerzân</span></p>

  <p class="indentmetin"><span class="ideitalik">Beni bir gözleri âhûya zebûn-etdi felek</span></p>

  <div class="calibre1" id="calibre_pb_10"></div>
</body>
</html>
