<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Birinci Perde</p>
				<p class="normal">Çocukların yatak odası olarak kullanılmış olduğu için hâlâ bu adı taşıyan bir oda. Birkaç kapı vardır. Bunlardan biri Anya’nın odasına açılır. Şafaktan az önce. Güneş doğmak üzeredir. Mayıs. Vişne ağaçları çiçek açmaya başlamıştır. Fakat dışarda hava soğuktur, bahçede sabah ayazı vardır. Odanın pencereleri kapalıdır.</p>
				<p class="normal">(Dunyaşa elinde mum, Lopahin bir kitapla girerler.)</p>
				<p class="normal">lopahin: Tren geldi, çok şükür. Saat kaç?</p>
				<p class="normal">dunyaşa: Nerdeyse iki. (Mumu üfleyerek söndürür.) Hava aydınlandı sayılır.</p>
				<p class="normal">lopahin: Ne kadar gecikti tren? En azından iki saat. (Esneyip gerinir.) Ben de az aptallardan değilim ha! Buraya treni istasyonda karşılamak için geldim, sonra da uyuyakalmışım... Oturduğum yerde... Hay Allah! Bari sen uyandırsaydın beni.</p>
				<p class="normal">dunyaşa: Gittiniz sandım. (Kulak kabartır.) İşte, galiba geliyorlar.</p>
				<p class="normal">lopahin (kulak kabartır): Yok... Bagajları almak, şu bu derken... (Bir susuştan sonra) Lubov Andreyevna beş yıl kaldı yurtdışında. Bilmiyorum şimdi nasıldır... İyi bir insan. Yumuşak, sade. On beş yaşında bir oğlandım, rahmetli babam –o sırada köyde bakkallık yapıyordu– yüzüme yumruğuyla vurmuş, burnumdan kan boşanmıştı... Neden bilmem, birlikte çiftliğin avlusundaydık bu sırada; babam sarhoştu. Lubov Andreyevna, şimdi anımsayabildiğimce çok gençti, incecikti; beni bu odaya, musluğun başına getirmiş, “Ağlama köylücük,” demişti; “evleninceye kadar geçer...” (Bir susuştan sonra) Köylücük... Babam köylüydü evet... Benimse şimdi beyaz bir yeleğim, kahverengi potinlerim var... Gel gelelim, altın palan da vursan, eşek yine eşektir... Zenginim şimdi, bol param var, ama biraz düşünürsen köylü köylüdür... (Kitabın sayfalarını çevirir.) Şimdi şu kitabı okuyordum ya, aklıma hiçbir şey girmedi. Okurken uyuyakalmışım. (Susarlar.)</p>
				<p class="normal">dunyaşa: Köpekler de sabaha kadar uyumadılar; efendilerinin geleceğini sezinlediler demek.</p>
				<p class="normal">lopahin: Dunyaşa, neyin var senin?</p>
				<p class="normal">dunyaşa: Elim ayağım titriyor. Kendimi tutmasam bayılacağım.</p>
				<p class="normal">lopahin: Pek çıtkırıldım olmuşsun. Giyimin küçük hanım giyimi. Saçın başın desen, öyle. Olmaz. İnsan kendini bilmeli.</p>
				<p class="normal">(Yepihodov bir çiçek demetiyle girer. Ceket giymiştir. İyice parlatılmış çizmeleri her adım atışta şiddetle gıcırdamaktadır.</p>
				<p class="normal">İçeri girdiği an elindeki demeti düşürür.)</p>
				<p class="normal">yepihodov (çiçekleri yerden alırken): Bahçıvan gönderdi, oturma odasına konulacakmış. (Çiçekleri Dunyaşa’ya verir.)</p>
				<p class="normal">lopahin: Bir bardak şıra getirsene bana.</p>
				<p class="normal">dunyaşa: Baş üstüne. (Çıkar.)</p>
				<p class="normal">yepihodov: Sabah ayazı, eksi üç, ama vişnelik baştan aşağı çiçeğe kesmiş. Şu bizim iklimi beğenmiyorum. (İçini çeker.) Beğenmiyorum, hayır. Bir kerecik de yüzümüze gülse ya. Ha, Yermolay Alekseyeviç, izninizle ekleyeyim, şu çizmeleri alalı üç gün oldu, bir gıcırtı bir gıcırtı, deme gitsin. Neyle yağlamalı dersiniz.</p>
				<p class="normal">lopahin: Yeter. Kafa şişirdin.</p>
				<p class="normal">yepihodov: Her gün yeni bir musibet geliyor başıma. Ama umrumda değil artık, aldırmıyorum, gülümsüyorum bile.</p>
				<p class="normal">(Dunyaşa girer. Lopahin’e şırayı verir.)</p>
				<p class="normal">(Devamla) Ben gideyim. (Çarpıp masayı düşürür.) Alın işte... (Bir çeşit zafer kazanmışçasına) Görüyor musunuz, yani ifademi bağışlamanızı rica ederim, şu duruma bakın... Harika bir durum!.. (Çıkar.)</p>
				<p class="normal">dunyaşa: Biliyor musunuz Yermolay Alekseyeviç, niye gizleyeyim sizden; Yepihodov evlenme önerisinde bulundu bana.</p>
				<p class="normal">lopahin: Ya!</p>
				<p class="normal">dunyaşa: Bilmem ki ne yapmalı... Yumuşak huylu bir insan, ama bazı kere konuşmaya başladı mı, hiçbir şey anlamıyorsun... Güzel şeyler, duygulu şeyler, ama anlaşılmıyor. Sanki hoşlanıyorum gibi ondan. Beni çılgınca seviyor. Bahtsız bir insan. Her gün bir musibet geliyor başına. Burda takılmak için ona ne diyorlar biliyor musunuz: Yirmi iki musibet.</p>
				<p class="normal">lopahin (kulak kabartır): İşte, sanırım geliyorlar.</p>
				<p class="normal">dunyaşa: Geliyorlar! Ne oluyor bana... Her yanım buz kesti.</p>
				<p class="normal">lopahin: Evet, geliyorlar gerçekten. Karşılayalım gidip. Beni tanıyacak mı acaba? Beş yıl oldu görüşmeyeli.</p>
				<p class="normal">dunyaşa (heyecan içinde): Şimdi bayılacağım... Ah, bayılıyorum.</p>
				<p class="normal">(Eve iki yaylı arabanın yanaştığı işitilir. Lopahin ve Dunyaşa hızla çıkarlar. Sahne boş kalır. Yandaki odalarda bir gürültü başlar. Lubov Andreyevna’yı istasyonda karşılamaya gitmiş olan Firs, bir sopaya dayanarak sahneden hızlı hızlı geçer. Üstünde eski moda bir uşak üniforması, başında silindir şapka vardır. Bir şeyler homurdanmaktadır ya, tek sözcüğü anlaşılmaz. Sahnede gürültü gitgide artar. Bir ses: “Burdan geçelim...” Lubov Andreyevna, Anya, zincirinden tuttuğu küçük bir köpekle Şarlotta İvanovna, yol giysileri içinde; Varya, sırtında palto ve başında bir atkıyla; Gayev, Simeonov-Pişçik, Lopahin, bir bohça ve şemsiyeyle Dunyaşa, çeşitli eşyalarla hizmetçiler girerler. Hepsi odadan geçerler.)</p>
				<p class="normal">anya: Burdan geçelim. Anne, bu odayı anımsıyor musun?</p>
				<p class="normal">l. andreyevna (sevinç gözyaşları içinde): Çocuk odası!</p>
				<p class="normal">varya: Öyle soğuk ki, ellerim dondu. (L. Andreyevna’ya) Odalarınız bıraktığınız gibi anneciğim, biri beyaz, öteki menekşe renginde.</p>
				<p class="normal">l. andreyevna: Çocuk odası, sevgili odam benim... Küçük bir kızken burda uyurdum... (Ağlar.) Şimdi de küçük bir kız gibiyim sanki... (Kardeşini, Varya’yı, sonra yeniden kardeşini öper.) Varya da hep aynı, eskisi gibi, rahibeye benziyor. Dunyaşa’yı da tanıdım. (Dunyaşa’yı öper.)</p>
				<p class="normal">gayev: Tren iki saat gecikti. Ne biçim iş? Ne biçim düzen?</p>
				<p class="normal">şarlotta (Pişçik’e): Köpeğim fındık da yer.</p>
				<p class="normal">pişçik (şaşkın): Tasavvur edebiliyor musunuz?</p>
				<p class="normal">(Anya ve Dunyaşa dışında hepsi çıkarlar.)</p>
				<p class="normal">dunyaşa: Gözlerimiz yollarda kaldı... (Anya’nın paltosunu, şapkasını çıkarmasına yardım eder.)</p>
				<p class="normal">anya: Yolda dört gece uyumadım... Şimdi de dondum.</p>
				<p class="normal">dunyaşa: Gittiğinizde büyük perhiz günleriydi, kar yağıyordu, ayaz vardı. Şimdi öyle mi ya? Canım benim! (Gülerek öper Anya’yı.) Gözlerimiz yollarda kaldı, canım benim, biriciğim... Size hemen söylemekten kendimi alamayacağım, bir dakika beklemeye bile sabrım yok...</p>
				<p class="normal">anya (tembel): Ne var yine?</p>
				<p class="normal">dunyaşa: Sayman Yepihodov var ya, Paskalyadan hemen sonra evlenme önerisinde bulundu bana.</p>
				<p class="normal">anya: Aklın fikrin hep bu işte. (Saçlarını düzelterek) Bütün firketeleri yitirmişim... (Çok yorgundur, sendelemektedir.)</p>
				<p class="normal">dunyaşa: Ne düşüneceğimi bilemiyorum artık. Beni öyle seviyor, öyle seviyor ki!</p>
				<p class="normal">anya (odasının kapısına sevecenlikle bakarak): Odam, pencerelerim, sanki hiç ayrılmamış gibiyim onlardan. Evimdeyim! Yarın sabah kalkıp bahçeye koşacağım... Ah bir uyuyabilsem! Tüm yol boyunca uyumadım, içimi bir tedirginlik kemirdi durdu.</p>
				<p class="normal">dunyaşa: Geçen gün Pyotr Sergeyeviç geldiler.</p>
				<p class="normal">anya (sevinçle): Petya!</p>
				<p class="normal">dunyaşa: Hamamda uyuyorlar şimdi, orda yatıp kalkıyorlar. Bize rahatsızlık vermek, yük olmak istemiyorlarmış. (Cep saatine bakar.) Kendilerini uyandırmak gerekirdi ya, Varvara Mihaylovna istemedi. Onu uyandırma dedi.</p>
				<p class="normal">(Belinde bir anahtar demetiyle Varya girer.)</p>
				<p class="normal">varya: Dunyaşa, tez kahve yetiştir... Annem kahve istiyor.</p>
				<p class="normal">dunyaşa: Hemen. (Çıkar.)</p>
				<p class="normal">varya: Eh, tanrıya şükürler olsun, geldiniz. Evdesin yine. (Anya’yı okşayarak) Canımın içi geldi! Güzeller güzeli geldi!</p>
				<p class="normal">anya: Çok sıkıntı çektim.</p>
				<p class="normal">varya: Tahmin ediyorum!</p>
				<p class="normal">anya: Yola çıktığımda Paskalyanın son haftasıydı, çok soğuk vardı o sırada. Şarlotta yol boyunca hokkabazlık yaptı, çenesi de durmak bilmedi. Sanki ne diye taktın kuyruğuma onu...</p>
				<p class="normal">varya: Tek başına gidemezdin ki yavrucuğum. On yedi yaşında!</p>
				<p class="normal">anya: Paris’e vardık. Orası da soğuk, kar yağıyor. Fransızcam berbat. Annem beşinci katta bir yerde oturuyor. Gittiğimde konukları vardı. Birtakım Fransız kadınlar, elinde kitapla yaşlı bir katolik papaz. Leş gibi sigara dumanı sinmiş, sıkıntılı bir oda. Anneme birden öyle acıdım, öyle acıdım ki, boynuna sarıldım, bırakmadım bir türlü... Annem de sonra okşadı durdu beni, ağladı...</p>
				<p class="normal">varya (gözyaşları içinde): Yeter, yeter...</p>
				<p class="normal">anya: Mentone’daki yazlığını zaten satmış, hiçbir şey kalmamış, hiçbir şey. Bende tek kuruş yok; Paris’e dar darına ulaşmıştık. Ve annem anlayamıyordu bunu. İstasyon lokantalarında yemeğe oturuyoruz, en pahalı yemekleri ısmarlıyor. Garsonlara da birer ruble bahşiş. Şarlotta da aşağı kalmadı ondan. Yâşa dersen, öylesine okkalı porsiyonlar istiyordu ki kendine, korkunç! Yâşa annemin uşağı, onu da getirdik.</p>
				<p class="normal">varya: Gördüm alçağı.</p>
				<p class="normal">anya: Ee, nasıl oldu? Borç taksitlerini ödeyebildin mi?</p>
				<p class="normal">varya: Ne gezer.</p>
				<p class="normal">anya: Tanrım, tanrım...</p>
				<p class="normal">varya: Çiftlik ağustosta satılığa çıkarılıyor...</p>
				<p class="normal">anya: Tanrım...</p>
				<p class="normal">lopahin (kapıdan içeri başını uzatarak meler): Me-ee-ee... (Geri çekilir.)</p>
				<p class="normal">varya (ağlamaklı): Suratına şunu bir indirsem... (Yumruğunu sıkar.)</p>
				<p class="normal">anya (Varya’yı kucaklar; sevecen): Varya, sana evlenme önerisinde bulundu mu? (Varya başını olumsuz anlamda sallar.) Seviyor seni ama... Ne diye birbirinize açılmıyorsunuz? Ne bekliyorsunuz.</p>
				<p class="normal">varya: Bana kalırsa bir şey çıkmayacak bu işten. Onun yığınla işi var, benimle uğraşmaya vakti yok... Zaten umursamıyor da beni... Tanrı iyiliğini versin ya, onu karşımda görmek ağır geliyor bana. Herkes düğünümüzden söz ediyor; kutlayan kutlayana, fol yok yumurta yok oysa, her şey bir düş gibi... (Bir başka ses tonuyla) Yeni bir broş almışsın, bir arıcık, öyle değil mi?</p>
				<p class="normal">anya (kederli): Annem satın aldı. (Odasına gider; bu kez sevinçle, bir çocuk gibi konuşur.) Paris’te balona da bindim!</p>
				<p class="normal">varya: Canımın içi geldi! Güzeller güzeli geldi!</p>
				<p class="normal">(Dunyaşa cezveyle dönmüş, kahveyi hazırlamaktadır.)</p>
				<p class="normal">varya (kapının yanında durarak, devamla): Bütün gün, cancağızım, ev işleriyle uğraşırken, bir yandan da düş kuruyorum. Seni bir zengin kocaya versek benim de içim rahat ederdi. Bir manastıra girerdim. Sonra Kiev’e... Moskova’ya filan giderdim... Kutsal yerleri gezerdim durmadan... Ne güzel olurdu!</p>
				<p class="normal">anya: Bahçede kuşlar ötüşüyor. Saat kaç?</p>
				<p class="normal">varya: Üç olmalı. Uyumalısın artık cancağızım. (Anya’nın odasına girer.) Ne güzel olurdu!</p>
				<p class="normal">(Yâşa bir battaniye ve yol çantasıyla girer.)</p>
				<p class="normal">yâşa (sahne boyunca yürür; çok nazik): Burdan geçebilir miyim efendim?</p>
				<p class="normal">dunyaşa: Sizi nerdeyse tanıyamıyordum Yâşa... Yurtdışında ne kadar da değişmişsiniz.</p>
				<p class="normal">yâşa: Hımmm... Ya siz kimsiniz?</p>
				<p class="normal">dunyaşa: Siz burdan gittiğinizde ben şu kadarcıktım. (Eliyle yerden yukarıya doğru bir işaret yapar.) Dunyaşa, Fedor Kozoyedov’un kızı. Anımsayamadınız!</p>
				<p class="normal">yâşa: Hımmm... Fıstık! (Çevreye bakınır, kızı kucaklar. Dunyaşa bir çığlık atar, elindeki tabağı düşürür. Yâşa hızla çıkar.)</p>
				<p class="normal">varya (kapıda, hoşnutsuz bir sesle): Ne oluyor orda?</p>
				<p class="normal">dunyaşa (ağlamaklı): Tabağı kırdım.</p>
				<p class="normal">varya: Uğurdur.</p>
				<p class="normal">anya (odasından çıkarak): Anneme haber vermeli: Petya burda.</p>
				<p class="normal">varya: Hizmetçilere onu uyandırmamalarını söyledim.</p>
				<p class="normal">anya (düşünceli): Babam öleli altı yıl oldu. Ondan bir ay sonra da kardeşim Grişa boğuldu ırmakta. Yedi yaşında, güzelim oğlancık. Annem dayanamadı tüm bunlara. Alıp gitti başını, gitti, arkasına bakmadan... (Titrer.) Nasıl da anlıyorum onu! Bir bilse, nasıl da anlıyorum! (Bir susuştan sonra) Petya Trifimov, Grişa’nın öğretmeniydi, anneme acısını anımsatacak şimdi...</p>
				<p class="normal">(Sırtında bir ceket ve beyaz bir yelekle Firs girer.)</p>
				<p class="normal">firs (cezveye bakar; kaygılı): Hanımefendi kahvaltılarını burda yapacaklar... (Beyaz eldivenlerini giyer.) Kahve hazır mı? (Dunyaşa’ya sertçe) Hey! Hani bunun kreması?</p>
				<p class="normal">dunyaşa: Hay Allah!.. (Hızla çıkar.)</p>
				<p class="normal">firs (kahve cezvesinin yanında telaşlı hareketler yapar): Beceriksiz... (Mırıldanır) Paris’ten geldiler... Beyefendi de bir zamanlar Paris’e gitmişti... Faytonla... (Güler.)</p>
				<p class="normal">varya: Firs, ne oluyor?</p>
				<p class="normal">firs: Daha ne olsun? (Sevinçli) Hanımım geldi! Bu günü de gördüm! Artık ölsem de gam yemem... (Sevinçten ağlar.)</p>
				<p class="normal">(L. Andreyevna, Lopahin, Gayev, Simeon-Pişçik girerler. Simeon-Pişçik’in üzerinde ince çuhadan bir cepken ve şalvar vardır. Gayev girerken, kolları ve bedeniyle bilardo oynuyormuşçasına hareketler yapar.)</p>
				<p class="normal">l. andreyevna: Nasıl deniyordu?.. Söylesene... Sarı top köşeye! Ortada bir çiftleme!</p>
				<p class="normal">gayev: Köşeden bir kesme! Bir zamanlar seninle bu odada yatardık kardeşim, şimdi elli birinci yaşımı sürmekteyim, ne kadar tuhaf bir şey bu...</p>
				<p class="normal">lopahin: Evet, zaman geçip gidiyor.</p>
				<p class="normal">gayev: Kim?</p>
				<p class="normal">lopahin: Zaman diyorum, geçip gidiyor.</p>
				<p class="normal">gayev: Burası da tefarik otu kokuyor...</p>
				<p class="normal">anya: Ben yatmaya gidiyorum, iyi geceler anne. (Annesini öper.)</p>
				<p class="normal">l. andreyevna: Bir tanem benim, yavrum. (Anya’nın elini öper.) Eve döndüğüne seviniyor musun? Ben hâlâ inanamıyorum.</p>
				<p class="normal">anya: Hoşça kal dayı.</p>
				<p class="normal">gayev (Anya’nın yüzünü ve elini öper): Tanrı seni korusun. Ne kadar da annesine benziyor! (Kız kardeşine) Luba, onun yaşındayken tıpkı böyleydin.</p>
				<p class="normal">(Anya, Lopahin ve Pişçik’le el sıkışır, çıkar ve arkasından kapıyı kapatır.)</p>
				<p class="normal">l. andreyevna: Çok yoruldu.</p>
				<p class="normal">pişçik: Yol çok uzun olmalı.</p>
				<p class="normal">varya (Lopahin’e ve Pişçik’e): Eh, baylar? Saat üç, konuk gideceği zamanı da bilmeli.</p>
				<p class="normal">l. andreyevna (güler): Hep aynısın Varya. (Kucaklayıp öper onu.) Kahvemi içeyim, hep birden kalkarız. (Firs, L. Andreyevna’nın ayağının altına bir yastık koyar.) Teşekkür ederim cancağızım. Kahveye alıştım... Gece gündüz içiyorum. Sağolasın ihtiyarcık. (Firs’i öper.)</p>
				<p class="normal">varya: Gidip bakayım, bütün eşyaları getirdiler mi?.. (Çıkar.)</p>
				<p class="normal">l. andreyevna: Bu oturan ben miyim? (Güler) Sıçramak, kollarımı sallamak geliyor içimden. (Yüzünü elleriyle kapar.) Ya bütün bu gördüklerim düşse! Tanrı bilir ya, seviyorum yurdumu, içten seviyorum. Kompartımanın penceresinden dışarı bakıyordum, ağlıyordum hep... (Gözyaşları içinde) Şu kahvemi içeyim. Çok teşekkür Firs, teşekkürler ihtiyarcığım. Çok sevinçliyim, hâlâ yaşadığına...</p>
				<p class="normal">firs: Dün değil, önceki gün...</p>
				<p class="normal">gayev: Kulağı iyi işitmiyor.</p>
				<p class="normal">lopahin: Benimse sabahın saat beşinde Harkov’a gitmem gerekli. Ne can sıkıcı bir iş! Oysa size bakmak, sizinle konuşmak isterdim... Her zamanki gibi olağanüstü güzelsiniz.</p>
				<p class="normal">pişçik (derin derin iç geçirerek): Hatta daha da güzelleşmiş... Üstünde Paris giysileri... İnsanın fikri şaşıyor...</p>
				<p class="normal">lopahin: Kardeşiniz, işte şu Leonid Andreyiç, benim için, odunun tekidir, köy ağasıdır der. Banaysa vız gelir, tırıs gider bunlar. Varsın, dilediğini söylesin o. Benim istediğim tek şey, sizin bana eskisi gibi inanmanız, insanı allak bullak eden o dokunaklı gözlerinizin eskiden olduğu gibi bana bakmalarıdır. Allah büyüktür! Babam, sizin babanızla dedenizin kölesiydi. Ama siz bir zamanlar benim için öyle çok şeyler yaptınız ki, onların dışında kalan her şeyi unuttum. Sizi en yakınımda bir insan gibi, hatta daha da çok seviyorum...</p>
				<p class="normal">l. andreyevna: Yerimde oturamıyorum, elimde değil... (Sıçrayıp kalkar, şiddetli bir heyecan içinde yürür.) Bu mutluluğu kaldıramayacağım... Gülün üstüme, aptalın tekiyim ben... Ah, dolapçığım benim... (Dolabı öper.) Masacığım benim...</p>
				<p class="normal">gayev: Dadı öldü, sen yokken.</p>
				<p class="normal">l. andreyevna (oturur, kahvesini içer): Biliyorum, toprağı bol olsun. Yazdılardı bana.</p>
				<p class="normal">gayev: Anastasi de öldü. Petruşka Kosoy ise ayrıldı bizden; şimdi kentte, karakolda çalışıyor. (Cebinden bir akide şekeri kutusu çıkarır. Ağzına atıp emer.)</p>
				<p class="normal">pişçik: Kızım Daşenka size selam söyledi...</p>
				<p class="normal">lopahin: Size çok hoş, çok sevindirici bir şey bildirmek istiyorum. (Saatine bakar.) Gitme vaktim de geldi. Ama hadi bir-iki sözle anlatıvereyim. Biliyorsunuz, borçlarınızın karşılığında vişne bahçesi satışa çıkarıldı; ağustosun yirmi ikisinde açık artırma var. Ama siz hiç kaygılanmayın cancağızım, gönül rahatlığıyla uyuyun, çünkü bir çıkış yolu var... Şimdi tasarımı söyleyeceğim size. Dikkatinizi rica ederim. Çiftliğiniz kentten yirmi verst uzaklıkta bulunuyor ve şimdi de yakından demir yolu geçmede. Ve eğer vişne bahçesiyle ırmak arasındaki topraklarınız, üzerlerinde yazlık evler yapılmak üzere parsellenir de bu iş için kiraya verilirse, yılda en azından yirmi beş bin ruble gelirin olur.</p>
				<p class="normal">gayev: Özür dilerim, çok saçma!</p>
				<p class="normal">l. andreyevna: Sizi tam olarak anlayamıyorum Yermolay Alekseyiç.</p>
				<p class="normal">lopahin: Yazlıkçılardan dönüm başına en azından yirmi beş ruble alırsınız. Ve hemen şimdi başlayın bu işe, size istediğiniz yemini edeyim; güze kadar elinizde kıymık kadar boş arazi kalmaz, hepsini alırlar. Uzun sözün kısası, kutlarım sizi, kurtuldunuz. Arazinin bulunduğu yöre bir harika. Irmak yüzmeye elverişli derinlikte. Fakat, kuşkusuz, toprağın düzenlenmesi, temizlenmesi gerekiyor... Sözgelimi, bütün eski yapıları, artık hiçbir işe yaramayacak şu evi yıkmak, yaşlı vişne bahçesini de kesip ortadan kaldırmak gerekecek...</p>
				<p class="normal">l. andreyevna: Kesip ortadan kaldırmak mı? İki gözüm, bağışlayın ama, sizin hiçbir şeyden anladığınız yok. Eğer tüm bu ilin sınırları içinde ilgiye değer, hatta seçkin bir şey varsa, o da bizim vişne bahçemizdir.</p>
				<p class="normal">lopahin: Bahçenizin seçkin olan tek yanı genişliğidir, başka bir şey değil. Vişne dediğiniz iki yılda bir yetişir, onu da ne yapacaksınız, kimsenin satın aldığı yok.</p>
				<p class="normal">gayev: “Ansiklopedik Sözlük”te bu bahçenin sözü ediliyor.</p>
				<p class="normal">lopahin (saatine bakarak): Eğer bir şeyler düşünmez, bir şeyler yapmazsak, yirmi iki ağustosta vişne bahçesi de, tüm çiftlik de açık artırmayla satılacak. Karar sizin! Başka bir çıkış yolu yok, yemin ederim. Yok başka bir çıkış yolu!</p>
				<p class="normal">firs: Eski zamanlarda, bundan kırk elli yıl önce vişneyi kurutur, suda yumuşatır, salamuraya yatırır, reçel kaynatırlardı; kimi zaman da...</p>
				<p class="normal">gayev: Kapa çeneni Firs!</p>
				<p class="normal">firs: Kimi zaman da kurutulmuş vişneyi arabalarla Moskova’ya, Harkova’ya götürürlerdi. Para vardı bu işte! Vişne kurusu da bir yumuşak, bir sulu, bir tatlı, bir kokulu olurdu ki o zamanlar. Yapmanın yolunu yordamını bilirlerdi...</p>
				<p class="normal">l. andreyevna: Ne oldu şimdi bu yol yordama?</p>
				<p class="normal">firs: Unutuldu. Kimse anımsamıyor.</p>
				<p class="normal">pişçik (L. Andreyevna’ya): Paris’te ne var ne yok? Nasıl oralar? Kurbağa yediniz mi?</p>
				<p class="normal">l. andreyevna: Timsah yedim.</p>
				<p class="normal">pişçik: Tasavvur edebiliyor musunuz?</p>
				<p class="normal">lopahin: Şimdiye kadar köylerde efendilerle köylüler olurdu. Şimdi bir de yazlıkçılar çıktı. En küçüklerine varana kadar bütün kentlerin çevresi bu yazlıkçılarla doldu. Hatta yazlıkçı sayısının yirmi yıl sonra olağanüstü artacağı söylenebilir. Şimdi balkonlarında oturup çay içmekle yetiniyorlar ya, gün gelecek, o bir dönümlük topraklarında çiftçilikle de uğraşacaklardır; o zaman da vişne bahçeniz, mutlu, zengin, görkemli bir yaşam kazanacak!..</p>
				<p class="normal">gayev (kızar): Ne saçmalık!</p>
				<p class="normal">(Varya ve Yâşa girerler.)</p>
				<p class="normal">varya: Anneciğim, iki telgraf var size. (Anahtarlardan seçip ayırdığı biriyle eski dolabı şangırtıyla açar.) İşte, burda.</p>
				<p class="normal">l. andreyevna: Paris’ten. (Telgrafları okumadan yırtar.) Paris işi sona erdi...</p>
				<p class="normal">gayev: Luba, biliyor musun bu dolap kaç yaşındadır? Geçen hafta alttaki çekmeceyi açmıştım; baktım birtakım rakamlar işlenmiş kızgın demirle. Tam yüz yıl önce yapılmış bu dolap. Nasıl? Ha? Diyorum, jübilesi bile yapılabilirdi. Cansız bir cisim, evet, ama ne de olsa bir kitap dolabıdır.</p>
				<p class="normal">pişçik (şaşkınlık içinde): Yüz yıl... Tasavvur edebiliyor musunuz?</p>
				<p class="normal">gayev: Evet... Çok değerli bir şeydir. (Dolaba dokunarak) Değerli, çok saygın dolap! Yüz yılı aşkın bir süredir iyiliğin ve adaletin parlak ülkülerine hizmet eden varlığın önünde saygıyla eğiliyorum. Senin verimli bir çalışmaya o eşsiz çağrın, soyumuzun tüm kuşakları boyunca (gözyaşları içinde) zihin açıklığını, iyi bir geleceğe olan inancı destekledi; bizleri yüz yıl boyunca iyilik ve toplumsal bilinç ülküleriyle besleyip eğittin.</p>
				<p class="normal">(Bir sessizlik...)</p>
				<p class="normal">lopahin: Evet...</p>
				<p class="normal">l. andreyevna: Hep aynısın Lenya.</p>
				<p class="normal">gayev (biraz bozulmuş): Toptan sektirip sağ köşeye! Ortadan bir kesme!</p>
				<p class="normal">lopahin (saate bakar): Eh, ben gitmeliyim artık.</p>
				<p class="normal">yâşa (L. Andreyevna’ya ilaç verir): Haplarınızı belki şimdi alırsınız...</p>
				<p class="normal">pişçik: Cancağızım, ilaç denen şeyi almaya hiç gerek yoktur. Çünkü ondan ne yarar ne zarar gelir... Verin bakayım şunları bana... sultanım. (Hapları alır, avcuna boşaltır, üstlerine üfler, ağzına koyar ve bir yudum suyla yutar hepsini.) İşte!</p>
				<p class="normal">l. andreyevna (korku içinde): Aklınızı mı kaçırdınız!</p>
				<p class="normal">pişçik: Yo, yuttum hepsini.</p>
				<p class="normal">lopahin: Ne işkembe!</p>
				<p class="normal">(Hepsi güler.)</p>
				<p class="normal">firs: Paskalyada bizdelerdi, yarım kova hıyar turşusu yediler... (Homurdanır.)</p>
				<p class="normal">l. andreyevna: Neden söz ediyor?</p>
				<p class="normal">varya: Üç yıldan beridir homurdanıp duruyor böyle. Alıştık artık.</p>
				<p class="normal">yâşa: Yaşlılık...</p>
				<p class="normal">(Şarlotta İvanovna, bir deri bir kemik, üstünde beyaz bir giysi, adamakıllı sıkılmış kemerinde bir tekgözlükle sahneden geçer.)</p>
				<p class="normal">lopahin: Bağışlayın Şarlotta İvanovna, sizin hatırınızı sormadım henüz. (Elini öpmek ister.)</p>
				<p class="normal">şarlotta (elini çekerek): Şimdi elimi öpmenize izin verirsem, arkadan dirseğimi, onun arkasından da omzumu istersiniz...</p>
				<p class="normal">lopahin: Bugün işim rast gitmiyor. (Hepsi gülerler) Şarlotta İvanovna, bir numara yapın hadi!</p>
				<p class="normal">l. andreyevna: Şarlotta, hadi bir numara yapın da görelim!</p>
				<p class="normal">şarlotta: Olmaz, şimdi uyumak istiyorum. (Çıkar.)</p>
				<p class="normal">lopahin: Üç hafta sonra görüşmek üzere. (L. Andreyevna’nın elini öper.) Şimdilik hoşça kalın. Artık gitmeliyim. (Gayev’e) Allahaısmarladık. (Pişçik’le öpüşür.) Allahaısmarladık. (Varya’nın, sonra Firs ve Yâşa’nın ellerini sıkar.) Canım gitmek istemiyor. (L. Andreyevna’ya) Eğer yazlık işini düşünür de dediğim yönde bir karara varırsanız bildirin bana, size elli bin ruble borç veririm. İyi düşünün.</p>
				<p class="normal">varya (sert): Gidecekseniz gidin artık canım!</p>
				<p class="normal">lopahin: Gidiyorum, gidiyorum... (Çıkar.)</p>
				<p class="normal">gayev: Odun. Fakat, özür dilerim... Varya evlenecek onunla... Varya’nın yavuklusudur.</p>
				<p class="normal">varya: Saçmalamayın dayı.</p>
				<p class="normal">l. andreyevna: Ne var bunda Varya? Çok sevinirdim böyle bir şeye. Yermolay Alekseyeviç iyi bir insan.</p>
				<p class="normal">pişçik: Doğrusunu söylemek gerekirse, çok saygıdeğer bir kişi... Benim Daşenka da... diyor ki... bir sürü şey söylüyor. (Bir ara horlar, fakat hemen uyanır.) Saygıdeğer hanımefendi, bana iki yüz kırk ruble borç vermenizi çok rica ediyorum... Yarın ipotek faizi ödeyeceğim...</p>
				<p class="normal">varya (korkmuş): Yok paramız, yok!</p>
				<p class="normal">l. andreyevna: Gerçekten tek kuruşum yok.</p>
				<p class="normal">pişçik: Bulunur, bulunur. (Güler.) Ümidimi hiçbir zaman yitirmem. Her şey bitti, mahvoldum artık diye düşündüğüm bir sırada, demiryolu benim topraklardan geçmez mi! Tabii para ödediler bana bunun için. Bir de bakmışsın yarın öbür gün bir şeyler daha oluverir... Daşenka iki yüz bin papel kazanacak... piyango bileti var.</p>
				<p class="normal">l. andreyevna: Kahvemi bitirdim, şimdi dinlenmeye çekilebilirim.</p>
				<p class="normal">firs (Gayev’in üstünü fırçalar; öğüt verircesine söylenir): Yine yanlış pantolon giymişsiniz. Sizinle ne yapacağım bilmem ki!</p>
				<p class="normal">varya (sessiz): Anya uyuyor. (Usulca pencereyi açar.) Güneş doğdu artık, hava ılındı. Anneciğim, şu ağaçların güzelliğine bakın. Ne harika! Tanrım, ne güzel hava. Sığırcıklar ötüşüyor!</p>
				<p class="normal">gayev (öteki pencereyi açar): Bahçe baştan aşağı beyaza kesmiş. Unutmadın ya Luda? Bu uzun yol, uzatılmış bir kemer gibi, öylece dümdüz uzar gider. Ay ışığıyla aydınlanmış gecelerde pırıl pırıldır. Anımsıyor musun? Unutmadın ya?</p>
				<p class="normal">l. andreyevna (pencereden bahçeye bakar): Ah, çocukluğum benim, o lekesiz yıllar! Bu odada uyur, burdan bahçeye bakardım, her sabah mutluluk da uyanırdı benimle. Bu bahçe o zamanlar da böyleydi tıpkı, hiçbir şey değişmemiş. (Sevinçle güler.) İşte, o...</p>
				<p class="normal">gayev: Nerde?</p>
				<p class="normal">varya: Tanrı sizi esirgesin anneciğim.</p>
				<p class="normal">l. andreyevna: Yok kimse, bana öyle gelmiş. Sağda, yolun kameriyeye dönem kıvrımında beyaz bir ağaç kadın gibi eğilmiş...</p>
				<p class="normal">(Sırtında aşınmış bir öğrenci üniformasıyla Trofimov girer, gözlüklüdür.)</p>
				<p class="normal">l. andreyevna (devamla): Ne harika bir bahçe bu! Beyaz çiçek yığınları, mavi gök...</p>
				<p class="normal">trofimov: Lubov Andreyevna!</p>
				<p class="normal">(L. Andreyevna ona bakar.)</p>
				<p class="normal">(Trofimov, devamla) Sizi selamlayacak, hemen çıkıp gideceğim. (L. Andreyevna’nın elini hararetle öper) Sabaha kadar beklemem emredilmişti ama sabrım yetmedi...)</p>
				<p class="normal">(L. Andreyevna tanıyamadan bakmaktadır.)</p>
				<p class="normal">varya (gözyaşları içinde): Petya Trofimov bu.</p>
				<p class="normal">trofimov: Petya Trofimov. Grişa’nızın eski öğretmeni... Tanınmayacak kadar değiştim mi gerçekten?</p>
				<p class="normal">(L. Andreyevna onu kucaklar ve sessizce ağlar.)</p>
				<p class="normal">gayev (üzgün): Yeter Luba, yeter.</p>
				<p class="normal">varya (ağlar): Sabaha kadar beklemenizi söylemiştim size Petya.</p>
				<p class="normal">l. andreyevna: Grişa’m benim... Oğulcuğum... Grişa... oğlum...</p>
				<p class="normal">varya: Elden ne gelir anneciğim. Tanrı öyle istedi.</p>
				<p class="normal">trofimov (yumuşak, ağlamaklı): Yeter, yeter...</p>
				<p class="normal">l. andreyevna (sessizce ağlar): Oğulcuğum öldü, boğuldu... Ne için? Ne için dostum? (Sessiz) Anya uyuyor orda, bense bağıra bağıra konuşuyorum. Gürültü yapıyorum... Size ne oldu Petya? Ne diye kötülediniz böyle? Ne diye yaşlandınız?</p>
				<p class="normal">trofimov: Trende bir köylü karısı, sünepe beyefendi dedi bana.</p>
				<p class="normal">l. andreyevna: O zamanlar çocuktunuz, sevimli bir öğrenciydiniz, şimdi saçlarınız dökülmüş, gözlükler... Herhalde öğrenci değilsinizdir artık? (Kapıya gider.)</p>
				<p class="normal">trofimov: Sanırım sonsuza kadar öğrenci kalacağım ben...</p>
				<p class="normal">l. andreyevna (kardeşini öper, sonra Varya’yı): Hadi gidip yatalım... Sen de yaşlanmışsın Leonid.</p>
				<p class="normal">pişçik (onun ardı sıra giderek): Demek uyuyacağız şimdi... Oh, damla hastalığım nüksetti yine. Ben sizde kalayım... Lubov Andreyevna, ruhum; yarın sabah da iki yüz kırk rublecik bulabilsek...</p>
				<p class="normal">gayev: Hep eski terane...</p>
				<p class="normal">pişçik: İki yüz kırk ruble... İpotek faizlerini ödeyeceğim...</p>
				<p class="normal">l. andreyevna: Para yok bende cancağızım.</p>
				<p class="normal">pişçik: Vallahi iade edeceğim iki gözüm... Çok bir şey değil ki...</p>
				<p class="normal">l. andreyevna: Peki, peki, Leonid versin... Sen ver Leonid.</p>
				<p class="normal">gayev: Veririm, avcunu yalasın.</p>
				<p class="normal">l. andreyevna: Ver, ne yapalım... İhtiyacı varmış... İade edecekmiş.</p>
				<p class="normal">(L. Andreyevna, Trofimov, Pişçik ve Firs çıkarlar. Gayev, Varya ve Yâşa kalır.)</p>
				<p class="normal">gayev: Kız kardeşim har vurup harman savurmak alışkanlığını bırakmamış hâlâ. (Yâşa’ya) Biraz ötede dur aslanım, leş gibi tütün kokuyorsun.</p>
				<p class="normal">yâşa (alaycı): Siz de, Leonid Andreyiç, nasıldıysanız öylece kalmışsınız.</p>
				<p class="normal">gayev: Ne? (Varya’ya) Ne dedi bu?</p>
				<p class="normal">varya (Yâşa’ya): Annen köyden gelmiş, dünden beri uşaklar bölmesinde bekliyor seni, görüşmek istiyor.</p>
				<p class="normal">yâşa: Allah selamet versin!</p>
				<p class="normal">varya: Seni utanmaz seni!</p>
				<p class="normal">yâşa: Bana çok gereği vardı sanki. Yarın da gelebilirdi. (Çıkar.)</p>
				<p class="normal">varya: Anneciğim hep eskisi gibi. En ufak bir değişiklik yok. Ona kalsa elimizde avcumuzda ne varsa, ona buna dağıtır.</p>
				<p class="normal">gayev: Öyle... (Bir susuştan sonra) Eğer bir hastalığa karşı çok fazla tedavi çaresi öneriliyorsa, bu hastalığın tedavisi yok demektir. Düşünüyorum, kafamı çatlatıyorum, bir sürü çare geliyor aklıma, bir sürü. Ama bu, doğru dürüst tek bir çare yok demektir. Birinden mirasa konmak, Anya’mızı çok zengin biriyle evlendirmek, Yaroslavl’a gidip yaşlı kontes teyzede şansımızı denemek, bunların hepsi de pek güzel olurdu. Teyze çok zengindir.</p>
				<p class="normal">varya (ağlar): Tanrı yardımcınız olsun...</p>
				<p class="normal">gayev: Bırak şimdi zırlamayı. Teyze çok zengin ama bizi sevmiyor. Kız kardeşim önce soylu olmayan birine, bir dava vekiline kocaya vardı. (Anya kapıda görünür.) Soylu olmayan birine kocaya vardı ve daha sonra da pek erdemlice davranırdı denemez. Çok iyi, çok tatlı bir insan, çok seviyorum, ama yumuşatıcı nedenler ne olursa olsun, yine de kusurlu olduğunu kabul etmemiz gerek. Zaten en ufak bir davranışında bile hissediliyor bu.</p>
				<p class="normal">varya (fısıltıyla): Anya kapıda.</p>
				<p class="normal">gayev: Kim? Şaşılacak şey, sağ gözüme bir şeyler oldu... İyi göremiyorum. Perşembe günü bölge mahkemesindeydim de.</p>
				<p class="normal">(Anya girer.)</p>
				<p class="normal">varya: Ne diye uyumuyorsun Anya?</p>
				<p class="normal">anya: Uyuyamıyorum. Uyku tutmuyor.</p>
				<p class="normal">gayev: Miniciğim benim. (Anya’nın yüzünü, ellerini öper.) Çocuğum... (Gözyaşları içinde) Sen benim yeğenim değil meleğimsin, her şeyimsin benim. İnan bana, inan...</p>
				<p class="normal">anya: Sana inanıyorum dayı. Herkes seviyor, sayıyor seni... Fakat, dayıcığım, susman gerekiyor, susman. Annem için az önce neydi o söylediğin ablama? Ne diye söyledin bunu?</p>
				<p class="normal">gayev: Haklısın, haklısın... (Anya’nın eliyle kendi yüzünü kapar.) Gerçekten korkunç bir şey bu. Tanrım! Tanrı beni kurtarsın! Bugün de dolabın önünde bir söylev çektim!.. Ne aptallık! Daha söylevi bitirdiğim anda anlamıştım aptallık yaptığımı.</p>
				<p class="normal">varya: Doğru dayıcığım, sussanız daha iyi olur. Susun, hepsi bu.</p>
				<p class="normal">anya: Susarsan kendin de rahat edeceksin.</p>
				<p class="normal">gayev: Susacağım. (Anya’nın ve Varya’nın ellerini öper.) Susacağım. Sadece işten söz edeceğim. Perşembe günü bölge mahkemesindeydim, birkaç arkadaşla konuştum, söylediklerinden anladığıma göre, faiz ödeyerek, bono karşılığında bankadan borç para alınabiliyor.</p>
				<p class="normal">varya: Tanrı yardımcısınız olsun!</p>
				<p class="normal">gayev: Salı günü gidip yine konuşacağım. (Varya’ya) Zırlamayı kes. (Anya’ya) Annen Lopahin’le konuşacak; Lopahin ona olmaz demez... Sen de dinlenir dinlenmez, Yaroslavl’a, kontes ninene gideceksin. Böylece üç koldan birden hareket edersek bu işi çözümleriz. Faizleri öderiz, kuşkum yok bundan... (Ağzına bir akide şekeri atar.) Şerefim üzerine, istediğiniz her şey üzerine yemin ederim ki, çiftlik satılmayacak! (Coşkun) Mutluluğum üzerine yemin ederim! İşte sana elimi uzatıyorum, eğer engellemezsem bu açık artırmayı, alçak adam, şerefsiz adam de bana! Tüm varlığım üzerine yemin ederim!</p>
				<p class="normal">anya (yeniden yatışmıştır, mutludur): Ne kadar iyisin dayı, ne kadar akıllısın! (Kucaklar.) İçim rahatladı! Yatıştım! Mutluyum!</p>
				<p class="normal">firs (sitemle): Leonid Andreyiç, hiç mi Tanrı korkusu yok sizde. Ne zaman uyuyacaksınız?</p>
				<p class="normal">gayev: Hemen, hemen. Sen git Firs. Ben artık kendim soyunurum. Eh, çocuklar, hadi bye-bye... Ayrıntıları yarın konuşuruz. Şimdi gidip yatın siz de. (Anya’yı ve Varya’yı öper.) Seksenli yılların adamıyım ben... Geçmiş yıllarla övünecek değilim ama, yine de kendime güven duymam için yaşamda başımdan çok şey geçtiğini söyleyebilirim. Köylülerin beni sevmeleri boşuna değil. Köylüyü tanımak gerek! Onunla hangi...</p>
				<p class="normal">anya: Dayı. Başladın yine...</p>
				<p class="normal">varya: Dayıcığım, susun.</p>
				<p class="normal">firs (sert): Leonid Andreyeviç!</p>
				<p class="normal">gayev: Gidiyorum, gidiyorum... Köşelerden çiftleyerek ortaya! Beyaz topa bir vuruş... (Çıkar. Ardı sıra Firs de tıpış tıpış yürür.)</p>
				<p class="normal">anya: İçim rahatladı şimdi. Yaroslavl’a gitmek istemiyorum, ninemi sevmiyorum, ama yine de rahatladım. Teşekkürler sana dayı. (Oturur.)</p>
				<p class="normal">varya: Uyumalı artık. Gidiyorum ben. Burda sen yokken tatsızlıklar oldu. Eski uşak odasında, biliyorsun, yaşlı uşaklar oturur sadece. Yefimuşka, Polya, Yevstigney, bir de Karp. Birtakım dolandırıcıları da yanlarında geceletmeye başladılar, sesimi çıkarmadım. Bir de söylenti çıkarmışlar: Sözde, eli sıkılıktan, yaşlı uşaklara yiyecek olarak nohuttan başka bir şey vermiyormuşum. Görüyor musun!.. Bütün bu laflar da Yevstigney’in başının altından çıkıyor... Peki, dedim... Madem öyle, görürsün sen. Çağırdım Yevstigney’i... (Esner.) Geldi... Yevstigney dedim, bana nasıl yaparsın bunu, sersem... (Anya’ya bakar.) Aneçka!</p>
				<p class="normal">(Bir sessizlik...)</p>
				<p class="normal">Uyudu... (Anya’nın koluna girer.) Yatağa gidelim hadi... Gidelim! (Görür.) Canımın içi uyudu! Gidelim... (Çıkarlar.)</p>
				<p class="normal">(Bahçenin arkalarından bir yerden bir çobanın çaldığı kavalın sesi gelmektedir. Trofimov sahneden geçer; Varya’yla Anya’yı görünce durur.)</p>
				<p class="normal">varya: Şşşş... Uyuyor... uyuyor... Gidelim canımın içi.</p>
				<p class="normal">anya (usulca, yarı uykuda): Nasıl yorulmuşum... Hep çanlar, çanlar... Dayı, sevgili dayıcığım... Annem... Dayım...</p>
				<p class="normal">varya: Gidelim yavrucuğum, gidelim... (Anya’nın odasına girerler.)</p>
				<p class="normal">trofimov (sevecen): Güneşim benim! İlkbaharım!</p>
	<p class="h2baslik">perde</p>
	</div>
<div class="calibre1" id="calibre_pb_31"/></body>
</html>