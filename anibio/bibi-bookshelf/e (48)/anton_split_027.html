<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Üçüncü Perde</p>
				<p class="normal">Olga’yla İrina’nın odası... Sahnenin solunda ve sağında paravanlar arkasına gizlenmiş yataklar. Saat sabahın üçüdür. Sahne arkasında, çoktan başlamış bir yangını bildiren alarm çanları çalmaktadır. Evde henüz kimse yatmamıştır. Mâşa, üstünde her zamanki siyah giysileriyle divana uzanmıştır. Olga ve Anfisa girerler.</p>
				<p class="normal">anfisa: Aşağıda, merdiven altında oturuyorlar şimdi... “Böyle olmaz, yukarı buyrun” diyorum... Ağlıyorlar... “Babamız nerde, bilmiyoruz... Allah göstermesin, yoksa yandı mı...” diyorlar... Nerden de çıkarıyorlar?.. Avluda da birileri var... Onların da üstünde başında bir şey yok.</p>
				<p class="normal">olga (gardroptan giysiler çıkararak): Şu griyi al... Şunu da... Şu bluzu da... Yarabbim, nedir bu... Kirsanov sokağı yanıp kül oldu besbelli... Şunu al... Şunu da... (Giysileri Anfisa’nın kucağına atar.) Zavallı Verşininler çok ürkmüşler... Az kalsın yanıyormuş evleri. Geceyi bizde geçirsinler... Bu durumda evlerine gönderemeyiz... Zavallı Fedotik’in nesi var nesi yok yanıp kül olmuş, bir şeyciği kalmamış...</p>
				<p class="normal">anfisa: Olga’cığım, bari Ferapont’u çağırsan... Hepsini taşıyamam...</p>
				<p class="normal">olga (hizmetçi zilini çalar): Duyuramıyorsun ki... (Kapıya seslenir.) Kim var orda, buraya gelin! (Açık duran kapıdan, yangının kızıllıklarını yansıtan pencere görünmektedir; evin yakınından itfaiyenin geçtiği duyulur.) Ne korkunç şey! Ne can sıkıcı şey!</p>
				<p class="normal">(Ferapont girer.)</p>
				<p class="normal">olga: Al şunları aşağıya götür... Merdivenin altında Kolotilin’in kızları var, onlara ver... Şunu da al...</p>
				<p class="normal">ferapont: Baş üstüne. 1812’de de Moskova böyle yanmıştı. Aman yarabbi! Fransızlar şaşıp kalmışlardı...</p>
				<p class="normal">olga: Hadi, oyalanma...</p>
				<p class="normal">ferapont: Baş üstüne (Çıkar.)</p>
				<p class="normal">olga: Dadıcığım, canım benim, ne varsa ver. Bize hiçbir şeyin gereği yok. Her şeyi ver... Öyle yoruldum ki, ayakta duramıyorum. Verşinin’leri evlerine gönderemeyiz... Kızlar konuk odasında yatsınlar... Aleksandr İgnatyiç aşağıda, Baron’la kalır... Fedotik de Baron’la kalsın, ya da bizim salonda yatsın, fark etmez... Dadıcığım, Doktor sanki inadına sarhoş, hem de körkütük, ona kimseyi gönderemeyiz. Verşinin’in karısını da konuk odasında yatıralım.</p>
				<p class="normal">anfisa (bitkin): Olga’cığım, canım benim, kovma beni! Kovma, ne olur!</p>
				<p class="normal">olga: Neler saçmalıyorsun dadı. Seni kovan kim!</p>
				<p class="normal">anfisa (başını Olga’nın göğsüne koyarak): Canım, güzelim, altın kızım benim, çalışıyorum, didiniyorum... Elden ayaktan kesildiğimde git diyecekler bana! Çek git! O zaman ben nereye giderim? Nereye? Seksen yaşındayım. Seksenden de çok, seksen iki...</p>
				<p class="normal">olga: Dadıcığım, otur... Zavallıcığım benim, çok yoruldun. (Anfisa’yı oturtur.) Dinlen biraz, iyi yürekli dadıcığım. Nasıl da sararmışsın.</p>
				<p class="normal">(Nataşa girer.)</p>
				<p class="normal">nataşa: Yangından zarar görenlere yardım için bir komisyon kuruluyormuş. Ne denir? Çok iyi bir düşünce! Yoksul insanların bir an önce yardımına koşmak, zenginlerin görevidir zaten. Bobik’le Sofoçka, dünyadan habersiz, odalarında mışıl mışıl uyuyorlar. Evde de ne kadar çok insan var, her yer dolmuş. Kentte grip salgını varmış, çocuklara da bulaşır diye ödüm kopuyor.</p>
				<p class="normal">olga (onu dinlemeksizin): Yangın görünmüyor bu odadan, burası sakin...</p>
				<p class="normal">nataşa: Evet... Benim de saçım başım dağınık olmalı... (Aynanın önünde durur.) Sözüm ona şişmanlamışım... Öyle diyorlar... Hiç bile değil! Mâşa uyuyor, yorulmuş zavallı... (Anfisa’ya soğuk bir tavırla) Sen benim yanımda oturmaya nasıl cüret ediyorsun! Kalk! Defol burdan! (Anfisa kalkıp çıkar. Bir sessizlik...) Sen de ne diye tutuyorsun bu kocakarıyı, anlamıyorum!</p>
				<p class="normal">olga (afallamış): Kusura bakma ama, ben de anlamıyorum...</p>
				<p class="normal">nataşa: Burda bir işe yaramıyor. Köylü karısı, gitsin köyünde yaşasın... Ne saygısızlık! Ben evde düzen severim! Fazlalığa gerek yok. (Olga’nın yanağını okşar.) Çok yorulmuşsun, sevgilim! Müdire hanımımız yorulmuş... Benim Sofoçka büyüyüp liseye gidince ben de korkacağım senden.</p>
				<p class="normal">olga: Ben müdire olmayacağım.</p>
				<p class="normal">nataşa: Müdireliğe seni seçecekler Olya’cığım, karar verildi buna.</p>
				<p class="normal">olga: Kabul etmeyeceğim. Yapamam... Gücüm bu kadarına yetmez... (Bir bardak su içer.) Dadıya nasıl da kaba davrandın az önce... Kusura bakma, benim taşıyamayacağım kadar ağır bir şey bu... Gözlerim kararıyor...</p>
				<p class="normal">nataşa (telaşlı): Özür dilerim Olga, özür dilerim... Seni üzmek istemezdim.</p>
				<p class="normal">(Mâşa kalkar, yastığını alır, öfkeyle çıkar.)</p>
				<p class="normal">olga: Anla beni cancağızım! Belki tuhaf biçimde eğitildik biz, ama böyle bir şeye ben katlanamam. Böyle davranışlar sanki eziyor beni, hasta oluyorum... Açıkçası, alçalmış hissediyorum kendimi!</p>
				<p class="normal">nataşa: Özür dilerim, özür dilerim... (Olga’yı öper.)</p>
				<p class="normal">olga: Küçük bile olsa kaba bir davranış, düşüncesizce söylenmiş bir söz üzüyor, sarsıyor beni...</p>
				<p class="normal">nataşa: Çoğu zaman gereksiz şeyler söylüyorum, orası doğru. Fakat o kadının pekâlâ köyde yaşayabileceğini kabul etmelisin şekerim.</p>
				<p class="normal">olga: Otuz yıldır bizim yanımızda o.</p>
				<p class="normal">nataşa: Ama artık iş göremiyor. Ya ben hiçbir şey anlamıyorum, ya da sen beni anlamak istemiyorsun. Artık iş göremiyor, ya uyukluyor ya da oturup duruyor.</p>
				<p class="normal">olga: Varsın otursun.</p>
				<p class="normal">nataşa (şaşırmış): Ne demek varsın otursun? Bir hizmetçi o! (Gözyaşları içinde) Seni anlayamıyorum Olga. Bende bir dadı, bir sütnine var, sonra hizmetçimiz, aşçımız... Bir de bu kocakarının ne gereği var? Ne gereği?</p>
				<p class="normal">(Sahne arkasında alarm çanları...)</p>
				<p class="normal">olga: Bu gece on yıl birden yaşlandım.</p>
				<p class="normal">nataşa: Seninle anlaşmamız gerek Olga. Sen lisedesin, ben evdeyim. Senin derslerin var, benim ev işlerim. Hizmetçiler için bir şey söylüyorsam, ne dediğimi bilerek söylüyorum. Anlıyor musun, bi-le-rek! Ve yarından tezi yok, bu hırsız kocakarı, bu moruk... (Tepinir.) bu cadaloz defolup gidecek bu evden! Sakın karşı çıkayım deme bana, sakın! (Kendini toparlayarak) Görüyorsun işte, aşağı kata taşınmazsan, seninle hep böyle tartışacağız demektir. Korkunç bir şey bu!</p>
				<p class="normal">(Kuligin girer.)</p>
				<p class="normal">kuligin: Mâşa nerde? Artık eve dönsek... Yangının hızı kesildi diyorlar... (Gerinir.) Sadece bir mahalle yandı. Oysa başlangıçta rüzgâr yüzünden tüm kent yanıyormuş gibi göründü. (Oturur.) Bittim yorgunluktan. Olya’cığım, sevgilim... Sık sık düşünürüm, eğer Mâşa olmasaydı, ben seninle evlenirdim Olya’cığım... Sen öyle iyisin ki... Yoruldum bittim. (Kulak kabartır.)</p>
				<p class="normal">olga: Ne var?</p>
				<p class="normal">kuligin: Sanki inadına, doktorun ayyaşlık nöbeti tuttu. Körkütük sarhoş. Sanki inadına! (Kalkar.) İşte, sanırım buraya geliyor... Duyuyor musunuz? Evet, buraya geliyor... (Güler.) Ne adam yahu... Bir yere gizlenmeli. (Giysi dolabına doğru gider ve köşede durur.) Köftehor!</p>
				<p class="normal">olga: Sen iki yıl içme, sonra birden kendini içkiye vur!.. (Nataşa ile birlikte odanın gerisine doğru çekilirler.)</p>
				<p class="normal">(Çebutıkin girer. Ayıkmış gibi, sendelemeden, odayı bir dolanır, duraklar, bakınır, sonra lavaboya gidip ellerini yıkamaya koyulur.)</p>
				<p class="normal">çebutıkin (somurtkan, kötücül): Allah hepsinin belasını versin... Sanıyorlar ki ben doktorum... Her hastalığın nasıl tedavi edileceğini bilirim. Benimse hiçbir şey, ama hiçbir şey bildiğim yok... Bildiğim ne varsa, hepsini unuttum... Hiçbir şey anımsamıyorum, hiçbir şey... (Olga ve Nataşa fark ettirmeden çıkarlar.) Allah kahretsin! Geçen çarşamba Zassip Sokağı’nda oturan bir kadını tedavi ettim. Öldü... Benim yüzümden... Evet... Yirmi beş yıl önce bir şeyler biliyordum, ama şimdi hiçbir şey anımsamıyorum, hiçbir şey. Belki ben insan da değilim... Ellerim, ayaklarım, kafam varmış süsü veriyorum kendime... Belki büsbütün yokum da, bana varmışım, yürüyormuşum, yiyormuşum, uyuyormuşum gibi geliyor... (Ağlar.) Ah, keşke var olmasam! (Ağlamayı keser, kötücül) Allah kahretsin! Geçen gün kulüpte Shakespeare’den Voltaire’den söz ediliyordu... Hiçbirinden tek satır okumuşluğum yok, ama okumuşum gibi bir surat takındım. Ötekiler de benim gibi yaptılar... Bayağılık! Küçüklük! Sonra o kadını anımsadım, çarşamba günü öldürdüğüm kadını... Sonra her şeyi anımsadım... Bir düzenbazlık, bir çirkef, bir rezillik duydum içimde... Gittim, içkiye vurdum kendimi...</p>
				<p class="normal">(İrina, Verşinin, Tuzenbah girerler. Tuzenbah’ın üstünde yeni ve şık bir sivil kostüm vardır.)</p>
				<p class="normal">irina: Burda oturalım. Buraya kimse gelmez.</p>
				<p class="normal">verşinin: Askerler olmasaydı tüm kent yanardı. Aslanlar! (Keyifle ellerini ovuşturur.) Altın gibi çocuklar! Yiğit delikanlılar!</p>
				<p class="normal">kuligin: (onlara yaklaşarak): Saat kaç beyler?</p>
				<p class="normal">tuzenbah: Nerdeyse dört olacak. Gün ağarmaya başladı bile.</p>
				<p class="normal">irina: Herkes salonda oturmuş, kimsenin kımıldamaya niyeti yok. Sizin şu Solyoniy de orda... (Çebutıkin’e) Bari siz gidip yatın doktor.</p>
				<p class="normal">çebutıkin: Bir şey değil efendim... Teşekkür ederim efendim. (Sakalını tatar.)</p>
				<p class="normal">kuligin (güler): Dut gibisiniz İvan Romanıç! (Eliyle Çebutıkin’in omzuna vurur.) Aferin! Ne demiş eskiler, in vino veritas.<sup class="calibre2"><a href="anton_split_034.html#footnote-600-28" id="footnote-600-28-backlink" name="footnote-600-28-backlink">[28]</a></sup></p>
				<p class="normal">tuzenbah: Yangından zarar görenler yararına bir konser düzenlemem isteniyor.</p>
				<p class="normal">irina: Adam sen de...</p>
				<p class="normal">tuzenbah: İstenirse, olmayacak şey değil. Mariya Sergeyevna bence harika piyano çalıyor.</p>
				<p class="normal">kuligin: Harika çalar.</p>
				<p class="normal">irina: Ama unuttu artık. Üç yıldır çalmıyor, belki de dört.</p>
				<p class="normal">tuzenbah: Bu kentte hiç kimsenin müzikten anladığı yok, hiç kimsenin. Ama ben, ben müzikten anlarım ve sizi şerefimle temin ederim ki, Mariya Sergeyevna olağanüstü güzellikte, hatta kusursuz denebilecek bir ustalıkla çalıyor piyanoyu.</p>
				<p class="normal">kuligin: Haklısınız Baron. Mâşa’yı çok severim. Harika kadındır.</p>
				<p class="normal">tuzenbah: Hiç kimsenin, ama hiç kimsenin seni anlamadığını bilerek öylesine görkemli çalabilmek!</p>
				<p class="normal">kuligin (içini çekerek): Öyle... Bununla birlikte, bir konsere katılması yakışık alır mı? (Bir sessizlik...) Ben, beyler, bu konuda ne söyleyebilirim? Belki de iyi bir şey olur. Müdürümüzün iyi, hatta çok iyi, çok akıllı bir insan olduğunu itiraf etmeliyim, fakat öyle görüşleri var ki... Kuşkusuz, onu ilgilendirmez bu, fakat yine de, eğer isterseniz, ona bir danışayım.</p>
				<p class="normal">(Çebutıkin porselen bir saati eline alarak evirip çevirmeye başlar.)</p>
				<p class="normal">verşinin: Yangında üstün başım berbat oldu. İnsana benzer yanım kalmadı. (Bir sessizlik...) Dün şöyle bir çalındı kulağıma, bizim tugayı daha uzak bir yere sevk etmek istiyorlarmış. Kimisi Polonya’ya, kimisi Çita’ya<sup class="calibre2"><a href="anton_split_034.html#footnote-600-29" id="footnote-600-29-backlink" name="footnote-600-29-backlink">[29]</a></sup> diyor.</p>
				<p class="normal">tuzenbah: Ben de duydum. Ne demeli? Kent o zaman büsbütün boşalacak.</p>
				<p class="normal">irina: Biz de gidiyoruz.</p>
				<p class="normal">çebutıkin (saati elinden düşürür. Saat parçalanır): Tuzla buz oldu!</p>
				<p class="normal">(Bir sessizlik... Herkes üzülmüş, tedirgin olmuştur.)</p>
				<p class="normal">kuligin (parçaları toplayarak): Böyle değerli bir şey kırılır mı hiç! Ah İvan Romanıç, İvan Romanıç! Hal ve gidişiniz sıfır!</p>
				<p class="normal">irina: Rahmetli annemin saati...</p>
				<p class="normal">çebutıkin: Olabilir... Anneninse annenin. Belki bu saati ben kırmadım da, bana kırmışım gibi geliyor. Belki biz aslında yokuz da, bize varmışız gibi geliyor. Ben hiçbir şey bilmiyorum, hiç kimse hiçbir şey bilmiyor. (Kapının önünde) Ne bakıyorsunuz? Nataşa, Protopopov’la kırıştırıyor ama siz bunu görmüyorsunuz... Siz burda oturmuşsunuz, hiçbir şey gördüğünüz yok, oysa Nataşa Protopopov’la kırıştırıyor... (Şarkı söyler.) “Şu hurmayı buyurmaz mısınız?” (Çıkar.)</p>
				<p class="normal">verşinin: Evet... (Güler.) Tüm bunlar nasıl da tuhaf aslında! (Bir sessizlik...) Yangını duyunca hemen eve koştum. Yaklaşınca evimizin sapasağlam, tehlikenin dışında olduğunu gördüm. Fakat kızlarımın ikisi de, üstlerinde sadece iç çamaşırları, kapının eşiğindeler, anneleri ortalıkta yok. İnsanlar telaş içinde gidip geliyor. Atlar, köpekler koşuşturuyor. Kızlarımın yüzünde kaygı, dehşet, yalvarış, daha bilmem neler... Bu yüzleri görünce, yüreğim burkuldu. Tanrım, diye düşündüm, uzun bir ömür boyunca kim bilir daha neler yaşamaları gerekecek bu yavrucakların! Çocuklarımı kucakladığım gibi koşmaya başladım. Bir yandan da, daha neler yaşamaları gerekecek şu dünyada diye düşünüyordum. (Alarm çanları... Bir sessizlik...) Buraya geldim, anneleri bağırıp çağırarak, sinir içinde çıktı karşıma...</p>
				<p class="normal">(Mâşa yastığı elinde girer, divana oturur.)</p>
				<p class="normal">verşinin: Ve o görüntü, kızlarımın üstlerinde sadece iç çamaşırıyla kapının eşiğinde duruşları, alevlerden kızıllaşan sokak, o korkunç gürültü, bana düşmanın ansızın saldırıp yakıp yıktığı, yağmaladığı eski çağları düşündürdü... Aslına bakarsanız şimdi olanla geçmişte olan arasında ne fark var? Aradan yine bir süre, diyelim iki yüz, üç yüzyıl geçtikten sonra, bizim şimdi yaşadığımız şu hayattan da aynı ürküntüyle, küçümseyişle söz edeceklerdir. Bugüne ilişkin her şey kaba, dayanılmaz, bayağı ve çirkin görünecektir. Oh, yaşam ne güzel olacak o zaman! (Güler.) Özür dilerim, yine felsefe yapmaya başladım. Lütfen sürdürmeme izin verin! İçim şu anda böyle şeyler söylemek isteğiyle öylesine dolu ki! (Bir sessizlik...) Herkes uyuyor sanki. Evet, diyordum ki yaşam ne güzel olacak o zaman! Şöyle bir düşünün... Şimdi şu kentte birkaç kişisiniz, ama gelecek kuşaklar içinde sizin gibiler çoğalacak, sonra sayımız daha da, daha da artacak... Ve bir gün her şey sizin istediğiniz gibi değişmiş olacak, herkes sizin gibi yaşamaya başlayacak ve günü gelip yaşlandığınızda sizlerden de daha iyi insanlar gelecek dünyaya... (Güler.) Bir tuhafım bugün... İçim yaşamak isteğiyle dolup taşıyor... (Şarkı söyler.) “Aşka her yaş boyun eğer, ateşi herkesi etkiler...” (Güler.)</p>
				<p class="normal">mâşa: Tram-tam-tam...</p>
				<p class="normal">verşinin: Tam-tam...</p>
				<p class="normal">mâşa: Tra-ra-ra?</p>
				<p class="normal">verşinin: Tra-ta-ta. (Güler.)</p>
				<p class="normal">(Fedotik girer.)</p>
				<p class="normal">fedotik (dans ederek): Yandı, yandı! Her şeyim yanıp kül oldu!</p>
				<p class="normal">(Gülüşmeler...)</p>
				<p class="normal">irina: Şaka ediyorsunuz. Her şeyiniz yandı mı gerçekten?</p>
				<p class="normal">fedotik (gülerek): Her şeyim... Hiçbir şey kurtulmadı. Gitarım, fotoğraflarım, mektuplarım, hepsi yanıp kül oldu... Size armağan etmek istediğim bir not defteri vardı, o da yandı.</p>
				<p class="normal">(Solyoniy girer.)</p>
				<p class="normal">irina: Hayır Vasili Vasiliç, çıkın lütfen. Buraya giremezsiniz.</p>
				<p class="normal">solyoniy: Neden şu Baron girebiliyor da, ben giremiyor muşum?</p>
				<p class="normal">verşinin: Gerçekten de gitmeli artık. Yangın ne durumda?</p>
				<p class="normal">solyoniy: Sönmeye yüz tuttu diyorlar. Hayır, kesinlikle tuhaf bir şey bu. Neden şu Baron girebiliyor da ben giremiyorum?</p>
				<p class="normal">(Cebinden çıkardığı bir şişeden esans sürünür.)</p>
				<p class="normal">verşinin: Tram-tam-tam.</p>
				<p class="normal">mâşa: Tram-tam.</p>
				<p class="normal">verşinin (Güler. Solyoniy’e): Salona geçelim.</p>
				<p class="normal">solyoniy: Pekâlâ, öyle olsun efendim. Bunu böylece bir yere yazalım. “Bu konuyu daha derinleştirmek olasıydı, fakat kazları ürkütmekten korkuyorum.”<sup class="calibre2"><a href="anton_split_034.html#footnote-600-30" id="footnote-600-30-backlink" name="footnote-600-30-backlink">[30]</a></sup> (Tuzenbah’a dönerek.) Geh bili-bili-bili... (Verşinin ve Fedotik’le birlikte çıkarlar.)</p>
				<p class="normal">irina: Dumana boğdu ortalığı şu Solyoniy... (İnanmazlıkla) O da ne, Baron uyuyor! Baron! Baron!</p>
				<p class="normal">tuzenbah (uyanarak): Yorulmuşum... Tuğla fabrikası... Yok, sayıklamıyorum, yarın gerçekten de tuğla fabrikasında çalışmaya başlıyorum... Konuşması yapıldı bile. (İrina’ya sevgiyle) Ne kadar solgun, ne kadar olağanüstü, ne kadar güzelsiniz. Bana öyle geliyor ki, solgunluğunuz tıpkı bir ışık gibi karanlıkları aydınlatıyor. Üzgünsünüz, yaşamdan hoşnut değilsiniz... Oh, gelin birlikte gidelim, birlikte çalışalım!</p>
				<p class="normal">mâşa: Nikolay Lvoviç, gidin burdan...</p>
				<p class="normal">tuzenbah (gülerek): Siz burda mıydınız? Bir şey göremiyorum... (İrina’nın elini öper.) Hoşça kalın, gidiyorum. Şimdi size bakıyorum da, çok zaman önce, isim gününüzde, nasıl da canlı, neşeli, çalışmanın mutluluklarından söz edişinizi anımsıyorum. Ben de nasıl mutlu bir yaşamı görür gibi olmuştum o zaman! Hani, nerde o? (İrina’nın elini öper.) Gözlerinizde yaşlar birikmiş. Gidip yatın, şafak söküyor... Nerdeyse sabah olacak. Ah, uğrunuza hayatımı verebilseydim...</p>
				<p class="normal">mâşa: Gidin burdan Nikolay Lvoviç! Ee, doğrusu artık...</p>
				<p class="normal">tuzenbah: Gidiyorum. (Çıkar.)</p>
				<p class="normal">mâşa (yatarak): Fyodor, uyuyor musun sen?</p>
				<p class="normal">kuligin: Ha?</p>
				<p class="normal">mâşa: Eve gitsen daha iyi olur.</p>
				<p class="normal">kuligin: Sevgili Mâşa’m benim, biricik Mâşa’m...</p>
				<p class="normal">irina: Fyodor, yoruldu zavallı. Bırak da dinlensin.</p>
				<p class="normal">kuligin: Hemen gidiyorum... Sevgili karım benim, eşsiz karım. Seviyorum seni, biriciğim...</p>
				<p class="normal">mâşa (öfkeli): Amo, amas, amat, amamus, amatis, amant...<sup class="calibre2"><a href="anton_split_034.html#footnote-600-31" id="footnote-600-31-backlink" name="footnote-600-31-backlink">[31]</a></sup></p>
				<p class="normal">kuligin (güler): Yok, ama gerçekten benzersiz bir kadın. Yedi yıldır evliyiz seninle, sanki dün evlenmişiz gibi geliyor bana. Sevgim üzerine yemin ederim ki böyle. Yok, ama gerçekten benzersiz bir kadınsın sen. Mutluyum ben, mutluyum ben, mutluyum!</p>
				<p class="normal">mâşa: Sıkıldım artık ben, sıkıldım artık, sıkıldım... (Kalkıp oturarak sürdürür konuşmasını.) Ne yapsam, çıkmıyor aklımdan. Düşündükçe de çileden çıkarıyor beni. Çivi gibi deliyor beynimi, artık susamayacağım. Andrey’den söz ediyorum... Evi bankaya ipotek ettirmiş, bütün parayı da karısı almış. Ama ev sadece onun değil ki, dördümüzün! Dürüst bir insansa bunu bilmesi gerek.</p>
				<p class="normal">kuligin: Pek mi önemli Mâşa! Sana ne bundan? Andrey gırtlağına kadar borç içinde. Ne diyelim. Tanrı yardımcısı olsun.</p>
				<p class="normal">mâşa: Yine de çileden çıkarıyor beni bu iş. (Yatar.)</p>
				<p class="normal">kuligin: Seninle ben yoksul değiliz. Ben çalışıyorum, liseye gidiyorum... Sonra özel dersler de veriyorum... Namuslu bir insanım ben. Basit bir insan... Hani derler ya: Omnia mea mecum porto.<sup class="calibre2"><a href="anton_split_034.html#footnote-600-32" id="footnote-600-32-backlink" name="footnote-600-32-backlink">[32]</a></sup></p>
				<p class="normal">mâşa: Malda mülkte gözüm yok benim, beni çileden çıkaran haksızlık. (Bir sessizlik...) Hadi git artık Fyodor.</p>
				<p class="normal">kuligin (Mâşa’yı öper): Yoruldun sen. Yarım saatçik dinlen, ben aşağıda oturur beklerim. Biraz kestir. (Giderken) Mutluyum ben, mutluyum ben, mutluyum... (Çıkar.)</p>
				<p class="normal">irana: Gerçekten de şu kadınla yaşamaya başlayalı beri nasıl da değersizleşti, küçüldü Andrey’imiz, nasıl da çöktü, yaşlandı!.. Bir zamanlar profesör olmaya hazırlanan adam, dün baktım, sonunda Belediye Meclisi üyeliğine seçildiği için övünüyor. O Belediye Meclisinde üye, Protopopov ise başkan. Tüm kent bunu konuşuyor, alay ediyor. Hiçbir şey bilmeyen, görmeyen sadece o. Bakın işte, herkes yangına koştu, o ise odasına kapanmış, dünyayla ilgisini kesmiş, keman çalıyor, (Sinirli) Of, korkunç bütün bunlar, korkunç, korkunç! Dayanamayacağım artık, dayanamayacağım artık, daha fazla dayanamayacağım...</p>
				<p class="normal">(Olga girer, kendi masasını düzene koyar.)</p>
				<p class="normal">irina (yüksek sesle ağlayarak): Atın beni başınızdan, atın! Daha fazla dayanamayacağım...</p>
				<p class="normal">olga (ürkmüş): Ne oldu sana, canım benim, ne oldu sana?</p>
				<p class="normal">irina (hıçkırarak): Nereye gittiler? Tümü birden nereye gittiler? Nerdeler? Tanrım! Tanrım! Unuttum, hepsini unuttum!.. Kafam karmakarışık... İtalyanca pencere neydi, ya da tavana ne deniyordu?.. Anımsamıyorum... Her şeyi unutuyorum, her gün unutuyorum... Yaşamsa, hiçbir zaman geri dönmemecesine akıp gidiyor, hiçbir zaman, hiçbir zaman gidemeyeceğiz Moskova’ya... Görüyorum bunu... Gidemeyeceğiz...</p>
				<p class="normal">olga: Canım benim... Canım...</p>
				<p class="normal">irina (kendini tutarak): Ah, nasıl mutsuzum... Çalışamıyorum, çalışmayacağım! Yeter! Yeter! Telgrafhane memuresiydim, şimdi de Belediye Meclisinde çalışıyorum. Yapayım diye verdikleri her işten tiksiniyorum, hor görüyorum hepsini. Yirmi dört yaşındayım artık ve uzun zamandır çalışıyorum. Beynim tükendi, kurudum, çirkinleştim, ahmaklaştım, yaşlandım... Ve hepsi boş, hepsi boş, hiçbir doyumum, mutluluğum yok. Oysa zaman geçiyor ve öyle geliyor ki bana, insan gerçek yaşamdan, güzel yaşamdan, gitgide daha uzağa, daha uzağa, bir uçuruma doğru yuvarlanıyor. Umutsuzluk içindeyim. Nasıl olup da hâlâ yaşadığımı, nasıl olup da hâlâ kendimi öldürmediğimi anlamıyorum...</p>
				<p class="normal">olga: Ağlama, ağlama çocuğum, ağlama... Bana acı veriyorsun.</p>
				<p class="normal">irina: Ağlamıyorum, ağlamıyorum artık... Bitti. Bak, ağlamıyorum artık... Bitti... Tamam!</p>
				<p class="normal">olga: Canım, güzelim benim, bir abla, bir dost olarak beni dinlersen, evlen Baron’la.</p>
				<p class="normal">(İrina sessizce ağlamaktadır.)</p>
				<p class="normal">olga: Hem sen de saygı duyuyorsun, çok değer veriyorsun ona. Evet, güzel bir adam olmadığı doğru, ama öyle namuslu, öyle temiz yürekli ki... Sonra insan âşık olduğu için değil, görevlerini yerine getirmek için evlenir. Kendi payıma ben böyle düşünüyorum. İsteyenim kim olursa olsun, sevmeden de evlenirdim onunla. Yeter ki dürüst olsun. Hatta yaşlı biriyle bile evlenirdim.</p>
				<p class="normal">irina: Hep Moskova’ya taşınacağımızı, orda düşlerimde yaşattığım, seveceğim asıl insanla karşılaşacağımı umdum. Ama hepsi, hepsi boş hayallermiş...</p>
				<p class="normal">olga (kız kardeşini kucaklar): Sevgilim, güzelim benim. Her şeyi anlıyorum. Baron Nikolay Lvoviç ordudan ayrılıp da sivil giysiyle bize geldiği gün öyle çirkin görünmüştü ki bana, gözyaşlarımı tutamamıştım... “Niye ağlıyorsunuz?” diye sormuştu. Nasıl söyleyebilirdim niye ağladığımı? Fakat Tanrı izin verir de evlenirsen onunla, mutlu olacağım. Bu çünkü başka bir şey, bambaşka bir şey.</p>
				<p class="normal">(Nataşa elinde bir mumla sağ kapıdan girer, hiçbir şey söylemeden sol kapıdan çıkar.)</p>
				<p class="normal">mâşa (oturur): Öyle bir edayla gidiyor ki, gören yangını o çıkardı sanır.</p>
				<p class="normal">olga: Mâşa, aptalın tekisin sen. Ailemizin en aptalı sensin. N’olur, gücenme.</p>
				<p class="normal">(Bir sessizlik...)</p>
				<p class="normal">mâşa: Sevgili kız kardeşlerim, bir itirafta bulunmak istiyorum size. İçimi bir kurt kemiriyor. Size bir günahımı itiraf edeceğim, başkaca da, hiçbir zaman, hiç kimse işitemeyecek bunu benden... Şimdi, şu an söyleyeceğim. (Alçak sesle) Bu, sırrım benim, ama sizin her şeyi bilmeniz gerek... Susmak elimde değil artık... (Bir sessizlik...) Seviyorum... Seviyorum... Seviyorum o adamı. Az önce burdaydı, gördünüz onu... Ne var sanki saklayacak, söylüyorum işte, Yarbay Verşinin’i seviyorum...</p>
				<p class="normal">olga (yatağının bulunduğu paravanın arkasına geçer): Devam etme. Zaten duymuyorum seni.</p>
				<p class="normal">mâşa: Ne yapabilirdim! (Başını elleri arasına alır.) Önce tuhaf biri olarak görünmüştü bana, sonra acıdım, sonra da sevdim... Sesiyle, sözleriyle, tüm mutsuzluklarıyla, iki kızıyla sevdim onu...</p>
				<p class="normal">olga (paravanın arkasından): Duymuyorum. Ne saçmalarsan saçmala, fark etmez, hiçbir şey duymuyorum.</p>
				<p class="normal">mâşa: Aman Olga, ne aptalsın! Seviyorum. Demek alnımın yazısı böyleymiş. Demek talihim böyleymiş. O da beni seviyor... Bütün bunlar korkunç şeyler, öyle değil mi? Güzel bir şey değil bu, ha? (İrina’yı elinden yakalar, kendine çeker.) Oh, güzelim, canım benim... Nasıl yaşayacağız şu ömrümüzü? Halimiz ne olacak bizim?.. İnsan bir roman okuduğunda, bütün okudukları eski, bilinen şeylermiş gibi gelir ona... Ama kendin âşık olduğunda, kimsenin hiçbir şey bilmediğini, herkesin kendi başına karar vermesi gerektiğini anlarsın. Sevgililerim, sevgili kız kardeşlerim, işte içimdekileri döktüm, şimdi artık susacağım... Gogol’ün delisi gibi... Susun! Susun!</p>
				<p class="normal">(Andrey, arkasında Ferapont, girerler.)</p>
				<p class="normal">andrey (öfkeli): Ne istiyorsun? Anlamıyorum.</p>
				<p class="normal">ferapont (kapıda, sabırsızlıkla): Andrey Sergeyeviç, bunu size şimdiye kadar on kere söyledim.</p>
				<p class="normal">andrey: Bir kere, ben senin Andrey Sergeyeviç’in değilim, bana efendimiz de!</p>
				<p class="normal">ferapont: Efendimiz, itfaiyeciler ırmağa gitmek için bahçeden geçmelerine izin vermenizi rica ediyorlar. Yoksa, dolaş babam dolaş, canları çıkıyor.</p>
				<p class="normal">andrey: Olur. Git, olur dediğimi söyle. (Ferapont çıkar.) Can sıktılar artık. Olga nerde? (Olga paravanın arkasından çıkar.) Senden dolabın anahtarını istemeye geldim. Benimkini yitirmişim. Sende de olacaktı o küçük anahtardan.</p>
				<p class="normal">(Olga hiçbir şey söylemeden anahtarı verir. İrina, kendi yatağının bulunduğu paravanın arkasına geçer. Bir sessizlik...)</p>
				<p class="normal">andrey: Ama ne yangın! Neyse, sönmeye yüz tuttu. Tanrının cezası Ferapont sinirlendirdi beni, budalaca şeyler söyledim... Efendimiz... (Bir sessizlik...) Olga, niye susuyorsun? Bu saçmalıklara, anlamsız surat asıp durmalara son vermenin zamanı geldi artık. Mâşa, sen burdasın, İrina, sen de... Çok güzel. Her şeyi açık açık dosdoğru konuşalım şimdi. Bana karşı bu tavrınızın sebebi nedir? Söyleyin, nedir?</p>
				<p class="normal">olga: Bırak şimdi Andrey. Yarın konuşuruz. (Telaşa kapılarak) Ne korkunç bir gece!</p>
				<p class="normal">andrey (şaşırıp bozulmuş): Kaygılanacak bir şey yok. Ben olanca soğukkanlılığımla soruyorum: Bana karşı bu tavrınızın sebebi nedir? Açıkça söyleyin.</p>
				<p class="normal">verşinin (sesi duyulur): Tram-tam-tam!</p>
				<p class="normal">mâşa (kalkar, yüksek sesle): Tra-ta-ta! (Olga’ya) Hoşça kal, Olya, Tanrı yardımcın olsun. (Paravanın arkasına geçer, İrina’yı öper.) İyi geceler canım... Andrey, hoşça kal. Gitsen iyi olur. Çok yorgunlar. Yarın konuşursun... (Çıkar.)</p>
				<p class="normal">olga: Evet Andrey, yarına erteleyelim... (Yatağının olduğu paravanın arkasına geçer.) Artık uyuma zamanı.</p>
				<p class="normal">andrey: Hemen söyleyip gideceğim. Hemen... Bir kere, Nataşa’yla, karımla bir alıp veremediğiniz var. Evliliğimin ilk gününden beri farkındayım bunun. Nataşa çok güzel, dürüst, seçkin, soylu bir kadındır. Benim düşüncem bu. Karımı seviyor ve sayıyorum. Anlıyor musunuz, sayıyorum onu ve başkalarının da aynı saygıyı göstermelerini istiyorum. Tekrar ediyorum, namuslu, soylu bir kadındır o. Sizin takındığınız bu hoşnutsuz tavırlar ise, bağışlayın ama, şımarıklıktan başka bir şey değil... (Bir sessizlik...) İkincisi, sanıyorum profesör olmadığım, bilimle uğraşmadığım için bana kırgınsınız. Ama ben Belediyede çalışıyorum, Belediye Meclisi yönetim kurulu üyesiyim ve bu işimi de bilime hizmet gibi kutsal, yüce bir görev sayıyorum. Evet, Belediye Meclisinde yönetim kurulu üyesiyim ve bilin ki övünüyorum bununla... (Bir sessizlik...) Son olarak... Şunu da söyleyeyim... Size sormadan evi ipotek ettirdim... Bunda kabahatliyim, doğru, özür diliyorum sizden... Borçlarım beni bunu yapmaya zorladı... Otuz beş bin ruble... Kumar oynamıyorum artık, çok oldu bırakalı, fakat kendimi savunmak için söyleyebileceğim başlıca şey, sizlerin kız olarak yetim maaşı almanız, benimse, deyim yerindeyse, hiçbir gelirim olmamasıydı... (Bir sessizlik...)</p>
				<p class="normal">kuligin (kapıda): Mâşa burda değil mi? (Telaşa kapılarak) Peki ya nerde? Tuhaf şey... (Çıkar.)</p>
				<p class="normal">andrey: Dinlemiyorlar... Nataşa eşsiz, namuslu bir insandır... (Sahnede bir süre sessizce dolaştıktan sonra durur.) Evlendiğimde, mutlu olacağımızı sanıyordum... Hepimizin mutlu olacağını... Ama, Tanrım! (Ağlar.) Kardeşlerim, sevgili kız kardeşlerim, canım kız kardeşlerim, inanmayın bana, inanmayın... (Çıkar.)</p>
				<p class="normal">kuligin (kapıda, telaş içinde): Mâşa nerde? Mâşa burda değil mi? Şaşılacak şey. (Çıkar.)</p>
				<p class="normal">(Alarm çanları... Sahne boştur.)</p>
				<p class="normal">irina (paravanın arkasından): Olya! Kim vuruyor döşemeye?</p>
				<p class="normal">olga: Doktor İvan Romanoviç’tir. Sarhoş.</p>
				<p class="normal">irina: Ne sıkıntılı bir gece. (Bir sessizlik...) Olya! (Paravanın arkasından başını uzatır.) Duydun mu? Tugay kalkıyormuş burdan. Uzak bir yere gidiyormuş.</p>
				<p class="normal">olga: Söylentiden başka bir şey değil.</p>
				<p class="normal">irina: O zaman yapayalnız kalacağız... Olya!</p>
				<p class="normal">olga: Ne olacak?</p>
				<p class="normal">irina: Canım, sevgili Olga’cığım, Barona saygı duyuyorum, değer veriyorum. Seçkin bir insan. Evleneceğim onunla. Razıyım buna. Yeter ki Moskova’ya gidelim. Yalvarırım sana, Moskova’ya gidelim! Dünyada Moskova’dan daha iyi bir şey yok! Gidelim, Olya! Gidelim!</p>
	<p class="h2baslik">perde</p>
	</div>
<div class="calibre1" id="calibre_pb_28"/></body>
</html>