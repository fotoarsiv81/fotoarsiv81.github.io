<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Üçüncü Perde</p>
				<p class="normal">İvanov’un çalışma odası. Yazı masasının üzerinde düzensiz olarak kâğıtlar, kitaplar, resmi zarflar, biblolar, tabancalar; kâğıtların yakınında lamba, su dolu bir sürahi, bir tabak ringa balığı, ekmek parçaları ve salatalıklar. Duvarlarda yöresel haritalar, tablolar, tüfekler, tabancalar, oraklar, kamçılar, vb. Öğle zamanı.</p>
	<p class="h2baslik">I<br class="chapter"/>
			    şabyelski, lebedev, borkin, piyotr</p>
				<p class="normal">(Şabyelski ve Lebedev, yazı masasının iki yanında oturmaktalar. Borkin sahne ortasındaki bir sandalyede ata biner gibi oturmaktadır. Piyotr kapıda.)</p>
				<p class="normal">lebedev: Fransızların savaş politikası açık ve belirli... Adamlar ne istediklerini biliyorlar. Sosisçilerin bağırsaklarını deşmek onlara yetecek. Almanya’da ise havalar çok başka. Fransızların dışında daha birçok dertleri var.</p>
				<p class="normal">şabyelski: Saçma! Bence Almanlar da ödlek, Fransızlar da... Yalnızca nanik yapıyorlar birbirlerine. İnan ki iş nanikle kalacak. Savaş mavaş olmayacak...</p>
				<p class="normal">borkin: Zaten, savaşmanın hiç gereği yok bana sorarsanız. Nedir bütün bu silahlanmalar, ulusal savunma bütçeleri filan? Ben olsam ne yapardım biliyor musunuz? Ülkedeki bütün köpeklere kuduz mikrobu aşılar, sonra da hepsini düşman ülkesine salıverirdim. Bütün düşmanlar bir aya kalmaz kudururlardı...</p>
				<p class="normal">lebedev (güler): Kafa küçük ama, düşünceler okyanusta balık gibi kaynıyor.</p>
				<p class="normal">şabyelski: Virtüöz!</p>
				<p class="normal">lebedev: Tanrı iyiliğini versin, adamı güldürüyorsun Mişel Mişeliç. (Ciddileşir.) Baylar, votkanın sözünü eden yok! “Repetatur.” (Üç kadeh doldurur.) Sağlığınıza!.. (İçerler, meze alırlar.) Azizim, şu ringa balığının üstüne meze yok.</p>
				<p class="normal">şabyelski: Hadi canım, salatalık daha iyidir... Bilginler, dünya kurulalı beri kafa patlatıyorlarmış ama, meze olarak tuzlu salatalıktan iyisini bulamıyorlarmış. (Piyotr’a) Piyotr, hadi biraz daha salatalık getir, mutfaktakilere de söyle, dört tane soğanlı börek kızartsınlar. Börekler iyice kızarsın ha...</p>
				<p class="normal">(Piyotr çıkar.)</p>
	<p class="h2baslik">II<br class="chapter"/>
			    piyotr dışındakiler</p>
				<p class="normal">lebedev: Votka havyarla da iyi gidiyor... Ama yolunu yöntemini bilmeli... Dört tane kara havyarla iki baş yeşil soğanı zeytinyağında karıştıracaksın... Üstüne de limonu sıktın mı, yeme de yanında yat... Kokusu bile adamın başını döndürür.</p>
				<p class="normal">borkin: Votkayla, kızarmış sazan balığı da iyi gidiyor. Fakat kızartmasını bilmeli. Önce temizleyeceksin, sonra dövülmüş peksimete bulayacaksın, sonra da kuruyuncaya kadar öyle kızartacaksın ki dişlerde kıtırdasın: Kıtır... kıtır... kıtır...</p>
				<p class="normal">şabyelski: Dün Babakina’da enfes bir beyaz mantar vardı.</p>
				<p class="normal">lebedev: Nefis!</p>
				<p class="normal">şabyelski: Fakat özel bir yöntemle hazırlanmış. Soğan, defne yaprağı ve her çeşit baharat... Düşünebiliyor musunuz... Tencerenin kapağını açtığınızda bir buhar, bir koku... İnsan heyecanlanıyor.</p>
				<p class="normal">lebedev: Öyleyse, “Repetatur!” (İçerler.) Sağlığınıza!.. (Saate bakar.) Nikolay’ı daha fazla bekleyemeyeceğim anlaşılıyor. Gitme zamanı geldi. Biz evde mantar yüzü görmedik daha, sen Babakina’da mantar yiyorsun. Söyler misin, ne şeytanlık var aklında, ne diye böyle sık sık gidiyorsun Marfutka’ya?</p>
				<p class="normal">şabyelski (başıyla Borkin’i gösterir): İşte bu, beni Marfutka’yla evlendirmek istiyor.</p>
				<p class="normal">lebedev: Ne? Peki, sen kaç yaşındasın?</p>
				<p class="normal">şabyelski: Altmış iki.</p>
				<p class="normal">lebedev: Tam çağın. Marfutka da tam sana göre bir eş.</p>
				<p class="normal">borkin: İş Marfutka’da değil, Marfutka’nın sterlinglerinde...</p>
				<p class="normal">lebedev: Demek ki Marfutka’dan para koparacaksın, öyle mi? Öyleyse çıkmaz ayın son çarşambasında kavağa çıkacak olan balığı da elde etmek istersiniz, değil mi?</p>
				<p class="normal">borkin: El çoğu evlenip ceplerini doldurduğunda görürsünüz çıkmaz ayın son çarşambasında kavağa çıkacak olan balığı. O zaman dudaklarınızı yalarsınız...</p>
				<p class="normal">şabyelski: İşte, gördüğün gibi iş bu kadar ciddi. Dediklerini yaparsam dünya evine gireceğime bu büyük adam kesin olarak inanıyor...</p>
				<p class="normal">borkin: Ne demek istiyorsunuz? Yoksa siz kesin olarak inanmıyor musunuz?</p>
				<p class="normal">şabyelski: Oğlum, sen aklını mı oynattın? Nasıl kesin olarak inanılır böyle bir şeye? Hadi canım...</p>
				<p class="normal">borkin: Pek çok teşekkürler... Pek çok teşekkürler!.. Yani benimle alay mı ediyorsunuz siz? Bir evleneceğim, bir evlenmeyeceğim, şeytan bilir hangisi!.. Ben şeref sözü veriyorum ve siz evlenmiyorsunuz, öyle mi?..</p>
				<p class="normal">şabyelski (omuz silker): Adam ciddi... Şaşılacak şey!..</p>
				<p class="normal">borkin (öfkelenir): Öyleyse ne diye telaşa verdiniz şerefli bir kadını? Zavallı, Konteslik sevdasıyla aklını oynattı, gözüne uyku girmez oldu, yemekten içmekten kesildi... İş buraya vardıktan sonra ciddiyetten ayrılmak şerefli bir insana yakışmaz!..</p>
				<p class="normal">şabyelski (parmaklarını çıtlatır): Yahu, gerçekten de evlenmeli mi? Yapmalı mı bu alçaklığı? Ha? Yapacağım! Şeref sözü... Varsın her şey iyice rezilleşsin!..</p>
				<p class="normal">(Livov girer.)</p>
	<p class="h2baslik">III<br class="chapter"/>
			    öncekiler, livov</p>
				<p class="normal">lebedev: Lokman Hekime naçiz saygılar... (Elini Livov’a uzatır, şarkı söyler.) “Doktor, anacığım, kurtarın beni; ölüm korkusundan nerdeyse öleceğim.”</p>
				<p class="normal">livov: Nikolay Alekseyeviç gelmedi mi daha?</p>
				<p class="normal">lebedev: Evet, gelmedi daha. Ben de onu bekliyorum bir saattir.</p>
				<p class="normal">(Livov sabırsızlıkla sahneyi adımlar.)</p>
				<p class="normal">lebedev: Dostum, Anna Petrovna’nın sağlığı nasıl, ha?</p>
				<p class="normal">livov: Berbat.</p>
				<p class="normal">lebedev (içini çeker): Saygılarımı sunmak üzere yanına gidebilir miyim acaba?</p>
				<p class="normal">livov: Hayır, lütfen. Uyuyor.</p>
				<p class="normal">(Sessizlik...)</p>
				<p class="normal">lebedev: Ne kadar cana yakın, ne kadar tatlı bir insan... (İçini çeker.) Şuroçka’nın doğum günü eğlentisinde düşüp bayıldığı zaman yüzüne bakmıştım da, daha o zaman anlamıştım zavallının yaşayacak pek az günü kaldığını. O gün neden bayılmıştı acaba, anlayamıyorum. Gürültüye koştuğumda kadıncağız solgun bir yüzle döşemede yatıyordu. Nikolay hemen onun yanı başına diz çökmüştü. Şuroçka da gözyaşları içindeydi. Olaydan sonra, ben de Şuroçka da bir hafta kendimizi toparlayamadık.</p>
				<p class="normal">şabyelski (Livov’a): Söyler misiniz pek sayın bilim dervişi, genç doktorların göğüs hastalığına tutulmuş bayanlara yaptıkları özel ziyaretlerin yararlı olduğunu, acaba hangi bilgin keşfetti? Doğrusu, büyük bir buluş! Acaba Allopathy’ye mi giriyor bu, yoksa homoeopathy’ye mi?</p>
				<p class="normal">(Livov önce yanıtlamak ister, fakat bir horgörü davranışıyla yetinip, çıkar.)</p>
	<p class="h2baslik">IV<br class="chapter"/>
			    livov dışındakiler</p>
				<p class="normal">şabyelski: Ne kahredici bir bakıştı!..</p>
				<p class="normal">lebedev: Ne diye tutmuyorsun dilini? Niçin kırdın çocuğu?</p>
				<p class="normal">şabyelski (sinirli): O da niçin yalan söylüyor? Veremmiş... ümit yokmuş... ölecekmiş... Yalan söylüyor! Ben de dayanamıyorum!</p>
				<p class="normal">lebedev: Peki, yalan söylediğini nerden çıkarıyorsun?</p>
				<p class="normal">şabyelski (kalkıp yürür): Sapasağlam bir insanın durup dururken ansızın ölebileceğini düşünmek istemiyorum. Bırakalım bu konuşmayı.</p>
	<p class="h2baslik">V<br class="chapter"/>
			    öncekiler, kosih</p>
				<p class="normal">kosih (soluk soluğa girer): Evde mi Nikolay Alekseyeviç? Merhabalar! (Hızla herkesin elini sıkar.) Ha, evde mi?</p>
				<p class="normal">borkin: Evde değil.</p>
				<p class="normal">kosih (oturur ve yine fırlayıp kalkar): Öyleyse, hoşça kalın (Bir kadeh votka içer, hızla bir şeyler atıştırır.) Gitmeliyim... İşler... Bittim. Güçlükle ayakta duruyorum...</p>
				<p class="normal">lebedev: Hangi rüzgâr attı seni? Nerden?</p>
				<p class="normal">kosih: Barabanovlar’daydım. Bütün gece vint oynadık, az önce bitti. Son meteliğime kadar ütüldüm!.. Şu Barabanov tıpkı bir arabacı gibi oynuyor! (Ağlamaklı) Bakın şimdi kupayı hep elimde tutuyorum... (Borkin’e döner, Borkin uzaklaşır.) O karoyu geliyor, ben yeniden kupayı, o karoyu... ve oyunu alamıyorum... (Lebedev’e) Dört sinek oynuyoruz. Beyle kız bende. Altılı da elimde. Maçanın beyi, onlusu, üçlüsü...</p>
				<p class="normal">lebedev: İsa aşkına beni bırak!</p>
				<p class="normal">kosih (Kont’a): Anlıyorsunuz ya, sinekten bey, kız, altılı, maçadan bey, onlu, üçlü...</p>
				<p class="normal">şabyelski (Kosih’i iter): Hayır, dinlemek istemiyorum!</p>
				<p class="normal">kosih: Ve şanssızlığa bakın; maça beyi ilk elde kesiliyor...</p>
				<p class="normal">şabyelski (masadan bir tabanca alır): Rahat bırakın beni, yoksa ateş ederim!..</p>
				<p class="normal">kosih (elini sallar): Allah Allah... Konuşacak kimse yok mu yahu? Avusturalya’da mı yaşıyoruz canım... Ne birlik var, ne de ortak bir ilgi. Herkes kendi başına yaşıyor... Neyse, gitmeliyim, zamanıdır. (Kasketini alır.) Zaman çok değerli!.. (Lebedev’in elini sıkar.) Pas!</p>
				<p class="normal">(Gülmeler...)</p>
				<p class="normal">(Kosih çıkarken kapıda Avdotya Nazarovna’yla çarpışır.)</p>
	<p class="h2baslik">VI<br class="chapter"/>
			    öncekiler, avdotya nazarovna</p>
				<p class="normal">avdotya nazarovna (bir çığlık atar): Gözün kör olsun! Yuvarlanıyordum az daha!</p>
				<p class="normal">hepsi birden: Avdotya Nazarovna!..</p>
				<p class="normal">avdotya nazarovna: Ben ev ev dolaşıp onları arıyorum, onlar da burda oturmuş kafayı tütsülüyorlar. Nasılsınız şahinlerim? Afiyet olsun! (El sıkışır.)</p>
				<p class="normal">lebedev: Hayrola?</p>
				<p class="normal">avdotya nazarovna: Hayırdır anacığım, hayırdır!.. (Kont’a) Kont’um, sizinle ilgili. (Selamlar.) Sizi selamlamak ve sağlığınızı sormakla görevliyim. Eğer bu akşam da gelmezseniz, bebeciğimin gözleri ağlamaktan kör olacakmış. Onu bir kıyıcığa çek, kulacığına fısılda bunları dedi. Ama ne diye gizli kapaklı söyleyecekmişim sanki? Yabancı mı var aramızda? Herkes bizden. Sonra, tavuk hırsızlığı yapmıyoruz ki cancağızım, iki tarafın da gönlü olan bir aşk evliliğinden söz ediyoruz... Ben, koca günahkâr, hiç de içmem bu mereti ya, bu mutlu olayın şerefine içeceğim...</p>
				<p class="normal">lebedev: Ben de içeceğim. (Doldurur.) Hiç eskimiyorsun ihtiyar sığırcık kuşu. Benim bildiğim, otuz yıllık kocakarısın...</p>
				<p class="normal">avdotya nazarovna: Doğrusunu söylemek gerekirse, ben de şaşırdım yılların sayısını... İki koca kefenledim, üçüncüye de varırdım varmasına ya, drahomasız almıyorlar... Sekiz çocuğum vardı... (Kadehi kaldırır.) İyi başladık, inşallah başladığımız gibi de bitiririz! Örnek karı koca olurlar, biz de onlara bakıp seviniriz. Öğüt veririz, mutluluk dileriz. (İçer.) Amma da sertmiş ha...</p>
				<p class="normal">şabyelski (kahkahalarla, Lebedev’e): İşin tuhafı, anlıyor musun, sanıyorlar ki ben... Şaşılacak şey! (Kalkar.) Yapmalı mı bu alçaklığı yoksa? İnadına... Ha? Sürtsün burnunu ihtiyar köpek! Pâşa, ne dersin? Ha?</p>
				<p class="normal">lebedev: Boşuna saçmalıyorsun Kont. Bizim işimiz artık ölümümüzü beklemeye kaldı kardeş. Marfutka’nın da, sterlinglerinin de çoktan zamanı geçti.</p>
				<p class="normal">şabyelski: Hayır, hayır, yapacağım bu alçaklığı! Şerefim hakkı için yapacağım bu alçaklığı!</p>
				<p class="normal">(İvanov ve Livov girerler.)</p>
	<p class="h2baslik">VII<br class="chapter"/>
			    öncekiler, ivanov, livov</p>
				<p class="normal">livov: Bana sadece beş dakika ayırmanızı rica ediyorum.</p>
				<p class="normal">lebedev: Nikolaşa! (İvanov’u karşılar, öper.) Nasılsın, sevgili dostum? Bir saattir seni bekliyorum.</p>
				<p class="normal">avdotya nazarovna (selamlar): Merhaba iki gözüm.</p>
				<p class="normal">ivanov (kızgın): Çalışma odamı meyhaneye çevirmişsiniz yine!.. Bunu yapmamanızı bin kere rica ettim. (Masaya yaklaşır.) İşte, kâğıtlara votka dökülmüş... ekmek kırıntıları... salatalıklar... Allah kahretsin!</p>
				<p class="normal">lebedev: Özür dilerim Nikolaşa, özür dilerim... Bağışla... Seninle, sevgili dostum, çok önemli bir iş hakkında konuşmalıyım.</p>
				<p class="normal">borkin: Ben de.</p>
				<p class="normal">livov: Nikolay Alekseyeviç, konuşabilir miyiz?</p>
				<p class="normal">ivanov (Lebedev’i gösterir): Önce onunla konuşalım, sizinle daha sonra konuşuruz... (Lebedev’e) Evet?</p>
				<p class="normal">lebedev: Baylar, konuşmamız özeldir, özür dilerim...</p>
				<p class="normal">(Kont ve Avdotya Nazarovna birlikte çıkarlar, sonra Borkin, en son Livov çıkar.)</p>
	<p class="h2baslik">VIII<br class="chapter"/>
			    ivanov, lebedev</p>
				<p class="normal">ivanov: Pâşa, sen istediğin kadar içebilirsin, hastalığın bu senin, fakat rica ederim dayıma içirme. Önceleri hiç içmezdi. İçki dokunuyor ona.</p>
				<p class="normal">lebedev (ürkek): Bilmiyordum anacığım, bilmiyordum... Aklıma bile gelmemişti...</p>
				<p class="normal">ivanov: Tanrı korusun, bu koca bebek ölürse, benim için kötü olacak, sizin için değil... Evet, ne istiyorsun?</p>
				<p class="normal">(Sessizlik...)</p>
				<p class="normal">lebedev: Görüyor musun, sevgili dostum... Utancımdan nasıl başlayacağımı bilemiyorum... Utanıyorum Nikolaşa, yüzüm kızarıyor, dilim dolaşıyor... fakat, iki gözüm, düşün ki ben bir emir kuluyum, kölenin, paçavranın biriyim... Bağışla beni...</p>
				<p class="normal">ivanov: Fakat, mesele nedir?</p>
				<p class="normal">lebedev: Karım gönderdi beni... Gözünü seveyim öde şunun faizlerini! İnanır mısın, başımın etini yiyor! Tanrı aşkına kurtar beni!..</p>
				<p class="normal">ivanov: Pâşa, biliyorsun ki şu sıralar hiç param yok.</p>
				<p class="normal">lebedev: Biliyorum, biliyorum, bilmez olur muyum? Fakat ben ne yapabilirim iki gözüm? Beklemek istemiyor. Düşün ki, eğer senetleri protesto edip haciz koydurursa, ben ve Şuroçka nasıl bakabiliriz senin yüzüne...</p>
				<p class="normal">ivanov: Pâşa, ben de utanıyorum, yerin dibine geçiyorum... fakat... nerden para bulayım? Söyle, nerden? Tek çare, sonbaharı beklemek. O zaman buğdayları satınca elime para geçecek.</p>
				<p class="normal">lebedev (bağırır): Beklemek istemiyor!</p>
				<p class="normal">(Sessizlik...)</p>
				<p class="normal">ivanov: Senin durumunun ne kadar kötü olduğunu anlamıyor değilim, fakat benimki daha da berbat. (Yürür, düşünür.) Hiçbir kurtuluş çaresi gelmiyor aklıma... Satacak hiçbir şeyim yok...</p>
				<p class="normal">lebedev: Bir kere de Milbah’a uğrayıp sorsaydın; biliyorsun, sana on altı bin ruble borcu var.</p>
				<p class="normal">(İvanov elini umutsuzca sallar.)</p>
				<p class="normal">lebedev: Bak ne diyeceğim... Biliyorum, kızacaksın... fakat... kırma ihtiyar bir sarhoşu. Dostça bak yüzüme... bir dosta bakar gibi bak!.. Biz ikimiz de üniversitedeniz... Liberaliz... Ortak ilgilerimiz, ortak dertlerimiz var. İkimiz de Moskova Üniversitesi’nde okuduk... Alma Mater... (Cüzdanını çıkarır.) İşte, hiç kimsenin varlıklarını bilmediği paracıklarım burda yatıyor... Borç olarak kabul et... (Paraları çıkarıp masaya koyar.) Onuru monuru bırak şimdi, dostça bak yüzüme... Eğer ben senin yerinde olsaydım, alırdım bunları, şerefim hakkı için... (Sessizlik...) İşte hepsi masada. Bin yüz ruble.. Bugün ona uğrayıp kendin ver. De ki: “Buyrun paranızı sayın geveze Zinaida Savişna, kursağınızda kalsın!..” Fakat benden borç aldığını belli etmeyesin!.. Tanrı korusun!. Yoksa Bayan Bektaşiüzümü canıma okur... (İvanov’a göz atar.) Peki, peki, kızma! (Paraları hızla masadan alır, kendi cebine koyar.) Kızma! Şakaydı... İsa aşkına bağışla beni! (Sessizlik...) Çok mu kızdın?</p>
				<p class="normal">(İvanov elini sallar.)</p>
				<p class="normal">lebedev: İşte böyle... (İçini çeker.) Senin acılı günlerin de bunlar. Kardeş, insan semavere benzer; her zaman serin serin raflarda durmaz, bazen de içine kömür koyarlar... İşe yaramadı bu benzetme, daha iyisini uydurmak da benim elimden gelmez... (İçini çeker.) Acı çekmek, ruha dayanıklılık verir. Ben senin için kaygılanmıyorum. Nikolaşa, biliyorum, sen bu yıkımdan kurtulacaksın, her şey düzelecek, fakat kardeş, şu dedikoduculara çok canım sıkılıyor, onların söylediklerini duyunca kendimi hakarete uğramış sayıyorum... Gözünü seveyim, söyler misin nerden çıkıyor bu laflar? Eğer kasabada senin için söylenen laflara bakarsak, savcının ziyareti yakındır... Çünkü hem katilin, hem kan içicinin, hem de azılı soyguncunun birisin...</p>
				<p class="normal">ivanov: Bütün bu konuştuklarımız boş şeyler, başım ağrıyor benim.</p>
				<p class="normal">lebedev: Zaten her şey bu kadar çok düşünmen yüzünden böyle oldu.</p>
				<p class="normal">ivanov: Hiçbir şey düşündüğüm yok.</p>
				<p class="normal">lebedev: Nikolaşa, boşver her şeye, bize gel. Şuroçka senin dostluğundan hoşlanıyor, seni anlıyor, değerini biliyor. Nikolaşa, o dürüst, iyi bir kızdır. Ne anasına, ne de babasına çekmiş. Kardeş, bazen bakıyorum da inanasım gelmiyor; benim gibi koca burunlu bir ayyaşta böyle bir hazine bulunsun ha, şaşılacak şey!.. Gel bize, onunla akıllı uslu şeyler üstüne söz et, eğlenirsin. O sağlam, içten bir insandır...</p>
				<p class="normal">ivanov: Pâşa, iki gözüm, yalnız bırak beni.</p>
				<p class="normal">lebedev: Anlıyorum, anlıyorum... (Aceleyle saatine bakar.) Anlıyorum. (İvanov’u öper.) Hoşça kal. Okulun açılış törenine yetişeceğim daha. (Kapıya yürür, duraklar.) Akıllı kızcığım... Dün onunla şu dedikodular üzerine konuşuyorduk... (Güler) Birdenbire, sanki bir özdeyiş söyler gibi, ne dedi biliyor musun; “Baba, ateş böceklerinin geceyi aydınlatmaları, gece kuşları kendilerini daha kolay görüp yesinler diyedir. İyi insanlar da dedikodulara ve kötü söylentilere yem olmak için parlarlar...” Nasıl? Harika değil mi? George Sand!..</p>
				<p class="normal">ivanov: Pâşa! (Lebedev’i durdurur.) Ne oluyor bana?</p>
				<p class="normal">lebedev: Doğrusunu söylemek gerekirse, ben de bunu sormak istiyordum sana, ama çekiniyordum. Sana ne olduğunu bilmiyorum kardeş! Bir yandan senin karşı karşıya kaldığın mutsuzlukları düşünürken, öte yandan senin ne yenilmez bir adam olduğun aklıma geliyor. Başka bir neden olmalı Nikolaşa, başka bir neden olmalı iki gözüm... Fakat nedir o, bir türlü anlayamıyorum!..</p>
				<p class="normal">ivanov: Ben de anlayamıyorum. Bana öyle geliyor ki... fakat hayır! (Sessizlik...) Ne söylemek istiyordum biliyor musun?: Semyon adında bir işçim vardı, tanırsın. Bir keresinde harman zamanı ne kadar güçlü olduğunu gösterip kızlara övünmek istedi, sırtına iki çuval çavdarı birden yüklendi. Ve çatladı. Az sonra da öldü. Bana öyle geliyor ki, ben de çatladım. Lise, üniversite, iş adamlığı, okullar, tasarılar... İnançlarım kimseninkilere benzemezdi, herkesten başka türlü evlendim. İkide bir öfkeleniyor, gözünü kırpmadan tehlikeye atılıyor, paramı sağa sola savuruyordum. Bunları sen de biliyorsun. Bütün kasabanın en mutlu, en acı çeken adamı bendim. İşte bütün bu saydıklarım Pâşa, benim çavdar çuvallarım oldular... Yüklendim ve belim kırıldı. Yirmisindeyken hepimiz kahramanızdır, ne olursa olsun gözümüzü kırpmadan her işe atılırız, otuzunda ise yorulur, hiçbir işe yaramaz oluruz. Nasıl, nasıl açıklayabilirsin bu yorgunluğu sen? Fakat, git Pâşa, Tanrı aşkına git, başını ağrıttım.</p>
				<p class="normal">lebedev (canlı): Ne düşünüyorum biliyor musun; seni bu duruma çevren düşürdü!</p>
				<p class="normal">ivanov: Ahmakça ve eski bir görüş bu. Pâşa, git!</p>
				<p class="normal">lebedev: Gerçekten de, ahmakça, ahmakça olduğunu ben de anlıyorum şimdi. Gidiyorum... (Çıkar.)</p>
	<p class="h2baslik">IX<br class="chapter"/>
			    ivanov</p>
				<p class="normal">ivanov (yalnız): Kötü, zavallı, değersiz bir adamım ben. Bana ancak Pâşa gibi zavallı, ayyaş, bitik biri, sevgi, saygı duyabilir. Tanrım, nasıl hor görüyorum kendimi! Nasıl derin bir tiksinti duyuyorum kendi sesimden, kendi adımlarımdan, kendi ellerimden, giysilerimden, düşüncelerimden. Fakat, ne kadar gülünç, ne kadar onur kırıcı! Daha bir yıl öncesine kadar sağlıklı, güçlü, dinç, çalışkan ve ateşli bir adamdım. İşte bu ellerimle çalışıyordum. Konuşmalarım en bilgisiz kişileri bile etkileyebiliyordu. Acı karşısında ağlayabiliyor, kötülüğe karşı öfkeyle başkaldırabiliyordum. Esinlenmek nedir biliyordum. Çalışma masasının arkasında iki şafak boyunca, ruhu şiirlerle eğlendirerek oturulan sessiz gecelerin çekiciliğini ve güzelliğini biliyordum. İnançlarım vardı. Öz anamın gözlerine bakar gibi bakabiliyordum gelecek günlere... Ama şimdi, oh, Tanrım! Yoruldum, inançlarım yok oldu. Günlerimi, gecelerimi aylak aylak geçiriyorum. Beynim, ayaklarım, ellerim, kendi başlarına çalışır oldular. Evim barkım yıkılıyor, ormanın balta vuruşları altında çatırdıyor. (Ağlar.) Toprağım öksüz çocuklar gibi bakıyor yüzüme. Beklediğim, üzüldüğüm hiçbir şey yok, ruhum gelecek karşısında dehşetle titriyor... Ya Sarra? Onu sonuna kadar seveceğime yemin etmiş, zavallıya mutluluktan söz etmiş, gözleri önüne düşünde bile göremeyeceği bir gelecek sermiştim. İnandı bana. Bütün bu beş yıl boyunca kurbanlarının ağırlığı altında onun nasıl sararıp solduğunu, vicdanıyla yaptığı savaş sonunda nasıl hasta düştüğünü gördüm. Fakat Tanrı tanıktır ki ne sitem etti, ne de yan baktı bir kerecik olsun!.. Ben... bense soğudum ondan... Nasıl? Neden? Niçin? Anlayamıyorum. İşte acı çekiyor, günleri sayılı, bense aşağılık bir korkak gibi onun solgun yüzünden, çökük göğsünden, yalvaran gözlerinden kaçıyorum... Utanılacak şey, utanılacak şey!.. (Sessizlik...) Saşa’ya, kızcağıza dokunuyor benim mutsuzluğum. Bana, nerdeyse bir moruğa, aşktan söz ediyor ve ben bir anda kendimden geçip her şeyi unutuyorum, sanki büyülenmiş gibi bağırıyorum: “Yeni bir hayat! Mutluluk.” Fakat aradan bir gün geçer geçmez bu yeni hayata, bu mutluluğa, cinlere inandığım kadar inanmaya başlıyorum. Ne oluyor bana? Bu güçsüzlüğüm nerden geliyor? Sinirlerime ne oldu? Zavallı hasta karım azıcık iğneli bir söz söylemesin, hizmetçi canımı sıkmaya görsün, ya da tüfeğim ateş almasın; nasıl da, nasıl da kötü, aykırı bir adam olup çıkıveriyorum! En iyisi, alnıma bir kurşun sıkıp...</p>
	<p class="h2baslik">X<br class="chapter"/>
			    ivanov, livov</p>
				<p class="normal">livov (girer): Sizinle görüşmem gerekiyor Nikolay Alekseyeviç!</p>
				<p class="normal">ivanov: Doktor, böyle her gün görüşeceksek, bu insan gücünü aşan bir şey olur.</p>
				<p class="normal">livov: Beni dinlemek zorundasınız.</p>
				<p class="normal">ivanov: Sizi her gün dinliyorum, şu ana kadar da anlamış değilim: Ne yapmamı istiyorsunuz?</p>
				<p class="normal">livov: Oysa ben açık seçik konuşuyorum; ancak yürek taşımayan biri benim sözlerimi anlayamaz...</p>
				<p class="normal">ivanov: Karım ölümün eşiğinde bulunuyor, bunu biliyorum! Ona karşı bağışlanamaz ölçüde suçluyum, bunu da biliyorum! Siz şerefli bir adamsınız, bunu da biliyorum! Başka ne istiyorsunuz?</p>
				<p class="normal">livov: Beni, insanların katı yürekliliği öfkelendiriyor... Bir kadın ölüyor burda. Bu kadının annesi ve babası var ve bu kadın seviyor onları, son bir kere görmek istiyor; onlar da biliyorlar bunu, kızlarının ölmek üzere olduğunu, kendilerini son bir kere görmek istediğini biliyorlar, fakat –iğrenç katı yüreklilik!– dinsel inançlarının ne kadar sarsılmaz olduğunu gösterip, şaşırtmak istiyorlar herkesi, kızlarını hâlâ lanetliyorlar! Uğruna baba ocağını ve dinsel inancını kurban ettiği adam olan sizse, hiç gizlemeden ve apaçık amaçlarla her gün şu Lebedevler’e koşuyorsunuz!</p>
				<p class="normal">ivanov: Ah, iki haftadır gitmedim oraya.</p>
				<p class="normal">livov (dinlemeyerek): Sizin gibi insanlarla dosdoğru, açıkça konuşmak gerekir! İsterseniz dinlemeyin. Ben her şeyi gerçek adlarıyla adlandırmaktan çekinmem... Yeni başarılar elde etmek için karınızın ölümü gerekli size... Peki, diyelim ki bu böyle, fakat bekleyemez miydiniz? Onu doğal ölümüne bıraksaydınız da, uygunsuz davranışlarınızla her gün her gün öldürmeseydiniz, acaba drahomalarıyla birlikte, kaçar mıydı sizden bayan Lebedev? Siz, olağanüstü Tartuffe, bugünkü başarınızı iki yıl sonra da elde edebilir, kızın başını döndürüp drahomasına konabilirdiniz... Niçin acele ediyorsunuz? Karınızın hemen şimdi ölmesi niçin bu kadar gerekli size?</p>
				<p class="normal">ivanov: Sözlerinizle bana acı veriyorsunuz... Doktor, bir insanın sonsuz sabırlı olabileceğini sanıyorsanız, kötü bir hekim olduğunuzu söyleyebilirim. Hakaretlerinizi yanıtlamamak için güçlükle tutuyorum kendimi.</p>
				<p class="normal">livov: Yeter! Beni budala yerine koyamazsınız! İndirin yüzünüzdeki maskeyi!</p>
				<p class="normal">ivanov: Akıllı adam, düşünün biraz. Size kalırsa beni anlamaktan daha kolay bir şey yok, öyle mi? Anna’yla büyük bir drahoma elde edebilmek için evlendim... Drahomayı vermediler, ben de onu öldürmeye çalışıp yeniden evlenmek istiyorum... Ha? Tıpkı böyle düşünüyorsunuz değil mi? Ne kadar kolay ve anlaşılır... İnsan işte bu kadar kolay ve anlaşılır bir makine... Öyle mi? Hayır doktor! İnsanların ilk bakışta ya da bir-iki dış belirtiye bakarak birbirleri üzerine yargı vermelerini sağlayacak kadar çok sayıda çark, vida ve supap yok hiçbirimizde... Ben sizi anlayamam, siz beni anlayamazsınız, bazen kendi kendimizi de anlayamayız. Çok iyi bir doktor olup, yine de insanları anlamayabilirsiniz. Kabul edin bunu, kendinize bu kadar güvenmeyin.</p>
				<p class="normal">livov: Yani siz o kadar karanlık ve karışıksınız, ben de o kadar beyinsizim ki, namuslulukla namussuzluğu birbirinden ayıramıyorum, öyle mi?</p>
				<p class="normal">ivanov: Öyle sanıyorum ki sizinle hiçbir zaman anlaşamayacağız... Son olarak soruyorum, rica ederim, kısaca karşılık verin: Ne yapmamı istiyorsunuz? Ne elde etmeye çalışıyorsunuz? (Sinirli) Kiminle konuşmak şerefine eriyorum: Beni suçlayan savcıyla mı, yoksa karımın doktoruyla mı?</p>
				<p class="normal">livov: Ben bir doktorum; bir doktor olarak da karınıza karşı davranışlarınızı değiştirmenizi istiyorum... Davranışlarınız Anna Petrovna’yı öldürüyor!</p>
				<p class="normal">ivanov: Peki ne yapayım? Ne yapayım? Eğer beni kendimden daha iyi anladığınızı düşünüyorsanız, açık seçik söyleyin; ne yapayım?</p>
				<p class="normal">livov: Hiç olmazsa işlerinizi daha gizli kapaklı yürütün!</p>
				<p class="normal">ivanov: Tanrım! Acaba kendinizi anlayabiliyor musunuz siz? (Su içer.) Bırakın beni. Bin kere suçluyum, bunların hesabını vermeye de hazırım, fakat bana her gün işkence etmeniz için sizi hiç kimse görevlendirmedi...</p>
				<p class="normal">livov: Fakat sizi de hiç kimse, benim gerçek bildiğim şeylere hakaret edesiniz diye görevlendirmedi! Ruhuma acı verdiniz, zehirlediniz onu. Bu kasabaya gelmeden önce dünyada aptalların, delilerin, saplantılı insanların bulunabileceğini kabul edebiliyordum; fakat istençlerini bilerek ve tasarlayarak kötülüğe yönelten insanların bulunabileceğini sanmıyordum... İnsanlara saygı duyuyordum, seviyordum onları... Fakat ne zaman ki sizi gördüm...</p>
				<p class="normal">ivanov: Çok dinledim bunları!</p>
				<p class="normal">livov: Öyle mi? (İçeri giren Saşa’yı görür. Saşa binici giysileriyledir.) Ümit ederim ki, birbirimizi şimdi çok daha iyi anlıyoruz! (Omuzlarını silker ve çıkar.)</p>
	<p class="h2baslik">XI<br class="chapter"/>
			    ivanov, saşa</p>
				<p class="normal">ivanov (irkilir): Şura! Sen?..</p>
				<p class="normal">saşa: Merhaba. Beklemiyordun değil mi? Niçin çoktandır uğramıyorsun?</p>
				<p class="normal">ivanov: Şura, gelmemen gerekirdi, sakınmalıydın! Karım için çok kötü olabilir bu.</p>
				<p class="normal">saşa: Beni görmeyecek ki. Arka yoldan geldim. Hemen gideceğim. Çok kaygılıyım, nasılsın? Niçin gelmiyorsun?</p>
				<p class="normal">ivanov: Karım yeterince hakarete uğradı zaten, nerdeyse ölüyor, sen çıkıp buraya geliyorsun. Şura, aşırı bir vurdumduymazlık bu, insanlığa aykırı bir şey!</p>
				<p class="normal">saşa: Peki ne yapabilirdim? İki haftadır gelmiyorsun, mektuplarıma karşılık vermedin. Üzüntü içindeyim. Bana öyle geldi ki dayanılmaz acılar çekiyorsun, hastasın, öldün! Bir tek gece olsun rahat uyuyamadım. Hemen gideceğim... Hiç olmazsa söyle, iyi misin?</p>
				<p class="normal">ivanov: Hayır. Eziyet ediyorum kendime. İnsanlar bana acı veriyorlar. Dayanma gücüm kalmadı! Ve sen burdasın! Ne kadar kötü, ne kadar olağandışı bir şey bu! Şura, ne kadar suçluyum, ne kadar suçluyum!..</p>
				<p class="normal">saşa: Böyle korkunç, acıklı sözcüklerle konuşmayı ne kadar da seviyorsun! Demek suçlusun? Peki söyler misin? Niçin?</p>
				<p class="normal">ivanov: Bilmiyorum... Bilmiyorum...</p>
				<p class="normal">saşa: Olmaz böyle şey, eğer suçluysan suçunun ne olduğunu bilmem gerekir. Yoksa sahte para mı bastın, ha?</p>
				<p class="normal">ivanov: Şakanın sırası değil!</p>
				<p class="normal">saşa: Suçlusun, çünkü karını artık sevmiyorsun, öyle mi? Olabilir. Fakat insan kendi duyguları üstünde egemen değil ki, sen ondan soğumayı istemedin ki... Suçlusun, çünkü ben sana seni sevdiğimi söylerken karın sözlerimi duydu, öyle mi? Ama sen onun bunları duymasını istemedin ki...</p>
				<p class="normal">ivanov (keser): Vs., vs., vs... Sevdin, soğudun, duyguların üstünde egemen değilsin. Basmakalıp söz bütün bunlar, gereksiz bir yığın cümle. Bunlarla yardım edemezsin bana.</p>
				<p class="normal">saşa: Seninle konuşmak çok yorucu bir şey. (Tabloya bakar.) Köpek ne güzel çizilmiş. Acaba bakarak mı yapmışlar?</p>
				<p class="normal">ivanov: Evet, bakarak. Bizim bu aşk hikâyemiz de basmakalıp, gereksiz bir şey. Adam ruhunu ve kişiliğini yitiriyor, tam o sırada ortaya çıkan dinç ve güçlü kadın ona yardım elini uzatıyor. Bu pek güzel bir şey, ama sadece romanlarda görülen bir şey... Oysa hayatta...</p>
				<p class="normal">saşa: Hayatta da görülür böyle şeyler.</p>
				<p class="normal">ivanov: Hayatı pek ince bir şey gibi düşündüğün anlaşılıyor. İniltilerim saygılı bir korku uyandırıyor sende, benim kişiliğimde ikinci bir Hamlet ele geçirdiğini sanıyorsun. Oysa ben bir psikopatım ve bu sadece gülünç! Kırıtmalarıma katıla katıla gülmek gerekirken, sen yardım eli uzatıyorsun! Kurtarmak ve bir zafer kazanmak! Ah, bugün ne kadar da kötüyüm kendime karşı! Bu gerginlik mutlaka bir şeyle boşalacak... Ya bir şey kıracağım, ya da...</p>
				<p class="normal">saşa: Evet, evet, mutlaka gerekli bu. Bir şey kır, parçala, ya da bağır. Aptallık edip buraya geldiğim için azarla beni. Tepin! (Sessizlik...) Hadi başla!..</p>
				<p class="normal">ivanov: Gülünç!</p>
				<p class="normal">saşa: Güzel! Gerçekten de gülümsüyoruz! Hadi, bir iyilik et, yeniden gülümse!</p>
				<p class="normal">ivanov (güler): Beni kurtarmaya giriştiğin zaman yüzün saf bir anlatıma bürünüyor, gözbebeklerin sanki bir kuyrukluyıldıza bakıyormuşsun gibi büyüyor. Saf bir erkek, bir ahmak demektir. Oysa siz kadınlar öylesine saflaşabiliyorsunuz ki, ahmaklık şurda dursun, tatlılaşıp, sıcaklaşıyorsunuz. İşin şaşılacak yanı; sağlıklı, güçlü, neşeli erkekler hiç ilginizi çekmiyor da, kim baş aşağı yuvarlanıyorsa onun boynuna sarılıyorsunuz. Acaba güçlü bir adamın kadını olmak, göz yaşartıcı bir zavallının hastabakıcısı olmaktan daha mı kötü?</p>
				<p class="normal">saşa: Evet, daha kötü.</p>
				<p class="normal">ivanov: Fakat, niçin? (Kahkahayla güler.) İyi ki Darwin bilmiyordu bunu, yoksa hemen açıklardı nedenini. İnsan soyunu bozuyorsunuz siz. Sizin bu sevecenliğiniz yüzünden, kısa bir süre sonra dünya mızmızlar ve psikopatlarla dolmaya başlayacak.</p>
				<p class="normal">saşa: Erkeklerin anlayamayacağı pek çok şey var. Zavallı bir başarısız, başarılı bir adamdan daha kolay girebilir bir genç kızın yüreğine. Çünkü her genç kızın yüreğinde gerçek bir aşk duygusu yatar. Anlıyor musun; gerçek bir aşk! Erkeklerin başlıca sorunu işleridir, aşk üçüncü derecede bir şeydir onlar için. Kadınla konuşmak, onunla bahçede dolaşmak, hoşça bir zaman geçirmek ve onun mezarında ağlamak... İşte bir erkeğin aşktan anladığı. Oysa aşk, biz kadınlar için, hayatın kendisidir. Bir kadın, “seni seviyorum” diyorsa, bu, “senin tasalarını gidermek istiyorum, seninle dünyanın öbür ucuna nasıl gidebileceğimizi tasarlıyorum, eğer sen cehenneme gideceksen ben de seninle cehenneme geleceğim” demektir. Sözgelimi, bütün bir gece senin notlarını temize çekmek, ya da kimse uyandırmasın diye sabaha kadar sana gözcülük etmek, seninle yüzlerce kilometre yürümek büyük mutluluk olurdu benim için. Üç yıl önce, harman zamanıydı; güneşten yanmış, yorgun ve toz içinde bize geldiğini, içecek bir şey istediğini anımsıyorum. Getirdiğim şeyi içmiş, sonra da vurulmuş gibi uyuyup kalmıştın divanda. Yarım gün uyudun orda ve ben bütün bu süre boyunca sana gözcülük ettim. Ne kadar hoşlanmıştım bundan! Aşk, kendisi için harcanan emek oranınca güzeldir, yani, anlıyor musun, o kadar güçlü duyulur...</p>
				<p class="normal">ivanov: Gerçek aşk... Hımm!.. Bence, aşırı bir bağlılık bu; genç kız felsefesi. Fakat kim bilir, belki de böyle olması gerekir... (Omuzlarını silker.) Şeytan bilir! (Neşeli) Şura, şerefim hakkı için, gerçekte iyi bir adamım ben!.. Felsefeden her zaman hoşlanırdım, fakat hiçbir zaman şöyle konuşmazdım: “Kadınlarımız bozuldu”, ya da “Kadınlık yanlış bir yola girdi”. Ben, sadece teşekkür doluydum, o kadar! Kızım benim, tatlım, ne kadar eğlendiricisin! Bense nasıl gülünç bir hayvanım! Lazar rolü oynuyor, dindar halkın kafasını karıştırıyorum. (Güler.) Böö!.. (Ansızın uzaklaşır.) Fakat git, Saşa! Kendimizi unuttuk...</p>
				<p class="normal">saşa: Evet, gitmeliyim. Senin şerefli doktor yüksek görev duygularıyla harekete geçip, Anna Petrovna’ya burda olduğumu yetiştirmeseydi bari. Bak, dinle beni: Şimdi dosdoğru karının yanına git ve başucuna otur. Otur... otur... Eğer bir yıl oturman gerekecekse bir yıl otur. Eğer on yıl oturman gerekecekse on yıl otur. Görevini yerine getir. Seni bağışlaması için dil dök ona, ayaklarına kapan, ağla. Mutlaka böyle yapmalısın. En önemlisi de, işlerinin peşini bırakma.</p>
				<p class="normal">ivanov: İşte yine o duygu! Sanki tıka basa zehirli mantar yemişim!..</p>
				<p class="normal">saşa: Tanrı seni korusun! İstersen beni hiç düşünme! Eğer on beş günde bir-iki satır karalarsan, ona da teşekkürler. Ben sana yazacağım...</p>
				<p class="normal">(Borkin kapıdan bakar.)</p>
	<p class="h2baslik">XII<br class="chapter"/>
			    öncekiler, borkin</p>
				<p class="normal">borkin: Nikolay Alekseyeviç, girebilir miyim? (Saşa’yı görür.) Özür dilerim, burda olduğunuzu bilmiyordum... (Girer.) Bonjur! (Eğilip selamlar.)</p>
				<p class="normal">saşa (bozulmuş): Merhaba.</p>
				<p class="normal">borkin: Toplamışsınız... güzelleşmişsiniz...</p>
				<p class="normal">saşa (İvanov’a): Peki, ben gidiyorum. Hoşça kalın Nikolay Alekseyeviç. (Çıkar.)</p>
	<p class="h2baslik">XIII<br class="chapter"/>
			    ivanov, borkin</p>
				<p class="normal">borkin: Eşsiz bir görüntü! Biz nesire geldik, karşımıza şiir çıktı!.. (Şarkı söyler.) “Sen ışığa uçan küçük bir kuş gibi göründün bana...”</p>
				<p class="normal">(İvanov son derece öfkeli, sahnede yürür.)</p>
				<p class="normal">borkin: (oturur): Fakat azizim, bu kızda başkalarında olmayan bir şey var! Ha, ne dersiniz? Şöyle, fantasmagorik bir şey... (İçini çeker.) Aslında, kasabanın en paralı gelinlik kızı ama, annesi olacak cimrinin yüzünden kimsenin gözü kesmiyor. Gerçi kadının ölümünden sonra her şey Şuroçka’ya kalacak ama, kadın ölmedikçe ona ancak bir on bin, biraz da eski kap kacak verir, üstelik bir de minnettarlık bekler. (Ceplerini karıştırır.) “De los majoros”um vardı biraz, siz de ister misiniz? (Sigara tabakasını uzatır.) Pek güzel şeyler... İçimleri pek hoş.</p>
				<p class="normal">ivanov (öfkeden boğulur gibidir. Borkin’e yaklaşır): Şu dakikadan sonra evimde görmek istemiyorum sizi! Defolun!</p>
				<p class="normal">(Borkin ayağa fırlar, sigara düşer.)</p>
				<p class="normal">ivanov: Defol! Hemen şimdi!</p>
				<p class="normal">borkin: Nicolas, ne demek oluyor bu? Niçin kızıyorsunuz?</p>
				<p class="normal">ivanov: Niçin mi? Peki nerden aldınız bu sigaraları bakayım? İhtiyarı her gün nereye ve niçin götürdüğünüzü bilmiyor muyum sanıyorsunuz?</p>
				<p class="normal">borkin (omuzlarını silker): Size ne bundan?</p>
				<p class="normal">ivanov: Siz bir alçaksınız! Aşağılık tasarılarınızı bütün kasabaya yayarak, herkesin gözünde şerefsiz bir insan durumuna düşürdünüz beni! Sizinle hiçbir ortak yanımız yok ve rica ederim, şu dakika çıkıp gidin evimden! (Hızla yürür.)</p>
				<p class="normal">borkin: Bunları sinirlilikle söylediğinizi bildiğim için size darılmıyorum. İstediğiniz kadar hakaret edebilirsiniz... (Sigarayı yerden alır.) Fakat, bu melankoliyi bırakmanızın zamanı geldi artık. Lise öğrencisi değilsiniz...</p>
				<p class="normal">ivanov (titreyerek): Siz hâlâ burda mısınız? Siz benimle alay mı ediyorsunuz!..</p>
				<p class="normal">(Anna Petrovna girer.)</p>
				<p class="normal">borkin: İşte Anna Petrovna da geldi... Ben gideyim bari. (Çıkar.)</p>
	<p class="h2baslik">XIV<br class="chapter"/>
			    ivanov, anna petrovna</p>
				<p class="normal">(İvanov masanın yakınında duraklar, başını eğerek durur.)</p>
				<p class="normal">anna petrovna (kısa bir susuştan sonra): Niçin buraya geldi o kız? (Susar.) Soruyorum sana: Niçin buraya geldi o kız?</p>
				<p class="normal">ivanov: Sorma Anyuta... (Sessizlik...) Çok suçluyum. Nasıl cezalandırırsan cezalandır, bir şey demem, fakat... sorma... Gücüm yok konuşmaya.</p>
				<p class="normal">anna petrovna (sert): Niçin buraya geldi o kız? (Sessizlik...) İşte sen busun! Seni çok iyi anlıyorum şimdi. Senin nasıl bir adam olduğunu çok iyi görebiliyorum şimdi. Şerefsiz adam! Düşük yaratık!.. Anımsıyor musun, gelip beni sevdiğin yalanını söylediğin günü!.. Bir çocuk gibi kandım bu yalana; annemi, babamı, dinsel inancımı, her şeyimi, her şeyimi bırakıp seninle geldim... Her zaman yalan söylüyordun bana; gerçek üzerine, geleceğimiz üzerine, şerefli tasarıların üzerine her zaman, her zaman yalanlar söylüyordun bana... Söylediğin her söze inanıyordum...</p>
				<p class="normal">ivanov: Anyuta, sana hiçbir zaman yalan söylemedim...</p>
				<p class="normal">anna petrovna: Beş yıl birlikte yaşadım seninle, bu beş yıl içinde üzüntü çektim, hastalandım, fakat seni hep sevdim... Putumdun benim... Peki, ne de ettim buna karşılık? Bütün bu beş yıl boyunca en iğrenç şekilde aldattın beni...</p>
				<p class="normal">ivanov: Anyuta, gerçek olmayan şeyler söyleme. Hata işlediğim doğru, kabul ediyorum bunu, fakat bir kere bile olsun yalan söylemedim sana... Bu konuda hiçbir şekilde suçlayamazsın beni...</p>
				<p class="normal">anna petrovna: Her şeyi apaçık görebiliyorum şimdi... Benimle evlenirken babamın ve annemin beni bağışlayacaklarını, para vereceklerini sanıyordun... Düşündüğün buydu...</p>
				<p class="normal">ivanov: Tanrım! Anyuta, niçin sabrımı sınayıp duruyorsun... (Ağlar.)</p>
				<p class="normal">anna petrovna: Sus! Umduğun parayı elde edemeyince de yeni bir dolap çevirdin... Şimdi her şeyi çok iyi anlıyorum, apaçık görüyorum. (Ağlar.) Beni hiçbir zaman sevmedin, hiçbir zaman sevmedin, hiçbir zaman!..</p>
				<p class="normal">ivanov: Sarra, doğru değil bu!.. Ne istersen söyle, fakat yalancılıkla suçlama beni...</p>
				<p class="normal">anna petrovna: Şerefsiz adam! Düşük yaratık!.. Lebedev’e borçlusun, sırf bu borçtan yakayı kurtarabilmek için kızın başını döndürmek istiyorsun, beni aldattığın gibi onu da aldatmak istiyorsun! Yalan mı?..</p>
				<p class="normal">ivanov (Boğulur gibi): Tanrı aşkına sus! Kendimi tutamıyorum... Öfkeden boğuluyorum... Seni... seni incitebilirim...</p>
				<p class="normal">anna petrovna: Sen her zaman herkesi iğrenç biçimde aldattın, yalnız beni değil!.. Yaptığın bütün şerefsizce işleri Borkin’e yüklüyordun. Onların kime ait olduğunu anlıyorum şimdi...</p>
				<p class="normal">ivanov: Sarra, sus, git burdan, yoksa ağzımdan kötü bir şey çıkacak! Korkunç, kötü bir şey söylememek için kendimi güçlükle tutabiliyorum... (Bağırır.) Kes sesini, çıfıt!..</p>
				<p class="normal">anna petrovna: Kesmeyeceğim... Çok aldattın beni susayım diye.</p>
				<p class="normal">ivanov: Susmayacaksın öyle mi? (Kendisiyle savaşır.) Tanrı aşkına...</p>
				<p class="normal">anna petrovna: Şimdi git Lebedev’i aldat...</p>
				<p class="normal">ivanov: Peki, öğren öyleyse... sen, sen, çok kısa bir süre sonra öleceksin... Doktor söyledi, çok kısa bir süre sonra öleceksin...</p>
				<p class="normal">anna petrovna (oturur, sönük bir sesle): Ne zaman söyledi?</p>
				<p class="normal">(Sessizlik...)</p>
				<p class="normal">ivanov (başını avuçları içine alır): Tanrım, ne kadar suçluyum! (Hüngür hüngür ağlar.)</p>
	<p class="h2baslik">perde</p>
	</div>
<div class="calibre1" id="calibre_pb_9"/></body>
</html>