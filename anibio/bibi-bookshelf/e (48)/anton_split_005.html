<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Birinci Perde</p>
				<p class="normal">İvanov yurtluğunun bahçesi. Solda evin teraslı ön yüzeyi. Pencerelerden biri açıktır. Terasın karşısındaki geniş, yarım daire biçimindeki alandan bahçenin daha uzak yerlerine, ortadan ve sağdan ağaçlı yollar uzanıyor. Sağda bahçe sıraları ve masaları. Masalardan birinde bir lamba yanmaktadır. Hava kararmakta. Perde açılırken, evden bir piyano-viyolonsel ikilisi işitilir...</p>
	<p class="h2baslik">I<br class="chapter"/>
			    ivanov, borkin</p>
				<p class="normal">(İvanov masalardan birinde kitap okumaktadır. Bahçenin derinliklerinde, büyük çizmeleri ve tüfeğiyle Borkin görülür. Çakırkeyiftir. İvanov’u görünce ayaklarının ucuna basarak yaklaşır. Tam yanına vardığında tüfeğiyle yüzüne nişan alır.)</p>
				<p class="normal">ivanov (Borkin’i görerek irkilir ve sıçrar): Mişa! Bu da nesi! Tanrım! Korkuttunuz beni... Sinirlerim yeterince bozuk zaten, bir de siz bu budalaca şakalarınızla... (Oturur.) Korkuttu, seviniyor...</p>
				<p class="normal">borkin (kahkahayla): Peki, peki... Özür dilerim, özür dilerim... (Yanına oturur.) Bir daha yapmam, bir daha yapmam... (Kasketini çıkarır.) Ne kadar sıcak, inanır mısınız ruhum, üç saatten daha az bir zamanda 17 kilometre yürüdüm... Bittim... Bakınız kalbime, nasıl da çarpıyor...</p>
				<p class="normal">ivanov (okumasını sürdürerek): Peki, peki, sonra bakarım...</p>
				<p class="normal">borkin: Yo, şimdi bakın. (İvanov’un elini tutup göğsüne yapıştırır.) Duyuyor musunuz? Tık-tık-tık-tık-tık-tık! Demek kalp hastalığı var bende. Her an ansızın ölebilirim. Söyleyin, üzülür müsünüz ben ölürsem?</p>
				<p class="normal">ivanov: Okuyorum şimdi, sonra...</p>
				<p class="normal">borkin: Hayır, hayır, gerçekten üzülür müsünüz eğer ansızın ölüverirsem? Nikolay Alekseyeviç, üzülür müsünüz ben ölürsem?</p>
				<p class="normal">ivanov: Canımı sıkıyorsunuz!</p>
				<p class="normal">borkin: Canım söylesenize, üzülür müsünüz?</p>
				<p class="normal">ivanov: Evet, üzülüyorum, çünkü votka kokuyorsunuz. Mişa, iğrenç bir şey bu.</p>
				<p class="normal">borkin (güler): Kokuyor muyum gerçekten? Şaşılacak şey... Bununla birlikte, hiç de şaşılacak şey değil. Plesniki’de savcıyla karşılaştım. Doğrusunu söylemek gerekirse, sekiz kadeh yuvarladık onunla. Aslına bakarsan, içki zararlı bir şey. Söyler misiniz, zararlı mı gerçekten? Ha? Zararlı mı?</p>
				<p class="normal">ivanov: Artık bu kadarına dayanılmaz... Mişa, davranışlarınızın hakaret sınırına vardığını anlamalısınız.</p>
				<p class="normal">borkin: Peki, peki... Özür dilerim, özür dilerim!.. Oturup durun burda kendi kendinize, Tanrı selamet versin! (Kalkıp yürür.) Amma da tuhaf insanlar canım, ağzını açıp bir söz edemiyorsun. (Döner.) Ha! Az kalsın unutuyordum... Lütfen 82 ruble verir misiniz!..</p>
				<p class="normal">ivanov: Ne 82 rublesi?</p>
				<p class="normal">borkin: Yarın işçilere ödeyeceğimiz 82 ruble.</p>
				<p class="normal">ivanov: Yok bende.</p>
				<p class="normal">borkin: Pek çok teşekkürler! (Öykünür.) “Yok bende”... İşçilerin ücretini ödememiz gerekmiyor mu acaba? Ha, gerekmiyor mu?</p>
				<p class="normal">ivanov: Bilmem... Param yok bugün. Ay başına, maaş alıncaya kadar bekleyin.</p>
				<p class="normal">borkin: Gelin de konuşun böyle adamlarla! İşçiler ay başında değil, yarın gelecekler paralarını almaya!</p>
				<p class="normal">ivanov: Peki ne yapayım yani, ne yapayım öyleyse? Canımı sıkıyorsunuz, öldürüyorsunuz beni... Nedir bu iğrenç yapışma huyunuz, okuduğum, yazdığım, ya da...</p>
				<p class="normal">borkin: Soruyorum size: İşçilerin ücretlerini ödemek zorunda mıyız, değil miyiz? Eee, daha ne söyleyeyim yani! (Elini sallar.) Büyük çiftlik sahibine bak! Şeytan canını alsın böyle büyük çiftlik sahiplerinin... Örnek çiftçilik... Binlerce dönüm toprak; cepte beş para yok... Yarın troykayı satayım da görün! Evet efendim!.. Yulafı daha biçilmeden satmıştım, yarın çavdarı da satayım da görün! (Sahneyi adımlar.) İşi uzatacağımı mı sanıyorsunuz? Ha, öyle mi sanıyorsunuz? Hayır efendim, yanlış kapı çaldınız...</p>
	<p class="h2baslik">II<br class="chapter"/>
			    öncekiler, şabyelski (sahne arkasında) ve anna petrovna</p>
				<p class="normal">şabyelski (pencereden sesi duyulur): Hiç kimse viyolonselle eşlik edemez size... Kulağınız bir turna balığı dolması kadar bile duyarlı değil, tuş vuruşlarınız felaket!</p>
				<p class="normal">anna petrovna (açık pencereden görünür): Kimdi az önce burda konuşan? Mişa, siz misiniz? Niçin tepinip duruyorsunuz öyle?</p>
				<p class="normal">borkin: Pek sayın Nicolas’ınızla bir çift ciddi söz etmeye kalkışsaydınız, siz de böyle tepinirdiniz.</p>
				<p class="normal">anna petrovna: Mişa, kroket çimenliğine biraz kuru ot getirmelerini söyler misiniz?</p>
				<p class="normal">borkin (elini sallar): Lütfen rahat bırakın beni.</p>
				<p class="normal">anna petrovna: Bu nasıl ses tonu böyle... Bu ses tonu size hiç yakışmıyor. Eğer kadınlar sizi sevsin istiyorsanız, hiçbir zaman öfkelenmeyin onların yanında, kurum satmayın... (Kocasına) Nikolay, haydi kuru otların üstünde takla atalım!..</p>
				<p class="normal">ivanov: Anyuta, açık pencere önünde böyle durman zararlı sana. İçeri gir lütfen... (Bağırır.) Dayı, kapa pencereyi. (Pencere kapanır.)</p>
	<p class="h2baslik">III<br class="chapter"/>
			    ivanov, borkin</p>
				<p class="normal">borkin: İki gün sonra Lebedev’e faizleri ödemek zorunda olduğunuzu da unutmayın.</p>
				<p class="normal">ivanov: Unutmadım. Lebedev’e gidip biraz daha beklemesini isteyeceğim. (Saate bakar.)</p>
				<p class="normal">borkin: Ne zaman gideceksiniz?</p>
				<p class="normal">ivanov: Biraz sonra.</p>
				<p class="normal">borkin (canlı): Dur hele, dur hele... Bugün Şuroçka’nın doğum günü değil mi yahu? Ah-ah-ah... unuttu gittiydim... ne kafa, ne kafa!.. (Sıçrar.) Gitmeli, gitmeli. (Şarkı söyler.) Gitmeli... Gidip bir yıkanmalı, kâğıt çiğnemeli bu mendebur kokuyu defetmek için, üç damla da nişadır ruhu içince yaşasın yeni bir gün... Nikolay Alekseyeviç, canımın içi, ruhumun meleği, şu durmadan sinirlenmeleriniz, yakınmalarınız olmasa, kim bilir ne işlerin üstesinden gelirdik ikimiz! Sizin için her şeye hazırım ben... İster misiniz Marfuşa Babakina’yla evleneyim, sizin için? Drahomanın yarısı sizin... Yo, yo, hepsini alın, hepsini...</p>
				<p class="normal">ivanov: Bırak saçmalamayı.</p>
				<p class="normal">borkin: Hayır, ciddi söylüyorum! İster misiniz evleneyim Marfuşa’yla? Drahomanın yarısı sizin, yarısı benim... Fakat, ne yararı var size bunları söylemenin? Anlayacak mısınız sanki? (Öykünür.) “Bırak saçmalamayı.” İyi bir insansınız, akıllısınız, fakat yetenek yok sizde, anlıyor musunuz, iş yapabilme yeteneği yok sizde. İşe öyle girişmeli ki, şeytanın bile gözü yılsın. Oysa, bir psikopatsınız siz, mızmızsınız. Eğer normal bir insan olsaydınız, bir yıl içinde milyon kazanmanız işten bile değildi. İşte örnek: Eğer şu anda elimde iki bin üç yüz ruble olsaydı, iki hafta sonra yirmi bin yapardım onu. İnanmıyorsunuz şimdi buna değil mi? Size saçma geliyor şimdi bu, öyle mi? Hayır, hiç de saçma değil. Verin iki bin üç yüz rubleyi, bir hafta sonra yirmi bin olarak alın benden. Biliyor musunuz ki, Ovsyanov, tam bizim topraklarımızın karşısına düşen, nehrin öte yakasındaki topraklarını iki bin üç yüz rubleye satışa çıkardı... Şimdi bu toprakları biz satın alırsak, her iki kıyıyı da elimize geçirmiş olacağız. Her iki kıyı bizim olunca da, anlıyorsunuz değil mi, nehri setlerle kapamak hakkını elde edeceğiz. Nasıl mı? Değirmen kurarak. Nehre set yapmak istediğimizi bildirir bildirmez, nehrin aşağılarında yaşayanlar basacaklar yaygarayı. İşte o zaman: “Kommen Sie hierher”, eğer istemiyorsanız bu su bentlerini, sökülün paraları baylar. Anlıyor musunuz? Zarev fabrikasından beş bin, Korolkov’dan üç bin, manastırdan beş bin...</p>
				<p class="normal">ivanov: Mişa, bütün bunlar dalavere... Eğer benimle bozuşmak istemiyorsanız, düşünceleriniz kendinizde kalsın.</p>
				<p class="normal">borkin (oturur): Kuşkusuz!.. Biliyordum zaten!.. Hem kendiniz bir şey yapmazsınız, hem de benim elimi kolumu bağlarsınız.</p>
	<p class="h2baslik">IV<br class="chapter"/>
			    öncekiler, şabyelski, livov</p>
				<p class="normal">şabyelski (Livov’la evden çıkarken): Doktorlarla avukatlar birbirlerinin tıpkısıdır. Aralarında sadece bir tek fark var: Avukatlar soyarlar, doktorlarsa hem soyar, hem de öldürürler... Sözüm sizlere değil. (Bir kerevete oturur.) Şarlatanlar, sömürücüler... Belki cennet bahçelerinde bu kurala aykırı bir durumla karşılaşabilirsiniz... fakat, bütün ömrüm boyunca doktordu, ilaçtı derken, aşağı yukarı yirmi bin ruble tükettim, bana diplomalı bir dolandırıcı gibi görünmeyen bir tek doktorla karşılaşmadım...</p>
				<p class="normal">borkin (İvanov’a): Evet, hem kendiniz bir şey yapmazsınız, hem de benim elimi kolumu bağlarsınız. Zaten beş parasız oluşumuzun nedeni bu değil mi...</p>
				<p class="normal">şabyelski Sözüm sizlere değil... Dedim ya, belki cennet bahçelerinde bu kurala aykırı bir durumla karşılaşabilirsiniz... İstisnalar kuralı bozmaz... Bununla birlikte... (Esner.)</p>
				<p class="normal">ivanov (kitabı kapayarak): Evet, sizi dinliyorum doktor?</p>
				<p class="normal">livov (pencereye göz atarak): Sabahleyin söylediğim gibi. Bir an önce Kırım’a gitmesi gerek. (Sahnede gezinir.)</p>
				<p class="normal">şabyelski (bir kahkaha patlatır): Kırım’a gitmesi gerekmiş!.. Mişa, neden senle ikimiz doktorluk yapmıyoruz? Ne kadar kolay bir iş... Herhangi bir Madam Angot’un ya da Ophelia’nın gıcığı tutar tutmaz, sarıl kaleme kâğıda, yaz bilim kurallarına göre; önce genç bir doktor, sonra bir Kırım gezisi, Kırım’a varınca da yakışıklı bir kılavuz Tatar...</p>
				<p class="normal">ivanov (Kont’a): Ah neler saçmalıyorsun, can sıkıcı adam! (Livov’a) Çok para gerekli Kırım’a gidebilmek için. Diyelim ki parayı bulduk, fakat karım kesin olarak çıkmak istemiyor bu geziye.</p>
				<p class="normal">livov: İstemiyor, evet.</p>
				<p class="normal">(Sessizlik...)</p>
				<p class="normal">borkin: Doktor; Kırım’a gitmesi gerekecek kadar hasta mı gerçekten?</p>
				<p class="normal">livov (pencereye göz atar): Evet, verem...</p>
				<p class="normal">borkin: Hımm!.. çok kötü... Çoktandır yüzünden seziyordum zaten...</p>
				<p class="normal">livov: Fakat, daha yavaş konuşun. Sesiniz evden duyulabilir...</p>
				<p class="normal">(Sessizlik...)</p>
				<p class="normal">borkin (içini çeker): İşte hayat... İnsan hayatı tıpkı tarlada açan bir çiçeğe benzer: Bir katır gelip yiyiverir onu, çiçek sizlere ömür...</p>
				<p class="normal">şabyelski: Her şey boş, boş, boş! (Esner.) Boş ve dalavere!..</p>
				<p class="normal">borkin: Bense baylar, para kazanmanın yollarını öğretiyordum Nikolay Alekseyeviç’e. Olağanüstü bir tasarı sundum ona, fakat tohumumuz her zaman olduğu gibi yine kıraç toprağa düştü tabii. Sokamıyorsun ki kafasına... Şu durumuna bakın bir: Melankoli, keder, tasa, karasevda, hüzün...</p>
				<p class="normal">şabyelski (kalkar, gerinir): Sen bir dâhisin, herkese bir yaşam yolu öğretiyor, yön gösteriyorsun, ne olur bana da bir akıl versen. Bilgili adam, akıl ver bana, bir çıkar yol göster...</p>
				<p class="normal">borkin (kalkar): Gidip bir banyo alayım... Baylar, hoşça kalın. (Kont’a) Sizin için yirmi tane çıkar yol var... Eğer sizin yerinizde olsaydım, bir hafta içinde yirmi binim olurdu. (Yürüyüp gider.)</p>
				<p class="normal">şabyelski (Borkin’in arkasından gider): Nasıl, hangi yolla? Hadi, öğretsene!</p>
				<p class="normal">borkin: Öğretecek ne var bunda, çok kolay... (Döner.) Nikolay Alekseyeviç, bana bir ruble verin!</p>
				<p class="normal">(İvanov sesini çıkarmadan parayı verir.)</p>
				<p class="normal">borkin: “Merci!” (Kont’a) Oynayacak daha öyle kozlarımız, var ki...</p>
				<p class="normal">şabyelski (arkasından giderek): Hadi söylesene, hangi kozlar?</p>
				<p class="normal">borkin: Eğer sizin yerinizde olsaydım, bir hafta içinde otuz binim olurdu. Belki daha da çok. (Borkin ve Kont çıkarlar.)</p>
	<p class="h2baslik">V<br class="chapter"/>
			    ivanov, livov</p>
				<p class="normal">ivanov (kısa bir sessizlikten sonra): Gereksiz insanlar, gereksiz sözler, bir yığın budalaca soruya karşılık vermek zorunluluğu... Doktor, yordu beni bütün bunlar, hasta etti. Öyle sinirli, öyle çabuk parlayan, öyle sert, öyle ıvır zıvırla uğraşan biri olup çıktım ki, tanıyamıyorum kendimi, kulaklarımda uğultular... Bir yer bulamıyorum başımı dinleyecek. Şöyle rahat nefes alabileceğim bir yer yok...</p>
				<p class="normal">livov: Nikolay Alekseyeviç, sizinle ciddi olarak konuşmamız gerekiyor.</p>
				<p class="normal">ivanov: Buyrun, sizi dinliyorum.</p>
				<p class="normal">livov: Anna Petrovna’yla ilgili olacak bu. (Oturur.) Kırım’a gitmek istemediği doğru, ama eğer siz de onunla birlikte gitseydiniz, değiştirirdi bu düşüncesini.</p>
				<p class="normal">ivanov (kısa bir süre düşünür): Çok para gerekli. Sonra uzun bir süre için izin vermezler bana. Zaten bu yılın iznini kullandım.</p>
				<p class="normal">livov: Peki, diyelim ki bunda haklısınız. Fakat veremin en etkili ilacı, bilirsiniz, tam bir gönül rahatlığıdır. Oysa karınızın bir dakika bile rahatı yok. Davranışlarınızda onu her an kaygılandıran bir şey ver. Biraz heyecanlıyım, özür dilerim, fakat dosdoğru konuşmak istiyorum; davranışlarınız öldürüyor onu. (Sessizlik) Hakkınızda daha iyi şeyler düşünebilmeyi isterdim Nikolay Alekseyeviç!</p>
				<p class="normal">ivanov: Yerden göğe kadar haklısınız bütün bunlarda. Korkunç suçlu olmalıyım. Fakat, düşüncelerim karmakarışık, bir tembellik ruhumu zincire vurdu, kendimi anlamaya gücüm yetmiyor. İnsanları da anlayamaz oldum, kendimi de... (Pencereye göz atar.) Sözlerimiz duyulabilir, gezinelim. (Kalkarlar.) Size ta en başından anlatmak isterdim her şeyi, fakat öyle uzun öyle karışık bir hikâye ki bu, dostum, sabaha kadar bitmez. (Yürürler.) Anyuta eşsiz, olağanüstü bir kadındır. Benim için dinini değiştirdi, babasını annesini bıraktı, varlıklı bir yaşamı tepti. Eğer daha çok, daha büyük özveriler isteseydim, onlarda da bulunurdu gözünü kırpmadan. Bense olağanüstü hiçbir şey yapmadım, bir tek kurban vermedim. Evet, gerçekten de uzun bir hikâye bu... Fakat işin özü şurda, sevgili doktor... (Duraksar.) Kısaca söylemek gerekirse, ona tutkundum evlendiğimizde, bu sevginin ömrümüz boyunca süreceğine yemin etmiştim... Fakat... beş yıl geçti, o beni bugün de seviyor; bense... (Ellerini çaresizlikle açar.) İşte, kısa bir süre sonra öleceğini söylüyorsunuz, bense ne aşk duyuyorum ne acıma, yalnız bir boşluk, bir yorgunluk. Korkunç bir durumda olmalıyım. Ne oluyor bana, bunu ben de bilmiyorum. (Ağaçlı yolda uzaklaşırlar.)</p>
	</div>
<div class="calibre1" id="calibre_pb_6"/></body>
</html>