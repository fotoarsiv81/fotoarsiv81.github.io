<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">İkinci Perde</p>
				<p class="normal">Sahne birinci perdedeki gibidir. Saat akşam sekiz suları. Sahne dışında, sokakta çalınan bir akordeonun uzak sesi gelmektedir. Ortalık karanlık. Natalya İvanovna, sırtında robdöşambr, elinde bir mumla girer. Gidip Andrey’in odasına açılan kapının önünde durur.</p>
				<p class="normal">nataşa: Andryuşa ne yapıyorsun? Okuyor musun? Yok bir şey, sadece merak ettim... (Gidip bir başka kapıyı açar, şöyle bir göz atıp kapar.) Yanar mum filan kalmasın da...</p>
				<p class="normal">andrey (elinde bir kitapla odasından çıkar): Ne var Nataşa?</p>
				<p class="normal">nataşa: Bakıyorum, mumlar söndürülmüş mü... Yortu günlerindeyiz, hizmetçilerin aklı başında değil. İşin yoksa dolaş dur, bir kaza bela çıkmasın diye. Dün, gece yarısına doğru yemek odasından geçerken baktım bir mum yanar bırakılmış. Kimin öyle bıraktığını öğrenemedim. (Elindeki mumu bırakır.) Saat kaç?</p>
				<p class="normal">andrey (saatine bakar): Sekizi çeyrek geçiyor.</p>
				<p class="normal">nataşa: Ve Olga’yla İrina gelmediler daha... Çalışıp duruyor zavallılar. Olga öğretmenler toplantısında, İrina telgrafhanede. Daha bu sabah kız kardeşine diyordum ki “İrina, kendini çok hırpalama cancağızım.” Ama beni dinlemiyor ki. Sekizi çeyrek mi geçiyor dedin? Bobik’imizin adamakıllı hastalanmış olmasından korkuyorum. Vücudu neden öyle soğuk? Dün ateşi çıkmıştı, bugün buz gibi. Öyle korkuyorum ki!</p>
				<p class="normal">andrey: Bir şeyi yok Nataşa, bebek sapasağlam.</p>
				<p class="normal">nataşa: Yine de perhizi sürdürelim... Korkuyorum. Bir de, karnaval şenliği için akşam dokuzda soytarıların geleceğini söylüyorlardı, gelmeseler daha iyi.</p>
				<p class="normal">andrey: Bilmem ki. Çağırmışlar artık.</p>
				<p class="normal">nataşa: Oğlancık bu sabah uyanınca yüzüme baktı baktı, birden gülümseyiverdi. Demek tanıdı beni. “Bobik” dedim “Günaydın! Günaydın yavrum!” O boyuna gülümsüyordu. Çocuklar her şeyi anlıyorlar, hem de çok iyi anlıyorlar. Demek öyle Andryuşa, şu maskaraları içeri almamalarını söyleyeyim.</p>
				<p class="normal">andrey (kararsız): Peki, ama bu kız kardeşlerimin bileceği bir şey. Ev sahibesi onlardır.</p>
				<p class="normal">nataşa: Onlara da söylerim. Onlar o kadar iyiler ki... (Yürür.) Akşam yemeğine yoğurt hazırlamalarını emrettim. Eğer zayıflamak istiyorsan yoğurttan başka bir şey yememen gerektiğini söylüyor doktor. (Durur.) Bobik buz gibi. Korkuyorum. Belki de odasında üşüyordur. Onu hiç değilse havalar ısınana kadar başka bir odada yatırsak. Sözgelimi İrina’nın odası çocuk için biçilmiş kaftan. Rutubetsiz, bütün gün güneş alıyor. İrina’ya söylesek de şimdilik Olga’nın odasında kalsa... Onun için ne fark eder... Gündüzleri nasıl olsa evde değil, yatmadan yatmaya geliyor odasına... (Bir sessizlik...) Andryuşka’cığım, niye susuyorsun?</p>
				<p class="normal">andrey: Hiç, bir an daldım... Zaten söyleyecek bir şey de yok...</p>
				<p class="normal">nataşa: Öyle... Sana bir şey diyecektim ama, ha, evet... Ferapont gelmiş, belediye meclisinden, seni görmek istiyor.</p>
				<p class="normal">andrey (esner): Söyle gelsin.</p>
				<p class="normal">(Nataşa çıkar. Andrey onun unuttuğu mumun ışığına eğilerek kitabını okur. Sırtında eski, yırtık pırtık, yakası kalkık paltosuyla Ferapont girer. Kulakları sarılıdır.)</p>
				<p class="normal">andrey: Selam dost, söyle bakalım!</p>
				<p class="normal">ferapont: Başkan size bir kitapla şu kâğıtları gönderdi... Buyrun...</p>
				<p class="normal">(Bir kitap ve bir paket uzatır.)</p>
				<p class="normal">andrey: Sağol. Pekâlâ. Niye bu saate kaldın. Nerdeyse dokuz.</p>
				<p class="normal">ferapont: Ha?</p>
				<p class="normal">andrey (daha yüksek sesle): Niye bu kadar geç geldin diyorum, saat dokuz.</p>
				<p class="normal">ferapont: Tastamam doğru. Size geldiğimde hava aydınlıktı, ama içeri almadılar beni, beyefendi meşgul dediler. Eh, ne yapalım, madem meşgul, biz de bekleriz, acelemiz yok. (Andrey’in kendisine bir şey sorduğunu sanarak) Ha?</p>
				<p class="normal">andrey: Yok bir şey. (Ferapont’un getirdiği kayıt defterini inceler.) Yarın cuma, toplantım yok, ama yine de gideyim. Bir şeyler yaparım, evde can sıkıntısıyla oturacağıma... (Bir sessizlik...) Sevgili dedecik, yaşam nasıl da değişken ve aldatıcı! Bugün can sıkıntısından, yapacak başka bir şey olmadığından, şu kitabı aldım elime. Üniversitedeki konferans notlarım... Gülesim geldi... Hey Tanrım!.. Bugün ben belediye meclisinde yazmanım, Protopopov’un başkan olduğu mecliste yazman... Umut edebileceğim en yüksek mevki ise bu meclise üye olmak! Ben... Düşlerinde her gece Moskova Üniversitesi profesörlerinden biri olduğunu, Rus toprağının övündüğünü ünlü bir bilgin olduğunu gören ben, burdaki belediye meclisine üye olacağım!</p>
				<p class="normal">ferapont: Bilemem ki... İyi duyamıyorum.</p>
				<p class="normal">andrey: İyi duysaydın belki de bunları söylemezdim sana. Birilerine içimi dökmeliyim. Karım anlamıyor beni. Kız kardeşlerimden çekiniyorum nedense, alay ederler, ayıplarlar beni diye korkuyorum... İçki içen biri değilim, meyhanelerden hoşlanmam, ama şimdi Moskova’da “Testov” ya da “Büyük Moskova” restoranında olmayı nasıl isterdim bilsen!</p>
				<p class="normal">ferapont: Geçenlerde belediye meclisinde bir müteahhit anlatıyordu. Moskova’da tüccarlar blinçiki<sup class="calibre2"><a href="anton_split_034.html#footnote-600-20" id="footnote-600-20-backlink" name="footnote-600-20-backlink">[20]</a></sup> yemeye oturmuşlar da, kırk tane yiyen biri güya ölmüş. Artık kırk mı, elli mi, orası tam aklımda kalmadı.</p>
				<p class="normal">andrey: Moskova’da bir restoranın büyük salonunda oturursun, kimseyi tanımazsın, seni de kimse tanımaz. Ama yine de yabancılık hissetmezsin. Burda herkesi tanırsın, herkes seni tanır. Ama yine de yabancısın... Yabancı... Ve yapayalnız...</p>
				<p class="normal">ferapont: Ha? (Bir sessizlik...) Yine bu müteahhitin dediğine göre –onun yalancısıyım– Moskova’nın bir ucundan öbür ucuna bir halat çekilmiş.</p>
				<p class="normal">andrey: Ne için?</p>
				<p class="normal">ferapont: Bilmem. Müteahhit öyle dedi.</p>
				<p class="normal">andrey: Saçma. (Kitabını okur.) Sen hiç Moskova’da bulundun mu?</p>
				<p class="normal">ferapont (bir sessizlikten sonra): Bulunmadım. Kısmet olmadı... (Bir sessizlik...) Ben artık gidebilir miyim?</p>
				<p class="normal">andrey: Gidebilirsin. Hadi güle güle... (Ferapont çıkar.) Kal sağlıcakla. (Kitabını okuyarak) Yarın sabah gelir alırsın bu kâğıtları. Hadi git! (Bir sessizlik...) Gitti. (Kapının çıngırağı çalar.) İşte böyle... (Gerinir, ağır ağır odasına gider.)</p>
				<p class="normal">(Sahne gerisinde, çocuğu uyutmak için sallayan dadının ninnisi işitilir. Mâşa ve Verşinin girerler. Onlar konuşmaktalarken hizmetçi kız lambayı ve mumları yakar.)</p>
				<p class="normal">mâşa: Bilmiyorum. (Bir sessizlik...) Bilmiyorum. Alışkanlıkların rolü çok büyük kuşkusuz. Sözgelimi, babamız öldükten sonra bir emir erimizin bulunmayışına uzun süre alışamadık... Fakat alışkanlıklar bir yana, içimdeki doğruluk duygusunun söylediği de bu. Belki başka yerlerde değildir, ama bizim kentin en doğru dürüst, en soylu, en kültürlü insanları, bana öyle geliyor ki subaylardır.</p>
				<p class="normal">verşinin: Susadım. Bir bardak çay çok makbule geçerdi.</p>
				<p class="normal">mâşa (saate bakar): Birazdan getirirler. Evlendiğimde on sekiz yaşımdaydım. Kocamdan korkuyordum. Öğretmendi, bense henüz bitirmiştim liseyi. Olağanüstü bilgili, akıllı, önemli biri gibi görünmüştü bana. Şimdi yazık ki öyle görünmüyor.</p>
				<p class="normal">verşinin: Hım... Evet...</p>
				<p class="normal">mâşa: Kocam neyse, ona alıştım artık. Ama genellikle siviller arasında, kaba, sevimsiz, terbiyesiz öyle çok insan var ki. Kabalık üzüyor beni. Bir insanın yeterince kibar, yumuşak, sevimli olmadığını görmek acı veriyor bana. Hele kocamın arkadaşlarıyla, öğretmenlerle birlikte olmak gerektiğinde, düpedüz azap çekiyorum.</p>
				<p class="normal">verşinin: Evet... Fakat bana öyle geliyor ki, sivil ya da asker fark etmez, hepsi bir. Aynı ölçüde can sıkıcı insanlar, hiç değilse bu kentte! Sivil ya da asker, buralı bir aydını dinleyin, ya karısından dert yanacaktır, ya evinden, ya yurtluğundan ya da atlarından... Rus insanının yaradılışında yüce düşüncelere bir yatkınlık var, ama yaşamı neden böylesine yücelikten yoksun? Neden?</p>
				<p class="normal">mâşa: Neden?</p>
				<p class="normal">verşinin: Neden dert yanar, yaka silker çocuklarından, karısından? Karısı, çocukları neden dert yanar, yaka silkerler ondan?</p>
				<p class="normal">mâşa: Bugün keyfiniz yerinde değil pek.</p>
				<p class="normal">verşinin: Belki de. Öğle yemeği yemedim, kahvaltı da yapmadım. Kızım hasta biraz. Kızlarım hastalanınca bir telaş alıyor beni. Neden böyle bir anneleri var diye vicdanım sızlıyor. Of, onu görmeliydiniz bugün! Nasıl basit bir yaratık! Sabahın yedisinde hırlaşmaya başladık. Dokuzda da ben kapıyı vurup çıktım. (Bir sessizlik...) Hiçbir zaman kimseye söz etmem bunlardan. Derdimi bir tek size döküşüm tuhaf bir şey. (Mâşa’nın elini öper.) Darılmayın bana. Sizden başka kimsem yok, hiç kimsem...</p>
				<p class="normal">(Bir sessizlik...)</p>
				<p class="normal">mâşa: Rüzgâr nasıl da uğulduyor sobada. Babamızın ölümünden az önce de böyle uğuldamıştı borular.</p>
				<p class="normal">verşinin: Kör inançlarınız var mıdır?</p>
				<p class="normal">mâşa: Evet.</p>
				<p class="normal">verşinin: Tuhaf. (Mâşa’nın elini öper.) Olağanüstü, eşsiz bir kadınsınız! Olağanüstü, eşsiz! Karanlıktayız, ama gözlerinizin pırıltısını görüyorum.</p>
				<p class="normal">mâşa (bir başka sandalyeye oturur): Burası daha aydınlık...</p>
				<p class="normal">verşinin: Seviyorum, seviyorum... Gözlerinizi seviyorum, hareketlerinizi seviyorum. Düşlerime giriyorlar...</p>
				<p class="normal">mâşa (sessizce gülerek): Bana böyle şeyler söylediğinizde gülmekten kendimi alamıyorum... Oysa korkuyorum çok. Bir daha böyle şeyler söylemeyin, lütfen... (Sesini alçaltarak) Ya da söyleyin, bence hepsi bir... (Yüzünü elleriyle kapar.) Bence hepsi bir. Gelenler var, başka şeyler konuşalım.</p>
				<p class="normal">(İrina ve Tuzenbah salondan sahneye girerler.)</p>
				<p class="normal">tuzenbah: Üç tane soyadım var: Baron Tuzenbah-Krone-Altschauer. Ama Rusum ve ortodoksum, tıpkı sizin gibi. Çok az Almanlık kalmış. Sabırlılığım ve inatçılığım. Onlarla da canınızı sıkıyorum. Her akşam evinize kadar eşlik ediyorum size.</p>
				<p class="normal">irina: Nasıl yorulmuşum!</p>
				<p class="normal">tuzenbah: Ve her gün telgrafhaneye gelecek, evinize kadar eşlik edeceğim size. On yıl, yirmi yıl, hep yapacağım bunu, beni kovmadığınız sürece. (Mâşa’yla Verşinin’i görerek, neşeyle) Ah, siz misiniz? Merhaba!</p>
				<p class="normal">irina: Oh, sonunda evimdeyim... (Mâşa’ya) Bugün bir kadıncağız geldi telgrafhaneye. Oğlu ölmüş. Saratov’daki kardeşine bir telgraf çekecek, ama adamın adresini bir türlü çıkaramıyor. Öylece, Saratov diye gönderdi telgrafı. Ağlıyordu. Bence durup dururken kabalık ettim: “Çabuk olun, vaktim yok.” Ne aptallık! Bugün bize soytarılar gelecek, öyle değil mi?</p>
				<p class="normal">mâşa: Evet.</p>
				<p class="normal">irina (bir koltuğa oturur): Bir nefes alayım. Öyle yoruldum ki.</p>
				<p class="normal">tuzenbah (gülümseyerek): İşten döndüğünüz zaman, öyle gencecik, öyle mutsuz görünüyorsunuz ki...</p>
				<p class="normal">(Bir sessizlik...)</p>
				<p class="normal">irina: Yorulmuşum. Yok, sevmiyorum bu telgrafhane işini, sevmiyorum.</p>
				<p class="normal">mâşa: Zayıfladın da. (Usuldan ıslık çalar.) Gençleştin, yüzün oğlan çocuğu yüzüne benzedi.</p>
				<p class="normal">tuzenbah: Saçının biçimi öyle gösteriyor.</p>
				<p class="normal">irina: Başka bir iş aramalıyım, bu iş bana göre değil. Öylesine istediğim, düşlerini kurduğum şeyle ilgisi yok bunun. Şiirle, düşünceyle ilgisi olmayan bir çalışma. (Aşağıdan tavana vurulur.) Doktordur... (Tuzenbah’a) Cancağızım, siz yanıtlayıverin.</p>
				<p class="normal">(Tuzenbah döşemeye vurur.)</p>
				<p class="normal">irina: Birazdan gelir. Bir çare düşünmeli. Dün doktorla bizim Andrey kulüptelermiş, yine kumar oynayıp kaybetmişler. Andrey iki yüz ruble kaybetmiş diyorlar.</p>
				<p class="normal">mâşa (ilgisiz): Artık ne yapılabilir ki?</p>
				<p class="normal">irina: İki hafta önce yine yüklüce bir para kaybettik. Aralık ayında da kaybetmişti. Keşke ne var ne yok kaybetse de, belki böylece çekip gideriz bu kentten. Hey Tanrım, her gece Moskova’yı görüyorum düşümde. Deli gibi bir şey oldum. (Güler.) Haziranda gidiyoruz, ama hazirana kadar, şubat, mart, nisan, mayıs... yarım yıl var nerdeyse!</p>
				<p class="normal">mâşa: Bu para yitirme işi Nataşa’nın kulağına gitmeseydi bari.</p>
				<p class="normal">irina: Sanmam ki Nataşa’nın umrunda olsun.</p>
				<p class="normal">(Çebutıkin girer. Öğle yemeği sonrası uykusundan az önce kalkmıştır. Sakalını tarar. Gidip masaya oturur. Cebinden gazetesini çıkarır.)</p>
				<p class="normal">mâşa: Geldi işte... Kirayı ödedi mi?</p>
				<p class="normal">irina (güler): Hayır. Sekiz aydır tek kuruş ödediği yok. Unutmuş olmalı.</p>
				<p class="normal">mâşa (güler): Ne de kurumlu oturuyor!</p>
				<p class="normal">(Herkes güler. Bir sessizlik...)</p>
				<p class="normal">irina: Siz niye susuyorsunuz Aleksandr İgnatyiç?</p>
				<p class="normal">verşinin: Bilmem. Canım çay istiyor. Bir bardak çaya ömrümün yarısını verirdim. Sabahtan beri ağzıma bir şey koymadım...</p>
				<p class="normal">çebutıkin: İrina Sergeyevna!</p>
				<p class="normal">irina: Ne istiyorsunuz?</p>
				<p class="normal">çebutıkin: Buraya gelir misiniz lütfen. Venez-ici.<sup class="calibre2"><a href="anton_split_034.html#footnote-600-21" id="footnote-600-21-backlink" name="footnote-600-21-backlink">[21]</a></sup> (İrina gidip masaya oturur.) Sizsiz yapamıyorum.</p>
				<p class="normal">(İrina iskambil kâğıtlarıyla fal açar.)</p>
				<p class="normal">verşinin: Eh, çay gelmediğine göre, bari felsefe yapalım.</p>
				<p class="normal">tuzenbah: Hadi. Ama hangi konuda?</p>
				<p class="normal">verşinin: Hangi konuda mı? Gelin bir şeyler düşleyelim. Sözgelimi, bizden iki yüz, üç yüzyıl sonraki yaşamın nasıl olacağını.</p>
				<p class="normal">tuzenbah: Hadi! Bizden sonra insanlar balonla uçacaklar, ceketlerin modası değişecek, belki altıncı bir duyu keşfedilecek ve geliştirilecek; ama o zorlu, o gizem ve mutluluk dolu yaşam hep aynı kalacak. Ve bin yıl sonra insanoğlu, tıpkı şimdiki gibi “Off, yaşam ne güç!” diye inleyecek ve bununla birlikte yine tıpkı şimdiki gibi ölümden korkacak ve ölmek istemeyecektir.</p>
				<p class="normal">verşinin (biraz düşünerek): Bilmem nasıl anlatmalı? Bana öyle geliyor ki her şey yavaş yavaş değişmek zorundadır ve hatta gözlerimizin önünde değişmektedir de. Ve iki yüz, üç yüzyıl sonra, hadi bin yıl olsun –çünkü önemli olan yılların sayısı değil– yeni, mutlu bir yaşam başlayacak. Biz bu yaşamı göremeyeceğiz kuşkusuz. Ama şimdiden onun için yaşıyor, onun için çalışıyoruz; onun için acı çekiyor ve onu yaratıyoruz. Varoluşumuzun amacı, siz buna mutluluğumuzun deyin isterseniz, sadece bundadır.</p>
				<p class="normal">(Mâşa sessizce güler.)</p>
				<p class="normal">tuzenbah: Ne oluyorsunuz?</p>
				<p class="normal">mâşa: Bilmem. Bugün sabahtan beri gülüp duruyorum.</p>
				<p class="normal">verşinin: Ben de sizin okuduğunuz okulda okudum. Harp Akademisine gitmedim. Çok okurum. Ama kitap seçmesini beceremem. Belki de bana hiç gereği olmayan şeyler okuyorum. Oysa yaşadığım sürece hep bir şeyler öğrenmek arzusuyla dolu içim. Saçlarım ağardı, yaşlı bir adam sayılabilirim artık. Ama bildiğim ne kadar az şey var, ah! ne kadar az! Yine de, bana öyle geliyor ki en temel, en gerçek olan şeyi biliyorum, iyice biliyorum hem de. Bizler için mutluluk diye bir şeyin olmadığını, olması gerekmediğini ve olmayacağını size kanıtlayabilmeyi ne kadar isterdim... Bizim yapmamız gereken biricik şey, çalışmak, sadece çalışmaktır. Mutluluk ise bizden çok sonraki kuşaklardan torunlarımızın nasibidir. Varsın ben ulaşamayayım, ama hiç değilse benden sonra gelecek olanlar, torunlarımın torunları ulaşacaklardır ona.</p>
				<p class="normal">(Fedotik ve Rode salonda görünürler. Oturur ve gitar eşliğinde usuldan bir şarkı tuttururlar.)</p>
				<p class="normal">tuzenbah: Size kalırsa, mutluluğun hayalini bile kurmamalı! Ama ya ben mutluysam?</p>
				<p class="normal">verşinin: Olamaz.</p>
				<p class="normal">tuzenbah (ellerini çırparak ve gülerek): Besbelli anlamıyoruz birbirimizi.</p>
				<p class="normal">(Mâşa sessizce güler.)</p>
				<p class="normal">tuzenbah (Mâşa’ya parmağını göstererek): Gülün gülün! (Verşinin’e) İki yüz, üç yüzyıl sonra bile, yaşam nasılsa öyle kalacaktır. O, bize bağımlı olmayan, ya da bizim hiçbir zaman öğrenemeyeceğimiz, kendi özgü yasaları gereğince, her zaman aynı, sürüp gider. Göçebe kuşlar, turnalar sözgelimi, kafalarında yüce ya da değersiz, ne türden düşünceler taşırlarsa taşısınlar, neden ve nereye olduğunu bilmeden uçup duracaklardır. İçlerinden ne tür filozoflar çıkarsa çıksın, onlar uçmalarını sürdürürler. Onların uçmalarına engel olunmasın da, varsın dilediklerince felsefe yapıp dursun bu filozoflar.</p>
				<p class="normal">mâşa: Yine de bir anlamı yok mu bunun?</p>
				<p class="normal">tuzenbah: Anlam... Bakın kar yağıyor... Ne anlamı var?</p>
				<p class="normal">(Bir sessizlik...)</p>
				<p class="normal">mâşa: Bence insan bir inanç sahibi olmalı, ya da bir inanç aramalıdır kendine. Yoksa yaşamı boştur, bomboş... Yaşamak ve turnaların neden uçtuğunu, çocukların neden doğduğunu, yıldızların neden gökte olduğunu bilmemek... İnsan ya neden yaşadığını bilmeli, ya da her şey saçma.</p>
				<p class="normal">verşinin: Yine de gençliğimin geçip gitmiş olması yazık...</p>
				<p class="normal">mâşa: Gogol “Baylar, bu dünyada yaşamak can sıkıcı bir şeydir” demişti...</p>
				<p class="normal">tuzenbah: Ben de, sizlerle tartışmak güç bir şey baylar diyeceğim... Hadi canım siz de...</p>
				<p class="normal">çebutıkin (gazeteden okur): Balzac Berdiçev’de evlenmiş. (İrina usuldan bir şarkı mırıldanır.)</p>
				<p class="normal">çebutıkin: Bunu not etmeli. (Cebinden bir defter çıkarıp yazar.) Balzac Berdiçev’de evlendi. (Gazetesini okumayı sürdürür.)</p>
				<p class="normal">irina (bir iskambil falı açar, düşünceli): Balzac Berdiçev’de evlendi.</p>
				<p class="normal">tuzenbah: Geri dönüşü yok artık. Biliyor musunuz Mariya Sergeyevna, istifamı verdim.</p>
				<p class="normal">mâşa: Duydum. Ama ben hiç de iyi bir şey görmüyorum bunda. Sivillerden hoşlanmam.</p>
				<p class="normal">tuzenbah: Benim için ne fark eder? (Kalkar.) Yakışıklı değilim, subaya benzer bir yanım zaten yok. Subay olmuşum, sivil olmuşum, hepsi bir, ne çıkar? Çalışacağım. Yaşamımda bir gün olsun öyle çalışayım ki, eve gelip de yatağa kendimi atar atmaz yorgunluktan deliksiz bir uykuya dalayım istiyorum. İşçilerin uykusu çok derin olmalı!</p>
				<p class="normal">fedotik (İrina’ya): Az önce Moskova Caddesi’ndeki Pijikov’dan size şu boya kalemleriyle... şu minik çakıyı aldım...</p>
				<p class="normal">irina: Bana küçük bir çocuğa davranır gibi davranmaya alıştınız, ama ben büyüdüm artık. (Kalemlerle çakıyı alır, sevinçle) Ne harika şeyler!</p>
				<p class="normal">fedotik: Kendime de şu çakıcığı aldım... Bakın, şu birinci ağzı, şu ikinci ağzı, şu üçüncüsü; bu, kulak karıştırmak için, bu küçük bir makas, şu da tırnak temizlemeye yarıyor...</p>
				<p class="normal">rode (yüksek sesle): Doktor, kaç yaşındasınız?</p>
				<p class="normal">çebutıkin: Ben mi? Otuz iki.</p>
				<p class="normal">(Gülüşmeler...)</p>
				<p class="normal">fedotik: Şimdi size bir başka fal göstereyim... (İskambil kâğıtlarını yayar.)</p>
				<p class="normal">(Semaveri getirirler. Anfisa semaverin yanındalar. Az sonra Nataşa da gelir ve masanın düzenlenmesiyle ilgilenir. Solyoniy girer, orda bulunanları selamlar ve gidip masaya oturur.)</p>
				<p class="normal">verşinin: Rüzgâr nasıl da esiyor!</p>
				<p class="normal">mâşa: Öyle. Kış can sıktı artık. Yaz nasıl bir şeydi, nerdeyse unuttum.</p>
				<p class="normal">irina: Falım çıkacak, görüyorum. Demek Moskova’ya gideceğiz.</p>
				<p class="normal">fedotik: Hayır, çıkmayacak. Baksanıza maça sekizlisi ikilinin üstüne düştü. (Güler.) Demek Moskova’ya gidemeyeceksiniz.</p>
				<p class="normal">çebutıkin (gazeteden okur): Tsitisihar’da çiçek salgını.</p>
				<p class="normal">anfisa (Mâşa’ya yaklaşarak): Mâşa, hadi çaya yavrum. (Verşinin’e) Buyurmaz mısınız efendimiz, bağışlayın, adınızı unuttum.</p>
				<p class="normal">mâşa: Dadı, benim çayımı buraya getir. Oraya gitmek istemiyorum.</p>
				<p class="normal">irina: Dadı!</p>
				<p class="normal">anfisa: Geliyorum, geliyorum!</p>
				<p class="normal">nataşa (Solyoniy’e): Süt çocukları her şeyi anlıyor. Bugün, “Bobik,” dedim, “yavrum, merhaba!” Bana nasıl baktığını görmeliydiniz. Anne olduğum için böyle konuştuğumu sanmayın. Yok, yok, inanın ondan değil! Bu bambaşka bir çocuk.</p>
				<p class="normal">solyoniy: Eğer bu çocuk benim çocuğum olsaydı, tavada kızartıp yerdim. (Elinde çay bardağıyla konuk odasına gider, bir köşeye oturur.)</p>
				<p class="normal">nataşa (Elleriyle yüzünü kapayarak): Terbiyesiz, kaba adam!</p>
				<p class="normal">mâşa: Şimdi yaz mıdır, kış mıdır, farkında bile olmayan kişi ne mutludur. Sanki Moskova’da olsam, hava şöyleymiş böyleymiş umursamazdım gibi geliyor bana...</p>
				<p class="normal">verşinin: Geçenlerde bir Fransız bakanının hapishanede yazdığı günceyi okudum. Panama olayından mahkûm olmuş. Hapishane penceresinden gördüğü, daha önce farkında bile olmadığı kuşlardan nasıl hayranlıkla, coşkuyla söz ediyor! Şimdi, hapishaneden çıktıktan sonra, onları yine fark etmez olmuştur. Siz de tıpkı öyle, Moskova’da Moskova’nın farkında olmayacaksınızdır. Bizler için mutluluk diye bir şey yoktur, onu sadece arzu ederiz.</p>
				<p class="normal">tuzenbah (masadan bir kutu alarak): Şekerlemeler nerde?</p>
				<p class="normal">irina: Solyoniy yedi.</p>
				<p class="normal">tuzenbah: Hepsini mi?</p>
				<p class="normal">anfisa (çay dağıtırken): Size bir mektup var efendim.</p>
				<p class="normal">verşinin: Bana mı? (Mektubu alır.) Kızımdan. (Okur.) Tabi, başka ne beklenirdi... Mariya Sergeyevna, bağışlayın, ben usulca çıkıp gideyim. Çay içemeyeceğim. (Heyecanlı, kalkar.) Hep aynı hikâye...</p>
				<p class="normal">mâşa: Ne oldu? Sır değilse eğer...</p>
				<p class="normal">verşinin (sesini alçaltarak): Karım yine kendini zehirlemiş. Gitmem gerek. Kimse fark etmeden çıkarım. Korkunç can sıkıcı bütün bunlar! (Mâşa’nın elini öper.) Canım. Güzeller güzeli, olağanüstü kadın... Şuracıktan usulca sıvışayım... (Çıkar.)</p>
				<p class="normal">anfisa: Nereye gitti bu. Çay getirmiştim... Ne tuhaf adam!</p>
				<p class="normal">mâşa (sinirli): Git başımdan! Rahat vermezsin insana... (Fincanını alır, masaya gider.) Sıktın artık, cadaloz!</p>
				<p class="normal">anfisa: Ne var kızacak yavrucuğum?</p>
				<p class="normal">andrey’in sesi: Anfisa!</p>
				<p class="normal">anfisa (öfkeyle yineler): Anfisa! Orda oturmuş... (Çıkar.)</p>
				<p class="normal">mâşa (salonda, masanın yanında, öfkeli): İzin verin de oturayım! (Masadaki oyun kâğıtlarını karmakarışık eder.) Kâğıtların başına kurulup oturmuşsunuz! Çayınızı için!</p>
				<p class="normal">irina: Yine damarın tuttu Mâşa.</p>
				<p class="normal">mâşa: Öyleyse siz de damarıma basmayın.</p>
				<p class="normal">çebutıkin (gülerek): Damarına basmayın, Mâşa’nın damarına basmayın.</p>
				<p class="normal">mâşa: Altmış yaşındasınız ama küçük bir oğlan çocuğundan farkınız yok, ağzınızdan çıkan sözü kulağınız duymuyor.</p>
				<p class="normal">nataşa (içini çekerek): Sevgili Mâşa, niçin böyle deyimler kullanıyorsun? Eğer şu konuşma biçimin olmasa, doğrusu ya, bu güzelliğinle, seçkin bir toplulukta herkesi büyülerdin. Je vous prie, pardonnez moi, Marie, mais vous avez des manières un peu grossières.<sup class="calibre2"><a href="anton_split_034.html#footnote-600-22" id="footnote-600-22-backlink" name="footnote-600-22-backlink">[22]</a></sup></p>
				<p class="normal">tuzenbah (gülmesini tutarak): Bana şu sürahiyi... konyak olacak... uzatır mısınız lütfen...</p>
				<p class="normal">nataşa: İl parait que mon Bobik déja ne dort pas,<sup class="calibre2"><a href="anton_split_034.html#footnote-600-23" id="footnote-600-23-backlink" name="footnote-600-23-backlink">[23]</a></sup> uyandı. Zaten bugün keyifsizdi. Ben gidiyorum, kusura bakmayın... (Çıkar.)</p>
				<p class="normal">irina: Ya Aleksandr İgnatyiç, o nerde?</p>
				<p class="normal">mâşa: Evine gitti. Karısının başına yine olmadık bir şeyler gelmiş.</p>
				<p class="normal">tuzenbah (konyak sürahisiyle Solyoniy’in yanına gider.): Hep tek başınıza oturur, bir şeyler düşünüp durursunuz, kim bilir neler? Gelin, barışalım. Birer konyak içelim. (İçerler.) Bugün bütün gece piyanonun başında oturmak, bir sürü ıvır zıvır çalmak zorunda kalacağımdır mutlaka... Eh, varsın olsun.</p>
				<p class="normal">solyoniy: Ne barışması? Kavgalı değiliz ki.</p>
				<p class="normal">tuzenbah: İnsanda her zaman, aramızda sanki bir şeyler geçmiş duygusu uyandırıyorsunuz! Doğrusu tuhaf bir karakteriniz var.</p>
				<p class="normal">solyoniy (şiir okur): Ben tuhafım. Tuhaf olmayan kim var ki? Gücenme, Aleko!<sup class="calibre2"><a href="anton_split_034.html#footnote-600-24" id="footnote-600-24-backlink" name="footnote-600-24-backlink">[24]</a></sup></p>
				<p class="normal">tuzenbah: Aleko da nerden çıktı şimdi?</p>
				<p class="normal">(Bir sessizlik...)</p>
				<p class="normal">solyoniy: Birisiyle baş başayken bir sorunum yoktur, herkes gibiyimdir ben de. Fakat topluluk içinde neşesiz, utangaç biri olup çıkıyorum... ve aklıma eseni söylüyorum. Yine de çoğundan daha dürüst ve soyluyumdur. Bunu kanıtlayabilirim de.</p>
				<p class="normal">tuzenbah: Çoğu zaman kızıyorum size. Bir topluluk içinde olduğumuzda bana sataşmak için fırsat kolluyorsunuz. Ama yine de nedense, bir yakınlık duyuyorum size. Anlaşılan iyice kafayı çekeceğim bugün, varsın olsun! İçelim!</p>
				<p class="normal">solyoniy: İçelim.</p>
				<p class="normal">(İçerler.)</p>
				<p class="normal">solyoniy: Size karşı, Baron, hiçbir zaman kötü bir duygu beslemedim. Fakat bende Lermontov karakteri vardır. (Bir sessizlik...) Hatta biraz Lermontov’a benzermişim de... Öyle diyorlar... (Cebinden çıkardığı şişeden ellerine esans damlatır.)</p>
				<p class="normal">tuzenbah: Ordudan ayrılıyorum. Yetti artık! Beş yıl boyunca düşünüp durdum üstünde, sonunda kararımı verdim. Çalışacağım.</p>
				<p class="normal">solyoniy (şiir okur): Gücenme Aleko... Unut, unut düşlerini...</p>
				<p class="normal">(Onlar konuşmaktalarken, Andrey elinde kitabıyla sessizce girer. Mumun ışığına oturur.)</p>
				<p class="normal">tuzenbah: Çalışacağım.</p>
				<p class="normal">çebutıkin (İrina’yla birlikte konuk odasına gelerek): Sofra da gerçek bir Kafkasya sofrasıydı ama. Soğan çorbası, et yemeği olarak da çehartma.</p>
				<p class="normal">solyoniy: Çeremşa<sup class="calibre2"><a href="anton_split_034.html#footnote-600-25" id="footnote-600-25-backlink" name="footnote-600-25-backlink">[25]</a></sup> et yemeği değil, soğangillerden bir bitkidir.</p>
				<p class="normal">çebutıkin: Yanıldınız meleğim. Çehartma soğan değil, kızartılmış koyun etinden bir yemektir.</p>
				<p class="normal">solyoniy: Ben size çeremşa soğandır diyorum.</p>
				<p class="normal">çebutıkin: Ama ben de size çehartma koyun etinden yapılan bir yemektir diyorum.</p>
				<p class="normal">solyoniy: Ben de size çeremşa soğandır diyorum.</p>
				<p class="normal">çebutıkin: Sizinle ne diye tartışayım ki! Ne Kafkasya’da bulundunuz, ne de çehartma yediniz.</p>
				<p class="normal">solyoniy: Evet, yemedim. Çünkü nefret ederim. Çeremşa sarmısak gibi kokar.</p>
				<p class="normal">andrey (yalvaran bir sesle): Beyler, yeter artık, rica ederim.</p>
				<p class="normal">tuzenbah: Soytarılar ne zaman geliyor?</p>
				<p class="normal">irina: Dokuzda geleceklerini söylediler, demek birazdan gelirler.</p>
				<p class="normal">tuzenbah (Andrey’i kucaklar): “Ah, küçük sundurmam benim, yeni sundurmam...”<sup class="calibre2"><a href="anton_split_034.html#footnote-600-26" id="footnote-600-26-backlink" name="footnote-600-26-backlink">[26]</a></sup></p>
				<p class="normal">andrey (dans eder ve türkü söyler): “Yeni sundurmam benim, akçaağaçtan sundurmam”...</p>
				<p class="normal">çebutıkin (dans eder): “Kafesli sundurmam benim...”</p>
				<p class="normal">(Gülüşmeler...)</p>
				<p class="normal">tuzenbah (Andrey’i öper): Canı cehenneme, hadi içelim. Andrey, gelin dostluğumuza içelim ve de sen diyelim birbirimize. Andryuşa, ben de Moskova üniversitesine geliyorum seninle.</p>
				<p class="normal">solyoniy: Hangisine? Moskova’da iki üniversite var.</p>
				<p class="normal">andrey: Moskova’da bir tek üniversite var.</p>
				<p class="normal">solyoniy: Ben de diyorum ki iki...</p>
				<p class="normal">andrey: Varsın üç tane olsun, daha iyi.</p>
				<p class="normal">solyoniy: Moskova’da iki üniversite var!</p>
				<p class="normal">(Mırıltılar, hoşnutsuzluk belirten sesler...)</p>
				<p class="normal">solyoniy: Moskova’da iki üniversite var: Eskisi ve yenisi. Ama beni dinlemekten hoşlanmıyorsanız, sözlerim sizi rahatsız ediyorsa, susabilirim. Hatta başka bir odaya da gidebilirim. (Kapılardan birinden çıkar.)</p>
				<p class="normal">tuzenbah: Bravo, Bravo! (Güler.) Baylar bayanlar, başlayabilirsiniz, piyanonun başına geçiyorum! Şu Solyoniy âlem adam vesselam!..</p>
				<p class="normal">(Piyanonun başına geçer, bir vals çalar.)</p>
				<p class="normal">mâşa (kendi kendine vals yaparak): Baron sarhoş, baron sarhoş, baron sarhoş!</p>
				<p class="normal">(Nataşa girer.)</p>
				<p class="normal">nataşa (Çebutıkin’e): İvan Romanıç! (Ona bir şeyler söyler ve usulca çıkar. Çebutıkin Tuzenbah’ı omzundan dürter, bir şey fısıldar.)</p>
				<p class="normal">irina: Ne oluyor?</p>
				<p class="normal">çebutıkin: Gitme vakti geldi. Kalın sağlıcakla.</p>
				<p class="normal">tuzenbah: İyi geceler. Artık gitme zamanı.</p>
				<p class="normal">irina: Bu da ne demek oluyor? Ya soytarılar?</p>
				<p class="normal">andrey (utanıp sıkılarak): Soytarılar gelmeyecek. Biliyor musun cancağızım, Nataşa diyor ki, Bobik biraz hasta ve bu yüzden... Off, kısacası bilmiyorum ve benim için hepsi bir!</p>
				<p class="normal">irina (omuzlarını kaldırarak): Bobik biraz hasta!</p>
				<p class="normal">mâşa: Zaten ne zaman işimiz rast gitti ki! Demek kovuluyoruz, gidelim. (İrana’ya) Hasta olan Bobik değil, kendisi. Nah işte böyle. (Parmağıyla alnını tıklatır.) Ahmak, bencil kadın!</p>
				<p class="normal">(Andrey sağdaki kapıdan kendi odasına gider. Çebutıkin onu izler. Salonda vedalaşmalar...)</p>
				<p class="normal">fedotik: Yazık! Akşamı burda geçireceğimi ummuştum. Ama çocuk hastaysa tabi... Yarın ona oyuncak getiririm...</p>
				<p class="normal">rode (yüksek sesle): Bütün gece dans ederim diye düşünüp, bugün öğleden sonra uyumuştum... Saat daha dokuz.</p>
				<p class="normal">mâşa: Dışarı çıkalım, orda konuşur, ne yapacağımızı kararlaştırırız.</p>
				<p class="normal">(“Hoşça kalın”, “Allahaısmarladık” “Güle Güle” sesleri. Tuzenbah’ın neşeli kahkahaları. Herkes çıkar. Anfisa’yla hizmetçi kız masayı toplar, mumları söndürürler. Sütninenin </p>
				<p class="normal">ninnisi işitilir. Andrey –şapkasını ve paltosunu giymiş– ve Çebutıkin, sessizce sahneye </p>
				<p class="normal">girerler.)</p>
				<p class="normal">çebutıkin: Evlenmeyi başaramadım, hayat şimşek gibi çakıp geçti... Sonra, anneni çılgınca seviyordum, o da evliydi...</p>
				<p class="normal">andrey: Evlenmenin gereği yok. Gereği yok, çünkü can sıkıcı.</p>
				<p class="normal">çebutıkin: Öyledir, ama ya yalnızlık... Sen ne dersen de, yalnızlık korkunç bir şey yavrucuğum... Gerçi, aslında, hepsi aynı kapıya çıkar ya!</p>
				<p class="normal">andrey: Çabuk olalım.</p>
				<p class="normal">çebutıkin: Acelen ne? Yetişiriz.</p>
				<p class="normal">andrey: Karın engel olur diye korkuyorum.</p>
				<p class="normal">çebutıkin: Ah, doğru!</p>
				<p class="normal">andrey: Bugün oynamayacağım, sadece seyredeceğim... Şu nefes darlığına karşı ne yapmalı İvan Romanıç?</p>
				<p class="normal">çebutıkin: Sorduğun şeye bak! Nerden bileyim cancağızım. Unuttum gitti.</p>
				<p class="normal">andrey: Mutfaktan geçelim. (Çıkarlar.)</p>
				<p class="normal">(Kapının zili çalar, bir daha çalar. Sesler, gülüşmeler duyulur.)</p>
				<p class="normal">irina (girer): Orda ne oluyor?</p>
				<p class="normal">anfisa (fısıltıyla): Soytarılar! (Kapının zili çalar.)</p>
				<p class="normal">irina: Evde kimse yok de dadı. Kusura bakmasınlar.</p>
				<p class="normal">(Anfisa çıkar. İrina düşünceler içinde odada gezinir. Gergindir. Solyoniy girer.)</p>
				<p class="normal">solyoniy (şaşırmış): Kimsecikler yok... Nereye gitti bunlar?</p>
				<p class="normal">irina: Evlerine.</p>
				<p class="normal">solyoniy: Tuhaf şey. Burda yalnız mısınız?</p>
				<p class="normal">irina: Evet yalnızım. (Bir sessizlik...) Hoşça kalın.</p>
				<p class="normal">solyoniy: Demin yeterince ölçülü, ağırbaşlı davranmadım. Fakat siz herkes gibi değilsiniz, soylu ve temizsiniz. Gerçeği görürsünüz... Bir tek siz anlayabilirsiniz beni. Seviyorum sizi, bütün benliğimle, ölesiye seviyorum...</p>
				<p class="normal">irina: Güle güle. Gidin artık.</p>
				<p class="normal">solyoniy: Sizsiz yaşayamam. (Arkasından giderek) Oh, hayatım benim! (Gözyaşları içinde) Mutluluğum benim! Hiçbir kadında böylesine görkemli, eşsiz güzellikte, insanı şaşırtan gözler görmedim...</p>
				<p class="normal">irina (soğuk): Yeter, Vasili Vasiliç!</p>
				<p class="normal">solyoniy: İlk kez söz ediyorum size olan aşkımdan ve sanki bu dünyada değil de bir başka gezegende gibiyim. (Alnını ovuşturur.) Ama fark etmez, ne yapalım. Biliyorum zorla güzellik olmaz... Fakat biliniz ki mutlu bir rakibim olmayacak... Olamayacak... Kutsal olan her şey üstüne yemin ederim ki, öldürürüm böyle birini. Oh, eşsiz kadın.</p>
				<p class="normal">(Nataşa elinde bir mumla geçer.)</p>
				<p class="normal">nataşa (odalardan birine, sonra ötekine göz atar, kocasının odasının önünden geçer.) Andrey burda. Varsın okusun... Özür dilerim Vasili Vasiliç, burda olduğunuzu bilmiyordum, ev kılığındayım.</p>
				<p class="normal">solyoniy: Benim için hepsi bir. Elveda! (Çıkıp gider.)</p>
				<p class="normal">nataşa: Zavallı yavrucuğum, yorulmuşsun sen. (İrina’yı öper.) Bir an önce yatsan iyi edersin.</p>
				<p class="normal">irina: Bobik uyuyor mu?</p>
				<p class="normal">nataşa: Uyuyor. Ama tedirgin bir uyku. Bak, iyi ki aklıma geldi, sana çoktandır söylemek istediğim bir şey var cancağızım, ama ya seni bulamıyorum, ya da benim vaktim olmuyor... Bobik’in yattığı oda hem soğuk hem de nemli gibi geliyor bana. Senin odan çocuk için biçilmiş kaftan. İki gözüm, canımın içi, bir süre için Olya’nın yanına geçiversen!</p>
				<p class="normal">irina (anlamaz): Nereye?</p>
				<p class="normal">(Eve yaklaşan bir troykanın çıngırak sesleri duyulur.)</p>
				<p class="normal">nataşa: Diyorum, şimdilik sen Olga’yla aynı odayı paylaşsan, senin odanı da Bobik’e versek. Öyle tatlı, öyle tatlı ki... Bugün “Bobik” dedim, “Bobik, benimsin sen! Benimsin!” O da minicik gözleriyle baktı bana! (Kapının zili çalar.) Olga’dır. Ne kadar da geç geliyor.</p>
				<p class="normal">(Hizmetçi kız, Nataşa’ya yaklaşıp kulağına bir şey fısıldar.)</p>
				<p class="normal">nataşa: Protopopov mu? Ne tuhaf adam! Protopopov gelmiş, beni bir troyka gezintisine çağırıyor. (Güler.) Şu erkekler ne tuhaf... (Kapının zili çalar.) Kapıda biri var. Gidip on beş dakikacık gezsem ne olur sanki... (Hizmetçi kıza) Az sonra geliyor de. (Kapının zili çalar.) Zil çalıyor... Mutlaka Olga’dır. (Çıkar.)</p>
				<p class="normal">(Hizmetçi kız koşarak çıkar. İrina düşünceler içinde oturur. Kuligin, Olga, arkalarında Verşinin, girerler.)</p>
				<p class="normal">kuligin: Bu da nesi! Hani burda akşam eğlenti vardı!</p>
				<p class="normal">verşinin: Tuhaf şey, yarım saat kadar önce çıktığımda soytarıların gelmesi bekleniyordu.</p>
				<p class="normal">irina: Herkes gitti.</p>
				<p class="normal">kuligin: Mâşa da gitti öyle mi? Nereye gitti? Protopopov aşağıda troykada ne diye bekliyor? Kimi bekliyor?</p>
				<p class="normal">irina: Soru sorup durmayın... Yorgunum.</p>
				<p class="normal">kuligin: Küçük hanımın kaprisini sevsinler!..</p>
				<p class="normal">olga: Toplantı az önce bitti. Yorgunluktan canım çıktı. Müdire hasta, yerine ben bakıyorum. Başım, başım öyle ağrıyor ki... (Oturur.) Andrey dün kumarda iki yüz ruble kaybetmiş. Tüm kent bunun dedikodusuyla çalkalanıyor...</p>
				<p class="normal">kuligin: Evet, toplantıda ben de yoruldum. (Oturur.)</p>
				<p class="normal">verşinin: Karımın aklına beni korkutmak esmiş, ama az kalsın zehirleniyormuş... Neyse, geçti artık, keyfim yerinde şimdi, dinlenebilirim... Anladığım kadarıyla gitmemiz gerekiyor. Eh, varsın öyle olsun. İzninizle, hoşça kalın. Fyodor İlyiç, gelin birlikte bir yerlere gidelim! Gidip evimde oturamam, bunu içim hiç istemiyor, hem de hiç... Hadi, gelin!</p>
				<p class="normal">kuligin: Yorgunum. Gelemem. (Kalkar.) Yorgunum. Karım eve mi gitti?</p>
				<p class="normal">irina: Sanırım.</p>
				<p class="normal">kuligin (İrina’nın elini öper): Allahaısmarladık. Yarın, ertesi gün, sadece dinleneceğim. Hoşça kalın. (Çıkarken) Canım da bir çay çekti ki... Geceyi hoş bir topluluk içinde geçireceğimi ummuştum. O, fallacem hominum spem!..<sup class="calibre2"><a href="anton_split_034.html#footnote-600-27" id="footnote-600-27-backlink" name="footnote-600-27-backlink">[27]</a></sup> Ünlem kipinde ismin yalın hali...</p>
				<p class="normal">verşinin: Demek yalnız gideceğim bir yerlere. (Islık çalarak, Kuligin’le çıkar.)</p>
				<p class="normal">olga: Başım çatlayacak sanki... Andrey kumarda kaybetmiş... Bütün kent bunu konuşuyor... Gidip yatayım. (Kalkıp giderken) Yarın serbestim... Oh, Tanrım, ne hoş bir şey bu! Yarın serbestim, ertesi gün serbestim... Başım çatlıyor, başım... (Çıkar.)</p>
				<p class="normal">irina (yalnız): Herkes gitti. Kimse yok.</p>
				<p class="normal">(Sokaktan bir akordeon sesi gelir, dadının ninnisi duyulur.)</p>
				<p class="normal">nataşa (kürkünü, şapkasını giymiş, arkasında hizmetçi kız, salondan geçer): Yarım saat sonra evdeyim. Ufak bir gezinti yapıp döneceğim. (Çıkar.)</p>
				<p class="normal">irina (yalnız başına, yoğun bir özlemle): Moskova’ya gidelim! Moskova’ya gidelim! Moskova’ya!..</p>
	<p class="h2baslik">perde</p>
	</div>
<div class="calibre1" id="calibre_pb_27"/></body>
</html>