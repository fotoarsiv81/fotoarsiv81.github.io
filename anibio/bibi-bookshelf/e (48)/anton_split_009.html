<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Dördüncü Perde</p>
				<p class="normal">(Bir yıl sonra)</p>
				<p class="normal">Lebedev’lerin evinde bir konuk odası. Karşıda konuk odasını salondan ayıran bir kemer. Sağda ve solda kapılar. Bronz, antik bir yontu. Aile portreleri. Piyano, üstünde keman, yanda viyolonsel. Odanın her yanında, bir şenlik olduğunu belirten süslemeler. Fraklı erkekler ve tuvaletli kadınlar, olayların akışı süresince salonda dolaşırlar.</p>
	<p class="h2baslik">I<br class="chapter"/>
			    livov</p>
				<p class="normal">livov (girer, saatine bakar): Beş olmuş. Kilisedeki törenin birazdan başlaması gerekir... Sonra da nikâh töreni. İşte gerçeğin ve erdemin zaferi! Sarra’yı soyamadığı için işkence ederek öldürdü, sonra da yenisini buldu. Soyup soğana çevirinceye kadar bunun da yüzüne gülecek, sonra da hadi Sarra’nın yanına!.. Herkesin bildiği aşağılık hikâye... (Sessizlik...) Mutluluk içinde bir ömür sürerek yaşlanacak, esenlik içinde ölecek. Yoo, izin vermeyeceğim buna, senin ne mal olduğunu koyacağım ortaya! İğrenç maskeni yüzünden indirerek senin hangi cins kuşlardan olduğunu herkese gösterdiğim zaman, şimdi yedinci katında gezindiğin o mutluluk göğünden baş aşağı öyle bir çukura düşeceksin ki, şeytanlar bile çıkaramayacak seni ordan!.. Ben şerefli bir adamım. Haklıyı korumak, körlerin gözünü açmak benim görevimdir. Bu görevi yerine getirdikten sonra, hemen yarın bu iğrenç kasabadan çıkıp gideceğim. (Düşünceye dalar.) Fakat nasıl bir yol izlemeli? Lebedevler’e her şeyi anlatarak bir çözüm bulmaya çalışmak boş bir çabadan öteye gitmez. Yoksa düelloya mı çağırmalı? Skandal mı çıkarmalı? Tanrım, sanki bir çocukmuşum gibi heyecanlanıyorum, düşünebilme yeteneğim tümden yok oluyor. Ne yapmalı? Yoksa düelloya mı çağırmalı?</p>
	<p class="h2baslik">II<br class="chapter"/>
			    livov, kosih</p>
				<p class="normal">kosih (girer, Livov’a neşeyle): Dün sinekten küçük bir şleme gittim, büyük şlem yakaladım. Fakat şu Barabanov olacak herif yok mu, her şeyi berbat etti yine! Oynuyoruz: Ben sansatu açıyorum. O pas geçiyor. İki sansatu diyorum. Yine pas geçiyor. İki karo... üç sinek oynuyorum... ve düşünebiliyor musunuz, ben şleme gidiyorum, o elindeki ası göstermiyor. Eğer o alçak herif elindeki ası göstermiş olsaydı, sansatudan büyük şleme gidebilirdim.</p>
				<p class="normal">livov: Özür dilerim, iskambil oynamayı bilmediğim için coşkunluğunuzu paylaşamıyorum. Kilisedeki kutsal tören çabuk biter değil mi?</p>
				<p class="normal">kosih: Öyle olması gerekir. Şimdi Ziyuziyuşka’yı ayıltmaya çalışıyorlar. Vereceği drahomanın acısından mersin balığı gibi böğürüyor.</p>
				<p class="normal">livov: Peki, kızı için üzüntü duymuyor mu?</p>
				<p class="normal">kosih: Ne kızı yahu, drahomaya üzülüyor! Kendini hakarete uğramış sayıyor. Çünkü adam kızla evlenince borçlarını ödemeyecek. Damadının borç senetlerini protesto da edemezsin...</p>
	<p class="h2baslik">III<br class="chapter"/>
			    öncekiler, babakina</p>
				<p class="normal">babakina (iki dirhem bir çekirdek, Livov ile Kosih’in yanından kurumla geçer. Kosih kahkahasını elleriyle ancak bastırabilir. Babakina bakar): Aptal!</p>
				<p class="normal">(Kosih parmağıyla Babakina’nın beline dokunur, kahkahalarla güler.)</p>
				<p class="normal">babakina: Köylü! (Çıkar.)</p>
	<p class="h2baslik">IV<br class="chapter"/>
			    livov, kosih</p>
				<p class="normal">kosih (kahkahalarla gülerek): Karı tümden çıldırdı! Bu konteslik hikâyesinden önce öteki karılar gibi karıydı, şimdi yanına yaklaşılmıyor. (Öykünür.) “Köylü!”</p>
				<p class="normal">livov (heyecanlanarak): İvanov hakkındaki düşüncelerinizi içtenlikle söyler misiniz bana?</p>
				<p class="normal">kosih: İvanov mu? Beş para etmez! Bir arabacı gibi iskambil oynar. Geçen yılbaşı sıralarında başımdan şöyle bir olay geçti: Oyuna oturduk; ben, Kont, Borkin ve o. Ben kâğıt dağıtıyorum...</p>
				<p class="normal">livov (keser): İvanov iyi bir insan mıdır?</p>
				<p class="normal">kosih: İvanov mu? On parmağında on hüneri bulunan bir alçaktır!.. Üçkâğıtçının, at cambazının biridir! O ve Kont; al birini vur birine. İş kokusu almakta burunlarının üstüne yoktur. Yahudi hikâyesinde baltayı taşa vurdu, şimdi de çaktırmadan Ziyuziyuşka’nın sandıklarına yaklaşıyor. Eğer bir yıl içinde Ziyuziyuşka topu atmazsa, üç kere gâvur olayım. Var mısınız iddiaya? O Ziyuziyuşka’yı, Kont da Babakina’yı batıracak. Doktor, çok solgunsunuz bugün, betiniz benziniz atmış.</p>
				<p class="normal">livov: Önemli bir şey değil. Dün içkiyi fazla kaçırmış olmalıyım.</p>
	<p class="h2baslik">V<br class="chapter"/>
			    öncekiler, lebedev, saşa</p>
				<p class="normal">lebedev (Saşa’yla girer): Burda konuşalım. (Livov ve Kosih’e) Yamyamlar, salona kızların yanına gitsenize! Özel bir konuşma yapacağız burda.</p>
				<p class="normal">kosih (Saşa’nın yanından geçerken heyecanla parmağını şıkırdatır): Harika! Kız koz!</p>
				<p class="normal">lebedev: Yürü, mağara adamı, yürü!</p>
				<p class="normal">(Livov ve Kosih çıkarlar.)</p>
	<p class="h2baslik">VI<br class="chapter"/>
			    lebedev, saşa</p>
				<p class="normal">lebedev: Otur Şuroçka, hah şöyle... (Otururlar, arkaya göz atarlar.) Kulağını bana ver, kesmeden dinle. Sorun şu: Şimdi sana söyleyeceğim şeyleri annenin elçisi olarak söylüyorum. Anlıyor musun? Ben kendim uydurmuyorum, annenin bana verdiği buyrukları sana iletiyorum...</p>
				<p class="normal">saşa: Baba, kısa kes.</p>
				<p class="normal">lebedev: Sana drahoma olarak on beş bin gümüş ruble verilecek. İşte... şimdiden söyleyeyim! Dur, sus, sözümü kesme! Bu, evdeki hesap, şimdi gelelim çarşıya: Nikolay’ın annene dokuz bin ruble borçlu olduğu göz önünde tutularak, bu dokuz bin ruble drahomadan çıkarılacak... Evet, bundan başka...</p>
				<p class="normal">saşa: Ne diye anlatıyorsun bunları bana?</p>
				<p class="normal">lebedev: Annen böyle buyurdu!</p>
				<p class="normal">saşa: Beni rahat bırakın! Eğer bana ve kendinize birazcık saygı duymuş olsaydınız, böyle bir konuşmaya girişmezdiniz. Sizin drahomanızı mırahomanızı isteyen yok! Sizden böyle bir şey istemedim ve istemeyeceğim!</p>
				<p class="normal">lebedev: Peki böyle birdenbire niçin çullandın bana kızım? Gogol’un oyunundaki fareler önce koklaşmış, ondan sonra kirişi kırmışlardı. Oysa sen, başına buyruk hanım kız, koklaşmadan saldırıya geçtin!</p>
				<p class="normal">saşa: Beni rahat bırakın. Bu metelik hesaplarınızla kulağıma hakaret etmeyin!</p>
				<p class="normal">lebedev (parlar): Tuuu! Öyle yapacaksınız ki bir gün ya kendimi bıçaklayacağım, ya da başka birini boğazlayacağım! Öteki, gece gündüz böğürür, kafa ütüler, zırlar, kapik sayar; bu da, bu akıllı, bu insancıl, bu başına buyruk hanım kız da babasını anlayamaz! Kulağına hakaret ediyormuşum! Fakat buraya, senin kulağına hakaret etmeye gelmeden önce beni orda (kapıyı gösterir) parça parça doğradılar, giyotinlediler, ne haber! Anlayamazmış! Delirttiniz beni be, şaşkına çevirdiniz! (Kapıya doğru yürür, duraklar.) Hoşlanmıyorum, hoşuma gitmiyor bütün bunlar!..</p>
				<p class="normal">saşa: Hoşuna gitmeyen nedir?</p>
				<p class="normal">lebedev: Hoşuma gitmiyor bütün bunlar! Bütün bu olanlar!</p>
				<p class="normal">saşa: Baba, ne demek istiyorsun, nedir hoşuna gitmeyen?</p>
				<p class="normal">lebedev: Şimdi karşına oturup bir bir anlatacağım hepsini. Bütün bu olanlar hoşuma gitmiyor ve şu senin düğününe bakmak bile istemiyorum. (Saşa’ya yanaşır, tatlılıkla) Suroçka, bağışla beni; belki de çok akıllıca, pek şereflice, yüksek ülkülere pek uygun bir düğün bu. Fakat kötü bir şey var bu düğünde, kötü bir şey var, kötü bir şey var! Bu düğün öteki düğünlere benzemiyor. Sen gençsin, taze, temiz, cam gibi güzel bir kızsın. O ise yıpranmış, aşınmış bir dul! Tanrı iyiliğini versin, onun da ne yaptığına aklım ermiyor ya! (Kızını öper.) Şuroçka, sevgili kızım, bağışla beni. Hakkınızda pek çok şey konuşuluyor. Sarra daha henüz ölmüşken seninle evlenmeye kalkışmasından söz ediliyor... (Canlı) Bunağın biriyim ben. Evde kalmış kızlar gibi mızmızlaştım. Bana kulak asma sen, kendinden başka kimseye kulak asma.</p>
				<p class="normal">saşa: Baba, ben de seziyorum kötü bir şey olduğunu bu düğünde... Böyle olmamalıydı bu, böyle olmamalıydı. Bilsen, nasıl dayanılmaz bir acı içindeyim! Dayanılmaz bir şey! Korkunç! Olanı biteni kavrayamaz oldum. Baba, babacığım, güç ver bana... Tanrı aşkına, yardım et bana, yol göster...</p>
				<p class="normal">lebedev: Kızım, neler söylüyorsun?..</p>
				<p class="normal">saşa: Her şeyi hiçbir zaman bu kadar korkunç hissetmemiştim. (Arkaya göz atar.) Bana öyle geliyor ki onu anlayamıyorum ben, hiçbir zaman da anlayamayacağım. Nişanlandığımızdan bu yana bir kerecik olsun gülümsemedi bana, bir kerecik olsun gözlerime dosdoğru bakmadı. Sonsuz sızlanmalar, yakınmalar, belirsiz bir suça imalar, titremeler... Yoruldum. Bazen, onu gerektiği kadar güçlü sevemediğimi düşünüyorum. Bize geldiğinde ya da benimle konuşmaya başladığında sıkıntı duyar oldum. Babacığım, ne demek oluyor bütün bunlar? Korkunç!</p>
				<p class="normal">lebedev: Sevgili yavrum, biricik çocuğum, yaşlı babanı dinle, bırak onu...</p>
				<p class="normal">saşa (irkilir): Neler söylüyorsun! Neler söylüyorsun!</p>
				<p class="normal">lebedev: Gerçeği söylüyorum Şuroçka. Skandal olacakmış, bütün kasabada herkes aklına geleni söyleyecekmiş, varsın olsun! Kendini bütün hayatın boyunca berbat etmek daha mı iyi?</p>
				<p class="normal">saşa: Böyle konuşma baba, böyle konuşma! Duymak bile istemem bu sözleri! Olumsuz düşüncelerle savaşmak gerekir. O çok iyi, fakat mutsuz ve anlaşılmamış bir adam. Ben seveceğim onu, anlayacağım, yeniden dirilteceğim. Ödevim bu benim. Karar verildi buna!</p>
				<p class="normal">lebedev: Ödev mödev değil bu, psikopati.</p>
				<p class="normal">saşa: Yeter. Sana kendi kendimeyken bile düşünmekten kaçındığım şeyleri anlattım. Kimseye söyleme bunları. Unutalım.</p>
				<p class="normal">lebedev: Hiçbir şey anlayamıyorum. Ya ben yaşlılıktan bunadım, ya da sizler çok akıllı oldunuz. Fakat, isterseniz kesin beni, ama hiçbir şey anlamıyorum ben bu işlerden, hiçbir şey anlamıyorum.</p>
	<p class="h2baslik">VII<br class="chapter"/>
			    öncekiler, şabyelski</p>
				<p class="normal">şabyelski (girerken): Şeytan herkesin canını alsın, bu arada benimkini de! Şaşılacak şey!</p>
				<p class="normal">lebedev: Ne oluyorsun yine?</p>
				<p class="normal">şabyelski: Hayır, çok ciddiyim... Öyle bir alçaklık yapayım ki, yalnız kendim değil herkes şaşıp kalsın. Yapacağım da... Şerefim hakkı için! Borkin’e bugün beni damat olarak sunmasını söyledim. (Güler.) Herkes alçak, ben de alçak olacağım!</p>
				<p class="normal">lebedev: Sen artık zırvalamaya başladın! Dinle, Matyev, bu gidişle tımarhaneye yollayacaklar seni. Neler söylüyorsun!</p>
				<p class="normal">şabyelski: Postane, pastane veya tımarhane! Ne fark eder? İyilik ederler, eğer şu anda beni tımarhaneye yollarlarsa. İyilik ederler. Herkes alçak, küçük, değersiz ve yeteneksiz. Ben de iğrenç bir varlığım. Sözlerimin bir tekine bile inanmıyorum...</p>
				<p class="normal">lebedev: Kardeş, ne diyeceğim biliyor musun; bir dinamit al, ateşle, insanlara fırlat. Ya da daha iyisi, şapkanı kaptığın gibi doğru evine yollan. Azizim, burda düğün yapılıyor. Herkes eğleniyor. Sense tıpkı karga gibi, gak-gak-gak. Evet, en doğrusu çekip gitmen.</p>
				<p class="normal">(Şabyelski piyanoya eğilir, hüngür hüngür ağlar.)</p>
				<p class="normal">lebedev: İki gözüm!.. Matyev!.. Kont!.. Ne oluyorsun? Matyuşa, meleğim, sevgili dostum... İncittim mi seni? Ne olur bağışla beni, bağışla bu ihtiyar köpeği... Bağışla bu ayyaşı. Su iç...</p>
				<p class="normal">şabyelski: İstemez. (Başını kaldırır.)</p>
				<p class="normal">lebedev: Peki, niçin ağlıyorsun iki gözüm?</p>
				<p class="normal">şabyelski: Bir şey yok... şey...</p>
				<p class="normal">lebedev: Matyuşa, yalan söyleme... Niçin ağlıyorsun? Ha?</p>
				<p class="normal">şabyelski: Şu piyanoyu görünce, aklıma bizim küçük Yahudicik geldi de...</p>
				<p class="normal">lebedev: Eh, tam da aklına gelecek zamandı!.. Tanrı ondan rahmetini esirgemesin, toprağı bol olsun, ama zamanı değil şimdi onu düşünmenin...</p>
				<p class="normal">şabyelski: Birlikte çalardık... Olağanüstü, eşsiz kadın...</p>
				<p class="normal">(Saşa hüngür hüngür ağlar.)</p>
				<p class="normal">lebedev: Şimdi de sen mi?.. Tanrı aşkına sus! Tanrım, ikisi birden böğürüyor... bense... ben... Gidin bari burdan, konuklar görecek!</p>
				<p class="normal">şabyelski: Pâşa, güneşin parlaklığı mezarda yatana bile hoş gelir, eğer ümit varsa yaşlılığa bile dayanılır. Fakat, hiçbir ümidim yok benim, hiçbir ümidim yok.</p>
				<p class="normal">lebedev: Durumun gerçekten de kötü... Ne çoluk çocuğun, ne paran, ne de işin var. Ama, başa gelen çekilir! (Saşa’ya) Fakat, sen niçin ağlıyorsun?</p>
				<p class="normal">şabyelski: Pâşa, para ver bana. Öteki dünyada ödeşiriz. Paris’e gidip karımın mezarını göreyim. Servetinin yarısını başkalarına dağıtmış bir adamım ben, biliyorsun, bunun için istemeye hakkım var şimdi. Zaten dostumdan istiyorum...</p>
				<p class="normal">lebedev (şaşkın): İki gözüm, bende metelik yok! Fakat... Peki... peki! Yani söz vermiyorum... Fakat... anlıyor musun... Pekâlâ, pekâlâ! (Kendi kendine) Canımı çıkardılar!..</p>
	<p class="h2baslik">VIII<br class="chapter"/>
			    öncekiler, babakina</p>
				<p class="normal">babakina (girer): Nerde benim kavalyem? Kont, nasıl cüret edebiliyorsunuz beni yalnız bırakmaya! Oo, kötü adam! (Yelpazesiyle Kont’un eline vurur.)</p>
				<p class="normal">şabyelski (tiksintiyle): Rahat bırakın beni! Sizden iğreniyorum!</p>
				<p class="normal">babakina (şaşakalmış): Ne?.. Ha?..</p>
				<p class="normal">şabyelski: Defolun!</p>
				<p class="normal">babakina (koltuğa yığılır): Ah!.. (Ağlar.)</p>
	<p class="h2baslik">IX<br class="chapter"/>
			    öncekiler, zinaida savişna</p>
				<p class="normal">zinaida savişna (ağlayarak girer): Birisi geliyor... Sağdıç olmalı... Kiliseye gitme zamanı geldi... (Hüngür hüngür ağlar.)</p>
				<p class="normal">saşa (yalvarırcasına): Anne!</p>
				<p class="normal">lebedev: İşte herkes böğürmeye başladı! Kuartet! Ne diye havayı nemlendiriyorsunuz canım! Matyev! Marfa Yegorovna!.. Madem susmuyorsunuz, öyleyse ben de... ben de ağlıyorum işte... (Ağlar.) Tanrım!</p>
				<p class="normal">zinaida savişna: Senin annene ihtiyacın yok, onun rızasını almadın, ama ne yapalım... hayır dualarım seninle olsun...</p>
				<p class="normal">(Fraklı ve eldivenli, İvanov girer.)</p>
	<p class="h2baslik">X<br class="chapter"/>
			    öncekiler, ivanov</p>
				<p class="normal">lebedev: Bir bu eksikti! Bu da nesi?..</p>
				<p class="normal">saşa: Niçin buraya geldin?</p>
				<p class="normal">ivanov: Baylar, özür dilerim. Saşa’yla yalnız konuşmam gerekiyor.</p>
				<p class="normal">lebedev: Nikâhtan önce gelinin evine gelinmez! Kurallara aykırı bir şey bu! Şimdi sen kilisede olmalıydın!</p>
				<p class="normal">ivanov: Pâşa, rica ederim...</p>
				<p class="normal">(Lebedev, omuzlarını silker. Zinaida Savişna, Lebedev, Kont ve Babakina çıkarlar.)</p>
	<p class="h2baslik">XI<br class="chapter"/>
			    saşa, ivanov</p>
				<p class="normal">saşa (sert): Nedir?</p>
				<p class="normal">ivanov: Kötü bir duygu eziyor beni, fakat yine de soğukkanlılıkla konuşmalıyım. Dinle Saşa: Bugün nikâh töreni için giyindim, kuşandım, aynaya göz attım ve şakaklarımdaki akları gördüm... Şura, olmaz bu iş! Daha zaman varken keselim bu anlamsız komediyi... Sen genç, taze, geleceği olan bir insansın. Oysa ben...</p>
				<p class="normal">saşa: Bunlar hep eski hikâye, dinlemekten de bıktım artık! Kiliseye git, bekletme ordakileri.</p>
				<p class="normal">ivanov: Kiliseye değil, doğru eve gideceğim ben, sen de nikâhtan vazgeçildiğini bildireceksin, bir şeyler söyle artık. Aklımızı başımıza toplamanın zamanıdır. Ben Hamlet’i oynadım, sen de yüce ruhlu genç kızı. Ama artık yeter.</p>
				<p class="normal">saşa (şiddetle): Ne biçim konuşma bu! Dinlemek istemiyorum!</p>
				<p class="normal">ivanov: Fakat ben konuşmak istiyorum ve konuşacağım.</p>
				<p class="normal">saşa: Niçin geldin buraya? Yakınmaların gülünçleşiyor. Alay konusu olacak bir hal alıyor.</p>
				<p class="normal">ivanov: Yok, artık yakınmıyorum. Alay konusu mu dedin? Evet, alay ediyorum kendimle. Eğer bin kere daha güçlü bir biçimde alaya alabilseydim kendimi, bütün dünyayı kahkahalarla üstüme güldürebilseydim, hiç kuşkun olmasın, yapardım bunu da. Aynada yüzüme bir göz attım, vicdanımda sanki bir bomba patladı! Kendimle alay ettim, utançtan az daha aklımı oynatıyordum. (Güler.) Melankoli! Soylu tasa! Anlaşılmaz acı! Bir oturup şiir yazmadığım kaldı. Sızlanmalar, Lazar rolü oynamalar, kendi can sıkıntılarımla herkesi tasalandırmalar, hayır, hayır, hayır! Güneşin parladığını ve bir karıncanın bile kendinden hoşnut olarak yükünü taşıdığını göre göre; yaşama gücünü bir daha ele geçirmemek üzere yitirdiğini, paslandığını ve hayatını tükettiğini, bir ruh güçsüzlüğüne kapılıp gırtlağına kadar iğrenç bir melankoliye gömüldüğünü kavramak – hayır, hayır, hayır! Bazılarının seni bir şarlatan saydıklarını, bazılarının sana acıdıklarını, bazılarının sana yardım eli uzattıklarını ve en kötüsü, bazılarının sende yeni bir peygamber görerek iç çekmelerine saygıyla kulak verdiklerini ve onlara hemen yeni bir din bildirmeni beklediklerini görmek... Hayır! Tanrıya şükür, gururumu ve vicdanımı yitirmedim daha! Buraya gelirken alay ediyordum kendi kendimle, kuşların ve ağaçların da benimle alay ettiklerini sanıyordum...</p>
				<p class="normal">saşa: Artık kötülük bile değil bu, basbayağı delilik!</p>
				<p class="normal">ivanov: Öyle mi sanıyorsun? Hayır, deli değilim. Şimdi her şeyi gerçek durumlarıyla görebiliyorum, düşüncelerim senin vicdanın kadar duru. Birbirimizi seviyoruz, fakat evlenemeyiz. Ben delirebilir, istediğim kadar kederli düşüncelere kadar gömülebilirim, fakat başkalarının hayatını yıkma hakkım yok! Yakınmalarım ve mızmızlıklarımla karımın son yılını zehirledim. Sen daha nişanlımken gülmeyi unuttun, beş yıl birden yaşlandın. Hayatta her şeyi açık seçik anlayabilen baban, benim yüzümden insanları anlayamaz oldu. Gittiğim her yere can sıkıntısı, neşesizlik, hoşnutsuzluk taşıyorum. Dur, kesme! Böyle dizginsiz konuştuğum için özür dilerim, fakat kötü bir duygu eziyor beni, elimden gelmiyor başka türlü konuşmak. Ömrüm boyunca hiçbir zaman yalan söylememiş, hayata iftira etmemiştim. Fakat böyle mızmız biri olunca kendim de sezmeden hayatı karalamaya, kaderden yakınmaya, acınmaya başladım. Bu yaşama iğrentisi beni dinleyenlere de bulaşıyor, onlar da hayattan soğuyorlar. Şu durumuma bir bak! Yaşamakla sanki doğaya lütufta bulunuyorum. Şeytan canımı alsın benim!</p>
				<p class="normal">saşa: Dur... Söylediklerinden anladığıma göre, demek ki mızmızlıktan, sızlanmaktan bıktın, artık yeni bir hayata başlamanın zamanı geldi!.. Bu çok güzel bir şey!..</p>
				<p class="normal">ivanov: Ben hiç de güzel bir şey göremiyorum burda! Hangi yeni hayat? Geri dönülmez biçimde mahvolmuş bir adamım ben! Artık sen de bunu anlamalısın. Yeni bir hayat!</p>
				<p class="normal">saşa: Nikolay, kendine gel! Nerden biliyorsun mahvolduğunu? Nedir bu yaptığın? Hayır, artık ne konuşmak, ne de dinlemek istiyorum! Kiliseye git!</p>
				<p class="normal">ivanov: Ben mahvolmuş bir adamım!</p>
				<p class="normal">saşa: Bağırma, konuklar duyacak!</p>
				<p class="normal">ivanov: Eğer aklı başında sağlıklı bir adam, hiçbir neden yokken Lazar rolüne çıkar, baş aşağı yuvarlanmaya başlarsa, onu kimse kurtaramaz! Peki, sen söyle, beni ne kurtarabilir? İçki içemem, başımı ağrıtıyor; kötü şiirler yazmayı beceremiyorum; bu ruh tembelliğine tapınıp onu yüceltmek de olanaksız. Tembellik tembelliktir, güçsüzlük de güçsüzlük. Başka türlü adlandıramam onları. Mahvolduysam mahvoldum demektir. Konuşacak bir şey yok bunun üzerinde. (Arkaya bakar.) İşimizi güçleştirebilirler, dinle, eğer beni seviyorsan yardım et bana. Hemen şu dakika bırak beni!..</p>
				<p class="normal">saşa: Ah Nikolay, beni ne kadar yorduğunu bir bilsen! Bana nasıl acı verdiğini bir bilsen! Her gün yeni bir sorunla karşı karşıya bırakıyorsun beni, hepsi de birbirinden çetin. Nasıl çıkayım işin içinden... gerçek bir aşk beklerken acı veren bir aşk buldum...</p>
				<p class="normal">ivanov: Karım olursan eğer, daha da çetinleşecek bu sorunlar. Bırak beni! Yüreğindeki duygunun aşk değil, şerefli bir kişiliğin direnişi olduğunu anlamalısın. Ne pahasına olursa olsun, beni yeniden diriltmek görevini üstüne aldın. Bir zafer kazanacağın düşüncesi okşuyordu seni. Şimdi geriye dönmeye hazırsın, fakat aldatıcı bir duygu engelliyor bunu. Anlamalısın!</p>
				<p class="normal">saşa: Ne tuhaf, ne yabanıl bir mantığın var! Seni bırakayım öyle mi? Nasıl olur bu? Ne anan, ne kız kardeşin, ne de bir tek dostun var... Batmış bir adamsın. Varın yoğun çalındı, çevren iftiracılarla kuşatıldı...</p>
				<p class="normal">ivanov: Aptallık ettim buraya gelmekle. Sana gelmeden yapmalıydım yapacağımı.</p>
				<p class="normal">(Lebedev girer.)</p>
	<p class="h2baslik">XII<br class="chapter"/>
			    öncekiler, lebedev</p>
				<p class="normal">saşa (babasına bakar): Baba, kudurmuş gibi buraya gelmiş, eziyet ediyor bana. İstiyor ki, onu bırakayım. Eğer evlenirsek ben mahvolurmuşum. Baba, söyle ona, onun yüce ruhluluğu gerekli değil bana, ne yaptığımı biliyorum ben.</p>
				<p class="normal">lebedev: Hiçbir şey anlayamıyorum. Ne yüce ruhluluğu?..</p>
				<p class="normal">ivanov: Evlenmeyeceğiz.</p>
				<p class="normal">saşa: Evleneceğiz! Baba, söyle ona, evleneceğiz.</p>
				<p class="normal">lebedev: Dur, dur!.. Peki niçin evlenmeyecekmişsiniz?..</p>
				<p class="normal">ivanov: Ona her şeyi anlattım, ama anlamak istemiyor.</p>
				<p class="normal">lebedev: Hayır, ona değil bana anlat, ama öyle anlat ki anlayabileyim! Ah Nikolay Alekseyeviç! Tanrından bul! Hayatımızı öyle dumanlandırdın ki, sanki tımarhanede yangın çıkmış, ben de ordayım! Çevreme bakıyor, hiçbir şey anlayamıyorum... Sanki Tanrının hışmına uğradım! Peki, sen benden ne istiyorsun şimdi? Ne istiyorsun bu yaşlı adamdan? Seni düelloya çağırmasını mı?</p>
				<p class="normal">ivanov: Hayır, hiç gereği yok bunun. Yalnız omuzlarınızın üzerinde bir başa sahip olmanızı ve Rus dilini anlamanızı istiyorum!</p>
				<p class="normal">saşa (heyecanlıdır, sahnede dolaşır): Korkunç! Korkunç! Sanki bir bebek!</p>
				<p class="normal">lebedev: Demek ki, başımı avuçlarımın içine alıp düşünmekten başka yapacak bir şey yok. Dinle, Nikolay. Bütün bunlar sence pek akla yatkın, pek ince, psikoloji kurallarına pek uygun şeyler olabilir; fakat bence sadece skandal ve mutsuzluk. Beni, bu yaşlı adamı, son olarak dinle! Bak ne diyeceğim: Aklını başına topla! Herkes her şeye nasıl yalın olarak bakıyorsa sen de öyle bak! Bu dünyada her şey çok anlaşılır ve açıktır. Tavan ak, çizme kara, şeker tatlıdır. Sen Saşa’yı seviyorsun, o da seni seviyor. Seviyorsan kal, sevmiyorsan git, yargıca başvurmana gerek yok. İşte her şey böyle anlaşılır ve açık seçiktir! İkiniz de sağlıklı, akıllı, ahlaklı insanlarsınız. Tanrıya şükür, karnınız tok, sırtınız pek... Yani daha ne istiyorsun? Paran mı yok? Bu da dert mi? Mutluluk paraya mı bağlı? Anlıyorsun elbette... Yurtluğun rehine konuldu, faizlerini ödeyemiyorsun, ama düşün ki ben de bir babayım, bunları anlıyorum... Bırakın, Zinaida Savişna nasıl istiyorsa öyle davransın. Tanrı iyiliğini versin onun. Kızını drahomasız bırakıyormuş, varsın bıraksın... Suroçka’ya kalırsa paranın hiç gereği yokmuş... İlkeler... Schopenhauer... Saçma bütün bunlar... Bankada kimsenin bilmediği bir on binim yatıyor. (Arkaya bakar.) Benim dışımda şeytanın bile bilgisi yok onların varlığından... Büyük annemin paraları... İşte bu para ikinizin... Alın, yalnız iki bini Matyev’in olacak, söz verin iki binini ona vereceğinize...</p>
				<p class="normal">(Konuklar salonda toplanmaktadır.)</p>
				<p class="normal">ivanov: Pâşa, konuşacak bir şeyim yok benim. Ben vicdanımın buyruğuna uyuyorum.</p>
				<p class="normal">saşa: Ben de vicdanımın buyruğuna uyuyorum... Seni bırakmayacağım. Gidip annemi çağırayım. (Çıkar.)</p>
	<p class="h2baslik">XIII<br class="chapter"/>
			    ivanov, lebedev</p>
				<p class="normal">lebedev: Hiçbir şey anlayamıyorum...</p>
				<p class="normal">ivanov: Dinle öyleyse zavallı adam... Ben şerefli bir adam mıyım, yoksa bir alçak mı? Sağlıklı bir adam mıyım, yoksa bir psikopat mı; bunları açıklamaya çalışmayacağım. Anlayamazsın. Bir zamanlar ateşli, içten, akıllı bir gençtim; sevgilerim, nefretlerim ve inançlarım kimseninkilere benzemezdi. On adammışım gibi çalışır, on adammışım gibi ümit ederdim. Yel değirmenleriyle savaşır, alnımla duvarlara tos vururdum. Gücümü tartıya vurmadan ve daha hayatı öğrenmeden sırtıma öyle ağır bir yük yüklendim ki, bir süre sonra belim çatırdadı, damarlarım uzayıp gevşedi. Tükettim kendimi. Ölçüsüz içiyor, coşuyor, çalışıyordum. Söyle, sonuç başka türlü olabilir miydi? Biz o kadar yetersiziz ve yapılacak işler de o kadar çok ki!.. Tanrım, o kadar çok ki!.. İşte, kendisiyle savaştığım hayat nasıl acımadan öç alıyor benden! İşte otuz beşindeyim ve kendimi içkiyle sersemlemiş bir adam gibi duyumsuyorum. Yaşlandım ben, yaşlı bir adamın gecelik entarisini giyindim... Yorgun, bitkin, parça parça, inançsız, aşksız; ağır bir baş ve tembel bir ruhla insanların arasında başıboş dolaşıyor ve şu sorulara karşılık bulamıyorum. Kimim ben, niçin yaşıyorum, amacım ne? Aşk saçma bir şey, okşayışlar gereksizce tatlı, çalışma anlamsız, şarkılar ve ateşli söylevlerse bayağı ve eski. Nereye gidersem gideyim, kendimle birlikte tasa, soğuk bir can sıkıntısı, hoşnutsuzluk ve yaşama iğrentisi taşıyorum... Geri dönülmez bir biçimde mahvoldum ben! Otuz beşinde yorgun düşmüş, düşkırıklığına uğramış, değersiz zaferlerinin ağırlığı altında ezilmiş bir adam var karşında; utançtan boğuluyorum, güçsüzlüğümle alay ediyorum... Ah, gururum nasıl da ayaklanıyor, nasıl kuduruyorum! (Sendeler.) Tüh, nasıl yitirdim kendimi! Sendeliyorum artık... Kötüledim ben. Matyev nerde? Beni eve götürsün.</p>
				<p class="normal">salonda sesler: Sağdıç geldi!</p>
	<p class="h2baslik">XIV<br class="chapter"/>
			    öncekiler, şabyelski, sonra borkin, <br class="chapter"/>
			    livov, saşa ve konuklar</p>
				<p class="normal">şabyelski (girerken): Başkasının kullanılmış frakını giydik, eldivenlerimiz yok diye alaycı bakışlara bak sen... aptalca iğnelemelere, gülümsemelere bak... İğrenç insanlar!</p>
				<p class="normal">borkin (hızla girer. Elinde bir demet çiçek, yakasında sağdıçlık belgesi olan bir başka çiçek): Uf! Bak hele, nerde! (İvanov’a) Sizi kilisede bekliyorlar, sizse burda felsefe yapıyorsunuz! İşte tam bir komik! Tanrım, tam bir komik! Kiliseye nişanlınızla değil, benimle gitmeniz gerekir kurallara göre. Nişanlınızı almak içinse yine kiliseden benim gelmem gerekir. Acaba anlayamıyor musunuz? Bay komik!</p>
				<p class="normal">livov (girer, İvanov’a): Siz burda mısınız? (Yüksek sesle) Nikolay Alekseyeviç, burda, herkesin duyabileceği bir biçimde söylüyorum ki, siz bir alçaksınız...</p>
				<p class="normal">ivanov (soğuk): Pek çok teşekkürler.</p>
				<p class="normal">(Genel şaşkınlık...)</p>
				<p class="normal">borkin (Livov’a): Sayın bay! Bu yaptığınız aşağılık bir şey! Sizi düelloya çağırıyorum!</p>
				<p class="normal">livov: Bay Borkin, bırakın düelloyu, sizinle konuşmayı bile kendim için alçaltıcı bir şey sayarım. Fakat bu öneri Bay İvanov’dan gelirse sevinçle kabul edeceğim!</p>
				<p class="normal">şabyelski: Sayın Bay, sizinle ben dövüşeceğim.</p>
				<p class="normal">saşa (Livov’a): Nedir bu? Niçin hakaret ettiniz ona? Baylar, durun, davranışını açıklayacak bana; evet, niçin?</p>
				<p class="normal">livov: Boş yere hakaret etmedim Aleksandra Pavlovna. Buraya şerefli bir insan olarak sizin gözlerinizi açmaya geldim, rica ederim dinleyin beni.</p>
				<p class="normal">saşa: Yani ne söyleyeceksiniz? Şerefli bir insan olduğunuzu mu? Bunu bütün dünya biliyor. Elinizi vicdanınıza koyup söyler misiniz bana, acaba davranışlarınızın farkında mısınız? Şimdi şerefli bir insan gibi buraya gelerek ona öylesine hakaret ettiniz ki, bu hakaretin ağırlığı altında az kalsın ben ölecektim. Daha önce de onu bir gölge gibi izleyerek yaşamasını güçleştirdiniz. Böyle davranmakla görevinizi yerine getirdiğinize inanıyor, şerefli bir insan olduğunuzu sanıyordunuz. Onun özel yaşantısına karışıyor, onu yeriyor ve yargılıyordunuz. Bana ve bütün öbür tanıdıklara imzasız mektuplar yağdırdınız, bütün bunları yaparken de şerefli bir insan olduğunuzu düşündünüz. Şerefli bir iş yaptığınızı sanarak onun hasta karısına da eziyet ettiniz, kadıncağıza şüphelerinizle acı çektirdiniz. Bütün bu zorbalıkları ve alçaklıkları yaparken de hep şerefli bir insan olduğunuzu sandınız!</p>
				<p class="normal">ivanov (güler): Düğün yeri değil, parlamento! Bravo, bravo!..</p>
				<p class="normal">saşa (Livov’a): Düşününüz şimdi; davranışlarınızın farkında mısınız, değil misiniz? Ahmak, kalpsiz insanlar! (İvanov’un elini tutar.) Gidelim burdan Nikolay! Baba, gidelim!</p>
				<p class="normal">ivanov: Nereye? Dur, her şeyi bitireceğim şimdi! Gençliğimin yeniden dirildiğini, eski İvanov’un canlandığını duyumsuyorum. (Tabancasını çıkarır.)</p>
				<p class="normal">saşa (haykırır): Nikolay, ne yapmak istiyorsun! Nikolay! Tanrı aşkına yapma!</p>
				<p class="normal">ivanov: Ne zamandır baş aşağı yuvarlanıyordum! Artık durmam gerekiyor. Her şey burda bitmeli! Uzaklaşın! Teşekkür ederim Saşa!</p>
				<p class="normal">saşa (bağırır): Nikolay, Tanrı aşkına! Tutun onu!</p>
				<p class="normal">ivanov: Bırakın! (Kurtulur, kendini vurur.)</p>
	<p class="h2baslik">perde</p>
				</div>
</body>
</html>