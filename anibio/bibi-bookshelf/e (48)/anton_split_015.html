<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Birinci Perde</p>
				<p class="normal">Bahçe. Evin terası görünüyor. Ağaçların arasındaki yolda, bir kavak ağacının altına konulmuş bir çay masası. Sıralar, sandalyeler. Sıralardan birinde bir gitar var. Masadan az uzakta bir salıncak. Saat öğleden sonra üç suları. Hava kapanıktır.</p>
				<p class="normal">Marina (ufak tefek, tıknaz, ağır hareketli bir kocakarı, semaverin başında oturmuş çorap örüyor) ile Astrov (gezinmekte).</p>
				<p class="normal">marina (bardağa çay koyarak): İç yavrucuğum.</p>
				<p class="normal">astrov (isteksizce alır): Nedense canım istemiyor.</p>
				<p class="normal">marina: Belki votka içmek isterdin, ha?</p>
				<p class="normal">astrov: Yok. Her gün içmem. Hava da çok sıkıntılı zaten. (Bir sessizlik...) Dadı, seninle tanışalı ne kadar oldu?</p>
				<p class="normal">marina (düşünür): Ne kadar mı? Dur bakayım... Sen bizim buraya ilk ne zaman gelmiştin?.. Vera Petrovna, Sonya’cığın annesi sağdı daha. Onun sağlığında iki kış geldin bize... Eh, demek on bir yıl olmuş... (Biraz düşünerek) Belki de daha fazla...</p>
				<p class="normal">astrov: Çok değiştim mi o zamandan bu yana?</p>
				<p class="normal">marina: Çok. O zamanlar gençtin, yakışıklıydın, yaşlandın şimdi. Yine yakışıklısın yakışıklı olmasına ama o zaman başkaydı ne de olsa. Sonracığıma, şimdi votka da içiyorsun.</p>
				<p class="normal">astrov: Öyle... On yıl içinde başka biri olup çıktım. Neden, biliyor musun? Çok çalıştım dadı. Sabahtan akşama kadar durup dinlenmeden, bütün gün ayaktayım... Geceleri de, şimdi gelip hastaya çağıracaklar korkusuyla uyuyabilirsen uyu. Seninle tanıştığımızdan bu yana bir tek özgür günüm olmadı. Yaşlanmaz mı insan? Zaten yaşam dediğimiz şeyin kendisi de öylesine sıkıcı, aptalca ve kirli ki... Yutuyor insanı. Çevren tuhaf kişilerle dolu, baştan aşağı tuhaf kişilerle. Onlarla birkaç yıl birlikte yaşayınca da, farkına varmadan tuhaflaşıyorsun sen de. Kaçınılmaz bir yazgı bu. (Kaytan bıyıklarını burarak) Şu pala bıyıklara bak. Ancak bir ahmak böyle bıyık bırakabilir. Dadı, tuhaf bir adam olup çıktım ben de... Gerçi bunamasına bunamadım daha, Tanrıya şükür, aklım yerinde, ama gel gör ki duygularım köreldi sanki. Canım hiçbir şey çekmiyor, hiçbir şeye gereksinim duymuyorum, kimseyi sevmiyorum... Sevdiğim bir sensin belki. (Alnına bir öpücük kondurarak) Çocukluğumda tıpkı sana benzeyen bir dadım vardı.</p>
				<p class="normal">marina: Belki de bir şeyler yemek istersin, ha?</p>
				<p class="normal">astrov: Yok. Büyük Perhiz’in üçüncü haftasında Malitskoye’ye gittim, tifüs salgını varmış... Halk kulübelerde serilip kalmış... Pislik, koku, duman; danalar da yerde hastalarla birlikte yatıyor. Domuz yavruları ortalıkta... Gün boyunca, oturmadan, ağzıma bir lokma koymadan ordan oraya koşup durdum. Eve geldim, orda da dinlenmek yok; demiryolundan bir makasçı getirdiler, tren çarpmış. Adamcağızı masaya yatırdım ameliyat etmek için, kloroform verirken ölmesin mi... İşte o zaman, hiç de sırası değilken, adamı sanki kasten öldürmüşüm gibi, duygularım altüst oldu, vicdanım sızladı... Oturdum, gözlerimi kapadım, düşünmeye koyuldum. Bizden yüz, iki yüz yıl sonra yaşayacak olanlar, kendileri için yol açmakta olduklarımız, bizi hayırla anacaklar mı acaba? Yok dadı, anmayacaklar.</p>
				<p class="normal">marina: İnsanlar anmazsa, Tanrı anar.</p>
				<p class="normal">astrov: Sağolasın. Çok iyi söyledin bunu.</p>
				<p class="normal">(Voynitski girer.)</p>
				<p class="normal">voynitski (evden çıkmıştır; dağınık görünüşünden, kahvaltı sonrasında uyuduğu bellidir. Sıraya oturur, cakalı boyunbağını düzeltir): Evet... (Sessizlik...) Evet...</p>
				<p class="normal">astrov: İyi uyudun mu?</p>
				<p class="normal">voynitski: Evet... Çok. (Esner) Profesör zevcesiyle buraya taşınalı beri, yaşam çığırından çıktı... Zamanında uyumuyorum, kahvaltıda ve öğle yemeğinde abur cubur yiyorum, bir de şarap içmek çıktı... Bütün bunlar sağlığa aykırı şeyler! Önceleri tek bir boş dakikam yoktu, Sonya’yla nasıl da çalışırdık! Şimdi Sonya çalışıyor, bense uyuyor, yiyip içiyorum. Yok, iyi bir şey değil bu.</p>
				<p class="normal">marina (başını sallayarak): Düzene bak! Profesör saat on ikide kalkıyor, semaver sabahtan beri kaynıyor, herkes onun kalkmasını bekliyor. Onlar yokken öğle yemeğini herkes gibi saat birde yerdik, şimdi akşamın yedisinde yiyoruz. Profesör geceleri okuyup yazıyor ya, bir de bakmışsın saat ikide zil çalıyor... Ne var canımın içi? Çay! Hadi, milleti uyandır, semaveri hazırla... Düzene bak!</p>
				<p class="normal">astrov: Daha uzun süre kalacaklar mı?</p>
				<p class="normal">voynitski (ıslık çalar): Yüz yıl! Profesör buraya yerleşmeye karar verdi.</p>
				<p class="normal">marina: Alın işte. Semaver iki saattir masada bekliyor, onlar gezmeye çıktılar.</p>
				<p class="normal">voynitski: Gelirler, gelirler... Telaşlanma.</p>
				<p class="normal">(Sesler işitilir; gezintiden dönen Serebryakov, Yelena Andreyevna, Sonya ve Telyegin, bahçenin derinliklerinden gelmektedirler.)</p>
				<p class="normal">serebryakov: Çok güzel, çok güzel... Olağanüstü görüntüler.</p>
				<p class="normal">telyegin: Fevkalade, efendimiz.</p>
				<p class="normal">sonya: Yarın fidanlığa gidiyoruz baba. Gelmek ister misin?</p>
				<p class="normal">voynitski: Baylar, çaya buyurun!</p>
				<p class="normal">serebryakov: Dostlarım, benim çayımı çalışma odama gönderin, lütfen! Bugün yapmam gereken şeyler var daha.</p>
				<p class="normal">sonya: Fidanlığı çok seveceksiniz eminim...</p>
				<p class="normal">(Yelena Andreyevna, Serebryakov ve Sonya eve girerler; Telyegin masaya gider, Marina’nın yanına oturur.)</p>
				<p class="normal">voynitski: Sıcaktan boğuluyor insan; yüce bilginimiz ise, sırtında palto, ayağında galoşlar, şemsiyesi, eldivenleri...</p>
				<p class="normal">astrov: Kendini koruyor olmalı.</p>
				<p class="normal">voynitski: Ya öteki; ne kadar da güzel! Ne kadar da! Ömrümde daha güzel bir kadın görmedim.</p>
				<p class="normal">telyegin: Kırda arabayla giderken Marina Timofeyevna, şu masaya bakarken, gölgeli bahçede gezerken, anlatılmaz bir mutluluk duyuyorum! Hava enfes, kuşlar cıvıldıyor, hepimiz huzur ve uyum içindeyiz, insana daha ne gerekir? (Çayını olarak) Size bütün kalbimle teşekkür ederim.</p>
				<p class="normal">voynitski (hülyalı): O gözler... Harikulade bir kadın!</p>
				<p class="normal">astrov: Bir şeyler anlatın, İvan Petroviç.</p>
				<p class="normal">voynitski (uyuşuk): Ne anlatayım istiyorsun?</p>
				<p class="normal">astrov: Yeni bir şeyler yok mu?</p>
				<p class="normal">voynitski Yeni hiçbir şey yok. Her şey eskiden nasıldıysa öyle. Tıpkı benim gibi. Hatta belki ben daha da kötüledim, tembelleştim. Hiçbir şey yapmıyor, moruklar gibi homurdanıp duruyorum sadece. Annem olacak o yaşlı saksağan da, hâlâ kadın özgürlüğü diye gaklayıp duruyor; o gözü mezara dönük, ötekiyle o bilgiç kitaplarında yeni yaşamın şafağını arıyor.</p>
				<p class="normal">astrov: Ya profesör?</p>
				<p class="normal">voynitski: Profesör, eskiden olduğu gibi, sabahtan geceyarılarına kadar çalışma odasına kapanıp yazıyor. “Aklımızı zorlayıp, alnımızı kırıştırıp, durmadan kasideler yazıp duruyoruz, ama ne kendimize ne de kasidelerimize bir övgü işittiğimiz var.” Zavallı kâğıtlar! Yaşamöyküsünü yazsa, daha iyi ederdi. Ne yüce bir konu! Emekli bir profesör, anlarsın ya, kadidi çıkmış ukala dümbeleği, bilgin bir çiroz... Damla illeti, romatizma, migren; kıskançlıktan ve çekememezlikten karaciğeri büyümüş... Bu çiroz balığı, ilk karısının yurtluğunda oturuyor şimdi, canı hiç istemediği halde oturuyor; çünkü kentte yaşamaya kesesi elverişli değil. Durmadan bahtsızlıklarından yakınır, gerçekte olağanüstü bahtlıdır. (Sinirli) Düşün bir, ne baht! Sıradan bir kilise kayyumunun oğlu, bir papaz okulu öğrencisi, akademik kariyer, kürsüler elde ediyor, “efendimiz” diye hitap ediliyor kendisine, senatör damadı oluyor, vs... vs... Fakat bütün bunlar önemli değil. Sen asıl şu işe bak: Adam tam yirmi beş yıl, sanattan zırnık anlamadan sanat üstüne yazıp çizmiş. Yirmi beş yıl, gerçekçilik, doğalcılık ve bunlar gibi bir sürü saçmalık üstüne başkalarının düşüncelerini geveleyip durmuş; yirmi beş yıl, akıllıların zaten çoktandır bildiği, aptalları ise ilgilendirmeyen konularda okuyup yazmış, demek oluyor ki yirmi beş yıldır havanda su dövmekte. Ama sen bir de afraya tafraya bak: Yüksekten atmaya bak! Emekli oldu, ama kendisini tanıyan bir tek kişi yok; tam anlamıyla bir hiç; demek yirmi beş yıl başkasının yerini işgal etmiş. Ama gel gör ki, bir yarı tanrı gibi yürümesi var herifçioğlunun!</p>
				<p class="normal">astrov: Hadi hadi, belli ki kıskanıyorsun onu.</p>
				<p class="normal">voynitski: Kıskanıyorum, evet! Ya kadınlar üstündeki başarısı! Hiçbir Don Juan böylesine eksiksiz bir başarı kazanmamıştır! İlk karısı benim kız kardeşim, o dünyalar güzeli tatlı yaratık, şu mavi gök gibi temiz insan, profesör bozuntusunun öğrencilerinden çok daha fazla sayıda hayranı olan kadın, onu ancak tertemiz meleklerin kendileri gibi temiz ve güzel varlıkları sevebilecekleri gibi seviyordu... Annem, kaynanası, hâlâ tapar ona ve hâlâ kutsal bir korku duyar ondan. İkinci karısı akıllı, dilber bir kadın, –kendisini az önce gördünüz– artık yaşlandığı bir sırada evlendi onunla; gençliğini, güzelliğini, özgürlüğünü, parıltısını sundu ona, Ne için? Neden?</p>
				<p class="normal">astrov: Profesöre sadık mı?</p>
				<p class="normal">voynitski: Ne yazık ki, evet.</p>
				<p class="normal">astrov: Neden ne yazık ki?</p>
				<p class="normal">voynitski: Bu sadakat baştan sona sahte de, ondan. Bu sadakatte pek fazla gösteriş var, ama mantığın izi yok. Tahammül edemediğin yaşlı bir kocayı aldatmak ahlaksızlık sayılıyor da, kendi içinde zavallı gençliğini, canlılık duygusunu boğmaya çalışmak ahlaksızlık sayılmıyor.</p>
				<p class="normal">telyegin (ağlamaklı): Vanya, böyle konuşman hoşuma gitmiyor. Tabii öyledir... Karısına ya da kocasına ihanet eden, güvenilmez bir insandır, o vatanına da ihanet edebilir!</p>
				<p class="normal">voynitski (can sıkıntısıyla): Kes şu zırıltıyı, Vaflya!</p>
				<p class="normal">telyegin: Bağışla, Vanya. Karım, düğünümüzün ertesi günü, benim çekici olmayan dış görünüşüm yüzünden, sevdiği adama kaçtı. Ama ben görevimi yine de aksatmadım. Şu anda bile seviyorum onu ve sâdığım; elimden geldiğince de yardım ediyorum. Hatta yurtluğumu verdim ona, sevdiği adamdan peydahladığı çocukların eğitimi için... Mutluluğumu yitirdim, ama gururum kaldı. Ya o? Gençliği tükendi, güzelliği doğa yasalarının etkisiyle soldu, sevdiği adam öldü... Ne kaldı elinde?</p>
				<p class="normal">(Sonya ile Yelena Andreyevna girerler, az sonra da elinde bir kitapla, Mariya Vasilyevna girer, oturur, kitabını okur; çay verirler, bakmadan alır, içer.)</p>
				<p class="normal">sonya (dadısına, çabuk çabuk): Dadıcığım, köyden birileri var kapıda. Git de bak, neymiş, çayı ben koyarım... (Bardaklara çay koyar.)</p>
				<p class="normal">(Dadı çıkar. Yelena Andreyevna çayını alır, salıncakta içer.)</p>
				<p class="normal">astrov (Yelena Andreyevna’ya): Kocanız için geldim. Çok hasta olduğunu yazmıştınız, romatizma, bir şeyler daha... Ama sapasağlam.</p>
				<p class="normal">yelena andreyevna: Dün akşam içi sıkıldı, bacaklarındaki ağrılardan yakındı; bugün bir şeyi yok...</p>
				<p class="normal">astrov: Bense canımı dişime takıp, tam otuz verst dört nala at koşturdum. Neyse, neyse, ilk kez olan şey değil zaten. Artık sabaha kadar sizde kalırım, hiç değilse, Latincede guantum satis derler hani, doyasıya bir uyku çekerim.</p>
				<p class="normal">sonya: İşte bu çok güzel olur. Bizde öyle seyrek yatıya kalıyorsunuz ki. Sanırım yemek de yemediniz.</p>
				<p class="normal">astrov: Hayır efendim, yemedim.</p>
				<p class="normal">sonya: Böylece aynı zamanda öğle yemeği de yemiş olacaksınız. Öğle yemeklerini saat yedide yiyoruz şimdi. (Çayını içer.) Soğumuş!</p>
				<p class="normal">telyegin: Semaverin ısısı önemli ölçüde düştü artık.</p>
				<p class="normal">yelena andreyevna: Zararı yok İvan İvaniç, soğukta içeriz.</p>
				<p class="normal">telyegin: Özür dilerim efendim, İvan İvaniç değil, İlya İlyiç efendim... İlya İlyiç Telyegin, ya da yüzümdeki çillerden ötürü bazılarının taktıkları adla, Vaflya. Bir zamanlar Sonya’ya vaftiz babalığı etmiştim ve zevciniz hazretleri beni çok iyi tanırlar. Şimdi sizin burda kalıyorum efendimiz, bu yurtlukta... Eğer fark etmek lütfunda bulunduysanız, her gün öğle yemeğini sizinle yiyorum.</p>
				<p class="normal">sonya: İlya İlyiç yardımcımızdır, sağ kolumuzdur. (Tatlılıkla) Hadi vaftiz babacığım, size çay koyayım yine.</p>
				<p class="normal">mariya vasilyevna: Ah!</p>
				<p class="normal">sonya: Neyiniz var anneanneciğim?</p>
				<p class="normal">mariya vasilyevna: Aleksandr’a söylemeyi unuttum... Aklım başımda değil ki... Bugün Harkov’dan, Pavel Alekseyeviç’ten mektup aldım. Yeni broşürünü göndermiş...</p>
				<p class="normal">astrov: İlginç mi?</p>
				<p class="normal">mariya vasilyevna: İlginç, ama bir tuhaf. Yedi yıl önce kendi savunduğu şeyi çürütüyor. Korkunç bir şey bu!</p>
				<p class="normal">voynitski: Korkunç olan bir şey yok. Maman, çayınızı için.</p>
				<p class="normal">mariya vasilyevna: Ama ben konuşmak istiyorum!</p>
				<p class="normal">voynitski: Ama elli yıldır durmadan konuşuyor ve broşürler okuyoruz. Bitirsek artık.</p>
				<p class="normal">mariya vasilyevna: Nedense ben konuştuğum zaman rahatsız oluyorsun. Bağışla Jan, ama şu son yıl içinde öyle değiştin ki, seni tanıyamaz oldum... Belirli görüşleri olan bir insandın sen, parlak bir kişiliktin.</p>
				<p class="normal">voynitski: Ya, evet! Parlak bir kişiliktim, hiç kimseyi aydınlatmayan... (Bir sessizlik) Parlak bir kişilikmişim... Bundan daha zehirleyici bir alay olamaz! Tam kırk yedi yaşımdayım. Bir yıl öncesine kadar ben de tıpkı sizin gibi, gerçek yaşamı görmemek için, gözlerimi bile bile sizin o bilimsel kılıklı saçmalıklarınızla dumanlandırmaya çalışıyor ve iyi bir şey yaptığımı sanıyordum böylece. Ama şimdi, ah, bir bilseniz! Kederden, öfkeden uyku tutmuyor geceleri! Yaşlılığımın şimdi elde etmeme olanak tanımadığı şeyleri elde edebilecek olduğum zamanı öylesine aptalca harcadığım için.</p>
				<p class="normal">sonya: Vanya Dayı, can sıkıyorsun.</p>
				<p class="normal">mariya vasilyevna (oğluna): Şu anda yaptığın, bir zamanki görüşlerini suçlamaktan başka bir şey değil... Oysa suçlu onlar değil, sensin. Görüş denilen şeylerin, kendi başlarına, ölü harflerden başka bir şey olmadıklarını unutmamalıydın... Eylemde bulunmak gerekirdi...</p>
				<p class="normal">voynitski: Eylem mi? Herkes sizin herr profesör gibi, yazan bir perpetuum mobile olmaya yetenekli değildir.</p>
				<p class="normal">mariya vasilyevna: Ne demek istiyorsun?</p>
				<p class="normal">sonya (yalvarırcasına): Anneanne! Vanya Dayı! Yalvarırım!</p>
				<p class="normal">voynitski: Susuyorum. Susuyor ve özür diliyorum.</p>
				<p class="normal">(Bir sessizlik...)</p>
				<p class="normal">yelena andreyevna: Bugün de hava pek güzel... Sıcak değil...</p>
				<p class="normal">(Bir sessizlik...)</p>
				<p class="normal">voynitski: Tam insanın kendini asacağı bir hava...</p>
				<p class="normal">(Telyegin gitarı akord eder. Marina tavuklara seslenerek evin çevresinde dolaşır.)</p>
				<p class="normal">marina: Geh, bili bili bili...</p>
				<p class="normal">sonya: Dadıcığım, köylüler niye gelmiş?</p>
				<p class="normal">marina: Hep aynı şey. Yine o boş araziler konusu. Geh bili bili bili...</p>
				<p class="normal">sonya: Hangisine sesleniyorsun?</p>
				<p class="normal">marina: Benekliye... Civcivleriyle bir yerlere gitmiş... Karga kapmasa da... (Çıkar.)</p>
				<p class="normal">(Telyegin bir polka çalar; hepsi susup dinlerler; bir işçi girer.)</p>
				<p class="normal">işçi: Doktor bey burda mı? (Astrov’a) Bağışlayın, Mihail Lvoviç sizi istiyorlar da...</p>
				<p class="normal">astrov: Nerden?</p>
				<p class="normal">işçi: Fabrikadan...</p>
				<p class="normal">astrov (kederle): Eksik olma, sağol. Ne yapalım, gideceğiz... (Bakışlarıyla kasketini aranır.) Hiç hesapta yoktu bu, Allah kahretsin...</p>
				<p class="normal">sonya: Gerçekten de, ne tatsız şey... Fabrikadan öğle yemeğine gelirsiniz artık...</p>
				<p class="normal">astrov: Yok, çok geç olur... Nasıl yetişeyim, bilmem ki... (İşçiye) Baksana iki gözüm, bana bir kadeh votka getiriver. (İşçi çıkar.) Nasıl yetişeyim, bilmem ki... (Kasketini bulur.) Ostrovski’nin oyunlarından birinde pala bıyıklı ve yeteneği kıt biri vardır. İşte o, benim. Eh, kalın sağlıcakla bayanlar, baylar... (Yelena Andreyevna’ya) Günün birinde yolunuz düşer de, Sofya Aleksandrovna’yla bana uğrayacak olursanız pek memnun kalırım. Küçük bir yurtluğum var, topu topu otuz, kırk dönümlük bir yer. Fakat ilginizi çeker mi bilmem, öyle bir örnek bahçeye ve fidanlığa sahibim ki, benzerlerini çevremizdeki yüzlerce kilometrelik bölgede bulamazsınız. Yurtluğumun hemen bitişiğinde de bir devlet fidanlığı var... Korucu yaşlı bir adam; durmadan hasta olur; bu yüzden, aslında orda da bütün işleri yürüten benim.</p>
				<p class="normal">yelena andreyevna: Sizin orman sevginizden söz ettilerdi bana. İnsan bu yolla da çok yararlı işler yapabilir gerçekten, fakat asıl görevinize engel olmuyor mu bu? Doktorsunuz.</p>
				<p class="normal">astrov: Asıl görevimizin ne olduğunu Tanrı bilir.</p>
				<p class="normal">yelena andreyevna: İlginç bir iş mi bari, ormanla uğraşmak?</p>
				<p class="normal">astrov: İlginç.</p>
				<p class="normal">voynitski (ironik): Çok!</p>
				<p class="normal">yelena andreyevna (Astrov’a): Genç bir adamsınız! Olsa olsa hadi otuz altı-otuz yedi yaşında olun... Hiç sanmıyorum ilginç bir şey olacağını hep ağaçlarla uğraşmanın... Bence çok tekdüze bir şey bu.</p>
				<p class="normal">sonya: Yok, son derece ilginçtir. Mihail Lvoviç her yıl yeni fidanlar diker. Bunun için bronz madalyayla diploma gönderdiler ona. Eski ormanlar yok edilmesin diye de çaba gösteriyor. Eğer onu dinlerseniz, mutlaka katılırsınız görüşlerine. Ormanların dünyayı güzelleştirdiğini, insana güzelliği kavramayı öğrettiğini, içimizi yüce duygularla doldurduğunu söylüyor. Ormanlar, sert iklimleri yumuşatır. İklimi yumuşak olan ülkelerde, doğayla savaşta daha az güç harcanır. Orda insanlar daha yumuşak huylu ve sevecendirler. Daha güzel ve duyarlıdırlar. Konuşmaları zarif, hareketleri sevimli ve uyumludur. Öyle ülkelerde bilim ve sanat gelişip çiçek açar; felsefeleri iç karartıcı değildir, kadınlara davranışları zarif bir soyluluk taşır.</p>
				<p class="normal">voynitski (gülerek): Bravo, bravo!.. Bütün bunlar sevimli ve hoş şeyler, ama inandırıcı değil; ve (Astrov’a) izin ver de dostum, sobalarımızda odun yakmaya ve ambarlarımızı, keresteyle inşa etmeye devam edelim.</p>
				<p class="normal">astrov: Sobanda tezek yakabilir, ambarı da taşla inşa edebilirsin. Hadi, gereksinim nedeniyle ağaç kesilmesini anlayalım, fakat bütün bir ormanın toptan yok edilmesine ne demeli? Rusya’nın ormanları balta vuruşları altında çatırdıyor, milyarlarca ağaç mahvediliyor; hayvanların, kuşların barınakları boşalıyor, ırmakların suları çekiliyor, kuruyorlar; olağanüstü güzellikte doğa görünümleri geri gelmezse yitip gidiyor. Ve bütün bunların nedeni, tembel insan oğlunun yere eğilip de yakacağını almaya aklının yetmemesi. (Yelena Andreyenav’ya) Öyle değil mi, hanımefendi? Bu güzelliği sobada yakmak, yaratamadığımız şeyi yok etmek için mantıksız bir barbar olmak gerek. Kendisine verilen şeyi çoğaltması için mantıkla, yaratıcı güçle donatılmıştır insan; ama bugüne kadar hep, yaratacağına yok etti. Ormanlar gitgide tükeniyor, ırmaklar kuruyor, av hayvanlarının kökü kurudu, iklim bozuldu, yeryüzü günden güne yoksullaşıyor, çirkinleşiyor. (Voynitski’ye) Tabii, dudak büküyorsun, ciddi gelmiyor sana söylediklerim... Belki, belki gerçekten de garip bir yan var bunda, ama kesilmekten kurtardığım köy ormanlarının yakınından geçerken, ya da kendi ellerimle yetiştirdiğim genç bir fidanlığın hışırdadığını işittiğimde, iklimin biraz da bizim irademize bağlı olduğunu ve eğer insanoğlunun mutluluğu bin yıl sonraya kalacaksa, bunda biraz da kendimin kabahatli olacağını kavrıyorum. Bir kayın fidanı dikip de nasıl yeşerdiğini, rüzgârda nasıl salındığını gördüğümde, içim gururla doluyor ve ben... (Tepsi içinde bir kadeh votkayı getiren işçiyi görerek) Fakat... (alıp içer) gitmeliyim... Tüm bunlar, herhalde gariplik olmalı eninde sonunda. Hepinizi selamlamakla şeref duyarım! (Eve doğru yürür.)</p>
				<p class="normal">sonya (koluna girerek birlikte gider onunla): Bize ne zaman geleceksiniz bir daha?</p>
				<p class="normal">astrov: Bilmem...</p>
				<p class="normal">sonya: Yine bir ay sonra mı yoksa?</p>
				<p class="normal">(Astrov’la eve girerler; Mariya Vasilyevna ile Telyegin masanın başında kalırlar; Yelena Andreyevna ile Voynitski terasa giderler.)</p>
				<p class="normal">yelena andreyevna: Siz de İvan Petroviç, olmayacak işler yaptınız yine, Mariya Vasilyevna’yı kızdırmak, perpetuum mobile’dan söz etmek pek gerekliydi sanki! Kahvaltıda da, Aleksandr’la tartıştınız yine. Ne küçüklük!</p>
				<p class="normal">voynitski: Ya nefret ediyorsam ondan!</p>
				<p class="normal">yelena andreyevna: Aleksandr’dan nefret etmek için hiçbir neden yok, herkes gibi biri o da. Sizden daha kötü değil.</p>
				<p class="normal">voynitski: Yüzünüzü, davranışlarınızı dışardan görebilseniz... Yaşamaya üşeniyorsunuz sanki! Ah, nasıl bir üşengeçlik bu!</p>
				<p class="normal">yelena andreyevna: Ah, hem üşeniyorum, hem de canım sıkılıyor! Herkes sövüp duruyor kocama, acıyarak bakıyorlar bana. Zavallı kadın, yaşlı bir kocası var! Bana gösterilen bu yakınlığın nedenini nasıl da anlıyorum! Az önce ne diyordu Astrov: Ormanları düşüncesizce mahvediyorsunuz ve çok geçmeden yeryüzünde hiçbir şey kalmayacak. Tıpkı bunun gibi, insanları da düşüncesizce mahvediyorsunuz ve sayenizde çok geçmeden yeryüzünde ne sadakat, ne iffet, ne de özveri yeteneği kalacak. Sizin olmayan bir kadına neden ilgisiz kalamıyorsunuz? Çünkü –haklı bu doktor– hepinizin içinde bir yıkma, yok etme şeytanı var. Ne ormanlara, ne kuşlara, ne kadınlara, ne birbirinize acıyorsunuz...</p>
				<p class="normal">voynitski: Bu felsefeyi sevmiyorum!</p>
				<p class="normal">(Bir sessizlik...)</p>
				<p class="normal">yelena andreyevna: Yorgun, sinirli bir yüzü var bu doktorun. İlginç bir yüz. Sonya’nın ondan hoşlandığı apaçık. Âşık ona. Ve anlıyorum duygularını onun. Burda bulunduğum sırada, işte üçüncü keredir geliyor. Ama öyle dalgınım ki, bir kez bile gerektiğince konuşamadım onunla, yakınlık gösteremedim. Kötü yürekli biri olduğumu düşünmüştür. Bana öyle geliyor ki İvan Petroviç, ikimiz de usanç verici, can sıkıcı insanlar olduğumuz için böyle dostuz sizinle! Usanç verici! Bana böyle bakmayın, hoşlanmıyorum bundan.</p>
				<p class="normal">voynitski: Sizi seviyorsam eğer, nasıl başka türlü bakabilirim? Benim için mutluluk demeksiniz; yaşam, gençlik demeksiniz! Biliyorum, duygularımın karşılık görme şansı hiç yok, sıfıra eşit. Ama zaten gözlerinize bakmama, sesinizi işitmeme izin vermenizden başka bir şey istediğim yok...</p>
				<p class="normal">yelena andreyevna: Yavaş, duyabilirler sesinizi! (Eve doğru yürürler.)</p>
				<p class="normal">voynitski (onu izleyerek): Aşkımdan söz etmeme izin verin, beni yanınızdan kovmayın, benim için en büyük mutluluk olacaktır bu...</p>
				<p class="normal">yelena andreyevna: Artık işkenceye dönüştü... (Birlikte eve girerler.)</p>
				<p class="normal">(Telyegin gitarın tellerini tıngırdatır, bir polka çalar; Mariya Vasilyevna, okumakta olduğu broşürün sayfa boşluklarına bir şeyler not etmektedir.)</p>
	<p class="h2baslik">perde</p>
	</div>
<div class="calibre1" id="calibre_pb_16"/></body>
</html>