<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">İkinci Perde</p>
				<p class="normal">Serebryakov’ların yemek salonu. Büfe, salonun ortasında yemek masası. 
			    Saat gece yarısı. Bahçeden bekçinin sopa vuruşları işitilmektedir.</p>
	<p class="h2baslik">I<br class="chapter"/>
			    serebryakov (açık pencerenin karşısındaki koltukta oturmuş, uyuklamaktadır) <br class="chapter"/>
			    ve yelena andreyevna (onun yanı başında oturmuş, uyuklamaktadır).</p>
				<p class="normal">serebryakov (uyanır): Kim o? Sonya, sen misin?</p>
				<p class="normal">yelena andreyevna: Hayır, benim...</p>
				<p class="normal">serebryakov: Lenoçka, sen miydin... Dayanılmaz bir ağrı!</p>
				<p class="normal">yelena andreyevna: Battaniyen yere düşmüş... (Serebryakov’un ayaklarını sarar.) Aleksandr, kapıyorum pencereyi.</p>
				<p class="normal">serebryakov: Hayır, kapama. İçim daralıyor... Az önce dalmışım, rüyamda sol bacağım sanki benim değilmiş... Müthiş bir ağrıyla uyandım. Hayır, eklem ağrısı falan değil, düpedüz romatizma bu. Saat kaç?</p>
				<p class="normal">yelena andreyevna: Biri yirmi geçiyor. (Susuş.)</p>
				<p class="normal">serebryakov: Sabahleyin kitaplıkta Batyuşkov’u<sup class="calibre2"><a href="anton_split_034.html#footnote-600-8" id="footnote-600-8-backlink" name="footnote-600-8-backlink">[8]</a></sup> arar mısın? Sanıyorum var bizde.</p>
				<p class="normal">yelena andreyevna: Ha?</p>
				<p class="normal">serebryakov: Sabahleyin Batyuşkov’u ara. Bizde olduğunu hatırlıyorum. Fakat niçin böyle güçlükle soluk alabiliyorum?</p>
				<p class="normal">yelena andreyevna: Yoruldun. İki gecedir uyumuyorsun.</p>
				<p class="normal">serebryakov: Turgenyev’in, göğüs anjinine eklem ağrıları yüzünden yakalandığını söylüyorlar. Korkuyorum, bende de öyle olmalısın. İğrenç, yerin dibine batası yaşlılık. Şeytan götürsün. Yaşlanalı beri kendi kendimden iğrenir oldum. Sizler de bana bakarken iğreniyor olmalısınız.</p>
				<p class="normal">yelena andreyevna: Yaşlılığından öyle bir tavırla söz ediyorsun ki, sanki suçlu biziz.</p>
				<p class="normal">serebryakov: Benden en çok iğrenen de sensin.</p>
				<p class="normal">yelena andreyevna: Can sıkıcı şeyler! (Serebryakov’un yanından ayrılır, uzakta bir yere oturur.)</p>
				<p class="normal">serebryakov: Elbette. Hakkın var. Aptal değilim ben, anlıyorum. Sen gençsin, sağlıklı ve güzelsin, yaşamak istiyorsun; bense yaşlıyım, nerdeyse bir ceset. Ne sanıyorsun, anlamıyor muyum sanki? Doğru, zaten hâlâ yaşıyor olmam da aptallıktan başka bir şey değil. Fakat, biraz daha bekleyin, az kaldı. Hepinizi tutsaklıktan kurtaracağım gün yakındır. Daha fazla uzamayacak bu iş.</p>
				<p class="normal">yelena andreyevna: Şaşa, bunalıyorum. Eğer şu uykusuz gecelerim için bir karşılık hak ettiysem, bir tek şey dileyeceğim senden: Susmanı! Tanrı aşkına sus. Başka bir şey istemem.</p>
				<p class="normal">serebryakov: Evet, bütün bunlardan çıkan sonuç şu: Herkes benim yüzümden bunalıyor, sıkılıyor, gençliğini tüketiyor; mutlu olan, yaşamaktan zevk alan tek kişi varsa, o da benim. Evet, şüphesiz!</p>
				<p class="normal">yelena andreyevna (ağlayarak): Dayanılmaz şey! Söyle, ne istiyorsun benden?</p>
				<p class="normal">serebryakov: Hiçbir şey.</p>
				<p class="normal">yelena andreyevna: Öyleyse rica ederim, sus.</p>
				<p class="normal">serebryakov: Çok tuhaf. Jorj, hattı yaşlı bunak Marya Vasilyevna konuştuğu zaman hiçbir şey olmuyor, herkes dinliyor onları. Fakat ben ağzımı açıp bir çift söz eder etmez, herkes mutsuz hissetmeye başlıyor kendini. Hatta sesim bile tiksinti veriyor insanlara. Peki, diyelim ki bencil, despot, iğrenç bir adamım; fakat şu yaşlılığımda birazcık olsun bencil olmak hakkım değil mi? Acaba hak etmedim mi bunu? Yaşadığım hayat ne kadar çetindi! Öğrenciliğimizde İvan Petroviç’le birlikteydik. Sor ona. O şurda burda sürtüp, çingene kızlarına para yedirirken, ben onun parasıyla ucuz, kirli bir otel odasında yaşıyor, gece gündüz öküz gibi çalışıyordum. Bir yandan açlık çekiyor, bir yandan da başkasının parasıyla yaşadığım için acı duyuyordum. Sonra Heidelberg’e gittim, ama Heidelberg’i görmedim. Paris’te Paris’i görmeden yaşadım. Bütün zamanımı dört duvar arasına kapanıp çalışmakla geçiriyordum. Bir kürsü elde edince de ömrüm boyunca bilime hizmet ettim, bugün de şerefle, bağlılıkla sürdürüyorum çalışmamı. Şimdi sorarım, mutlu bir yaşlılığı hak etmedim mi bütün bunlara karşılık? İnsanların ilgisini hak etmedim mi?</p>
				<p class="normal">yelena andreyevna: Kimse senin bu hakkını tanımazlık etmiyor. (Rüzgâr pencere kanatlarını birbirine çarpar.) Rüzgâr çıktı, kapayayım pencereyi. (Kapar.) Birazdan yağmur yağacak. Senin haklarına kimsenin bir şey dediği yok.</p>
				<p class="normal">(Susuş. Bekçinin sopa vuruşları ve şarkısı duyulur.)</p>
				<p class="normal">serebryakov: Hayatın boyunca bilim için çalışmak... Çalışma odana, saygıdeğer arkadaşlarına alışmak ve ansızın, neye uğradığını anlamadan, kendini bu mahzende bulmak, her gün bayağı insanlarla karşılaşıp değersiz konuşmalar dinlemek... Ben yaşamak istiyorum... Ben başarıyı, ünü, gürültüyü seviyorum. Oysa tam anlamıyla bir sürgündeyim burda. Her an geçmiş günlerin özlemini çekmek, başkalarının başarılarını izlemek ve ölüm korkusu içinde yaşamak... Dayanamıyorum! Gücüm yetmiyor! Ve burda, yaşlılığımı bile bağışlamak istemiyorlar bana!</p>
				<p class="normal">yelena andreyevna: Bekle biraz, sabırlı ol; beş altı yıl sonra ben de yaşlanmış olacağım.</p>
				<p class="normal">(Sonya girer.)</p>
	<p class="h2baslik">II<br class="chapter"/>
			    öncekiler, sonya</p>
				<p class="normal">sonya: Anlamıyorum, nerde kaldı bu doktor. Eğer belediye hekimini bulamazsa Orman Cini’ne gitmesini söylemiştim Stepan’a.</p>
				<p class="normal">serebryakov: Ne yapayım Orman Cini’ni senin? Ben astronomiden ne kadar anlıyorsam, o da tıptan o kadar anlar.</p>
				<p class="normal">sonya: Senin eklem ağrıların için bütün tıp fakültesini buraya çağıracak değiliz herhalde.</p>
				<p class="normal">serebryakov: Konuşmayacağım bile o sapıkla.</p>
				<p class="normal">sonya: Nasıl istersen. (Oturur.) Bana göre hava hoş.</p>
				<p class="normal">serebryakov: Saat kaç?</p>
				<p class="normal">yelena andreyevna: İki.</p>
				<p class="normal">serebryakov: İçim daralıyor... Sonya, masadan damlayı ver bana!</p>
				<p class="normal">sonya: Peki. (Verir.)</p>
				<p class="normal">serebryakov (Sinirlenir): Ah, bu değil! Bir şey istemeye de gelmiyor!</p>
				<p class="normal">sonya: Rica ederim hırçınlığı bırak! Belki senin hırçınlıklarından hoşlanacak olanlar da bulunabilir ama, lütfen beni bağışla. Ben böyle şeylerden hoşlanmıyorum.</p>
				<p class="normal">serebryakov: Ne dayanılmaz bir karakteri var bu kızın. Peki, niçin kızıyorsun?</p>
				<p class="normal">sonya: Peki, niçin bu mutsuz tavırla konuşuyorsun sen de? Tanımayan biri de gerçekten mutsuz olduğunu sanacak. Oysa, senin kadar mutlu insan az bulunur yeryüzünde.</p>
				<p class="normal">serebryakov: Evet, şüphesiz! Çok mutluyum ben! Çok mutlu bir insanım!</p>
				<p class="normal">sonya: Elbette mutlusun... Eğer iş eklem ağrılarındaysa, çok iyi biliyorsun ki nöbet sabahleyin geçecek. Ne var inim inim inleyecek bunda? Ne olmuş yani!</p>
				<p class="normal">(Elinde bir mumla Voynitski girer. Robdöşambrlıdır.)</p>
	<p class="h2baslik">III<br class="chapter"/>
			    öncekiler, voynitski</p>
				<p class="normal">voynitski: Fırtına patlayacak... (Bir şimşek çakar.) İşte, Hélène ve Sonya, gidip uyuyun hadi, sizlerden nöbeti almaya geldim.</p>
				<p class="normal">serebryakov (ürkmüş): Hayır, hayır, beni yalnız bırakmayın onunla! Hayır! Söze tutar beni!</p>
				<p class="normal">voynitski: Fakat iki gecedir uyumuyorlar, onların da rahat etmesi gerek.</p>
				<p class="normal">serebryakov: Uyusunlar gidip, ama sen de git. Teşekkür ederim. Yalvarırım. Bir zamanlarki dostluğumuz adına, karşı koyma. Git, sonra konuşuruz.</p>
				<p class="normal">voynitski: Bir zamanlar ki dostluğumuz... Doğrusu, haberim yoktu böyle bir şeyden.</p>
				<p class="normal">yelena andreyevna: Jorj, sus!</p>
				<p class="normal">serebryakov: İki gözüm, onunla yalnız bırakma beni! Lafa tutacak.</p>
				<p class="normal">voynitski: Artık, nerdeyse gülünç bir şey bu.</p>
				<p class="normal">hruşçov’un sesi (sahne gerisinde): Yemek salonundalar mı? Burası mı? Atımı ahıra götürsünler, lütfen!</p>
				<p class="normal">voynitski: İşte doktor geldi.</p>
				<p class="normal">(Hruşçov girer.)</p>
	<p class="h2baslik">IV<br class="chapter"/>
			    öncekiler, hruşçov</p>
				<p class="normal">hruşçov: Ne hava, değil mi? Yağmur peşimden kovaladı, zor kurtuldum. Merhabalar. (Selamlaşır.)</p>
				<p class="normal">serebryakov: Sizi rahatsız ettik, özür dilerim. Ben de hiç istemiyordum bunu.</p>
				<p class="normal">hruşçov: Amma da yaptınız, ne önemi var! Fakat, hasta olmak da nerden geldi aklınıza Aleksandr Vladimiroviç! Doğrusu, size hiç yakışmıyor bu. Çok kötü, çok kötü! Neyiniz var bakalım?</p>
				<p class="normal">serebryakov: Doktorlar genellikle niçin hoşgörülü bir tavırla konuşur hastalarla Allahaşkına?</p>
				<p class="normal">hruşçov (güler): Fakat, gözlemciliği bırakın. (Tatlılıkla) Hadi, yatağınıza gidelim. Burda oturmanız iyi değil. Yatak hem sıcak, hem de rahattır. Hadi... Sizi orda muayene edeceğim ve... her şey yoluna girecek.</p>
				<p class="normal">yelena andreyevna: Şaşa, dinle doktoru.</p>
				<p class="normal">hruşçov: Eğer yürümek canınızı acıtacaksa, koltuğunuzla taşıyalım sizi.</p>
				<p class="normal">serebryakov: Hayır, hayır, yürüyebilirim... Yürüyeceğim... (Kalkar.) Boşu boşuna rahatsız ettiler sizi. (Hruşçov ve Sonya, Serebryakov’un kollarına girerler.) Zaten pek güvenmem ilaçlara. Bırakın kollarımı. Kendim yürüyebilirim.</p>
				<p class="normal">(Hruşçov, Sonya ve Serebryakov çıkarlar.)</p>
	<p class="h2baslik">V<br class="chapter"/>
			    yelena andreyevna, voynitski</p>
				<p class="normal">yelena andreyevna: Canımı çıkardı. Güçlükle durabiliyorum ayakta.</p>
				<p class="normal">voynitski: O size acı çektiriyor, ben de kendi kendime. İşte, üç gecedir ki uyumuyorum.</p>
				<p class="normal">yelena andreyevna: Mutluluk yok bu evde. Anneniz, broşürlerinin ve profesörün dışında her şeyden nefret ediyor. Profesörün sinirleri bozulmuş; bana inanmıyor, sizden korkuyor. Sonya babasına kızıyor, benimle konuşmuyor. Siz kocamdan nefret ediyor, annenizi açıkça aşağılıyorsunuz. Ben usanç verici bir insanım, üstelik sinirlerim bozuk; bugün tam üç kere ağlamaya kalktım. Kısaca herkes savaş açmış birbirine. Sorarım, nedir bu savaşın anlamı, niçin savaşıyoruz?</p>
				<p class="normal">voynitski: Felsefeyi bırakalım!</p>
				<p class="normal">yelena andreyevna: Mutluluk yok bu evde. Jorj, eğitim görmüş akıllı bir insansınız siz. Anlamanız gerekir ki haydutlar ve hırsızlar değil; gizli nefretler, iyi insanlar arasındaki düşmanlıklar, bütün bu küçük geçimsizlikler engel oluyor mutluluğumuza. Uzaktan bakanlar da bir kültür ocağı sanıyorlar bizim evi. Bütün bu hırgürü ortadan kaldırmama, herkesi barıştırmama yardım etseniz Jorj! Tek başıma gücüm yetmeyecek buna.</p>
				<p class="normal">voynitski: Siz önce beni kendi kendimle barıştırsanıza! Canım... (Yelena Andreyevna’nın eline kapanır.)</p>
				<p class="normal">yelena andreyevna: Bırakın. (Elini çeker.) Gidin burdan!</p>
				<p class="normal">voynitski: Birazdan yağmur yağacak, tabiat tepeden tırnağa canlanıp açılacak, derin derin soluyacak. Fırtına yalnız beni canlandırmayacak. Hayatımın geri gelmemek üzere yok olup gittiği düşüncesi, gece gündüz bir hortlak gibi boğuyor beni. Bir yığın küçük, değersiz, ufak tefek şey için aptalca harcadığım gençlik yılları yok artık, bugün korkunç anlamsız bir yaşamayı sürdürüyorum. İşte benim hayatım ve aşkım! Söyleyin, ne yapayım onları, nereye koyayım? Duygularım bir çukura düşen güneş ışınları gibi mahvolacaklar, kendim de mahvolup gideceğim...</p>
				<p class="normal">yelena andreyevna: Bana aşkınızdan söz ettiğiniz zaman kafam duruyor sanki, ne söyleyeceğimi bilemez oluyorum. Özür dilerim, bu konuda yardım edemeyeceğim size. (Çıkmak ister.) İyi geceler!</p>
				<p class="normal">voynitski (yolunu keser): Kendi hayatımın yanı sıra bir başka hayatın da, sizin hayatınızın da mahvolduğunu düşünmek, bilseniz nasıl acı veriyor bana! Nedir beklediğiniz şey? Hangi yerin dibine batası felsefe engel oluyor bize? Gençliğinizi prangaya vurarak, içinizdeki yaşama susuzluğunu boğmaya çalışmanın yüce ahlaklılıkla ne ilgisi var! Niçin anlamıyorsunuz bunu!</p>
				<p class="normal">yelena andreyevna (Voynitski’nin yüzüne dik dik bakarak): Jorj, sarhoşsunuz siz!</p>
				<p class="normal">voynitski: Olabilir, olabilir!</p>
				<p class="normal">yelena andreyevna: Fyodor İvanoviç sizde mi kalıyor?</p>
				<p class="normal">voynitski: Geceyi bende geçiriyor. Olabilir, olabilir. Her şey olabilir!</p>
				<p class="normal">yelena andreyevna: Bugün de içtiniz, değil mi? Peki, niçin?</p>
				<p class="normal">voynitski: Ne de olsa yaşamaya benziyor azıcık... Engel olmayın Hélène!</p>
				<p class="normal">yelena andreyevna: Önceleri hiç içmez, bu kadar da çok konuşmazdınız. Gidip uyuyun! Sıkılıyorum sizden. Dostunuz Fyodor İvanoviç’e de söyleyin, eğer beni tedirgin etmekten vazgeçmezse, ben de başka türlü davranmaya başlayacağım. Gidin!</p>
				<p class="normal">voynitski (Yelena Andreyevna’nın eline kapanarak): Canım... Bir tanem!</p>
				<p class="normal">(Hruşçov girer.)</p>
	<p class="h2baslik">VI<br class="chapter"/>
			    öncekiler, hruşçov</p>
				<p class="normal">hruşçov: Aleksandr Vladimiroviç sizi istiyor Yelena Andreyevna.</p>
				<p class="normal">yelena andreyevna (Elini Voynitski’den kurtararak): Hemen gidiyorum! (Çıkar.)</p>
				<p class="normal">hruşçov (Voynitski’ye): Kutsal saydığınız hiçbir şey yok! Siz de, şimdi dışarı çıkan sevimli bayan da, profesörün bir zamanlar sizin özbeöz kız kardeşinizin kocası olduğunu ve bu evin çatısı altında sizinle birlikte bir de genç kızın yaşadığını unutmasaydınız iyi olurdu! Bütün kentte sizin aşk hikâyeniz konuşuluyor. Ne utanmazlık! (Hastaya gider.)</p>
				<p class="normal">voynitski (yalnız): Gitti... (Susuş.) Ona rahmetli kız kardeşimin evinde rastlamıştım on yıl önce bir gün. O on yedi yaşındaydı, ben otuz yedi. Niçin o zaman âşık olmadım, benimle evlenir misiniz demedim? Oysa ne kadar olanaklı bir şeydi bu! İşte, karım olacaktı şimdi... Evet... İkimiz de fırtınanın sesiyle uyanacaktık. O korkacak, ben onu kucaklayarak “Korkma, yanındayım” diye fısıldayacaktım. Ah, güzel düşünceler... Nerdeyse gülümsüyorum bile... Fakat, Tanrım, kafamın içi karmakarışık... Niçin yaşlandım ben?.. Niçin o beni anlamıyor? Tumturaklı sözlerinden, tembelliğinden, mahvolan barış üzerine tembel, saçma sapan düşüncelerinden nefret ediyorum... (Susuş.) Niçin böyle kötü yaradılışlı bir insanım ben? Ah, şu dengesiz Fyodor’u, şu ahmak Orman Cini’ni nasıl da kıskanıyorum! İçleri dışları bir, ahmak, iyi yürekli insanlar... Benim bütün benliğimi kaplayan bu yerin dibine batası alay etme, küçümseme duygularından ne kadar uzaktalar...</p>
				<p class="normal">(Bir yorgana sarınmış olarak Fyodor İvanoviç girer.)</p>
	<p class="h2baslik">VII<br class="chapter"/>
			    voynitski, fyodor ivanoviç</p>
				<p class="normal">fyodor ivanoviç (kapıdan seslenir): Yalnız mısınız? Kadın filan yok, değil mi? (Girer.) Fırtınanın sesiyle uyandım. Yaman bir yağmur yağıyor. Saat kaç?</p>
				<p class="normal">voynitski: Şeytan götürsün saati!</p>
				<p class="normal">fyodor ivanoviç: Yelena Andreyevna’nın sesini duyuyorum gibi geldi bana.</p>
				<p class="normal">voynitski: Az önce burdaydı.</p>
				<p class="normal">fyodor ivanoviç: Çok görkemli kadın! (Masadaki ilaç şişelerini gözden geçirir.) Bunlar da nesi? Bu naneli haplar da ne oluyor? (Bir tanesini yer.) Evet, çok görkemli kadın! Profesör hasta galiba, ha?</p>
				<p class="normal">voynitski: Evet.</p>
				<p class="normal">fyodor ivanoviç: Yaşamanın böylesine de hiç aklım ermiyor. Eski Yunanlılar zayıf, hastalıklı çocukları, Mont Blanc dağından uçuruma atarlarmış. İşte, böylelerini de uçuruma atmalı!</p>
				<p class="normal">voynitski (kızgın): Mont Blanc değil, Tarpeya kayası. Ne kara cahillik!</p>
				<p class="normal">fyodor ivanoviç: Peki, Tarpeya kayası olsun... Kıyamet mi kopar? Niçin böyle üzüntülüsün bugün? Profesöre mi üzülüyorsun?</p>
				<p class="normal">voynitski: Beni rahat bırak. (Susuş.)</p>
				<p class="normal">fyodor ivanoviç: Yoksa profesörün karısına âşık olmayasın? Ha? Bak hele! Olabilir de yani... Sen üzülmene devam et... Fakat, dinle bak: Eğer kasabada sizin için yapılan dedikodularda yüzde bir bile gerçek payı varsa, eğer böyle bir şey işitirsem, gözünün yaşına bakmadan, Tarpeya kayasından atarım seni...</p>
				<p class="normal">voynitski: Biz onunla sadece dostuz.</p>
				<p class="normal">fyodor ivanoviç: Yani, dostsunuz artık, öyle mi?</p>
				<p class="normal">voynitski: Ne demek “Dostsunuz artık?”</p>
				<p class="normal">fyodor ivanoviç: Bir kadın ancak şu yollardan geçerek bir erkeğin dostu olabilir: Önce arkadaşı, sonra metresi, en sonra da dostu.</p>
				<p class="normal">voynitski: En bayağı türden bir felsefe.</p>
				<p class="normal">fyodor ivanoviç: Öyleyse içelim. Bende, sanıyorum, Chartreuse liköründen biraz kalmış olmalı, gidip bir bakalım. Onu içer, ortalık ağarınca da bize gideriz. Olur mu? Luka diye bir kâhyam var, hiçbir zaman “olur mu” demez, hep “olur mi” der. Korkunç bir dalaverecidir... Ha, olur mi? (İçeri giren Sonya’yı görerek) Eyvahlar olsun! Özür dilerim, boyunbağım da yok! (Koşarak çıkar.)</p>
	<p class="h2baslik">VIII<br class="chapter"/>
			    voynitski, sonya</p>
				<p class="normal">sonya: Jorj dayı, Fedya’yla şampanya içip troykaya kurulmuştunuz yine. Pek de ahbap oldunuz yakışıklı şahinler. Ötekinin yola gelmeyeceği besbelli, anasından aylak doğmuş zaten, fakat sana ne oluyor? Yaşına başına hiç yakışmıyor doğrusu.</p>
				<p class="normal">voynitski: Yaşla başla ilgisi yok bunun. Eğer insanın gerçek bir hayatı yoksa, seraplarla yaşamaya başlar. Hiçbir şey olmayacağına böylesi daha iyidir.</p>
				<p class="normal">sonya: Kuru otlar daha toplanmadı. Gerasim yağmurdan çürüyeceklerini söyledi bugün. Oysa sen seraplarla uğraşıyorsun. (Ürkmüş.) Dayı, gözlerin yaşarmış!</p>
				<p class="normal">voynitski: Ne yaşarması! Saçma... Az önce tıpkı rahmetli annen gibi baktın yüzüme... Canım benim... (Sonya’nın yüzünü, ellerini öpücüklere boğar.) Kız kardeşim... Sevgili kız kardeşim benim... Nerelerde şimdi? Eğer bilseydi! Ah, eğer bilseydi!</p>
				<p class="normal">sonya: Dayı, neler söylüyorsun? Neyi bilseydi?</p>
				<p class="normal">voynitski: Çok zor, çok kötü... Hiçbir şey... (Hruşçov girer.) Sonra konuşuruz... Hiçbir şey... Ben gidiyorum... (Çıkar.)</p>
	<p class="h2baslik">IX<br class="chapter"/>
			    sonya, hruşçov</p>
				<p class="normal">hruşçov: Babanız söz dinlemiyor. Ben eklem ağrısıdır diyorum, o romatizmada ısrar ediyor; ben yatmasını rica ediyorum, o oturuyor. (Kasketini alır.) Sinirleri bozulmuş.</p>
				<p class="normal">sonya: Hayır, şımarık. Bırakın şapkanızı... Bekleyin yağmur dinsin. Bir şeyler yemek ister miydiniz?</p>
				<p class="normal">hruşçov: Evet, galiba.</p>
				<p class="normal">sonya: Geceleri bir şeyler atıştırmayı severim. Sanırım yiyecek bulabileceğiz büfede... (Büfeyi karıştırır.) Sanki onun istediği doktor mu? Onun bütün istediği, yanı başında bir düzine kadının oturup gözlerinin içine bakarak “Profesör!” diye inlemeleri. Şu peyniri alsanıza...</p>
				<p class="normal">hruşçov: Öz babasından böyle bir tavırla söz etmez insan. Evet, babanız yönetilmesi oldukça güç bir kişi; fakat şu Jorj dayılarla, İvan İvanıç’larla karşılaştıracak olursak, hiçbiri serçe parmağı etmez onun.</p>
				<p class="normal">sonya: İşte, bir şişe de içecek bir şeyler buldum. Ben babamdan değil, büyük adamdan söz ediyorum. Babamı severim, fakat büyük adamlar o bin bir çeşit seremonileriyle can sıktılar artık. (Otururlar.) Yağmur nasıl da yağıyor! (Bir şimşek çakar.) Bakın, bakın!</p>
				<p class="normal">hruşçov: Fırtına yakınımızdan geçiyor, bize sadece ucuyla dokundu.</p>
				<p class="normal">sonya (içki doldurur): İçin.</p>
				<p class="normal">hruşçov: Sağlığınıza. (İçer.)</p>
				<p class="normal">sonya: Sizi gece yarısı tedirgin ettiğimiz için darıldınız mı bize?</p>
				<p class="normal">hruşçov: Tam tersine. Eğer beni buraya çağırmasaydınız, şu anda uyuyor olacaktım. Sizi gerçek hayatta görmek, rüyada görmekten bin kat daha güzel.</p>
				<p class="normal">sonya: Öyleyse neden böyle dargın dargın bakıyorsunuz?</p>
				<p class="normal">hruşçov: Dargınım da ondan. Şimdi kimse yok burda, açıkça konuşabilirim sizinle. Sofya Aleksandrovna, şu dakika büyük bir sevinçle alıp götürürdüm sizi burdan. Evinizdeki havayı içime çekemiyorum, bana öyle geliyor ki, zehirliyor sizi bu hava. Eklem ağrılarına ve kitaplarına gömülmüş olan babanızın gözü dünyayı görmüyor, öte yandan Jorj dayınız, üvey anneniz...</p>
				<p class="normal">sonya: Ne olmuş üvey anneme?</p>
				<p class="normal">hruşçov: Her şeyi konuşmak olmuyor! İnsanların anlamadığım pek çok yanı var. Bir insan her şeyiyle güzel olmalı: Yüzüyle, giysileriyle, ruhuyla, düşünceleriyle... her şeyiyle... Yüzlerinin ve giysilerinin güzelliğiyle başımı döndüren kişilere sık sık rastlıyorum; fakat, ruhlarına, düşüncelerine gelince, aman Tanrım! Güzel bir kılıf içerisinde bazen öyle kara bir ruh gizlenmiş oluyor ki, hiçbir aklıkla ağartamıyorsunuz... Heyecanlıyım, bağışlayın... Sonra, biliyor musunuz, benim için çok, çok değerli bir şeysiniz siz...</p>
				<p class="normal">sonya (bıçağı elinden düşürür): Elimden kayıverdi...</p>
				<p class="normal">hruşçov (bıçağı yerden alır): Zararı yok... (Susuş.) Gece karanlığında ormanda yürüyen bir insan, uzakta bir ışığın parladığını görürse, içi aydınlanır, artık ne karanlığı, ne yorgunluğunu, ne de yüzüne gözüne çarpan dikenli dalları duyumsar. Ben sabahtan gece yarılarına kadar çalışan bir insanım; yaz-kış rahat yüzü görmem, beni anlamayanlarla savaşırım ve bazen dayanılmaz acılar çektiğim olur... Fakat, sonunda ben de kendi ışığımı buldum işte. Sizi dünyada her şeyden daha çok sevdiğimi söyleyip övünecek değilim. Aşk, benim için her şey demek değildir... O benim için mükâfattır sadece! Çalışan, savaşan ve acı çeken insan için aşktan daha yüce bir mükâfat bulunamaz.</p>
				<p class="normal">sonya (heyecanlı): Özür dilerim... Bir sorum var Mihail Lvoviç.</p>
				<p class="normal">hruşçov: Nedir? Sorun hadi...</p>
				<p class="normal">sonya: Biliyor musunuz?.. Siz sık sık geliyorsunuz bize, biz de bazen topluca size geliyoruz. İtiraf edin ki, bu yüzden bir türlü bağışlayamıyorsunuz kendinizi.</p>
				<p class="normal">hruşçov: Yani?</p>
				<p class="normal">sonya: Yani, demek istiyorum ki, demokrasiden yana olduğunuz için bizimle böyle yakından tanışık olmayı yediremiyorsunuz kendinize. Ben enstitüdenim, Yelena Andreyevna aristokrattır, ikimiz de modaya göre giyiniriz; oysa siz aristokrasiye karşısınız, demokrasiden yanasınız...</p>
				<p class="normal">hruşçov: Neyse... neyse... Bırakalım bunları! Zamanı değil!</p>
				<p class="normal">sonya: Daha da önemlisi, siz kendi ellerinizle turpkömürü çıkarıyor, orman yetiştiriyorsunuz... Yani, biraz tuhaf... Hatta, daha doğrusu, siz bir devrimcisiniz...</p>
				<p class="normal">hruşçov: Demokrasiden yana, devrimci... Üstelik sesiniz titreyerek bunları söylerken ciddi misiniz gerçekten Sofya Aleksandrovna?</p>
				<p class="normal">sonya: Evet, evet ciddiyim. Çok ciddiyim.</p>
				<p class="normal">hruşçov: Hayır, hayır, değilsiniz...</p>
				<p class="normal">sonya: Sözgelimi, bir kız kardeşim olsaydı ve sözgelimi siz ona âşık olup evlenme teklifinde bulunsaydınız, yemin ederim ki bu davranışınızı hiçbir zaman bağışlamazdınız kendinize. Son modaya göre giyinen ve üniversitede okumamış çıtkırıldım bir aristokrat küçükhanıma âşık olmanın utancıyla, şu belediye doktorlarınızın ve hanım doktorların yüzüne bakamazdınız. Çok iyi biliyorum bunu... Düşüncelerimin doğruluğunu gözlerinizden anlıyorum! Yani, kısaca, tek bir cümleyle söylemek gerekirse; bütün şu ormanlarınız, turpkömürünüz, nakışlı gömleğiniz, hepsi, hepsi gösterişten, yalandan, kırıtkanlıktan başka bir şey değil!</p>
				<p class="normal">hruşçov: Niçin bunlar? Niçin kırdınız beni yavrum? Fakat, aptalın biriyim ben. Ağzımın payını aldım. Sınırımı geçmemeliydim! Hoşça kalın! (Kapıya yürür.)</p>
				<p class="normal">sonya: Güle güle... Size karşı çok sert davrandım, özür dilerim.</p>
				<p class="normal">hruşçov (dönerek): Yaşadığınız şu çevrenin ne kadar, ne kadar boğucu bir yer olduğunu anlayabilseydiniz! Bir çevre düşünün ki insana kıyı kıyı yanaşıp yan gözle bakıyorlar ve onda ya bir devrimci, ya da bir psikopat, ya da bir palavracı arıyorlar; bir insan aramak kimsenin aklına gelmiyor! “Oo, –diyorlar–, bu psikopat!” Ve seviniyorlar. “İşte bir palavracı!” Bu yargıyı verir vermez de sanki Amerika kıtasını keşfetmişçesine keyifleniyorlar. Beni anlamayıp alnıma ne türlü bir etiket yapıştıracaklarını kestiremeyince de, suçu kendilerinde değil de yine bende buluyorlar ve “Tuhaf bir adam bu, çok tuhaf bir adam” diyorlar! Siz yirmi yaşındasınız, değil mi? Fakat daha şimdiden tıpkı babanız, tıpkı Jorj dayınız gibi soğukkanlısınız. Eğer beni, sizin eklem ağrılarınızı iyileştirmek için çağırmış olsalardı hiç şaşırmazdım. Böyle yaşanmaz! Ben kim olursam olayım, dosdoğru bakın gözlerime, hiçbir önyargıya kapılmadan, yöntemsiz, tasarısız, açık bir yürekle bakın ve her şeyden önce bir insan arayın bende, yoksa hiçbir zaman insanlarla dost olamazsınız. Hoşça kalın! Şu sözlerimi de aklınızdan çıkarmayın: Bu kurnaz, bu kuşkucu gözler sizdeyken, hiçbir zaman âşık olamayacaksınız!</p>
				<p class="normal">sonya: Doğru değil bu!</p>
				<p class="normal">hruşçov: Doğru!</p>
				<p class="normal">sonya: Doğru değil! İşte, inadınıza... âşığım ben! Âşığım ve ne kadar acı çekiyorum, ne kadar acı çekiyorum! Bırakın beni! Gidin burdan, yalvarırım... Gelmeyin bize... Gelmeyin...</p>
				<p class="normal">hruşçov: Sizi selamlamakla şeref duyarım! (Çıkar.)</p>
				<p class="normal">sonya (yalnız): Kızdı. Tanrı kimseye bu adamın huylarını vermesin! (Susuş.) Çok güzel konuşuyor, fakat bütün bu söylediklerinin palavra olmadığını bana kim kanıtlayabilir? Durmadan düşünüyor, durmadan ormanlarından söz ediyor, ağaçlar yetiştiriyor... Çok güzel, fakat bir psikopati sonucu da olabilir bütün bunlar... (Elleriyle yüzünü kapar.) Hiçbir şey anlamıyorum. (Ağlar.) Tıp fakültesinde okumuş, ama hiç de tıpla uğraştığı yok... Çok tuhaf bütün bunlar, çok tuhaf... Tanrım, bütün bunları anlayabilmem için yardım et bana!</p>
				<p class="normal">(Yelena Andreyevna girer.)</p>
	<p class="h2baslik">X<br class="chapter"/>
			    sonya, yelena andreyevna</p>
				<p class="normal">yelena andreyevna (pencereyi açar): Fırtına geçti! Hava ne kadar güzel (Susuş.) Orman Cini nerde?</p>
				<p class="normal">sonya: Gitti. (Susuş.)</p>
				<p class="normal">yelena andreyevna: Sofi!</p>
				<p class="normal">sonya: Ne var?</p>
				<p class="normal">yelena andreyevna: Daha ne zamana kadar somurtup duracaksınız bana? Birbirimize karşı hiçbir kötülükte bulunmadık. Niçin düşman olalım öyleyse? Yeter artık...</p>
				<p class="normal">sonya: Ben de barışmak istiyordum zaten... (Yelena Andreyevna’yı kucaklar.) Canım!</p>
				<p class="normal">yelena andreyevna: İşte, ne güzel... (İkisi de heyecanlıdır.)</p>
				<p class="normal">sonya: Babam yattı mı?</p>
				<p class="normal">yelena andreyevna: Hayır. Salonda oturuyor. Tanrı bilir niçin, tam bir ay konuşmadık birbirimizle. Yeter artık... (Masaya bakar.) Bunlar da ne?</p>
				<p class="normal">sonya: Orman Cini bir şeyler yedi.</p>
				<p class="normal">yelena andreyevna: Şarap da var... Hadi dostluğumuzun şerefine kadeh kaldıralım.</p>
				<p class="normal">sonya: Hadi...</p>
				<p class="normal">yelena andreyevna (doldurur): Aynı kadehten içelim. Daha iyi. Bundan böyle “sen” diyelim birbirimize.</p>
				<p class="normal">sonya: Evet. (İçerler ve öpüşürler.) Ne zamandır barışmak istiyordum ama utanıyordum nedense... (Ağlar.)</p>
				<p class="normal">yelena andreyevna: Ne var ağlayacak şimdi?</p>
				<p class="normal">sonya: Hiçbir şey, ben böyleyim işte.</p>
				<p class="normal">yelena andreyevna: Peki, yeter, yeter... (Ağlar.) İşte, sen ağlıyorsun diye ben kaçık da ağlamaya başladım! (Susuş.) Babanla parası için evlendiğimi sanıyorsun. Fakat, eğer yemine inanıyorsan, yemin ederim ki severek evlendim onunla. Bir bilgin oluşu, ünlü bir kişi oluşu çekmişti beni. Gerçek olmayan, yapma bir aşktı bu, ama gerçek bir aşk gibi görünmüştü bana! Bunda hiçbir suçum yok benim. Ama sen, düğün gününden beri kurnaz, şüpheci gözlerinle öldürdün beni...</p>
				<p class="normal">sonya: Fakat, barışalım artık, barışalım! Unutalım olanları. Bugün ikinci keredir ki kurnaz, şüpheci gözlerim olduğu söyleniyor bana.</p>
				<p class="normal">yelena andreyevna: Hiç gereği yok öyle kurnaz kurnaz bakmanın. Yakışmıyor sana. İnsanlara inanmadan yaşanılamaz.</p>
				<p class="normal">sonya: Sütten ağzı yanan yoğurdu üfleyerek yer. O kadar çok düş kırıklığına uğradım ki.</p>
				<p class="normal">yelena andreyevna: Kim uğrattı düş kırıklığına seni? Baban iyi, dürüst, çalışkan bir insan. Bugün sitem ettin ona, mutlu olduğunu söyledin. Oysa gerçekten mutlu olsaydı bile, işleri bu mutluluğu fark etmesini engellerdi. Ben ne babana ne de sana, hiçbir zaman bilerek bir kötülük yapmış değilim. Jorj dayınsa çok iyi, çok dürüst, fakat doyumsuz, mutsuz bir insan... Kim düş kırıklığına uğrattı seni? (Susuş.)</p>
				<p class="normal">sonya: Dürüstçe, bir dosta söyler gibi söylesene; mutlu musun?</p>
				<p class="normal">yelena andreyevna: Hayır.</p>
				<p class="normal">sonya: Biliyordum bunu. Bir soru daha; açıkça söyle, genç bir kocan olsun ister miydin?</p>
				<p class="normal">yelena andreyevna: Ne kızsın sen... Elbette isterdim! (Güler.) Hadi bir soru daha, hadi...</p>
				<p class="normal">sonya: Orman Cini’nden hoşlanıyor musun?</p>
				<p class="normal">yelena andreyevna: Evet, çok.</p>
				<p class="normal">sonya (güler): Yüzümün çok aptalca bir anlatımı var... değil mi? İşte gitti o, ama ben hâlâ konuşmasını, ayak seslerini duyuyorum, karanlık pencerede yüzünü görür gibi oluyorum... Ne demezsin... Fakat, böyle yüksek sesle konuşamam, utanıyorum. Gidip benim odamda konuşalım hadi. Beni çok aptal buluyorsun, değil mi? İtiraf et... O, iyi bir insan, öyle değil mi?</p>
				<p class="normal">yelena andreyevna: Çok, çok iyi bir insan...</p>
				<p class="normal">sonya: Ormanları, turpkömürü çok tuhaf görünüyor bana. Anlayamıyorum?</p>
				<p class="normal">yelena andreyevna: İş ormanlarda mı sanki? Anlasana tatlım, burda önemli olan, yetenektir! Yetenek ne demektir, biliyor musun? Yüreklilik, özgür bir kafa, geniş ufuklar... Ağaç yetiştiriyor, ya da bilmem kaç kilo turpkömürü çıkarıyor ve bütün bunların, insanlığın bin yıl sonrası için taşıdığı anlamı düşünüyor şimdiden. Böyle insanlar değerlidir, sevmek gerekir onları. İyi olmanızı dilerim. İkiniz de aydınlık, cesur, dürüst insanlarsınız. O delişmen, sen soğukkanlı ve ölçülüsün... Çok güzel tamamlayacaksınız birbirinizi... (Kalkar.) Bense can sıkıcı, sıradan biriyim... Her yerde, kocamın evinde, sizin aranızda, her yerde, her yerde sıradan, rastlantısal biri olarak kaldım sadece. Eğer düşünürsek, çok, çok mutsuz bir insanım ben, Sonya! (Yüreği kabarık, sahnede yürür.) Bana mutluluk yok bu dünyada! Hayır! Niçin gülüyorsun?</p>
				<p class="normal">sonya (güler, elleriyle yüzünü kapayarak): Öyle mutluyum ki! Öyle mutluyum ki!</p>
				<p class="normal">yelena andreyevna (ellerini sıkıntıyla ovuşturarak): Gerçekten de, ne kadar mutsuzum.</p>
				<p class="normal">sonya: Ben mutluyum... Mutluyum.</p>
				<p class="normal">yelena andreyevna: Piyano çalmak istiyorum... Bir şeyler çalsaydım...</p>
				<p class="normal">sonya: Ne iyi olur. (Onu kucaklar.) Bu gece uyuyamam ben... Çal.</p>
				<p class="normal">yelena andreyevna: Peki... Fakat baban uyumuyor. Hasta olduğu zamanlar müzik sinirlendirir onu. Git sor, bir şey demezse çalayım... Hadi...</p>
				<p class="normal">sonya: Peki. (Çıkar.)</p>
				<p class="normal">yelena andreyevna: Çoktandır çalmadım. Bir aptal gibi çalıp ağlayacağım şimdi... (Pencereden aşağıya seslenir.) Yefim, sen misin gürültü eden?</p>
				<p class="normal">bekçinin sesi: Evet!</p>
				<p class="normal">yelena andreyevna: Bey hasta, vurma sopanı.</p>
				<p class="normal">bekçinin sesi: Hemen gidiyorum! (Islıkla köpekleri çağırır.) Juçka! Trezor! Juçka!</p>
				<p class="normal">(Sessizlik...)</p>
				<p class="normal">sonya (dönerek): İmkânsız!</p>
	<p class="h2baslik">perde</p>
	</div>
<div class="calibre1" id="calibre_pb_12"/></body>
</html>