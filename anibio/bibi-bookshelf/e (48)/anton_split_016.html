<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">İkinci Perde</p>
				<p class="normal">Serebryakovlar’ın yemek salonu, gece. Bahçeden bekçinin sopa vuruşları işitilmektedir.</p>
				<p class="normal">Serebryakov ve Yelena Andreyevna (açık bir pencere önünde bir koltuğa oturmuş, uyuklamaktadırlar).</p>
				<p class="normal">serebryakov (uyanarak): Kim var burda? Sonya, sen misin?</p>
				<p class="normal">yelena andreyevna: Hayır, benim.</p>
				<p class="normal">serebryakov: Lenoçka, sen misin... Of, dayanılmaz bir ağrı bu!</p>
				<p class="normal">yelena andreyevna: Battaniyen yere düşmüş. (Kaldırarak bacaklarına sarar yeniden) Pencereyi kapatayım bari Aleksandr.</p>
				<p class="normal">serebryakov: Yok, boğuntu geliyor... Uyuklamışım az önce. Bir düş gördüm... Güya sol bacağım benim değilmiş. Dayanılmaz bir acıyla uyandım. Yok, damla hastalığı değil bu, daha çok romatizmaya benziyor. Saat kaç olmuş?</p>
				<p class="normal">yelena andreyevna: On ikiyi yirmi geçiyor.</p>
				<p class="normal">(Bir sessizlik...)</p>
				<p class="normal">serebryakov: Sabahleyin kitaplıkta Batyuşkov’un kitabını arayıver. Bizde olması gerek.</p>
				<p class="normal">yelena andreyevna: Ha?</p>
				<p class="normal">serebryakov: Sabahleyin Batyuşkov’un kitabını arayıver kitaplıkta. Bizde olduğunu anımsıyorum. Fakat soluk alırken ne diye zorlanıyorum böyle...</p>
				<p class="normal">yelena andreyevna: Yoruldun. İki gecedir uyumuyorsun.</p>
				<p class="normal">serebryakov: Turgenyev’in, damla illeti yüzünden angina pectoris’e yakalandığı söylenir. Benim başıma da gelmesin... İğrenç bir şey bu yaşlılık. Allah kahretsin. Kocayınca kendi kendimden iğrenir oldum. Sizler de tiksiniyorsunuzdur bana bakarken.</p>
				<p class="normal">yelena andreyevna: Yaşlılığından öyle bir ses tonuyla söz ediyorsun ki, sanki senin yaşlanmandan ötürü hepimiz suçluyuz.</p>
				<p class="normal">serebryakov: Zaten benden en çok tiksinen de sensin.</p>
				<p class="normal">(Yelena Andreyevna kalkıp daha uzağa oturur.)</p>
				<p class="normal">serebryakov: Haklısın tabii. Aptal değilim ya, anlıyorum. Gençsin, sağlıklısın, güzelsin, yaşamak istiyorsun. Bense moruğun tekiyim, cesetten farksızım. Ne sanıyorsun? Anlamıyor muyum sanki? Bugüne kadar hayatta kalmış olmamın aptalca bir şey olduğunu kabul ediyorum. Ama az daha bekleyin, çok geçmeden özgür kalacaksınız... Yalnız süre birazcık daha uzayacak, hepsi bu.</p>
				<p class="normal">yelena andreyevna: Öldürüp tüketiyorsun beni. Sus allah aşkına.</p>
				<p class="normal">serebryakov: Sayende herkesin ölüp tükendiği, canlarının sıkıldığı, gençliklerinin yok olup gittiği, hayattan sadece benim zevk aldığım, hoşnut olduğum sonucu çıkıyor bundan. Evet, tabii, kuşkusuz!</p>
				<p class="normal">yelena andreyevna: Sus! Canıma okudun artık!</p>
				<p class="normal">serebryakov: Herkesin canına okudum. Kuşkusuz.</p>
				<p class="normal">yelena andreyevna (gözyaşları arasından): Of, dayanamayacağım artık! Söyle, ne istiyorsun benden?</p>
				<p class="normal">serebryakov: Hiçbir şey...</p>
				<p class="normal">yelena andreyevna: Sus öyleyse. Rica ediyorum.</p>
				<p class="normal">serebryakov: Tuhaf şey, İvan Petroviç, hatta yaşlı bunak Mariya Vasilyevna konuştuğunda bir şey olduğu yok, ama ben tek bir söz söylemeye göreyim, herkes kendini mutsuz hissetmeye başlıyor. Hatta sesimin tonu bile tiksindiriyor onları, peki, bir an için tiksinç, bencil, despot biri olduğumu varsayalım; acaba şu yaşlılık yıllarımda da biraz bencil olmaya hakkım yok mu? Acaba hak etmedim mi bunu? Soruyorum, huzurlu bir yaşlılığa, insanların ilgisine hakkım yok mu?</p>
				<p class="normal">yelena andreyevna: Hiç kimse haklarına itiraz etmiyor senin. (Pencere rüzgârda çarpar.) Rüzgâr çıktı, kapatayım şu pencereyi. (Kapar.) Yağmur yağacak birazdan. Kimse haklarına itiraz etmiyor senin.</p>
				<p class="normal">(Bir sessizlik; bekçinin bahçede sopasını vurarak dolaştığı ve bir türkü söylediği işitilir.)</p>
				<p class="normal">serebryakov: Hayatın boyunca bilim için çalış; çalışma odana, kürsüne, saygıdeğer arkadaşlarına alış; sonra birdenbire, hiçbir nedeni yokken bu kabirde bul kendini, her gün aptalca suratlar gör karşında, değersiz konuşmalar dinle... Ben yaşamak istiyorum; başarıyı, ünü, çevremde gürültü patırtı olmasını seviyorum... Burdaysa sürgünde gibiyim. Her an geçmişin özlemini çekmek, başkalarının başarılarını izlemek, ölümden korkmak... Dayanamıyorum! Gücüm yetmiyor! Ve burda da, yaşlılığımı başıma kakıyorlar.</p>
				<p class="normal">yelena andreyevna: Bekle biraz, sabret, beş-altı yıl sonra ben de yaşlanmış olacağım.</p>
				<p class="normal">(Sonya girer.)</p>
				<p class="normal">sonya: Baba, doktor Astrov’u kendin çağırttın, şimdi de görmek istemiyorsun. Nazik bir davranış değil bu. Adam boş yere rahatsız edildi.</p>
				<p class="normal">serebryakov: Ne yapayım Astrov’unu senin? Ben astronomiden ne kadar anlarsam o da tıptan o kadar anlıyor.</p>
				<p class="normal">sonya: Senin damla hastalığının tedavisi için bütün tıp fakültesi buraya getirtilecek değildi ya.</p>
				<p class="normal">serebryakov: Konuşmayacağım bu kaçıkla.</p>
				<p class="normal">sonya: Nasıl isterseniz. (Oturur.) Benim için hepsi bir.</p>
				<p class="normal">serebryakov: Saat kaç oldu?</p>
				<p class="normal">yelena andreyevna: Bir.</p>
				<p class="normal">serebryakov: Boğuluyorum... Sonya, masadan ilacımı versene bana.</p>
				<p class="normal">sonya: Hemen. (İlacı verir.)</p>
				<p class="normal">serebryakov (sinirli): Of, bu değil! Bir şey de istenmiyor ki!</p>
				<p class="normal">sonya: Lütfen kapris yapma! Belki hoşlananlar olabilir bundan, ama benden ırak olsun, rica ederim! Ben hoşlanmıyorum. Zaten vaktim de yok. Yarın erken kalkacağım. Ot biçilecek.</p>
				<p class="normal">(Üstünde robdöşambrla Voynitski girer. Elinde bir kandil vardır.)</p>
				<p class="normal">voynitski: Dışarda fırtına kopmak üzere. (Bir şimşek çakar.) Gördünüz mü! Hélène ve Sonya gidip yatın hadi, sizden nöbeti almaya geldim.</p>
				<p class="normal">serebryakov (ürkmüş): Hayır, hayır! Onunla yalnız bırakmayın beni! Hayır! Çenesiyle öldürür beni!</p>
				<p class="normal">voynitski: Ama onların da dinlenmesi gerekir! İki gecedir uyumuyorlar.</p>
				<p class="normal">serebryakov: Gidip uyusunlar, ama sen de git. Teşekkür ederim. Yalvarırım. Bir zamanlarki dostluğumuz adına, dediğimi yap. Sonra konuşuruz.</p>
				<p class="normal">voynitski: Bir zamanlarki dostluğumuz... Bir zamanlarki...</p>
				<p class="normal">sonya: Vanya Dayı, sus.</p>
				<p class="normal">serebryakov (karısına): Canımın içi, beni onunla yalnız bırakma! Çenesiyle öldürür beni.</p>
				<p class="normal">voynitski: Gülünç kaçmaya başladı artık.</p>
				<p class="normal">(Marina bir kandille girer.)</p>
				<p class="normal">sonya: Dadı, sen yatsaydın bari. Çok geç oldu.</p>
				<p class="normal">marina: Semaver masadan kalkmadı daha. Nasıl gidip yatayım.</p>
				<p class="normal">serebryakov: Kimse uyumuyor, herkes yorgunluktan bitkin düşmüş, sadece ben mutluluk içindeyim.</p>
				<p class="normal">marina (Serebryakov’a yaklaşır; tatlılıkla): Nasıl oldun cancağızım? Ağrın var mı hâlâ? Benim de bacağım bir sızıldıyor, bir sızıldıyor ki... (Battaniyeyi düzeltir.) Eskiden beri size dirlik vermedi bu hastalık. Rahmetli Vera Petrovna, Sonya’cığımın annesi, zaman olur, geceleri ayakta, üzüntüler içinde kıvranır, çırpınır, didinirdi. Çok severdi sizi, çok... (Bir sessizlik...) Yaşlanınca çocuklaşır insan, kendisine acınsın ister, gel gör ki yaşlılara kimsenin acıdığı yok. (Serebryakov’un omzuna bir öpücük kondurur.) Gel cancağızım, yatağına yatırayım seni. Gel, canımın içi... Ihlamur içireyim sana, ayaklarını ısıtayım... Senin için Tanrıya dua edeyim...</p>
				<p class="normal">serebryakov (duygulanmış): Gidelim, Marina.</p>
				<p class="normal">marina: Benim de bacaklarım bir sızıldıyor, bir sızıldıyor ki! (Serebryakov’u Sonya’yla birlikte götürürler.) Vera Petrovna, Sonya’cığımın annesi, öyle zamanlar olurdu ki, küçücüktün daha, aklın bir şeye ermezdi... Hadi, hadi cancağızım... (Serebryakov, Sonya ve Marina çıkarlar.)</p>
				<p class="normal">yelena andreyevna: Canıma okudu. Ayakta güç duruyorum.</p>
				<p class="normal">voynitski: O sizin canınıza okudu, bense kendi kendimin. İşte üçüncü gecedir gözümü kırpmadım.</p>
				<p class="normal">yelena andreyevna: Geçimsizlik var bu evde. Anneniz broşürleriyle profesör dışında herkesten nefret ediyor; profesör alıngan, bana güvenmiyor, sizden korkuyor; Sonya babasına kızgın, bana kızgın, işte iki haftadır konuşmuyor benimle; siz kocamdan nefret ediyor, açıkça aşağılıyorsunuz annenizi, benimse sinirlerim yay gibi gergin ve bugün yirmi kez ağlamanın sınırlarına geldim... Geçimsizlik var bu evde...</p>
				<p class="normal">voynitski: Felsefeyi bırakalım!</p>
				<p class="normal">yelena andreyevna: Kültürlü, akıllı bir insansınız İvan Petroviç. Dünyayı haydutların, yangınların değil de, nefretin, düşmanlığın, bütün bu küçük didişmelerin mahvettiğini anlamanız gerekir... Sizin işiniz homurdanmak değil, herkesi barıştırmak olmalı...</p>
				<p class="normal">voynitski: Beni önce kendi kendimle barıştırın! Birtanem...</p>
				<p class="normal">(Ansızın Yelena Andreyavna’nın eline kapanır ve öper.)</p>
				<p class="normal">yelena andreyevna: Bırakın! (Elini çeker.) Gidin burdan!</p>
				<p class="normal">voynitski: Birazdan yağmur dinecek, doğada her şey tazelenecek, derin derin soluk alıp verecek... Fırtına beni tazelemeyecek sadece. Gece gündüz yaşamımın geri dönülmezce yok olup gittiği düşüncesi boğuyor beni. Geçmiş diye bir şey yok benim için. Aptalca, boş şeylerle harcanıp tüketildi çünkü. Şimdiki zaman, saçmalığıyla korkunç. İşte size benim yaşamım ve aşkım. Ne işe yararlar, ne yapayım onları? Size olan duygularım boş yere harcanıp gidiyor, bir çukura düşen gün ışığı gibi. Kendim de harcanıp gidiyorum.</p>
				<p class="normal">yelena andreyevna: Bana olan aşkınızdan söz ettiğinizde beynim duruyor sanki, ne diyeceğimi bilemiyorum. Özür dilerim ama size söyleyecek bir şeyim yok. (Gitmek ister.) İyi geceler.</p>
				<p class="normal">voynitski (yolunu keserek): Bu evde, yanı başımda bir başka yaşamın, sizin yaşamınızın yok olup gittiği düşüncesiyle nasıl acı çektiğimi bilseniz! Ne bekliyorsunuz daha! Hangi yerin dibine batasıca felsefedir engel oldu size? Anlayın artık, anlayın...</p>
				<p class="normal">yelena andreyevna (dik dik bakarak): İvan Petroviç, sarhoşsunuz siz!</p>
				<p class="normal">voynitski: Olabilir, olabilir...</p>
				<p class="normal">yelena andreyevna: Doktor nerde?</p>
				<p class="normal">voynitski: Orda... Gece bende kalıyor. Olabilir, olabilir. Her şey olabilir!</p>
				<p class="normal">yelena andreyevna: Bugün de içtiniz demek? Ama neden?</p>
				<p class="normal">voynitski: İnsana yaşıyormuşum gibi geliyor ne de olsa... Engel olmayın bana Hélèna!</p>
				<p class="normal">yelena andreyevna: Eskiden hiçbir zaman içmez ve hiçbir zaman böyle çok konuşmazdınız... Gidip yatın! Sıkılıyorum sizden.</p>
				<p class="normal">voynitski (eline kapanarak): Birtanem... eşsiz kadın!</p>
				<p class="normal">yelena andreyevna (kederle): Bırakın beni. İğrenç bir şey oldu artık bu.</p>
				<p class="normal">voynitski (yalnız): Gitti... (Bir sessizlik...) On yıl önce rahmetli kız kardeşimin evinde rastlamıştım ona. O sırada o on yedisindeydi, bense otuz yedi yaşında. Ona neden o zaman âşık olmadım, evlenme teklifinde bulunmadım! Pekâlâ da olurdu! Karım olacaktı şimdi... Evet... Şimdi ikimiz de uyanmış olurduk fırtınadan. O korkar, ben onu kollarımda tutar, “Korkma, yanındayım” diye fısıldardım. Ah, ne tatlı düşünceler bunlar, ne güzel düşünceler, yüzüm gülüyor... Ama, Tanrım, düşüncelerim kafamda birbirine karışıyor... Neden yaşlandım? Neden anlamıyor beni? O tumturaklı konuşma biçiminden, uyuşukluğundan, dünyanın yok olup gideceği üstüne saçma uyuşuk düşüncelerinden, bütün bunlardan nasıl da nefret ediyorum! (Bir sessizlik...) Ah, nasıl aldatıldım, nasıl! Tapıyordum bu profesöre, bu zavallı marazlıya. Bir öküz gibi çalıştım onun için! Sonya’yla birlikte sıkıp suyunu çıkardık bu yurtluğun, son damlasına kadar. Köy ağaları gibi, bezir yağı, nohut, lor peyniri ticareti yaptık. Kuruş kuruş biriktirip ona binlikler göndermek için, kendi lokmamızı bile yemedik doyasıya. Onunla, onun bilim adamlığıyla gurur duyuyor, onunla yaşıyor, onunla soluk alıyordum! Yazdığı ve ağzından çıkan her şey tartışılmaz bir hikmet gibi görünüyordu bana... Tanrım, ya şimdi? Emekli oldu sonunda ve bütün yaşamı sonuçlarıyla gözler önünde: Ondan emek ürünü tek bir sayfa kalmayacak, tümüyle bilinmeyen biri, bir hiç! Bir sabun köpüğü! Ve aldatıldım ben... Apaçık görüyorum bunu, bir ahmak gibi aldatıldım...</p>
				<p class="normal">(Sırtında redingotu, yeleksiz ve boyunbağsız, Astrov girer. Çakırkeyiftir. Telyegin gitarıyla arkasından gelmektedir.)</p>
				<p class="normal">astrov: Çal!</p>
				<p class="normal">telyegin: Herkes uyuyor efendim.</p>
				<p class="normal">astrov: Çal!</p>
				<p class="normal">(Telyegin hafiften tıngırdatır.)</p>
				<p class="normal">astrov (Voynitski’ye): Yalnız mısın? Hanımlar yok mu? (Elleri böğründe, hafiften türkü söyler.) “Kulübe dans etsin, soba horon tepsin; yatacak yeri yok ev sahibinin...” Fırtına uyandırdı beni. Yağmur yaman yağıyor. Saat kaç şimdi?</p>
				<p class="normal">voynitski: Şeytan bilir.</p>
				<p class="normal">astrov: Yelena Andreyevna’nın sesini duydum gibi geldi bana.</p>
				<p class="normal">voynitski: Az önce burdaydı.</p>
				<p class="normal">astrov: Görkemli kadın. (Masadaki ilaç şişelerini gözden geçirerek) İlaçlar! Nerelerden reçete alınmamış ki! Markov... Moskova... Tula... Damla illetiyle bütün kentlerde kafa ütülemiş. Hasta mı gerçekten, yoksa numara mı yapıyor?</p>
				<p class="normal">voynitski: Hasta.</p>
				<p class="normal">(Bir sessizlik...)</p>
				<p class="normal">astrov: Bugün niye üzgünsün böyle? Profesöre mi üzülüyorsun yoksa?</p>
				<p class="normal">voynitski: Bırak beni.</p>
				<p class="normal">astrov: Belki de profesörün hanımına âşıksın ha?..</p>
				<p class="normal">voynitski: Onunla arkadaşız.</p>
				<p class="normal">astrov: Ha, demek arkadaşsınız artık?</p>
				<p class="normal">voynitski: Ne demek oluyor bu “artık”?</p>
				<p class="normal">astrov: Bir kadın bir erkeğin ancak şu sıra içinde arkadaşı olabilir. Önce tanıdığı, sonra sevgilisi ve daha sonra artık arkadaşı...</p>
				<p class="normal">voynitski: Felsefenin en yavanı ve bayağısı...</p>
				<p class="normal">astrov: Ha? Evet... Bayağılaşmakta olduğumu itiraf etmeliyim. Gördüğün gibi ben de sarhoşum. Genellikle ayda bir içerim. İçince de aşırı ölçüde küstah ve yüzsüz oluyorum. Her şey vız geliyor! En güç ameliyatlara girişiyor, üstesinden de geliyorum. Gelecek üstüne en geniş tasarımlar kuruyor, artık kendimi acayip bir adam olarak görmüyor, insanlığa çok büyük yarar sağladığıma inanıyorum! Ve böyle zamanlarda kendi kişisel felsefe sistemime sahip oluyorum ve de hepiniz, kardeşler, böcek gibi, mikrop gibi görünüyorsunuz gözüme. (Telyegin’e) Vaflya, çal!</p>
				<p class="normal">telyegin: Sevgili dostum, senin için bütün ruhumla çalmak istiyorum, ama evde uyuyanlar var!</p>
				<p class="normal">astrov: Çal!</p>
				<p class="normal">(Telyegin hafiften çalar.)</p>
				<p class="normal">astrov: Şimdi bir şeyler içmek pek güzel olurdu. Gidip bakalım, bizim orda konyak kalmış olacak. Şafakla birlikte de bana gideriz. Tamam mı? Bir sağlık memurum var, hiçbir zaman “tamam mı” demez, “tamam mi” der... Korkunç bir düzenbazdır... Ha, tamam mi? (İçeri giren Sonya’yı görür.) Özür dilerim, boyunbağımı çıkarmıştım.</p>
				<p class="normal">(Hızla çıkar, Telyegin de onun ardı sıra gider.)</p>
				<p class="normal">sonya: Vanya Dayı, doktorla içtiniz yine değil mi? Tencere yuvarlandı, kapağını buldu. Hadi öteki artık hep böyle zaten diyelim, ya sana ne oluyor? Yaşına başına yakışıyor mu?</p>
				<p class="normal">voynitski: Yaşla ilgisi yok bunun. Gerçekten yaşamayınca insan, seraplarla avunur. Ne de olsa, tam bir hiçlikten daha iyidir.</p>
				<p class="normal">sonya: Kuru otlar çoktan biçildi. Her gün yağmur yağıyor, her şey çürüyor. Sen ise seraplarla uğraşıyorsun. Çiftlik işlerini tümüyle bıraktın... Her şey benim üstüme kaldı, takatım bitti, tükendim ardık... (Korkuyla) Dayı, gözlerinde yaş var...</p>
				<p class="normal">voynitski: Ne yaşı? Yaş filan yok... saçma... Şimdi rahmetli annen gibi baktın bana... Canım benim (Ellerini, yüzünü öpücüklere boğar.) Kız kardeşim benim... canım kız kardeşim benim... nerde şimdi? Bilseydi eğer! ah, eğer bilseydi!</p>
				<p class="normal">sonya: Neyi dayı, neyi bilseydi?</p>
				<p class="normal">voynitski: Zor şeyler bunlar... Kötü şeyler... Neyse... Neyse... sonra... Neyse... gideyim ben. (Çıkar.)</p>
				<p class="normal">sonya (kapıyı çalar): Mihail Lvoviç! Uyumuyorsunuz ya? Bir dakika gelir miydiniz!</p>
				<p class="normal">astrov (kapının arkasından): Hemen! (Az sonra gelir. Yeleğini giymiş, boyunbağını takmıştır.) Emrinizdeyim.</p>
				<p class="normal">sonya: Size iğrenç gelmiyorsa eğer, kendiniz istediğiniz kadar için, ama yalvarırım dayıma içirmeyin. Ona çok zararlı bu.</p>
				<p class="normal">astrov: Peki. Bir daha içmeyiz. (Bir sessizlik...) Zaten hemen eve dönüyorum. Karar verildi, onaylandı bile... Atları koşarlarken şafak da sökmüş olur.</p>
				<p class="normal">sonya: Yağmur yağıyor. Bekleyin sabah olsun.</p>
				<p class="normal">astrov: Fırtına yakınımızdan geçiyor, bizi ucu yakaladı. Gideyim ben. Lütfen bir daha da babanız için çağırmayın beni. Ben ona hastalığınız damladır diyorum, o romatizma diye diretiyor. Ben yatmasını rica ediyorum; o oturuyor. Zaten bugün hiç konuşmadı benimle.</p>
				<p class="normal">sonya: Şımartılmış. (Büfeyi araştırır.) Bir şeyler yemek ister miydiniz?</p>
				<p class="normal">astrov: Çok iyi olurdu.</p>
				<p class="normal">sonya: Geceleri atıştırmayı severim. Büfede bir şeyler var sanırım. Dediklerine göre, kadınlar üstünde büyük başarılar kazanmış hep, kadınlar şımartmış onu.</p>
				<p class="normal">(Büfenin önüne oturur, yemeye başlarlar.)</p>
				<p class="normal">astrov: Bugün hiçbir şey yemedim, içtim sadece... Babanız güç bir adam. (Bir şişe alır büfeden) Mümkün mü? (Kadehini doldurup içer.) Bakın, kimse yok şu anda, dosdoğru söyleyeyim: Sizin bu evde bir ay bile yaşayamazdım gibi geliyor, bu atmosfer boğardı beni. Damla illetine ve kitaplarına gömülmüş babanız, içi sıkıntılı Vanya Dayınız, büyük anneniz ve bir de üvey anneniz...</p>
				<p class="normal">sonya: Ne olmuş üvey anneme?</p>
				<p class="normal">astrov: Bir insanın her şeyi güzel olmalıdır: Yüzü, giyimi, iç dünyası, düşünceleri... Çok güzel bir kadın, kuşku yok bunda. Fakat... yemekten, uyumaktan, çevrede dolanmaktan ve güzelliğiyle hepimizi büyülemekten başka yaptığı bir şey yok... Hiçbir yükümlülüğü yok. Başkaları çalışıyor onun için... Öyle değil mi? Ama bence aylak bir yaşam temiz olamaz. (Bir sessizlik...) Bununla birlikte, belki de fazla katı davranıyorum. Hoşnut değilim bu yaşamdan, tıpkı Vanya Dayınız gibi. Bu yüzden ikimiz de homurdanıp duruyoruz.</p>
				<p class="normal">sonya: Yaşamdan hoşnut değilsiniz demek?</p>
				<p class="normal">astrov: Aslında, seviyorum yaşamayı. Ama bizim bu taşralı, Rus, yerli yaşamımıza dayanamıyorum, tüm benliğimle nefret ediyorum ondan. Kendi kişisel yaşamıma gelince, Tanrı hakkı için, hiçbir iyi şey yok benim yaşamımda. Bilir misiniz, karanlık gecede ormanda yürürken, uzakta bir ışıkçığın parladığını gördüğünüzde, artık ne yorgunluğu, ne karanlıkları, ne de yüzünüze çarpan dalları hissedersiniz... Bu bölgede benim kadar çalışan kimse yok, biliyorsunuz. Yazgım beni yerden yere vurmaktan vazgeçmiyor hiç. Dayanılmaz acılar çekiyorum kimi zaman ve uzakta bir ışıkçığım yok... Kendim için bir şey beklediğim yok artık, insanları da sevmiyorum... Çoktandır sevmiyorum hiç kimseyi...</p>
				<p class="normal">sonya: Hiç kimseyi mi?</p>
				<p class="normal">astrov: Hiç kimseyi. Eski anılarımızın hatırına, dadınıza biraz yakınlık duyuyorum sadece. Köylüler çok tekdüze, gelişmemişler, pislik içinde yüzüyorlar... Aydınlarla da iyi geçinmek çok güç. Yoruyorlar insanı. Bütün o sevimli tanıdıklarımız, çok sığ düşünüyorlar; duyguları çok yüzeysel, burunlarından ötesini gördükleri yok, tek sözcükle aptal hepsi. Kafa yetenekleri biraz daha gelişmiş olanlar ise düpedüz isterikler. İç gözlem ve abes beyin etkinlikleriyle çürümüşler. Ağlayıp sızlarlar bunlar, nefret kusarlar, hezeyan halinde iftira yağdırırlar; insana yan yan yaklaşır, kaş altından bakar ve yaftayı yapıştırırlar: “Hım, bir psikopat!” Ya da, “Bir laf ebesi bu!” Alnına nasıl bir yafta yapıştıracaklarını bilemedikleri kişileri de, “Tuhaf bir adam bu, tuhaf!” diye nitelerler. Orman seviyorsam, tuhaflıktır bu. Et yemiyorsam, bu da tuhaflıktır... Doğaya, insana dolaysız, temiz, özgür bir yaklaşım kalmamış artık... Kalmamış, vesselam! (İçmek ister.)</p>
				<p class="normal">sonya (engel olur): Durun, rica ederim, yalvarırım içmeyin artık.</p>
				<p class="normal">astrov: Neden?</p>
				<p class="normal">sonya: Size hiç yakışmıyor bu, hiç! Zarif bir insansınız, sesiniz öyle tatlı ki... Hatta tanıdığım hiç kimsenin olmadığı kadar yakışıklısınız. Neden, içki içen, kâğıt oynayan, sıradan insanlara benzemek istiyorsunuz? Hayır, yalvarırım böyle davranmayın. İnsanların bir şey yaratacak yerde kendilerine yukardan verileni, Tanrının verdiğini de yıkıp yok ettiklerini söylersiniz hep. Öyleyse neden, neden yıkıp yok ediyorsunuz kendinizi? Yalvarırım, yapmayın bunu. Böyle davranmayın, ne olur...</p>
				<p class="normal">astrov (elini Sonya’ya uzatarak): Artık içmeyeceğim.</p>
				<p class="normal">sonya: Söz verin bana.</p>
				<p class="normal">astrov: Şeref sözü.</p>
				<p class="normal">sonya (Astrov’un elini kuvvetle sıkarak): Teşekkür ederim.</p>
				<p class="normal">astrov: Tamam. Ayıldım artık. Görüyorsunuz ya, tümüyle ayığım ve ömrümün sonuna kadar da böyle kalacağım. (Saatine bakar.) Evet, devam edelim... Dediğim gibi, benim için çok geç artık... Yaşlandım, çalışmaktan bitkin düştüm, tüm duygularım köreldi ve bana öyle geliyor ki, kimseye bağlanamam artık... Sevdiğim kimse yok... ve kimseyi sevemem bundan böyle... Beni hâlâ çeken tek şey güzelliktir. Güzelliğe karşı ilgisiz değilim. Bana öyle geliyor ki, Yelena Andreyevna istese, bir gün içinde döndürebilirdi başımı... Ama aşk değil ki bu, gönülden bir bağlılık değil ki... (Eliyle gözlerini kapar ve titrer.)</p>
				<p class="normal">sonya: Neniz var?</p>
				<p class="normal">astrov: Hiçbir şey... Büyük Perhiz sırasında, bir hasta elimin altında öldü, kloroform verirken...</p>
				<p class="normal">sonya: Unutun artık bunu. (Bir sessizlik...) Söyleyin bana Mihail Lvoviç... Diyelim bir kız arkadaşım, ya da küçük kız kardeşim olsa ve siz onun... diyelim ki sizi sevdiğini öğrenseniz... Ne yapardınız?</p>
				<p class="normal">astrov (omuz silkerek): Bilmem. Sanırım hiçbir şey. Onu sevemeyeceğimi anlamasını sağlardım, kafamın yeterince dolu olduğunu... Her ne ise, yolcu yolunda gerek zamanıdır. Bağışlayın, iki gözüm, yoksa sabaha kadar bitiremeyiz bu konuşmayı... (Sonya’nın elini sıkar.) İzninizle salondan geçeceğim. Yoksa dayınız engel olur diye korkuyorum. (Çıkar.)</p>
				<p class="normal">sonya (yalnız): Hiçbir şey söylemedi... Gönlü hâlâ kapalı bana, ama nedense bir mutluluk var içimde... (Mutlulukla güler) Ona zarifsiniz, soylusunuz, sesiniz ne kadar tatlı dedim... Yersiz mi kaçtı yoksa? Nasıl da insanı okşayan bir titreşimi var sesinin... Sanki hâlâ dolaşıyor havada, hâlâ duyuyorum onu... Küçük kız kardeşten söz ettiğimde, anlamadı... (Ellerini burarak) Of, ne korkunç şey, güzel olmayışım! Ne korkunç! Biliyorum güzel olmadığımı, biliyorum, biliyorum... Geçen pazar kiliseden çıkarken benim için söylenenleri işittim... Bir kadın, “İyi kız, hoş kız, çok temiz kalbi var, ama ne yazık, çirkin,” diyordu... Çirkin...</p>
				<p class="normal">(Yelena Andreyevna girer.)</p>
				<p class="normal">yelena andreyevna (pencereleri açar): Fırtına geçti. Ne güzel bir hava. (Bir sessizlik...) Doktor nerde?</p>
				<p class="normal">sonya: Gitti.</p>
				<p class="normal">(Bir sessizlik...)</p>
				<p class="normal">yelena andreyevna: Sofi!</p>
				<p class="normal">sonya: Ne var?</p>
				<p class="normal">yelena andreyevna: Daha ne kadar surat asacaksın bana? Birbirimize bir kötülük yapmadık. Neden düşman olalım? Yeter artık...</p>
				<p class="normal">sonya: Ben de istiyordum bunu. (Yelena Andreyevna’yı kucaklar.) Küslük yeter.</p>
				<p class="normal">yelena andreyevna: Çok sevindim!</p>
				<p class="normal">(İkisi de heyecanlıdırlar.)</p>
				<p class="normal">sonya: Babam yattı mı?</p>
				<p class="normal">yelena andreyevna: Hayır, salonda oturuyor... Haftalardır konuşmuyoruz birbirimizle. Tanrı bilir neden... (Büfenin açık olduğunu görür.) Hayrola?</p>
				<p class="normal">sonya: Mihail Lvoviç yemek yedi.</p>
				<p class="normal">yelena andreyevna: Şarap da var... Hadi, arkadaşlığımıza içelim.</p>
				<p class="normal">sonya: Hadi.</p>
				<p class="normal">yelena andreyevna: Aynı kadehten... (Doldurur.) Böylesi daha iyi. Birbirimize de sen diyelim artık, tamam mı?</p>
				<p class="normal">sonya: Tamam. (İçer ve öpüşürler.) Çoktandır barışalım istiyordum, ama utanıyordum nedense... (Ağlar.)</p>
				<p class="normal">yelena andreyevna: Niye ağlıyorsun?</p>
				<p class="normal">sonya: Yok bir şey, öyle işte...</p>
				<p class="normal">yelena andreyevna: Peki, peki, yeter... (Ağlar.) Tuhafım... İşte ben de ağlıyorum... (Bir sessizlik...) Babanla içten pazarlıklı evlendiğimi düşünerek kızıyorsun bana, değil mi... Yemine inanıyorsan eğer, yemin ederim, severek evlendim onunla... Bir bilgin, tanınmış bir kişi olarak etkiledi beni... Gerçek bir sevgi değildi bu, yapaydı; ama o zaman gerçek gibi görünmüştü bana. Oysa sen düğünümüzden beri, akıllı, kuşkucu bakışlarınla beni cezalandırmaktan vazgeçmedin.</p>
				<p class="normal">sonya: Tamam, barıştık artık! Unutalım.</p>
				<p class="normal">yelena andreyevna: İnsanlara öyle bakma, yakışmıyor sana. Herkese inanmalı, başka türlü yaşanmaz.</p>
				<p class="normal">(Bir sessizlik...)</p>
				<p class="normal">sonya: Bir dost gibi, yürekten söyle bana... Mutlu musun?</p>
				<p class="normal">yelena andreyevna: Hayır.</p>
				<p class="normal">sonya: Biliyordum bunu. Bir soru daha; ama içtenlikle yanıtla. Genç bir kocan olsun ister miydin?</p>
				<p class="normal">yelena andreyevna: Nasıl da küçük bir kız gibisin hâlâ. Tabii isterdim. (Güler.) Hadi, bir şey daha sor bakayım, bekliyorum...</p>
				<p class="normal">sonya: Doktordan hoşlanıyor musun?</p>
				<p class="normal">yelena andreyevna: Evet, çok...</p>
				<p class="normal">sonya (güler): Suratımda salakça bir ifade var, değil mi? Gitti o, ama ben hâlâ sesini, adımlarını istiyorum sanki... Karanlık pencereye baktığımda yüzünü görüyorum... Dur da anlatayım bunu... Ama böyle yüksek sesle konuşmamalıyım, utanıyorum... Benim odama gidelim, orda konuşuruz. Beni çok salak buluyorsun, değil mi? İtiraf et... Onun hakkında bir şeyler söylesene bana...</p>
				<p class="normal">yelena andreyevna: Ne söyleyeyim istiyorsun?</p>
				<p class="normal">sonya: Akıllı bir insan... Her şeyi başarıyor, her şeyin üstesinden gelebilir... Hem hastaları iyileştiriyor, hem ormanlar yetiştiriyor...</p>
				<p class="normal">yelena andreyevna: İş ormanda, ya da doktorlukta değil... Canımın içi, yetenek konusu bu, anlasana! Ama sen yeteneğin ne olduğunu bilir misin? Gözü peklik, özgür bir kafa, geniş görüşlülük demektir yetenek... Bir ağaç dikiliyor ve bin yıl sonra neler olacağını görüyor şimdiden, insanlığın mutluluğunu görür gibi oluyor. Böyle insanlar azdır, onları sevmek gerekir... İçiyor, kabalık yaptığı oluyor, ama ne çıkar? Rusya’da yetenekli insan temiz kalamaz ki. Düşünsene, ne biçim bir yaşamı var bu doktorun! Çamurdan geçilmez yollar, ayazlar, kar fırtınaları, aşmak zorunda olduğu uzak mesafeler... Halk kaba, yabanıl; yoksulluk, hastalık almış yürümüş... Böyle bir ortamda her gün çalışan, didinen insanın, temiz ve ayık olarak kırk yaşlarına ulaşması güçtür. (Öper Sonya’yı.) Senin mutlu olmanı yürekten dilerim, mutluluğa layıksın... (Kalkar.) Bense bıkkınlık verici, ikinci sınıf bir insanım hep... Müzik çalışmalarımda, kocamın evinde, tüm romantik ilişkilerde, her yerde tek sözcükle, önemsiz bir kişi oldum. Gerçekten de Sonya, mutsuzum, çok mutsuzum! (İçi kabarmış yürür sahnede.) Bu dünyada mutluluk yok bana. Yok! Niye gülüyorsun?</p>
				<p class="normal">sonya (yüzünü gizleyerek güler): Ben öyle mutluyum... öyle mutluyum ki!</p>
				<p class="normal">yelena andreyevna: Bir şeyler çalmak istiyorum... Şimdi bir şeyler çalmak isterdim.</p>
				<p class="normal">sonya: Çal. (Kucaklar onu.) Uyuyamam artık... Çal hadi!</p>
				<p class="normal">yelena andreyevna: Hemen. Baban uyumuyor ama. Hastayken müzikten rahatsız oluyor. Git de sor. Bir şey demezse çalarım. Hadi, git.</p>
				<p class="normal">sonya: Gidiyorum. (Çıkar.)</p>
				<p class="normal">(Bahçeden bekçinin sopa vuruşları işitilir.)</p>
				<p class="normal">yelena andreyevna: Çoktandır çalmadım. Çalıp ağlayacağım, aptallar gibi. (Pencereye doğru) Sen misin takırdayan Yefim?</p>
				<p class="normal">bekçinin sesi: Benim!</p>
				<p class="normal">yelena andreyevna: Takırdama, bey hasta...</p>
				<p class="normal">bekçinin sesi: Hemen gidiyorum! (Islık çalar.) Hey, Karabaş, Çomar, gelin buraya!</p>
				<p class="normal">sonya (döner): Olamazmış!</p>
	<p class="h2baslik">perde</p>
	</div>
<div class="calibre1" id="calibre_pb_17"/></body>
</html>