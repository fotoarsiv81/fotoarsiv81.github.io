<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Dördüncü Perde</p>
				<p class="normal">Sorinler’in evinde Konstantin Treplev’in çalışma odası yaptığı bir salon. Sağda ve solda, içerdeki odalara açılan kapılar. Tam karşıda, terasa açılan camlı kapı. Bir konuk salonunda bulunması olağan eşya dışında, sağ köşede bir yazı masası, sol kapının yanında alaturka bir sedir, ayrıca bir kitaplık, pencere önlerinde ve iskemlelerde kitaplar. Vakit akşamdır. Abajurlu bir masa lambasının aydınlattığı odanın loşluğunda, bahçedeki ağaçların hışırtısı, rüzgârın bacalardaki uğultusu işitilmektedir. Bekçinin sopa vuruşları. Medvedenko ve Mâşa girerler.</p>
				<p class="normal">mâşa (seslenir): Konstantin Gavrilıç! Konstantin Gavrilıç! (Çevreye bakınır.) Kimseler yok! İhtiyar da her an “Kostya nerde, Kostya nerde?” diye sorup duruyor. Yapamıyor onsuz...</p>
				<p class="normal">medvedenko: Yalnızlıktan korkuyor. (Kulak kabartır.) Ne berbat bir hava! İki gündür böyle.</p>
				<p class="normal">mâşa (lambanın fitilini açar): Gölde dalgalar göklere çıkıyor.</p>
				<p class="normal">medvedenko: Bahçede göz gözü görmüyor. Söylesek de şu tiyatro sahnesini söküp atsalar. Çıplak, çirkin bir iskelet. Perdesi rüzgârda şaklıyor. Dün akşam ordan geçerken, sanki birisi ağlıyormuş gibi geldi bana.</p>
				<p class="normal">mâşa: Daha neler...</p>
				<p class="normal">(Bir sessizlik...)</p>
				<p class="normal">medvedenko: Mâşa, evimize gidelim.</p>
				<p class="normal">mâşa (başını olumsuz anlamda sallar): Ben gece burda kalacağım.</p>
				<p class="normal">medvedenko (yalvarır): Mâşa, gidelim! Yavrumuz açtır belki.</p>
				<p class="normal">mâşa: Saçmalama. Matryona doyurmuştur.</p>
				<p class="normal">(Bir sessizlik...)</p>
				<p class="normal">medvedenko: Yazık yavrucağa... Üç gündür annesiz...</p>
				<p class="normal">mâşa: Çekilmez bir adam oldun artık! Eskiden, hiç değilse arada bir felsefe yapardın. Şimdi “yavrumuz... evimiz...” den başka laf çıkmaz oldu ağzından.</p>
				<p class="normal">medvedenko: Mâşa, gidelim.</p>
				<p class="normal">mâşa: Kendin git.</p>
				<p class="normal">medvedenko: Baban bana at vermez.</p>
				<p class="normal">mâşa: Verir verir. Git iste...</p>
				<p class="normal">medvedenko: Öyle ya, isteyeyim... Sen yarın mı geliyorsun?</p>
				<p class="normal">mâşa (enfiye çeker): Hı, yarın. Uzattın ama artık!</p>
				<p class="normal">(Treplev ve Polina Andreyevna girerler. Treplev yastıklar ve bir yorgan, Polina Andreyevna bir yatak çarşafı taşımaktadır. Getirdiklerini sedirin üstüne koyarlar. Treplev gidip masasının başına oturur.)</p>
				<p class="normal">mâşa: Ne için bunlar anne?</p>
				<p class="normal">polina andreyevna: Pyotr Nikolayeviç kendisine Kostya’nın odasına yatak yapılmasını istedi.</p>
				<p class="normal">mâşa: Bırakın, ben yaparım... (Yatağı yapar.)</p>
				<p class="normal">polina andreyevna (içini çekerek): Ha ihtiyar, ha çocuk... Farkı yok...</p>
				<p class="normal">(Polina Andreyevna, Treplev’in yazı masasına yaklaşır, dirsekleriyle masaya dayanarak yazılara bakar. Sessizlik...)</p>
				<p class="normal">medvedenko: Eh, ben artık gideyim. Allahaısmarladık Mâşa. (Karısının elini öper.) Allahaısmarladık anneciğim... (Kayınvalidesinin elini öpmeye çalışır.)</p>
				<p class="normal">polina andreyevna (can sıkıntısıyla): Hadi uğurlar olsun.</p>
				<p class="normal">(Treplev ona bir şey söylemeden uzatır elini, Medvedenko çıkar.)</p>
				<p class="normal">polina andreyevna (Treplev’in yazdıklarına bakarak): Günün birinde gerçekten de yazar olacağınız kimin aklına gelirdi Kostya! Tanrıya şükürler olsun, dergilerden para bile gönderiyorlar yazdıklarınız için... (Saçlarını okşar.) Yakışıklı da oldunuz... Kostya’cığım, güzelim, benim Mâşa’ya da biraz güler yüz gösterseniz ne olur!</p>
				<p class="normal">mâşa (yatağı yaparken): Bırakın onu, anne!</p>
				<p class="normal">polina andreyevna (Treplev’e): Öyle cana yakındır ki...  (Bir sessizlik...) Kostya, arada bir güler yüz göster bir kadına, başka bir şey istemez senden. Kendimden bilirim...</p>
				<p class="normal">(Treplev masadan kalkar, bir şey söylemeden çıkar.)</p>
				<p class="normal">mâşa: İşte kızdırdınız onu! Bu kadar üstüne varmak çok gerekliydi sanki!</p>
				<p class="normal">polina andreyevna: Ne yapayım, üzülüyorum senin için Maşenka!</p>
				<p class="normal">mâşa: Ne de gerekli ya!</p>
				<p class="normal">polina andreyevna: İçim parçalanıyor sana baktıkça: Görmüyor, anlamıyor değilim ki...</p>
				<p class="normal">mâşa: Budalalık hepsi. Umutsuz aşk romanlarda olur. Saçma bütün bunlar. İnsanın kendini bırakmaması, balığın kavağa çıkmasını bekler gibi boş umutlara kapılmaması gerek... Yüreğinde aşkın kıpırtısını duydun mu, yapılacak en iyi şey onu ordan kovmaktır. Kocamı başka bir yere atayacaklarmış zaten. Hele gidelim oraya, unutacağım her şeyi, kökünden söküp atacağım yüreğimden.</p>
				<p class="normal">(İki oda öteden hüzünlü bir vals duyulur.)</p>
				<p class="normal">polina andreyevna: Kostya çalıyor. İçi sıkılıyor çocuğun.</p>
				<p class="normal">mâşa (sessizce birkaç tur vals yapar): En önemlisi anne, gözden ırak olması... Benim Semyon’un atanma işi olsun, gidelim, bir ay geçmeden her şeyi unutacağım. Saçma bütün bunlar.</p>
				<p class="normal">(Soldaki kapı açılır. Dorn ve Medvedenko, tekerlekli koltuğunda Sorin’i getirirler.)</p>
				<p class="normal">medvedenko: Altı nüfus benim elime bakıyor şimdi. Gel gör ki sekiz okka un, yetmiş kapik...</p>
				<p class="normal">dorn: Yettirebilirsen yettir ha!</p>
				<p class="normal">medvedenko: Sizin için hava hoş! Denizde kum sizde para.</p>
				<p class="normal">dorn: Para mı? Otuz yıl gece gündüz, anamdan emdiğim süt burnumdan gelircesine çalıştıktan sonra, iki bin ruble artırabilmişim. Onu da geçenlerde yurtdışında harcadım. Şimdi meteliğim yok.</p>
				<p class="normal">mâşa (kocasına): Sen daha gitmedin mi?</p>
				<p class="normal">medvedenko (suçlu): Nasıl gideyim? At vermezlerse...</p>
				<p class="normal">mâşa (can sıkıntısı ve öfkeyle, yavaş sesle): Gözüm seni görmesin!</p>
				<p class="normal">(Sorin’in koltuğunu odanın sol tarafına getirirler; Polina Andreyevna, Mâşa ve Dorn da Sorin’in yakınında otururlar. Medvedenko üzüntü içinde bir köşeye çekilir.)</p>
				<p class="normal">dorn: Ne kadar değişmiş burası! Konuk salonu çalışma odası olmuş.</p>
				<p class="normal">mâşa: Konstantin Gavrilıç daha rahat çalışıyor burda. Canı istediğinde çıkıp bahçede dolaşıyor, düşünüyor.</p>
				<p class="normal">(Bekçinin sopa vuruşları...)</p>
				<p class="normal">sorin: Kardeşim nerde?</p>
				<p class="normal">dorn: İstasyona Trigorin’i karşılamaya gitti. Nerdeyse döner.</p>
				<p class="normal">sorin: Kardeşimi çağırttığınıza göre hastalığım tehlikeli demek. (Kısa bir susuştan sonra) Şu işe bakın, tehlikeli biçimde hastayım, ama kimsenin ilaç verdiği yok!</p>
				<p class="normal">dorn: Ne istiyorsunuz ilaç olarak? Valeryan damlası mı? Karbonat mı? Yoksa kına mı?</p>
				<p class="normal">sorin: İşte, felsefe başlıyor yine! Of, ne bitmez çiledir bu! (Başıyla sediri göstererek) Benim için mi serildi?</p>
				<p class="normal">polina andreyevna: Sizin için Pyotr Nikolayeviç.</p>
				<p class="normal">sorin: Çok teşekkür ederim.</p>
				<p class="normal">dorn (bir şarkı mırıldanır): “Yüzüyor ay gece göklerinde...”</p>
				<p class="normal">sorin: Ne diyeceğim bakın, Kostya’ya bir hikâye konusu vermek istiyorum. Adı şöyle olmalı: “İstemiş olan adam”. L’homme qui a voulu. Bir zamanlar gençken yazar olmak istedim, olamadım. Güzel konuşmaya özendim, beceremedim, dilin canına okudum. (Kendini taklit eder.) “... vesselam filan, falan filan...” Öyle ki başladığım lafı bağlayana kadar ter basardı. Evlenmek istedim, evlenemedim. Kentte yaşamak isterdim, hayatım köyde sona eriyor, vesselam!</p>
				<p class="normal">dorn: Yüksek dereceli devlet memuru olmak istiyordun, oldun.</p>
				<p class="normal">sorin (güler): Bunun için özel çaba harcamadım. Kendiliğinden oldu.</p>
				<p class="normal">dorn: İnsanın altmış iki yaşında hayatından hoşnut olmadığını belirtmesi, kabul edersiniz ki yücegönüllü bir davranış değil.</p>
				<p class="normal">sorin: Ne dik kafalı adam bu! Yahu, ben yaşamak istiyorum, anlasanıza!</p>
				<p class="normal">dorn: Hafiflik... Doğa yasalarına göre her yaşam bir yerde sona ermek zorundadır.</p>
				<p class="normal">sorin: Siz doymuş bir adam olarak yargı veriyorsunuz. Kanıksamışsınız artık, hayata karşı umursamazlığınız bundan; sizin için hepsi bir. Fakat ölmek sizin için de korkunç olacak.</p>
				<p class="normal">dorn: Ölüm korkusu hayvansal bir korkudur... Onu alt etmek gerekir. Ancak ölümden sonraki hayata inananlar, bilinçli olarak korkarlar ölümden, çünkü günahlarının ağırlığı altında ezilirler... Oysa siz, bir kere, öteki dünyaya inanan biri değilsiniz; ikincisi, ne günahınız var? Yirmi beş yıl Adalet Bakanlığında çalıştınız, hepsi bu.</p>
				<p class="normal">sorin (güler): Yirmi sekiz.</p>
				<p class="normal">(Treplev girer, Sorin’in ayak ucundaki sandalyeye oturur. Mâşa tüm sahne boyunca gözlerini ayırmaz ondan.)</p>
				<p class="normal">dorn: Konstantin Gavriloviç’in çalışmasına engel oluyoruz.</p>
				<p class="normal">treplev: Yok canım.</p>
				<p class="normal">(Bir sessizlik...)</p>
				<p class="normal">medvedenko: Doktor, yurtdışında en çok hangi şehirden hoşlandığınızı sorabilir miyim?</p>
				<p class="normal">dorn: Cenova’dan.</p>
				<p class="normal">treplev: Neden Cenova?</p>
				<p class="normal">dorn: Çünkü orda sokakları dolduran kalabalıkta insanı çeken, etkileyen bir şey vardır. Akşamüstü otelinden çıktığında, sokakların insanla dolduğunu görürsün. Sen de bu kalabalığa karışır, onunla kaynaşır, belirli amacın olmadan, gelişigüzel dolaşır durursun. Kendini bu kalabalığın bir parçası hisseder, evrensel bir ruhun varlığına inanmaya başlarsın... Hani bir zamanlar sizin oyununuzda Nina Zareçnaya’nın oynadığı türden bir şey... Sahi Zareçnaya nerelerde şimdi? Ne yapıyor?</p>
				<p class="normal">treplev: İyi olduğunu sanırım.</p>
				<p class="normal">dorn: Biraz tuhaf bir yaşam sürdürdüğü çalındı da kulağıma... Nedir bu işin aslı?</p>
				<p class="normal">treplev: Uzun hikâye bu doktor.</p>
				<p class="normal">dorn: Siz kısaca anlatınız...</p>
				<p class="normal">treplev: Evinden ayrıldıktan sonra Trigorin’le yaşamaya başladı. Bunu biliyorsunuz, değil mi?</p>
				<p class="normal">dorn: Biliyorum, evet.</p>
				<p class="normal">treplev: Bir çocuğu oldu, çocuk öldü. Sonra Trigorin, pek doğal olarak, onu bırakıp eski ilişkilerine döndü. Zaten bu ilişkileri hiçbir zaman koparmamıştı, kurnazlıkla hepsini birden idare edecek karakterde biridir çünkü. Bunlardan anlayabildiğim kadarıyla, Nina özel yaşamında başarısızlığa uğradı.</p>
				<p class="normal">dorn: Ya sahnede?</p>
				<p class="normal">treplev: İşin bu yanı sanırım daha da kötü. Moskova yakınlarında yazlık bir tiyatroda başladı, taşraya gitti sonra. İlk zamanlar onu izliyor, nereye giderse ardından gidiyordum. Büyük rollere heves ediyordu. Fakat sesi kaba, kulak tırmalayıcı, hareketleri sert ve keskindi. Arada bir yeteneklice bağırdığı, yeteneklice öldüğü anlar olmuyor değildi... Fakat kısa, sürekli olmayan anlardı bunlar.</p>
				<p class="normal">dorn: Ama yine de yeteneği var demek?</p>
				<p class="normal">treplev: Anlaması kolay değil. Ama olsa gerek. Ben onu görüyordum, ama o beni görmek istemiyordu, hizmetçisi de bırakmıyordu otel odasına. Duygularını anlıyor, fazla ısrar etmiyordum görüşmekte. (Bir sessizlik...) Başka ne anlatayım? Sonra buraya döndüğümde, mektuplar aldım ondan. Akıllı, içten, ilginç mektuplardı... Yakınmıyordu hiçbir şeyden, ama alabildiğine mutsuz olduğunu hissediyordum... Her satırı gergin, hasta bir sinirdi sanki... Hayal dünyası da dağınıktı biraz. “Martı” diye imzalıyordu mektuplarını. Puşkin’in Deniz Kızı oyununda değirmencinin kendini kuzgun sanması gibi, o da mektuplarında, bir martı olduğunu tekrarlayıp duruyordu. Burdaymış şimdi.</p>
				<p class="normal">dorn: Burda mı? Nasıl yani?</p>
				<p class="normal">treplev: Şehirde, otelde, dört beş gündür orda bir odada kalıyor. Görmeye gidecektim ben, Marya İlyiniçna gitti de, ama kimseyi kabul etmiyor. Semyon Semyonoviç dün öğleden sonra onu kırda, burdan iki verst ötede gördüğünü söylüyor.</p>
				<p class="normal">medvedenko: Gördüm ya! Şu yana, şehre doğru yürüyordu. Selamlayıp, neden bizi görmeye gelmediğini sordum. Geleceğini söyledi.</p>
				<p class="normal">treplev: Gelmez. (Bir sessizlik...) Babasıyla üvey annesi adını bile duymak istemiyorlar. Her yana bekçiler koymuşlar, çiftliğe yanaştırılmaması için. (Doktorlar birlikte yazı masasına doğru yürürler.) Doktor, kâğıt üzerine filozof olmak ne kadar kolay, ama aslında ne kadar güç bir şey bu.</p>
				<p class="normal">sorin: Dilber kızdı.</p>
				<p class="normal">dorn: Ne buyurdunuz?</p>
				<p class="normal">sorin: Dilber kızdı diyorum. Hatta devlet danışmanı Sorin bir ara âşıktı ona.</p>
				<p class="normal">dorn: Seni koca çapkın!</p>
				<p class="normal">(Şamrayev’in gülüşü duyulur.)</p>
				<p class="normal">polina andreyevna: Anlaşılan istasyondan döndü bizimkiler...</p>
				<p class="normal">treplev: Evet, annemin sesini duyuyorum.</p>
				<p class="normal">(Arkadina, Trigorin, arkalarından Şamrayev girerler.)</p>
				<p class="normal">şamrayev (girerken): Bizler yaşlanıyoruz, doğanın kör güçleri aşındırıp yok ediyor bizleri de; fakat siz, saygıdeğer hanımefendi, siz her dem tazesiniz... Bu parlak bluz, bu canlılık, hareketlerinizdeki bu zarafet...</p>
				<p class="normal">arkadina: Yine nazarınız değecek, can sıkıcı adam!</p>
				<p class="normal">trigorin (Sorin’e): Nasılsınız, Pyotr Nikolayeviç? Bu ikide bir hastalanmaklar da nedir? Hoş değil! (Mâşa’yı görür, neşeyle) Marya İlyiniçna!</p>
				<p class="normal">mâşa: Tanıdınız demek? (Trigorin’in elini sıkar.)</p>
				<p class="normal">trigorin: Evlendiniz mi?</p>
				<p class="normal">mâşa: Çoktan.</p>
				<p class="normal">trigorin: Mutlusunuz ya? (Dorn ve Medvedenko’yla selamlaşır, sonra kararsız adımlarla Treplev’e yaklaşır.) İrina Nikolayevna geçmişi unuttuğunuzu, bana artık kızmadığınızı söylüyordu.</p>
				<p class="normal">(Treplev elini uzatır ona.)</p>
				<p class="normal">arkadina (oğluna): Bak, Boris Alekseyeviç yeni hikâyenin yayınlandığı dergiyi getirdi.</p>
				<p class="normal">treplev (dergiyi alır, Trigorin’e): Teşekkür ederim. Çok naziksiniz.</p>
				<p class="normal">(Otururlar.)</p>
				<p class="normal">trigorin: Hayranlarınızın da selamlarını getirdim... Petersburg’da ve Moskova’da hep sizden konuşuluyor zaten. “Nasıl biri?”, “Kaç yaşında?”, “Esmer mi yoksa sarışın mı?” Herkes bu sorulara yanıt arıyor. Genç biri olmadığınız konusunda nedense görüş birliği var... Takma adla yazdığınız için gerçek adınızı da bilen yok. Demir Maske gibi gizemlisiniz...</p>
				<p class="normal">treplev: Epey kalacak mısınız burda?</p>
				<p class="normal">trigorin: Hayır. Yarın Moskova’ya dönmem gerek. Bitirmem gereken bir hikâye var. Bir yıllığa da bir şey yazmaya söz verdim. Yani, eski tas eski hamam...</p>
				<p class="normal">(Onlar konuşmaktalarken, Arkadina ve Polina Andreyevna odanın ortasına bir oyun masası getirip açarlar. Şamrayev şamdanın mumlarını yakar, iskemlelerini yerleştirir. Dolaptan tombala kutusunu çıkarırlar.)</p>
				<p class="normal">trigorin: Hava güler yüzle karşılamadı beni. Yaman rüzgâr var. Yarın yatışırsa biraz göle balık avlamaya gitmek istiyorum. Ha, bir de, hani parkta oyununuzun sahnelendiği bir yer vardı, anımsadınız mı bilmem, orayı görmeliyim. Bir hikâye konusu olgunlaştı da kafamda... Ama olay yerini belleğimde tazelemem gerekiyor...</p>
				<p class="normal">mâşa (babasına): Baba, izin ver de bir at versinler kocama. Eve gitmesi gerek.</p>
				<p class="normal">şamrayev (öfkeyle taklit ederek): “At versinler...”, “Eve gitmesi gerek...” Hayvanlar istasyondan yeni döndü, görmedin mi? Yine yola koşamayız ya!</p>
				<p class="normal">mâşa: At köküne kıran girmedi ki canım... (Babasının sustuğunu görünce, elini lanet olsun anlamında sallar.) Size dert anlatmak mı!..</p>
				<p class="normal">medvedenko: Mâşa, ben yayan da giderim... Gerçekten...</p>
				<p class="normal">polina andreyevna (içini çekerek): Yayan, bu havada... (Oyun masasına oturur.) Bayanlar baylar, buyrun...</p>
				<p class="normal">medvedenko: Canım ne olacak, topu topu altı verstlik yol... Hadi allahaısmarladık... (Karısının elini öper.) Allahaısmarladık anneciğim... (Kaynanası istemeye istemeye uzatır elini, öpülmesi için.) Kimseye rahatsızlık vermek istemezdim ama, yavrucak... (Eğilerek selamlar herkesi.) Allahaısmarladık. (Suçlu suçlu yürüyerek çıkar.)</p>
				<p class="normal">şamrayev: Yürüsün varsın! Paşa değil ya bu!</p>
				<p class="normal">polina andreyevna (masaya vurarak): Bayanlar baylar, lütfen zaman yitirmeyelim. Az sonra akşam yemeğine çağrılacağız..</p>
				<p class="normal">(Şamrayev, Mâşa ve Dorn masa başına geçerler.)</p>
				<p class="normal">arkadina (Trigorin’e): Uzun güz akşamları başladığında tombala oynanır burda. Bakın, şu gördüğünüz tombala, çocukluğumuzdan kalmadır; rahmetli annem oynardı bizimle... Akşam yemeğine kadar siz de bir partiye katılmak istemez misiniz? (Trigorin’le birlikte masaya otururlar.) Can sıkıcı bir oyun ama alışınca hiç de fena değildir... (Herkese üçer kart dağıtır.)</p>
				<p class="normal">treplev (dergiyi karıştırarak): Kendi hikâyesini okumuş, benimkinin olduğu sayfaları kesip açmamış bile... (Dergiyi çalışma masasının üstüne bırakır, sol kapıya doğru gider, yanından geçerken eğilip saçlarından öper annesinin.)</p>
				<p class="normal">arkadina: Kostya, sen oynamıyor musun?</p>
				<p class="normal">treplev: Bağışlayın, canım istemiyor... Biraz dolaşacağım. (Çıkar.)</p>
				<p class="normal">arkadina: Onar kopek koyacağız. Doktor, siz benim yerime de koyun.</p>
				<p class="normal">dorn: Baş üstüne.</p>
				<p class="normal">mâşa: Herkes sürdü mü parasını? Çekiyorum... Yirmi iki!</p>
				<p class="normal">arkadina: Bende var!</p>
				<p class="normal">mâşa: Üç!</p>
				<p class="normal">dorn: Pek güzel!</p>
				<p class="normal">mâşa: Oynadınız mı üçü? Sekiz! Seksen bir! On!</p>
				<p class="normal">şamrayev: Dur, dur, atlı kovalamıyor arkandan!</p>
				<p class="normal">arkadina: Harkov’da bir karşıladılar beni, bir karşıladılar, görecektiniz! Mutluluktan hâlâ başım dönüyor...</p>
				<p class="normal">mâşa: Otuz dört!</p>
				<p class="normal">(Sahne gerisinde hüzünlü bir vals çalındığı duyulur.)</p>
				<p class="normal">arkadina: Üniversiteliler alkış tufanına tuttular... Üç sepet çiçek, iki çelenk ve bir de bu... (Göğsündeki broşu çıkarıp masaya atar.)</p>
				<p class="normal">şamrayev: Değerli bir şey bu...</p>
				<p class="normal">mâşa: Elli!</p>
				<p class="normal">dorn: Tam olarak elli mi?</p>
				<p class="normal">arkadina: Göz alıcı bir tuvalet vardı üstümde... Ee, başka şeye karışmam, ama giyinmesini bilirim ben...</p>
				<p class="normal">polina andreyevna: Kostya çalıyor. İçi sıkılıyor zavallı çocuğun.</p>
				<p class="normal">şamrayev: Gazeteler veryansın ediyorlar aleyhinde.</p>
				<p class="normal">mâşa: Yetmiş yedi!</p>
				<p class="normal">arkadina: Aldırmayıversin.</p>
				<p class="normal">trigorin: Şansı yok. Kendi sesini bulamadı bir türlü. Tuhaf, bulanık, bazen sayıklamaya benzer bir şeyler var yazdıklarında. Kişileri yaşamıyor.</p>
				<p class="normal">mâşa: On bir!</p>
				<p class="normal">arkadina (göz ucuyla Sorin’e bakarak): Petruşa, sıkılıyor musun? (Bir sessizlik...) Uyumuş.</p>
				<p class="normal">dorn: Ekselans uyumuş.</p>
				<p class="normal">mâşa: Yedi! Doksan!</p>
				<p class="normal">trigorin: Ben böyle bir yerde, böyle bir göl kıyısında yaşasam, elime kalem mi alırdım yazmak için? İçimdeki bu tutkuyu yener, balık tutmaktan başka bir şey yapmazdım.</p>
				<p class="normal">mâşa: Yirmi sekiz!</p>
				<p class="normal">trigorin: Bir hani balığı ya da tatlı su levreği yakalamaktan daha büyük zevk mi olur!</p>
				<p class="normal">dorn: Ben Konstantin Gavrilıç’ın yeteneğine inanıyorum. Bir şeyler var çocukta. Kesinlikle var! İmgelerle düşünüyor. Hikâyeleri canlı, parlak. Kendi payıma, ben çok etkileniyorum onlardan. Üzücü olan, belirli bir amacın olmayışı. Okurda birtakım izlenimler uyandırıyor, hepsi bu... Fakat sadece izlenimlerle nereye kadar gidilir ki! İrina Nikolayevna, oğlunuz yazar diye mutlu musunuz?</p>
				<p class="normal">arkadina: İnanır mısın, henüz hiçbir şey okuyamadım ondan. Fırsat olmadı.</p>
				<p class="normal">mâşa: Yirmi altı!</p>
				<p class="normal">(Treplev sessizce girer, masasına doğru gider.)</p>
				<p class="normal">şamrayev (Trigorin’e): Ha, Boris Alekseyeviç, sizin bir şeyiniz var bizde.</p>
				<p class="normal">trigorin: Nedir?</p>
				<p class="normal">şamrayev: Konstantin Gavrilıç’ın vurduğu bir martı vardı ya hani, bana onun içini doldurtmamı emretmiştiniz.</p>
				<p class="normal">trigorin: Anımsayamadım! (Bir an düşünür.) Anımsayamadım, hayır!</p>
				<p class="normal">mâşa: Altmış altı! Bir!</p>
				<p class="normal">treplev (pencereyi ardına kadar açar ve kulak kabartır.) Nasıl da karanlık! İçimdeki bu sıkıntının nedenini bilsem...</p>
				<p class="normal">arkadina: Kostya, kapa pencereyi, fena esiyor.</p>
				<p class="normal">(Treplev pencereyi kapar.)</p>
				<p class="normal">mâşa: Seksen sekiz!</p>
				<p class="normal">trigorin: Bayanlar baylar, tombala!</p>
				<p class="normal">arkadina (sevinçli): Bravo! Bravo!</p>
				<p class="normal">şamrayev: Bravo!</p>
				<p class="normal">arkadina: Şansı her zaman her yerde yaver gider bu adamın. (Kalkar.) Hadi gidip bir şeyler atıştıralım şimdi. Ünlü yazarımız bugün öğle yemeği de yemedi. Yemekten sonra devam ederiz. (Oğluna) Kostya, bırak yazmayı da, yemeğe gel.</p>
				<p class="normal">treplev: Sağol anne, ben tokum.</p>
				<p class="normal">arkadina: Nasıl istersen. (Sorin’i uyandırır.) Petruşa, yemek vakti geldi! (Şamrayev’in koluna girer.) Beni Harkov’da nasıl karşıladıklarını anlatayım size...</p>
				<p class="normal">(Polina Andreyevna mumları söndürür, Dorn’la birlikte Sorin’in tekerlekli koltuğunu iterler. Birlikte sol kapıdan çıkar hepsi. Sahnede, yazı masasında oturmakta olan Treplev kalır sadece.)</p>
				<p class="normal">treplev (yazmaya hazırlanır, daha önce yazdıklarını gözden geçirir.) Yeni biçimler konusunda çok söz ettim ama, yavaş yavaş kendimin de basmakalıp bir söyleyişe kaydığımı hissediyorum... (Okur.) “Duvardaki afişte deniyordu ki...”, “Koyu, siyah saçlarla çerçevelenmiş solgun bir yüz...” Deniliyordu ki... çerçevelenmiş... (Karalar.) Bayat sözler bunlar. Kahramanın, yağmurun sesiyle uyanmasıyla başlayacağım, geri kalan her şey dışarı! Mehtaplı gece tasviri uzun ve özentili. Trigorin için kolay bunlar, kendi yöntemini elde etmiş o... Su bendinde kırık bir şişe ağzının parlaması ve değirmen taşının gölgesi mehtaplı bir gecenin tasviri için yetiyor ona. Bana ise titrek ışıklar, yıldızların yumuşak parıltısı, bir piyanonun uzaklardan gelen ve güzel kokularla dolu dingin havada yitip giden ezgileri gerekli... Ne işkence! (Bir sessizlik...) Biçimin eskiliğinde ya da yeniliğinde değil iş, yazdığın şeyi hangi biçimde olduğunu düşünmeden yazmanda, çünkü sözler özgürce akmaktadır ruhundan, bunu gitgide daha iyi anlıyorum... (Birisi masaya en yakın pencereyi tıklatır dışardan.) O da ne? (Pencereden dışarı bakar.) Karanlıktan başka bir şey görünmüyor. (Camlı kapıyı açıp kahveye bakar.) Basamaklardan aşağı koşuyordu biri. (Seslenir.) Kim var orda? (Çıkar. Terasta hızlı hızlı yürüdüğü duyulur. Yarım dakika sonra Nina Zareçnaya ile döner.) Nina! Sizdiniz demek, Nina! (Nina başını göğsüne dayar onun, sessizce ağlar.)</p>
				<p class="normal">treplev (çok duygulanmış): Nina! Sizsiniz bu, Nina!.. İçime doğmuştu, bütün gün bir sıkıntı kemirip duruyordu içimi... (Şapkasını ve pelerinini çıkarmasına yardım eder.) Oh, biriciğim benim, güzelim, sevgilim! Geldi sonunda! Ama ağlamayalım, ağlamayalım ne olur!</p>
				<p class="normal">nina: Biri var burda!</p>
				<p class="normal">treplev: Yok kimse.</p>
				<p class="normal">nina: Kapıları kilitleyin, içeri giren olur.</p>
				<p class="normal">treplev: Yok, girmez kimse.</p>
				<p class="normal">nina: İrina Nikolayevna’nın burda olduğunu biliyorum. Kapıları kilitleyin.</p>
				<p class="normal">treplev (sağdaki kapıyı anahtarla kitler, soldakine giderken): Kilidi yok bunun, şu koltuğu yanaştırayım. (Bir koltuğu itip kapının arkasına dayar.) Korkmayın, kimse girmez içeri.</p>
				<p class="normal">nina (Treplev’in yüzüne dikkatle bakar): Sıcak, güzel... Konuk salonuydu burası. Çok değişmiş miyim?</p>
				<p class="normal">treplev: Evet. Zayıflamışsınız, gözleriniz daha da irileşmiş... Nina, sizi görmem ne tuhaf! Neden hep kaçtınız benden? Neden şimdiye kadar gelmediniz buraya? Bir haftadır şehirde olduğunuzu biliyorum. Her gün birkaç kez otelinize gelip dilenci gibi pencerenizin altında durdum...</p>
				<p class="normal">nina: Benden nefret edersiniz diye korkuyordum. Her gece düşümde karşılaşıyoruz, tanımıyorsunuz beni... Bilseniz, ah! Geldiğimden beri buralarda dolaşıyorum... Gölün çevresinde... Birçok kez evinizin yakınına kadar geldim, ama bir türlü, bir türlü cesaret edemedim içeri girmeye. Oturalım hadi. (Otururlar.) Oturalım da konuşalım doya doya. Ne güzel burası, kuytu. Rüzgârı işitiyor musunuz? Bir cümle vardır Turgenyev’de: “Böyle gecelerde, sıcak bir köşesi, bir yuvası olanlara ne mutlu!” Bense bir martıyım... Yok, değil. (Alnını ovuşturur.) Ne diyordum... Ha, Turgenyev... “Tanrı tüm barınaksızların yardımcısı olsun...” Neyse. (Hüngür hüngür ağlar.)</p>
				<p class="normal">treplev: Nina, ağlıyorsunuz yine, Nina!..</p>
				<p class="normal">nina: Ağlayayım, bırakın. Böylece ferahlıyorum biraz. İki yıldır hiç ağlamadım. Dün akşam geç vakit, tiyatromuz yerinde mi diye bahçeye bakmaya geldim. Baktım, duruyor orda! İki yıldan sonra ilk kez ağladım. İçim açıldı, ferahladım. Bakın, ağlamıyorum artık. (Treplev’in elini tutar.) Demek, yazar oldunuz. Siz yazar, ben aktris... Böylece biz de bir girdaba yuvarlandık... Oysa bir çocuk sevinciyle yaşıyordum burda... Sabahları uyanınca bir şarkı tutturuyor, sizi seviyor, şöhret düşleri kuruyordum; ya şimdi? Yarın sabah erkenden üçüncü mevkide köylülerin arasında Yeletz’e gidip, kültürlü görünme meraklısı tüccarların yapışkan iltifatlarına katlanmam gerekecek...</p>
				<p class="normal">treplev: Neden gidiyorsunuz Yeletz’e?</p>
				<p class="normal">nina: Bütün kış angajmanım var. Vakti geldi.</p>
				<p class="normal">treplev: Nina, nefret ettim sizden, lanetler yağdırdım; mektuplarınızı, fotoğraflarınızı yırtıp attım. Ama her an, bütün benliğimin, size sonsuzca bağlı olduğunu biliyordum. Sizi sevmemek elimde değil Nina. Sizi yitirdiğim, yazdıklarımın yayınlanmaya başlandığı zamandan beri, hayat dayanılmaz bir şey oldu benim için... Sanki ansızın koparıldım gençliğimden ve bazen bu dünyada doksan yıldır yaşıyormuşum gibi geliyor bana. Size sesleniyor, ayaklarınızın bastığı toprakları öpüyor; nereye baksam yüzünüzü, hayatımın en güzel yıllarında bana ışıldayan o sevgili gülümsemenizi görüyorum...</p>
				<p class="normal">nina (şaşırmış): Neden söylüyor bunları bana, neden?..</p>
				<p class="normal">treplev: Yapayalnızım, beni ısıtacak hiçbir sevgi yok, bir yeraltı zindanındaymışım gibi üşüyorum, yazdıklarım da soğuk, yavan, bulanık... Nina, yalvarırım burda kalın, ya da bırakın sizinle geleyim...</p>
				<p class="normal">(Nina aceleyle şapkasını ve pelerinini giyer.)</p>
				<p class="normal">treplev: Nina, neden? Ne olur, Nina... (Onun giyinmesine bakar. Bir sessizlik...)</p>
				<p class="normal">nina: Arabam bahçe kapısı önünde bekliyor... Gelmenize gerek yok... Ben giderim... (Gözyaşları arasından) Bir bardak su verir misiniz?</p>
				<p class="normal">treplev (suyu verir): Şimdi nereye gideceksiniz?</p>
				<p class="normal">nina: Şehre. (Bir sessizlik...) İrina Nikolayevna burda mı?</p>
				<p class="normal">treplev: Evet... Perşembe günü dayım kötüleşti birden, telgraf çektik gelmesi için.</p>
				<p class="normal">nina: Neden bastığım toprakları öptüğünü söyledin bana? Beni öldürmek gerek. (Masaya eğilir.) Öyle yorgunum ki! Dinlenebilsem, birazcık dinlenebilsem!.. (Başını kaldırır.) Bir martıyım ben... Yok, değil. Aktrisim. Ah, evet! (Arkadina ve Trigorin’in gülüşmelerini duyarak kulak kabartır. Sonra soldaki kapıya doğru koşarak anahtar deliğinden bakar.) O da burda demek!.. (Treplev’e dönerek) Eh, iyi... Ne yapalım... Evet... Tiyatroya inanmıyor, hayallerimle alay ediyordu... Böylece ben de inancımı yitirdim yavaş yavaş, hevesim kalmadı... Sonra aşkın getirdiği sorunlar, kıskançlıklar, yavrum için duyduğum sürekli korku... Ufaldım, zavallılaştım, boş bir kalıp gibi oynamaya başladım sahnede... Ellerimi nereye koyacağımı bilemiyor, ayakta düzgün durmayı beceremiyor, sesimi denetleyemiyordum... İnsanın çok berbat oynadığını hissetmesi ne korkunç şeydir bilemezsiniz! Bir martıyım ben. Yok, değil. Anımsıyor musunuz, bir martı vurmuştunuz. Günün birinde bir adam geliyor, görüyor onu ve yapacak başka bir işi olmadığından kıyıyor ona... Küçük bir hikâye konusu... Yok, bu da değildi söylemek istediğim... (Alnını ovuşturur.) Ne diyordum?.. Sahneden söz ediyordum, evet. Şimdi öyle değilim artık... Şimdi gerçek bir aktrisim, zevk duyarak, coşkuyla oynuyorum; kendimden geçiyorum sahnede ve çok güzel olduğumu hissediyorum... Burda olduğum şu günlerde de yürüyorum hep, yürüyor ve düşünüyorum... İçimdeki bir gücün gelişip büyüdüğünü hissediyorum gitgide... Kostya, yazmışız ya da sahnede oynamışız, fark etmez, anlıyorum ki bizim bu işlerde başta gelen şey parıltı, şöhret filan gibi benim hayal ettiğim o şeyler değil, sabredebilme yeteneğidir... Kaderine katlanmasını bil ve inançlı ol... İnanıyorum ben ve o kadar çok acı çekmiyorum şimdi... Bir görevim, bir amacım olduğunu düşündüğümde, hayattan korkmuyorum...</p>
				<p class="normal">treplev (kederli): Siz yolunuzu bulmuşsunuz, nereye gittiğinizi biliyorsunuz... Bense, kime, neye gerekli olduğunu bilmeden, hülyaların, görüntülerin kargaşasında sürükleniyorum... Bir inancım yok. Görevimin, amacımın ne olduğunu da bilmiyorum.</p>
				<p class="normal">nina (kulak kabartarak): Şşş... Şimdi gidiyorum ben. Hoşça kalın. Büyük bir aktris olduğumda görmeye gelin beni. Söz mü? Ama şimdi... (Elini sıkar.) Geç oldu. Ayakta duracak halim yok... Yorgunum, karnım da çok acıktı...</p>
				<p class="normal">treplev: Durun, yiyecek bir şeyler getireyim size...</p>
				<p class="normal">nina: Yok, yok... Geçirmeye gelmeyin beni, kendim giderim... Arabam uzakta değil... Demek onu da kendisiyle getirdi? Eh, iyi... Ne yapalım... Trigorin’e bir şey söylemeyin gördüğünüzde... Onu seviyorum... Hatta eskisinden de daha çok seviyorum... Küçük bir hikâye konusu... Bütün kalbimle seviyorum, umutsuzca... Kostya, ne güzeldi o günler! Anımsıyor musunuz? Hayatımız nasıl da aydınlık, sıcacık, sevinç dolu ve tertemizdi! İnce, narin çiçeklere benzeyen ne duygulardı onlar!.. (Ezberden okur.) “İnsanlar, aslanlar, kartallar ve keklikler, boynuzlu geyikler, kazlar, örümcekler, derin suların suskun balıkları, deniz yıldızları ve gözle görülmesi olanaksız varlıklar; tek sözcükle, tüm canlılar, yaşamlarının kederli çemberini tamamlayıp söndüler... Artık binlerce yüzyıldır yeryüzü tek bir canlı varlık taşımıyor üzerinde ve bu zavallı ay boşu boşuna yakıyor fenerini. Çayırlarda çığrışarak uyanan turna kuşları yok artık ve ıhlamur korularında mayıs böceklerinin vızıltıları işitilmiyor... (Treplev’i taşkınlıkla kucaklar ve camlı kapıdan kaçıp gider.)</p>
				<p class="normal">treplev (bir sessizlikten sonra): Bahçede bir gören olur da anneme söylerse hiç iyi olmaz. Üzülebilir annem... (İki dakika süresince tüm el yazmalarını sessizce yırtar ve masanın altına fırlatır, sonra sağdaki kapıyı açıp kapar.)</p>
				<p class="normal">dorn (soldaki kapıyı açmaya çalışarak): Tuhaf şey. Kilitlenmiş sanki... (Girer ve koltuğu yerine koyar.) Engelli koşu! (Arkadina, Polina Andreyevna, arkalarında da şişelerle Yakov ve Mâşa, sonra Şamrayev ve Trigorin girerler.)</p>
				<p class="normal">arkadina: Kırmızı şarapla Boris Alekseyeviç’in birasını, şuraya, masaya koyun. Hem oynar, hem içeriz. Buyrun, oturalım.</p>
				<p class="normal">polina andreyevna (Yakov’a): Çayı da getir. (Mumları yakar, oyun masasına oturur.)</p>
				<p class="normal">şamrayev (Trigorin’i dolaba götürür): İşte, az önce sözünü ettiğim şey burda... (Dolaptan içine saman doldurulmuş bir martı çıkarır.) Siz ısmarlamıştınız...</p>
				<p class="normal">trigorin (martıya bakar.): Anımsamıyorum! (Biraz düşünür.) Hayır, anımsamıyorum!</p>
				<p class="normal">(Sağdan, sahne gerisinden bir silah sesi işitilir, hepsi irkilir.)</p>
				<p class="normal">arkadina (korku içinde): Nedir bu?</p>
				<p class="normal">dorn: Hiç. İlaç çantamdaki şişelerden biri patlamıştır. Kaygılanacak bir şey yok. (Sağdaki kapıdan çıkar, yarım dakika sonra döner.) Tahmin ettiğim gibi. Eter şişesi patlamış. (Bir şarkı mırıldanır.) “İşte yeniden karşında senin, büyülenmiş gibi duruyorum ben...”</p>
				<p class="normal">arkadina (yerine oturarak): Öff, öyle korktum ki... Birden aklıma... (Yüzünü elleriyle kapar.) Bir an gözlerimin önü karardı...</p>
				<p class="normal">dorn (bir dergiyi karıştırarak, Trigorin’e): İki ay kadar önce bir yazı çıkmıştı bu dergide... Amerika’dan gönderilen bir mektup... Size bir şey sormak istiyorum bu konuda. (Kolunu Trigorin’in beline dolayarak sahne önüne götürür onu.) Çünkü bu sorun çok ilgilendiriyor beni. (Sesini alçaltarak) İrina Nikolayevna’yı alıp bir yerlere götürün. Konstantin Gavriloviç kendini vurmuş.</p>
	<p class="h2baslik">perde</p>
				</div>
</body>
</html>