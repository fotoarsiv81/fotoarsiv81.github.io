<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">İkinci Perde</p>
				<p class="normal">Kırsal alan. Yana kaykılmış, çoktan terk edilmiş bir manastır. Yanında bir kuyu; bir zamanlar mezar taşı oldukları anlaşılan büyük taşlar, eski bir tahta sıra. Gayevler’in çiftliğine giden yol görünür. Yanda, biraz uzakta, yukarı doğru uzanan kavakların gölgeli görüntüsü; vişne bahçesi ordan başlamaktadır. Uzakta birbiri ardı sıra telgraf direkleri ve çok çok uzakta, ufuk çizgisinde, büyük kentin ancak çok iyi ve açık havalarda görülebilen belli belirsiz silueti. Güneş batmak üzeredir. Şarlotta, Yâşa ve Dunyaşa tahta sırada oturmaktadırlar. Yepihodov yanlarında durmakta, gitar çalmaktadır. Hepsi düşünceye dalmıştır. Başında eski bir kasket olan Şarlotta omzundan tüfeğini çıkarır, kemerinin tokasını düzeltir.</p>
				<p class="normal">şarlotta (düşünceli): İyi ki kimlik kartım yok da, kaç yaşında olduğumu bilmiyorum, hep gençmişim gibi geliyor bana. Küçük bir kız olduğum sırada babamla annem panayırlara gider, çok güzel numaralar yaparlardı. Ben de ölüm saltosu atar, çeşit çeşit numaracıklar yapardım. Babacığımla anneciğim öldükten sonra, bir Alman hanımefendi beni alıp okuttu. Böylece yetiştim, sonra da mürebbiye oldum. Fakat nereliyim, kimim, bilmiyorum... (Cebinden bir hıyar çıkarıp yemeye başlar.) Hiçbir şey bilmiyorum.</p>
				<p class="normal">(Bir sessizlik...)</p>
				<p class="normal">Canım öyle konuşmak istiyor ki. Ama kiminle konuşacaksın... Kimsem yok.</p>
				<p class="normal">yepihodov (gitarla çalıp söyler): “Bana ne dünya telaşından, bana ne dosttan düşmandan...” Mandolin çalması ne güzel oluyor.</p>
				<p class="normal">dunyaşa: Mandolin değil o, gitar... (Küçük bir el aynasına bakarak pudralanır.)</p>
				<p class="normal">yepihodov: Bir aşk çılgını için bu bir mandolindir... (Mırıldanır) “Karşılıklı aşkın ateşiyle ısınırdı yürek...”</p>
				<p class="normal">(Yâşa türküye katılır)</p>
				<p class="normal">şarlotta: Ne korkunç türkü söylüyor bu insanlar... Uy... Çakallar gibi...</p>
				<p class="normal">dunyaşa (Yâşa’ya): Yine de yurtdışında olmak ne mutluluk değil mi?</p>
				<p class="normal">yâşa: Evet, kuşkusuz. Düşüncenizi kabul etmemem olanaksız. (Esner. Sonra bir sigara tüttürür.)</p>
				<p class="normal">yepihodov: Anlaşılır bir şey. Yurtdışında artık her şey çoktandır tam kıvamında.</p>
				<p class="normal">yâşa: Çok açık.</p>
				<p class="normal">yepihodov: Ben gelişmiş bir insanımdır, çeşitli kitaplar okurum, hepsi de ilginçtirler, fakat şu dört yön dedikleri şeyi bir türlü anlayamıyorum. Sonra, doğrusu ya, yaşamak ya da kendini vurmak, benim için fark etmez, fakat yine de yanımda bir revolver taşıyorum. Bakın... (Tabanca gösterir.)</p>
				<p class="normal">şarlotta: Hıyarı yiyip bitirdim. Şimdi gidiyorum. (Tüfeği yine omzuna takar.) Yepihodov, çok akıllı ve çok korkunç bir adamsın; kadınların seni çılgınca sevmesi gerek. Brr! (Uzaklaşırken) Ne kadar akıllı olurlarsa olsunlar yine de aptal bunlar... Konuşabileceğim kimse yok... Hep yalnızım, yalnız, hiç kimsem yok... Kimim ben, neden varım, belli değil... (Hızlı hızlı uzaklaşır.)</p>
				<p class="normal">yepihodov: Doğrusu ya, başka konulara değinmeden, kendimi anlatacak olursam, yazgımın bana karşı çok acımasız olduğunu söylemem gerekiyor, kasırganın küçük bir tekneyle oynaması gibi oynuyor benimle; hadi yanıldığımı varsayalım, öyleyse neden bu sabah uyandığımda, sözüngelişi, baktım, göğsümün üstünde korkunç iri bir örümcek duruyor... İşte böyle. (İki eliyle gösterir.) Sonra bir bardak şıra içeyim desem, bakıyorum, yüksek derecede sevimsiz bir şey var içinde, tahtakurusu cinsinden...</p>
				<p class="normal">(Bir sessizlik...)</p>
				<p class="normal">Buckle’dan bir şey okudunuz mu?</p>
				<p class="normal">(Bir sessizlik...)</p>
				<p class="normal">Sizi bir çift sözle rahatsız etmek istiyorum Avdotya Fedorovna.</p>
				<p class="normal">dunyaşa: Söyleyin.</p>
				<p class="normal">yepihodov: Sizinle baş başa olmak isterdim... (İçini çeker.)</p>
				<p class="normal">dunyaşa (utanıp sıkılarak): Pekâlâ... Ancak önce bana harmaniyemi getirin... Dolabın yanında duruyor... Burası biraz serinledi de.</p>
				<p class="normal">yepihodov: Baş üstüne... Hemen getireyim... Şimdi biliyorum artık revolverimle ne yapacağımı... (Gitarı alır, çala çala uzaklaşır.)</p>
				<p class="normal">yâşa: Yirmi iki musibet... Sersemin teki, doğrusunu söylemek gerekirse... (Esner.)</p>
				<p class="normal">dunyaşa: İnşallah kendini vurmaz.</p>
				<p class="normal">(Bir sessizlik...)</p>
				<p class="normal">Sinirli, kaygılı biri olup çıktım, her şey beni kaygılandırıyor. Bey evine hizmete alındığımda küçük bir kızdım. Artık köy yaşamına alışkanlığı yitirdim. Bakın ellerime, hanımefendi elleri gibi akça pakça oldular. Soylular gibi öyle nazlı, öyle çıtkırıldım oldum ki, her şeyden korkuyorum... Korkunç bir şey bu... Yâşa, beni aldatacak olursanız, sinirlerim ne olur bilemiyorum...</p>
				<p class="normal">yâşa (kızı öper): Fıstığım! Kuşkusuz her genç kız kendini bilmelidir, kötü davranışlı kızlardan hiç haz etmem.</p>
				<p class="normal">dunyaşa: Sizi korkunç sevdim, çok kültürlüsünüz, her şeyin değerini verebilirsiniz.</p>
				<p class="normal">(Bir sessizlik...)</p>
				<p class="normal">yâşa (esner): Eve-et... Bence, eğer bir genç kız birini seviyorsa, ahlaksızlık yapıyor demektir...</p>
				<p class="normal">(Bir sessizlik...)</p>
				<p class="normal">Açık havada sigara içmek pek hoş oluyor... (Kulak kabartır.) Gelen var... Efendilerimiz geliyor...</p>
				<p class="normal">(Dunyaşa tutkuyla kucaklar onu.)</p>
				<p class="normal">Doğru eve gidin, ırmakta yüzmekten dönüyormuş gibi, bu yoldan gidin. Karşılaşırsanız sizinle buluştuğumuzu sanacaklar. Bunu istemem.</p>
				<p class="normal">dunyaşa (usulca öksürür): Sigara dumanından başıma ağrı çıktı... (Gider.)</p>
				<p class="normal">(Yâşa yalnızdır. Manastırın yakınında oturmaktadır. L. Andreyevna, Gayev, Lopahin girerler.)</p>
				<p class="normal">lopahin: Kesin olarak karar vermek gerek, zaman bizi beklemiyor. Soru çok basit aslında. Toprağı yazlık evler yapımı için kiraya vermek istiyor musunuz, istemiyor musunuz? Yanıtı da tek sözcük: Evet ya da hayır. Tek bir sözcük!</p>
				<p class="normal">l. andreyevna: Bu iğrenç puroları kim içmiş burda... (Oturur.)</p>
				<p class="normal">gayev: Demiryolu döşendi, her şey çok kolaylaştı. (Oturur.) Kente gittik, yemeğimizi yedik, döndük. Hepsi bir gün içinde. Şimdi eve gidip bir parti bilardo çekeyim... Sarı top ortaya!</p>
				<p class="normal">l. andreyevna: Yeterince vaktin var.</p>
				<p class="normal">lopahin: Tek bir sözcük sadece! (Yalvarırcasına) Ama yanıt verin bana.</p>
				<p class="normal">gayev (esner): Ne dediniz?</p>
				<p class="normal">l. andreyevna (para çantasına bakar): Dün çok param vardı, bugün çok az. Zavallı Varya’cığım, fazla masraf olmasın diye süt çorbasıyla doyuruyor herkesi. Mutfaktaki ihtiyarlara da nohuttan başka bir şey vermiyor. Bense anlamsızca har vurup harman savuruyorum. (Para çantasını düşürür, altın paralar saçılır.) Eh, döküldüler işte... (Hüzünlenmiştir.)</p>
				<p class="normal">yâşa: İzninizle hemen toplayayım efendim. (Paraları toplar.)</p>
				<p class="normal">l. andreyevna: Teşekkür ederim Yâşa. Ne diye yemek yemeye gittim sanki... Berbat bir müzikli restoran, masa örtüleri sabun kokuyor... Ne diye bu kadar çok içiyorsun, Lenya? Ne diye bu kadar çok yiyorsun? Ne diye bu kadar çok konuşuyorsun? Bugün restoranda yine çok konuştun ve hepsi de yersizdi. Yetmişli yıllar üstüne, dekadanlar üstüne... Kime bu laflar? Garsonlara dekadanlardan söz etmek!..</p>
				<p class="normal">lopahin: Evet.</p>
				<p class="normal">gayev (elini sallar): Ben iflah olmam, bu açık... (Yâşa’ya sinirli) Nedir bu, ne diye durmadan göz önünde dolaşıp duruyorsun...</p>
				<p class="normal">yâşa (güler): Sesinizi duyduğumda gülmemi tutamıyorum...</p>
				<p class="normal">gayev (kız kardeşine): Ya ben, ya o...</p>
				<p class="normal">l. andreyevna: Gidin burdan Yâşa, çekilin karşımdan.</p>
				<p class="normal">yâşa (L. Andreyevna’ya para kesesini verir.): Hemen gidiyorum. (Gülmesini zor tutarak) Hemen... (Çıkar.)</p>
				<p class="normal">lopahin: Yurtluğunuzu zenginlerden Deriganov satın almaya hazırlanıyor. Açık artırmaya kendisi gelecekmiş diyorlar...</p>
				<p class="normal">l. andreyevna: Siz bunu nerden duydunuz?</p>
				<p class="normal">lopahin: Kentte konuşuyorlar.</p>
				<p class="normal">gayev: Yaroslavl’daki teyze para göndereceğini vaat etti ya, ne zaman ve ne kadar, belli değil...</p>
				<p class="normal">lopahin: Hiçbir fikriniz yok mu? Yüz bin, iki yüz bin?</p>
				<p class="normal">l. andreyevna: Yok canım... On-on beş bin gönderse, ona da şükür.</p>
				<p class="normal">lopahin: Kusura bakmayın ama, sizin kadar aklı havada, sizin kadar işten anlamaz, sizin kadar tuhaf insanlara rastlamadım daha. Size, kendi anadilinizde çiftliğinizin satılması söyleniyor ve siz bunu anlamıyorsunuz.</p>
				<p class="normal">l. andreyevna: Ne yapalım peki? Akıl verin, ne yapalım?</p>
				<p class="normal">lopahin: Size durmadan bunu anlatıyorum ya. Her gün aynı şeyi söylemekten dilimde tüy bitti. Vişne bahçesini de, çiftlik arazisini de yazlık evler yapımı için kiraya vermelisiniz ve bunu hemen, bir an önce yapmak zorundasınız –çünkü açık artırma günü gelip çattı!– Anlayın artık, anlayın bunu! Bir kere şu yazlık konusunda kesin karara varın. Avuç dolusu para vereceklerdir ve kurtulacaksınız.</p>
				<p class="normal">l. andreyevna: Yazlık, yazlıkçılar... Bağışlayın ama, çok bayağı...</p>
				<p class="normal">gayev: Seninle tümüyle aynı kanıdayım.</p>
				<p class="normal">lopahin: Ya hüngür hüngür ağlayacak, ya avazım çıktığı kadar bağıracak, ya da düşüp bayılacağım şimdi. Yok artık! Canıma okudunuz be! (Gayev’e) Siz bir sümsüksünüz!</p>
				<p class="normal">gayev: Ne?</p>
				<p class="normal">lopahin: Sümsük! (Çıkıp gitmek ister.)</p>
				<p class="normal">l. andreyevna (ürkmüş): Yo gitmeyin, kalın burda cancağızım. Belki bir şeyler düşünürüz!</p>
				<p class="normal">lopahin: Bunda düşünülecek ne var!</p>
				<p class="normal">l. andreyevna: Gitmeyin rica ederim. Sizinle birlikte ne de olsa daha neşeliyiz.</p>
				<p class="normal">(Bir sessizlik...)</p>
				<p class="normal">Kötü bir önsezi var içimde, sanki evimiz üstümüze çökecekmiş gibi...</p>
				<p class="normal">gayev (derin bir düşüncede): Köşeye bir çiftleme... Ortada çapraz vuruş...</p>
				<p class="normal">l. andreyevna: İşlediğimiz günahların cezası...</p>
				<p class="normal">lopahin: Ne günahınız olacak sizin...</p>
				<p class="normal">gayev (ağzına bir akide şekeri atarak): Sözde varımı yoğumu akide şekerine harcamışım... öyle diyorlar... (Güler.)</p>
				<p class="normal">l. andreyevna: Benim ne günahım olacak, ha?.. Bir çılgın gibi, her an, durmaksızın saçıp savurdum paralarımı... Ve borçlanmaktan başka işi olmayan biriyle evlendim. Kocamın ölümüne şampanya neden oldu –çok içki içerdi– ve ne yazık ki birisine tutuldum hemen arkasından. Karşılıklı bir ilişkiye dönüştü bu ve tam bu sırada –bu benim ilk cezalandırılışımdı ve darbe başıma indi dosdoğru– oğlum... boğuldu ırmakta, biliyorsunuz. Yurtdışına attım kendimi büsbütün, hiçbir zaman dönmemek üzere, bu ırmağı görmemek için bir daha... Gözlerimi kapadım, koştum bilinçsizce. O da ardım sıra, acımasızca, kabaca izledi beni... Mentone yakınlarında bir yazlık satın aldım, çünkü o hastalanmıştı orada. Ve tam üç yıl, gece gündüz, dinlenmek nedir bilmedim; hasta yedi bitirdi beni, içimin canlılığı söndü. Ve geçen yıl, yazlığı borçlarımız yüzünden sattıktan sonra Paris’e gittim. Orda da soyup soğana çevirdi beni, bıraktı sonra, bir başka kadınla çekip gitti... Kendimi zehirleyip öldürmeyi denedim... Ne kadar aptalca, ne kadar utanç verici... Sonra ansızın Rusya, yurdum çekti beni... Kızım... (Gözyaşlarını siler.) Tanrım, tanrım, acı bana, bağışla günahlarımı! Cezalandırma daha fazla! (Cebinden bir telgraf çıkarır.) Bugün Paris’ten aldım. Bağışlamamı diliyor, döneyim diye yalvarıyor... (Telgrafı yırtar.) Sanki müzik sesi geliyor bir yerlerden. (Kulak kabartır.)</p>
				<p class="normal">gayev: Bizim ünlü Yahudi orkestrası bu. Dört keman, flüt ve kontrbas, anımsadın mı?</p>
				<p class="normal">l. andreyevna: Hâlâ duruyor mu onlar? Bir fırsatta bize çağıralım da bir akşam partisi düzenleyelim.</p>
				<p class="normal">lopahin (kulak kabartır): İşitilmiyor... (Ezgiyi usuldan mırıldanır.) “Almanlar, parayı göster, Rusu Fransıza çevirsinler.” (Güler) Dün tiyatroda seyrettiğim oyun ne güzeldi, çok gülünçtü.</p>
				<p class="normal">l. andreyevna: Gülünç bir şey görmüyorum ben... Oyun değil de kendinizi seyretseniz daha iyi olur. Ne kadar renksiz bir yaşamı var hepinizin, ne kadar çok boş laf ediyorsunuz.</p>
				<p class="normal">lopahin: Doğru. Niye gizlemeli ki, aptalca yaşıyoruz...</p>
				<p class="normal">(Bir sessizlik...)</p>
				<p class="normal">Babam köylüydü, odunun tekiydi, aklı hiçbir şeye ermezdi, beni okutmadı, kafayı çekip dayak atmayı bilirdi sadece, hem de her zaman sopayla. Aslında ben de ondan farksızım, salağın, odunun tekiyim. Hiçbir şey okumam. İmlam derseniz, berbattır. Hem öylesine berbattır ki, ne zaman bir şey yazmak zorunda kalsam utancımdan yerin dibine geçerim.</p>
				<p class="normal">l. andreyevna: Sizin evlenmeniz gerek dostum.</p>
				<p class="normal">lopahin: Evet... Bu doğru.</p>
				<p class="normal">l. andreyevna: Bizim Varya’yla evlenseniz iyi edersiniz. Çok iyi bir kızdır.</p>
				<p class="normal">lopahin: Evet.</p>
				<p class="normal">l. andreyevna: Alçakgönüllü, yalın bir insandır o, bütün gün çalışıp didinir; hepsinden önemlisi de, seviyor sizi. Siz de çoktandır hoşlanıyorsunuz ondan.</p>
				<p class="normal">lopahin: Daha ne? Ben razıyım... Çok iyi kız.</p>
				<p class="normal">(Bir sessizlik...)</p>
				<p class="normal">gayev: Bana da bir görev önerdiler. Yılda altı bin... Duydun mu?</p>
				<p class="normal">(Bir palto taşıyarak Firs girer.)</p>
				<p class="normal">firs: Lütfen beyim, giyinin, hava nemli.</p>
				<p class="normal">gayev (paltoyu giyer): Sen de sıktın artık.</p>
				<p class="normal">firs: Hadi, hadi... Sabahtan bir haber vermeden çıkıp gittiniz.</p>
				<p class="normal">(Gayev’i süzer.)</p>
				<p class="normal">l. andreyevna: Nasıl da yaşlandın Firs!</p>
				<p class="normal">firs: Ne buyurdunuz?</p>
				<p class="normal">lopahin: Çok yaşlandın diyorlar.</p>
				<p class="normal">firs: Çok oldu, yaşıyorum... Beni evlendirmek istediklerinde daha babacığınız dünyaya gelmemişti... (Güler.) Bizi serbest bırakan yasa çıktığındaysa, ben artık oda hizmetçilerinin başındayım. O zaman serbest olmak istemedim, efendilerin yanında kaldım.</p>
				<p class="normal">(Bir sessizlik...)</p>
				<p class="normal">Çok sevinçliydi herkes, gözümün önüne geliyor da şimdi, ama neye sevindiklerini kendileri de bilmiyordu.</p>
				<p class="normal">lopahin: Yasa çıkmadan önceki zamanlar çok iyiydi. Ne de olsa kamçılıyorlardı sizi.</p>
				<p class="normal">firs (duymaz): Tabii. Köylü efendisini, efendi köylüsünü bilirdi o zaman; şimdi her şey karmakarışık oldu, hiçbir şey anlaşılmıyor.</p>
				<p class="normal">gayev: Sus Firs. Yarın kente gitmem gerekecek. Beni bir generalle tanıştırmayı vaat ettiler, bonoları ciro edebilirmiş.</p>
				<p class="normal">lopahin: Bu yolla hiçbir şey elde edemezsiniz. Faizleri de ödeyemezsiniz.</p>
				<p class="normal">l. andreyevna: Ona bakmayın siz, sayıklıyor. General menaral yok.</p>
				<p class="normal">(Trofimov, Anya ve Varya girerler.)</p>
				<p class="normal">gayev: İşte bizimkiler geliyor.</p>
				<p class="normal">anya: Annem orda.</p>
				<p class="normal">l. andreyevna (sevecen): Gelin, gelin... Sevgili kızlarım benim... (Anya’yı ve Varya’yı kucaklayarak) Ah bir bilseydiniz, ikinizi de nasıl sevdiğimi. Oturun yanı başıma; hah şöyle.</p>
				<p class="normal">(Herkes oturur.)</p>
				<p class="normal">lopahin: Bizim ebedi öğrenci her zamanki gibi kızlarla geziyor.</p>
				<p class="normal">trofimov: Sizi ilgilendirmez.</p>
				<p class="normal">lopahin: Neredeyse elli yaşına basacak, hâlâ öğrenci.</p>
				<p class="normal">trofimov: Aptalca şakalarınızdan vazgeçin.</p>
				<p class="normal">lopahin: Bunda bozulacak ne var, acayip adam?</p>
				<p class="normal">trofimov: Bana sataşmaktan vazgeçsen iyi edersin.</p>
				<p class="normal">lopahin (güler): Sorabilir miyim, beni nasıl görüyorsunuz?</p>
				<p class="normal">trofimov: Sizi şöyle görüyorum Yermolay Alekseyiç: Varlıklı bir insansınız; yakında milyoner olacaksınız. Yoluna çıkan her şeyi yiyip yutan aç gözlü bir canavar, metabolizma olgusu bakımından nasıl gerekliyse, sen de öyle gereklisin.</p>
				<p class="normal">(Herkes güler.)</p>
				<p class="normal">varya: Petya, siz en iyisi gezegenlerden söz edin.</p>
				<p class="normal">l. andreyevna: Yok, hadi dünkü konuşmayı sürdürelim.</p>
				<p class="normal">trofimov: Hangi konudaydı bu konuşma?</p>
				<p class="normal">gayev: Gururlu insan konusunda.</p>
				<p class="normal">trofimov: Dün çok konuştuk ama bir sonuca varamadık. Sizin görüşünüze göre, gururlu insanın kişiliğinde gizemli bir şeyler olmalıdır. Belki kendinize göre siz de haklısınız, fakat eğer yalın biçimde, çok yalın biçimde düşünecek olursak, insan mademki çok büyük ölçüde kaba ve akılsızdır, mademki derin biçimde mutsuzdur, o zaman nedir gurur? Gururun ne anlamı var? Kendi kendimize hayran olmaktan vazgeçmeliyiz. Yapılacak tek şey çalışmaktır.</p>
				<p class="normal">gayev: Ne yaparsan yap öleceksin.</p>
				<p class="normal">trofimov: Kim bilir? Ve, ne demektir ölüm? Belki insanın yüz duygusu var da, insan öldüğünde bunlardan bizim tanıdığımız beş tanesi ölmektedir de, öteki doksan beş tanesi canlı kalmaktadır.</p>
				<p class="normal">l. andreyevna: Petya, ne kadar akıllısınız!..</p>
				<p class="normal">lopahin (ironik): Dehşet.</p>
				<p class="normal">trofimov: İnsanlık, sahip olduğu güçleri yetkinleştirerek ileriye doğru gidiyor. Onun bugün akıl erdiremediği şeyler, bir zaman gelecek, elle tutulurcasına anlaşılır olacaktır; fakat çalışmalıyız, gerçeği arayanlara tüm gücümüzle destek olmalıyız. Rusya’mızda şimdilik çok az kişi çalışıyor. Benim tanıdığım aydınların büyük çoğunluğu hiçbir şey araştırmaz, hiçbir şey yapmaz ve şimdilik emek harcamaya yetenekli değiller. Kendilerini aydın diye adlandırırlar ya, hizmetçi kadını, “sen” diye çağırır, köylülere hayvana davranır gibi davranırlar. Ciddi hiçbir şey okumazlar, hemen hemen hiçbir şey yazmazlar, bilimin sadece sözünü ederler, sanattan pek az anlarlar. Hepsi ciddidir, hepsinin yüzünden düşen bin parçadır, ciddiyet konusunda hiçbiri burnundan kıl aldırmaz, durmaksızın felsefe yaparlar... Ama tüm bu aydınların gözü önünde işçiler çok kötü beslenmekte, yastıksız uyumakta, tek göz odada otuz-kırk kişi barınmaktadır. Nereye baksak karanlık, rutubet, ahlaksızlık... Ve çok açık bir şey ki, bizde tüm iyi konuşmalar, sadece ve sadece başkalarını ve kendimizi kandırmak içindir. Gösterin bana, üstünde o kadar çok ve sık çene çaldığımız çocuk yuvalarımız hani nerde? Nerde okuma salonlarımız? Sadece romanlarda rastlıyoruz bunlara. Gerçek yaşamda kırıntıları bile yok. Var olan sadece pislik, bayağılık, Asyalılık... Asık suratlardan korkarım ben, sevmem onları, ciddi konuşmalardan korkarım. En iyisi susalım!</p>
				<p class="normal">lopahin: Biliyor musunuz, sabahları saat beşte kalkarım ben, sabahın köründen akşama kadar çalışırım, elimde para vardır her zaman kendimin ve başkalarının parası ve çevremdeki insanların ne biçim kişiler olduklarını çok iyi görürüm. Namuslu, dürüst insanların ne kadar az olduğunu anlamak için herhangi bir iş yapmaya kalkışmak yeter. Bazı kereler uyku tutmadığında düşünürüm de; “Tanrım,” derim, “Sonsuz büyüklükte ormanlar verdin bizlere; göz alabildiğine geniş tarlalar, en derin ufuklar... Tüm bunlara sahip olan bizler gerçekten birer dev olabilmeliydik...”</p>
				<p class="normal">l. andreyevna: Nerden çıkardın şimdi devleri... Masallarda iyidir onlar, insanı korkuturlar yoksa.</p>
				<p class="normal">(Sahnenin derinliğinden, gitarını çalarak Yepihodov geçer.)</p>
				<p class="normal">(Düşünceli) Yepihodov geliyor...</p>
				<p class="normal">anya (düşünceli): Yehihodov geliyor.</p>
				<p class="normal">gayev: Güneş battı baylar.</p>
				<p class="normal">trofimov: Evet.</p>
				<p class="normal">gayev (usuldan, şiir okur gibi): Ey doğa, ey olağanüstü varlık, sonsuz bir aydınlıkta parlarsın, olağanüstü bir güzellikle ve umursamasızca... Ey kendisine anne dediğimiz; benliğinde yaşamın varlığını ve yokluğunu birleştirirsin. Can veren de, yok eden de sensin...</p>
				<p class="normal">varya (yalvarırcasına): Dayı!</p>
				<p class="normal">anya: Dayı, başladın yine!</p>
				<p class="normal">trofimov: Siz en iyisi topu çift vuruşla ortaya gönderin.</p>
				<p class="normal">gayev: Sustum, sustum.</p>
				<p class="normal">(Hepsi otururlar, düşünceye dalarlar. Sessizlik. Sadece Firs’in usuldan homurdandığı duyulmaktadır. Ansızın, sanki gökten gelircesine, uzak bir ses, kopan bir telin gittikçe yavaşlayan kederli sesi duyulur.)</p>
				<p class="normal">l. andreyevna: Nedir bu?</p>
				<p class="normal">lopahin: Bilmem. Belki uzakta, kömür ocaklarında, bir vagon tellerden kopup düştü. Fakat çok uzakta bir yerde.</p>
				<p class="normal">gayev: Belki de bir kuş bu... Balıkçıl türünden.</p>
				<p class="normal">trofimov: Ya da puhukuşu...</p>
				<p class="normal">l. andreyevna (ürperir): Birden içim fena oldu nedense...</p>
				<p class="normal">(Bir sessizlik...)</p>
				<p class="normal">firs: Felaketten önce de böyle olmuştu: Hem baykuş ötmüş, hem de semaver durmaksızın uğuldamıştı.</p>
				<p class="normal">gayev: Hangi felaketten önce?</p>
				<p class="normal">firs: Serbest bırakılmamızdan...</p>
				<p class="normal">(Bir sessizlik...)</p>
				<p class="normal">l. andreyevna: Dostlar, gidelim artık, hava kararıyor. (Anya’ya) Gözlerinde yaşlar var... Ne oluyor sana kızım? (Kucaklar.)</p>
				<p class="normal">anya: İşte öyle anne. Bir şeyim yok.</p>
				<p class="normal">trofimov: Bir gelen var.</p>
				<p class="normal">(Başında yıpranmış bir kasket, sırtında bir palto “yoldan geçen” görünür. Çakırkeyiftir.)</p>
				<p class="normal">yoldan geçen: Söyler misiniz lütfen, burdan doğruca istasyona gidebilir miyim?</p>
				<p class="normal">gayev: Gidebilirsiniz. Bu yolu izleyin.</p>
				<p class="normal">yoldan geçen: Candan teşekkürler... (Öksürerek) Harika bir hava... (Bir şiir okur.) “Kardeşim benim, acı çeken kardeşim... Kulak ver Volga’nın iniltisine...” (Varya’ya) Mademoiselle, şu karnı aç Rusa otuz kopek verir misiniz?</p>
				<p class="normal">(Varya ürküp bağırır.)</p>
				<p class="normal">lopahin (Sert): Her terbiyesizliğin bir ölçüsü vardır!</p>
				<p class="normal">l. andreyevna (aceleyle): Alın... İşte... (Para çantasını karıştırır.) Gümüş yok... Neyse... Alın, şu altını...</p>
				<p class="normal">yoldan geçen: Candan teşekkürler! (Çıkar.)</p>
				<p class="normal">(Gülerler.)</p>
				<p class="normal">varya (ürkmüş): Gidiyorum ben... Gidiyorum... Evde insanların yiyecek bir şeyi yok, siz tanımadığınız birine altın para veriyorsunuz...</p>
				<p class="normal">l. andreyevna: Beni, bu aptal kafayı ne yapmalı bilmem ki! Ne kadar para kalmışsa, evde hepsini sana vereceğim. Yermolay Alekseyiç, bana biraz daha borç verin...</p>
				<p class="normal">lopahin: Baş üstüne.</p>
				<p class="normal">l. andreyevna: Gidelim baylar, vaktidir. Varya, seni de buracıkta kocaya verdik gitti, kutlarım.</p>
				<p class="normal">varya (gözyaşları arasından): Anne, böyle şeylerle alay edilmez.</p>
				<p class="normal">lopahin: Bir manastıra git, Ohmeliya...</p>
				<p class="normal">gayev: Benimse ellerim titriyor, çoktandır bilardo oynamadım.</p>
				<p class="normal">lopahin: Ohmeliya, ey peri, dualarında beni aklından çıkarma!</p>
				<p class="normal">l. andreyevna: Gidelim baylar. Akşam yemeğine az kaldı.</p>
				<p class="normal">varya: Korkuttu beni. Yüreğim nasıl çarpıyor.</p>
				<p class="normal">lopahin: Baylar size bir kez daha bildiriyorum. Yirmi iki ağustosta vişne bahçesi satılacak. Düşünün bunu!.. Düşünün!..</p>
				<p class="normal">(Trofimov’la Anya dışında hepsi çıkarlar.)</p>
				<p class="normal">anya (gülerek): Yoldan Geçen’den Allah razı olsun. Varya’yı korkuttu da, yalnız kalabildik.</p>
				<p class="normal">trofimov: Varya korkuyor, ansızın birbirimize âşık oluruz diye bütün gün yanımızdan ayrılmıyor. Dar kafası, bizim aşkın da üstünde olduğumuzu anlamaya yetenekli değil. Adına aşk denilen, özgürlüğe ve mutluluğa engel o küçük ve saydam şeyin çevresinden dolanıp geçmek: İşte bizim yaşamımızın amacı ve anlamı. İleri! Biz orda, uzakta parıldayan parlak yıldızlara doğru gidiyoruz, bizi kimse tutamaz! İleri! Dostlar, geride kalmayın.</p>
				<p class="normal">anya (ellerini çırparak): Ne güzel konuşuyorsunuz!</p>
				<p class="normal">(Bir sessizlik...)</p>
				<p class="normal">Bugün burası olağanüstü güzel.</p>
				<p class="normal">trofimov: Evet, hava harika.</p>
				<p class="normal">anya: Bana ne yaptınız böyle Petya; ne yaptınız da vişne bahçesini eskisi gibi sevmiyorum artık. Öyle içten seviyordum ki onu, dünyada bizim bahçeden daha güzel bir yer yoktur gibi geliyordu bana.</p>
				<p class="normal">trofimov: Tüm Rusya bizim bahçemizdir. Dünya büyük ve çok güzel. Orda olağanüstü güzellikte pek çok yer var.</p>
				<p class="normal">(Bir sessizlik...)</p>
				<p class="normal">Bir düşünün Anya, sizin dedeniz, dedenizin dedesi, tüm atalarınız köle sahibi derebeylerdi. Şimdi soruyorum size, bahçenizdeki her bir vişneden, her bir yapraktan, her bir ağaç gövdesinden size insan varlıklarının baktığını hissetmiyor musunuz; seslerini işitmiyor musunuz onların... Sizlerin tümünü, bugün yaşamakta olanlarınızı ve daha önce yaşamış olan atalarınızı, canlı insanların mülkiyetine sahip olmak çarpıklaştırdı... Ve böylece, anneniz, siz ve dayınız, başkalarının hesabına, borç karşılığında, kapınızın eşiğinden bile içeri sokmadığınız başka insanların sırtından yaşadığınızın farkında bile değilsiniz... En azından iki yüz yıl geri kaldık. Henüz hiçbir şeyimiz yok. Sadece felsefe yapıyor, tasadan yakınıyor, ya da kafayı çekip duruyoruz. Çok açık bir şey ki, bugünkü yaşamak için önce geçmişin kefaretini ödememiz, onun hesabını görmemiz gerekir. Bu kefaret de ancak acı çekerek, olağanüstü, sürekli bir emekle ödenir. Anlayın bunu Anya.</p>
				<p class="normal">anya: Yaşadığımız ev çoktandır kendi evimiz değil artık. Ben de çıkıp gideceğim burdan, söz veriyorum.</p>
				<p class="normal">trofimov: Cebinizde çiftliğin bir anahtarı varsa, çıkarıp kuyuya atın onu ve alıp başınızı gidin. Rüzgâr gibi özgür olun.</p>
				<p class="normal">anya (coşku içinde): Ne güzel söylediniz.</p>
				<p class="normal">trofimov: İnanın bana Anya, inanın! Henüz otuz yaşında bile değilim, gencim daha, bir öğrenciyim. Fakat o kadar çok şeye katlanmam gerekti ki! Kış geldi mi, hasta, kaygılı, yoksul, bir dilenci gibi boynu bükük, çaresiz kalıyorum. Alın yazım beni nerelere savurmadı ki! Fakat ruhum yine de, her zaman, her dakika, gece gündüz, açıklanamaz önsezilerle doluydu. İçimde mutluluğun önsezileri var... Anya, görüyorum onu artık...</p>
				<p class="normal">anya (düşünceli): Ay doğuyor...</p>
				<p class="normal">(Yepihodov’un, gitarıyla hep aynı hüzünlü ezgiyi çaldığı işitilmektedir. Ay doğar. Kavakların orda bir yerde, Anya’yı arayan Varya’nın, “Anya! Nerdesin!” diye seslendiği işitilir.)</p>
				<p class="normal">trofimov: Evet, ay doğuyor.</p>
				<p class="normal">(Bir sessizlik...)</p>
				<p class="normal">İşte ta kendisi, mutluluk, geliyor işte; gitgide yaklaşıyor; daha yakına, daha yakına geliyor, ayak seslerini işitiyorum bile! Biz onu görmesek, tanımasak da ne çıkar? Başkaları görecektir!</p>
				<p class="normal">(Varya’nın sesi: “Anya! Nerdesin?)</p>
				<p class="normal">Yine bu Varya! (Kızgın) İnsanı çileden çıkarır!</p>
				<p class="normal">anya: Irmak kıyısına gidelim, orası sakindir.</p>
				<p class="normal">trofimov: Gidelim.</p>
				<p class="normal">(Giderler.)</p>
				<p class="normal">(Varya’nın sesi: “Anya! Anya!”)</p>
	<p class="h2baslik">perde</p>
	</div>
<div class="calibre1" id="calibre_pb_32"/></body>
</html>