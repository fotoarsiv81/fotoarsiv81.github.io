<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Dördüncü Perde</p>
				<p class="normal">Dyadin’in Hruşçov’dan kiraladığı değirmen, yanında ev ve orman.</p>
	<p class="h2baslik">I<br class="chapter"/>
			    yelena andreyevna, dyadin<br class="chapter"/>
			    (Pencerenin altındaki sırada oturmaktadırlar.)</p>
				<p class="normal">yelena andreyevna: Kuzum İlya İlyiç, yarın yeniden uğrayıverin postaneye.</p>
				<p class="normal">dyadin: Hiç şüpheniz olmasın.</p>
				<p class="normal">yelena andreyevna: Üç gün daha bekleyeceğim. Eğer mektubuma kardeşimden bir karşılık gelmezse, sizden ödünç para alıp kendim gideceğim Moskova’ya. Ömrümün sonuna kadar burda, sizin değirmeninizde kalacak değilim elbette.</p>
				<p class="normal">dyadin: Ona ne şüphe... (Susuş.) Size akıl vermek haddim değil ama, çok sayın bayan, yazdığınız bütün bu mektuplar, çektiğiniz telgraflar, benim her gün postaneye gidişlerim, bütün bunlar, özür dilerim ama, hep boşa kürek. Kardeşiniz mektubunuzu nasıl yanıtlarsa yanıtlasın, sonunda döneceğiniz yer kocanızın yanı olacak yine.</p>
				<p class="normal">yelena andreyevna: Hayır, dönmeyeceğim oraya... Mantıklı olmak gerekir İlya İlyiç. Kocamı sevmiyorum. Kendilerine sevgi duyduğum gençler de, başından sonuna kadar haksızlık ettiler bana. Öyleyse, niçin döneyim oraya?! Görevden, yükümlülükten söz edeceksiniz bana... Bütün bunları ben de çok iyi biliyorum; fakat bir daha söylüyorum, mantıklı olmak gerekir... (Susuş.)</p>
				<p class="normal">dyadin: Evet sayın bayan... Yüce Rus şairi Lomonosov,<sup class="calibre2"><a href="anton_split_034.html#footnote-600-11" id="footnote-600-11-backlink" name="footnote-600-11-backlink">[11]</a></sup> Arhangelsk kentinden kaçarak Moskova’ya gitmiş, bahtını orda ele geçirmişti. Bu, şüphesiz ki, seçkin bir davranıştı Lomonosov bakımından... Fakat, siz niçin kaçtınız? Eğer mantığımızı hakçasına kullanırsak, bütün mutluluk yolları kapalı sizin için... Kanaryanın alınyazısı kafeste oturmak ve başkalarının mutluluğunu uzaktan gözlemektir, öylece ömrünün sonuna kadar kafeste oturmak.</p>
				<p class="normal">yelena andreyevna: Fakat ya kanarya değilsem ben, ya özgür bir serçeysem!</p>
				<p class="normal">dyadin: Daha neler! Kuş, uçuşundan belli olur çok sayın bayan... Sizin yerinizde başka bir kadın olsaydı, bu iki hafta içinde on kenti birden geçer, herkese külâhını ters giydirirdi. Halbuki siz sadece değirmene kadar gelebildiniz; üstelik, ruhunuz altüst oldu! Bir süre daha burda kalacak, yüreğiniz yatışınca da doğru kocanızın yanına döneceksiniz. (Kulak kabartır.) Bir araba geliyor. (Kalkar.)</p>
				<p class="normal">yelena andreyevna: Yukarı çıkayım ben.</p>
				<p class="normal">dyadin: Varlığımla sizi daha fazla rahatsız etmek istemem... Değirmenime gidip uyuyacağım biraz... Bugün Aurora’dan<sup class="calibre2"><a href="anton_split_034.html#footnote-600-12" id="footnote-600-12-backlink" name="footnote-600-12-backlink">[12]</a></sup> daha erken uyandım.</p>
				<p class="normal">yelena andreyevna: Uyandığınızda gelin, birlikte çay içelim. (Eve girer.)</p>
				<p class="normal">dyadin (yalnız): Eğer entelektüel bir çevrede yaşıyor olsaydım tipik karikatüristlerin çok işine yarardı herhalde. İnsaf edin, hem artık yaşlılık yıllarını yaşamakta bulunan, hem de çekici bir dış görünüşe sahip olmayan ben, ünlü bir profesörün genç karısını kaçırıyorum! Harika! (Çıkar.)</p>
	<p class="h2baslik">II<br class="chapter"/>
			    semyon (Bir kova taşımaktadır.) ve yulya (Girer.)</p>
				<p class="normal">yulya: Merhaba Senka, kolay gelsin! İlya İlyiç burda mı?</p>
				<p class="normal">semyon: Evet. Az önce değirmene gitti.</p>
				<p class="normal">yulya: Gidip çağırsana.</p>
				<p class="normal">semyon: Baş üstüne. (Çıkar.)</p>
				<p class="normal">yulya (yalnız): Uyuyor olmalı... (Pencerenin altındaki küçük bir sıraya oturup derin bir iç geçirir.) Kimi uyur, kimi gezer, bense bütün gün mecnun gibi bir oraya bir buraya... Tanrı da bir türlü canımı almaz. (Daha derin bir iç geçirir.) Tanrım, ne avanak insanlar var yeryüzünde şu Vaflya gibi. Ambarın yanından geçerken kara bir domuz yavrusu çıkıyordu dışarı... Domuzlar el âlemin un çuvallarını paralayınca görecek gününü... (Dyadin girer.)</p>
	<p class="h2baslik">III<br class="chapter"/>
			    yulya, dyadin</p>
				<p class="normal">dyadin (redingotunu giyinirken): Siz misiniz Yulya Stepanovna? Kılığımdan dolayı özür dilerim... Morpheus’un<sup class="calibre2"><a href="anton_split_034.html#footnote-600-13" id="footnote-600-13-backlink" name="footnote-600-13-backlink">[13]</a></sup> kucağında birazcık kestirmek istemiştim de.</p>
				<p class="normal">yulya: Merhaba.</p>
				<p class="normal">dyadin: Sizi eve buyur edemeyeceğim için beni bağışlamanızı dilerim... Ortalık darmadağın... Eğer arzu ederseniz, buyrun değirmene gidelim...</p>
				<p class="normal">yulya: Ben burda da otururum. Lyoneçka ve profesör biraz eğlenip açılmak için bugün burda piknik yapmak istiyorlar, size bunu bildirmeye geldim İlya İlyiç...</p>
				<p class="normal">dyadin: Pek güzel.</p>
				<p class="normal">yulya: Ben önden geldim... Onlar da birazdan burda olacaklar. Söyleyin de şuracığa bir masa kursunlar, semaveri de unutmayın tabi... Senka’ya da emir verin de, arabadan benim öteberi sepetini çıkarıp getirsin.</p>
				<p class="normal">dyadin: Hay hay! (Susuş.) Ne var ne yok sizin oralarda?</p>
				<p class="normal">yulya: Berbat, İlya İlyiç... İnanır mısınız, kaygılanmaktan nerdeyse hasta oldum. Biliyorsunuz, profesör ve Soneçka bizimle birlikteler artık!</p>
				<p class="normal">dyadin: Biliyorum.</p>
				<p class="normal">yulya: Yegor Petroviç kendini öldürdükten sonra evlerinde yaşayamaz oldular... Korkuyorlar. Gündüzleri bir şey değil ama, gece olunca hepsi bir araya toplanıp gün ışıyana kadar oturuyorlar. Dehşet içinde, Yegor Petroviç’in karanlıklar arasından çıkıvermesini bekliyorlar...</p>
				<p class="normal">dyadin: Boş inançlar... Yelena Andreyevna’yı da hatırlıyorlar mı?</p>
				<p class="normal">yulya: Elbette, hatırlıyorlar. (Susuş.) Kaçıp gitti!</p>
				<p class="normal">dyadin: Tam Ayvazosvki’nin<sup class="calibre2"><a href="anton_split_034.html#footnote-600-14" id="footnote-600-14-backlink" name="footnote-600-14-backlink">[14]</a></sup> fırçasına göre bir konu... Birdenbire kaçıp gitti.</p>
				<p class="normal">yulya: Nerde olduğu da bilinmiyor şimdi... Belki alıp başını gitti, belki de umutsuzluktan:</p>
				<p class="normal">dyadin: Tanrı iyilikçidir Yulya Stepanovna! Her şey iyi olacak.</p>
				<p class="normal">(İçinde resim gereçleri bulunan bir kutu ve bir dosyayla Hruşçov girer.)</p>
	<p class="h2baslik">IV<br class="chapter"/>
			    öncekiler, hruşçov</p>
				<p class="normal">hruşçov: Hey! Kimse yok mu? Semyon!</p>
				<p class="normal">dyadin: Burdayız!</p>
				<p class="normal">hruşçov: A!.. Merhaba Yuleçka!</p>
				<p class="normal">yulya: Merhaba Mihail Lvoviç.</p>
				<p class="normal">hruşçov: İşte çalışmak için yine sana geldim İlya İlyiç. Evde oturamıyorum. Söyle de yine dünkü gibi masamı şu ağacın altına yerleştirsinler, iki tane de lamba hazırlasınlar. Hava kararmaya başladı bile...</p>
				<p class="normal">dyadin: Baş üstüne. (Çıkar.)</p>
				<p class="normal">hruşçov: Ne var ne yok Yuleçka.</p>
				<p class="normal">yulya: Ne olsun. İyilik... (Susuş.)</p>
				<p class="normal">hruşçov: Serebryakov’lar sizde mi kalıyor?</p>
				<p class="normal">yulya: Evet, bizde kalıyorlar.</p>
				<p class="normal">hruşçov: Hımm... Lyoneçka’dan ne haber?</p>
				<p class="normal">yulya: Bütün gün evde oturuyor... Soneçka’yla birlikte...</p>
				<p class="normal">hruşçov: Şüphesiz! (Susuş.) Evleniverseler bari.</p>
				<p class="normal">yulya: Daha ne isterdim! (İçini çeker.) İnşallah! Kardeşim hem öğrenim görmüş, hem de soylu bir kişi; Soneçka da iyi bir aileden geliyor... Her zaman istediğim, Soneçka’nın...</p>
				<p class="normal">hruşçov: Soneçka ahmağın biri...</p>
				<p class="normal">yulya: Yok yok, öyle demeyin.</p>
				<p class="normal">hruşçov: Sizin Lyoneçka da tam bir akıl küpü... Zaten bütün ordakiler sanki seçilmiş de yan yana getirilmişler. Tıpkı senato!</p>
				<p class="normal">yulya: Bugün yemek yememiş olmalısınız.</p>
				<p class="normal">hruşçov: Bunu da nerden çıkardınız?</p>
				<p class="normal">yulya: Çok öfkelisiniz de.</p>
				<p class="normal">(Orta büyüklükte bir masayı birlikte taşıyarak Dyadin ve Semyon girerler.)</p>
	<p class="h2baslik">V<br class="chapter"/>
			    öncekiler, dyadin ve semyon</p>
				<p class="normal">dyadin: Mişa, ağzının tadını biliyorsun doğrusu. Çalışmak için burdan daha güzel bir yer seçmezdin. Bir vaha burası! Gözünün önüne getirebiliyor musun; çevremizde palmiyeler, Yuleçka uysal bir ceylan, sen aslan, ben kaplan.</p>
				<p class="normal">hruşçov: İyi insansın, hoş insansın ama, bu tavırların da ne oluyor İlya İlyiç? Bu şekerlemeli sözler, ayaklarınla yeri hışırdatmalar, bu omuzlarını ileri geri oynatmalar da nesi?.. Yani bir tanımayan görse, yahu bu insan değil ama, acaba ne olsa gerek, diye düşünecek... Doğrusu, can sıkıcı...</p>
				<p class="normal">dyadin: Demek ki benim alnıma da böyle yazılmış... Kaderin karşı konulamaz yazgısı.</p>
				<p class="normal">hruşçov: Al işte, tuhaf bir söz daha: Kaderin karşı konulamaz yazgısı. Bırak bütün bunları canım. (Dosyadan çıkardığı taslağı masaya iliştirir.) Bu geceyi sende geçireceğim.</p>
				<p class="normal">dyadin: Sonsuz memnun olurum... İşte, Mişa, sen kızıyorsun ama, benim içimde öyle bir sevinç var ki, anlatamam! Sanki göğsümde bir kuş şakıyor.</p>
				<p class="normal">hruşçov: Elbette sevin. (Susuş.) Seninkinde bir kuş şakıyor, benimkindeyse kara bir kurbağa. Skandal üstüne skandal! Şimanski, ormanını kesimliğe sattı... Bu bir! Yelena Andreyevna kocasını bırakıp kaçtı, nerde olduğunu da kimse bilmiyor. Bu iki! Bense gün günden daha ahmak, daha yeteneksiz, daha değersiz bir insan olup çıktığımı hissediyorum... Bu üç! Dün sana anlatmak istediğim bir şey vardı, ama anlatamadım, yiğitliğim yetmedi. Beni kutlayabilirsin. Yegor Petroviç bir anı defteri tutuyormuş. İşte ilk zamanlarda İvan İvaniç’in eline geçen bu defteri belki on kere okudum...</p>
				<p class="normal">yulya: Bizimkiler de okudular.</p>
				<p class="normal">hruşçov: Bütün kasabada çın çın çınlayan Jorj Yelena Andreyevna hikâyesi meğer pis, alçakça bir dedikodudan başka bir şey değilmiş... Ben de bu dedikoduya inanıp ötekilerle elbirliği ederek onları hor görüyor, aşağılıyordum.</p>
				<p class="normal">dyadin: İyi bir şey değil bu elbette.</p>
				<p class="normal">hruşçov: Beni bu dedikoduya inandıran ilk insan da sizin kardeşiniz oldu Yuleçka! Doğrusu, ben de çok safım! Hiç saygı duymadığım bir kişi olan kardeşinize inandım da, kendini kurban ettiği kanısında olduğum kadına inanmadım. Kötülüğe inanmakta iyiliğe inanmaktan çok daha becerikliyim, burnunun ucundan ötesini göremeyen biriyim. Demek ki ben de herkes gibi değersiz bir insanım.</p>
				<p class="normal">dyadin (Yulya’ya): Hadi değirmene gidelim kızım. Bırak bu kötücül çalışsın burda, biz seninle dolaşalım. Hadi... Sen çalışma Mişenka. (Yulya’yla birlikte çıkarlar.)</p>
				<p class="normal">hruşçov (yalnız. Fincan tabağına koyduğu boyayı sulandırır.): Bir keresinde, geceleyin, Yegor Petroviç’in onun ellerine nasıl kapandığını görmüştüm. O geceyi ayrıntılarıyla anlatmış anı defterinde, benim gelişimi, söylediğim sözleri. Aptal, dar kafalı adam diye söz ediyor benden (Susuş.) Çok koyu oldu... Biraz açmalı... Daha sonraki sayfalarda Sonya’ya çatıyor bana âşık olduğu için... Sonya hiçbir zaman âşık olmadı bana... Kâğıdı lekeledim... (Bıçakla kazır.) Bunda azıcık bir doğruluk payı olsa bile, üzerinde düşünmemeliyim artık... Ahmakça başladı, ahmakça sona erdi... (Semyon ve işçiler büyük bir masayı taşıyarak girerler.) Ne yapıyorsunuz? Bu da nesi?</p>
				<p class="normal">semyon: İlya İlyiç böyle buyurdu. Bay Jeltuhin’ler çay içmeye geleceklermiş.</p>
				<p class="normal">hruşçov: Pek çok teşekkürler. Bizim çalışma güme gitti demektir... Şunları toplayıp eve dönmeli.</p>
				<p class="normal">(Jeltuhin ve Sonya kolkola girerler.)</p>
	<p class="h2baslik">VI<br class="chapter"/>
			    hruşçov, jeltuhin ve sonya</p>
				<p class="normal">jeltuhin (şarkı söylemektedir): “Bilinmez bir kuvvet bu hüzünlü kıyılara çekiyor beni...”</p>
				<p class="normal">hruşçov: Kim var orda? Vay! (Resim gereçlerini aceleyle kutuya yerleştirmeye çalışır.)</p>
				<p class="normal">jeltuhin: Bir sorum daha var değerli Sofi... Hani bize yemeğe geldiğiniz doğum gününü hatırlıyor musunuz? İtiraf edin ki, o günkü alaylı kahkahalarınızın nedeni benim dış görünüşümdü.</p>
				<p class="normal">sonya: Saçma, Leonid Stepanıç. Nerden çıkardınız bunu? Kahkahalarımın hiçbir nedeni yoktu.</p>
				<p class="normal">jeltuhin (Hruşçov’u görerek): Vay, kimi görüyorum? Sen de burda mısın? Merhaba.</p>
				<p class="normal">hruşçov: Merhaba.</p>
				<p class="normal">jeltuhin: Çalışıyor musun? Pek güzel... Vaflya nerde?</p>
				<p class="normal">hruşçov: Orda...</p>
				<p class="normal">jeltuhin: Hangi orda?</p>
				<p class="normal">hruşçov: Sözlerimin açık olduğunu sanıyorum... Orda, değirmende.</p>
				<p class="normal">jeltuhin: Gidip çağırayım. (Giderken bir şarkı mırıldanır.) “Bilinmez bir kuvvet bu hüzünlü kıyılara çekiyor beni...” (Çıkar.)</p>
				<p class="normal">sonya: Merhaba...</p>
				<p class="normal">hruşçov: Merhaba. (Susuş.)</p>
				<p class="normal">sonya: Ne çiziyorsunuz?</p>
				<p class="normal">hruşçov: Hiç... Önemli bir şey değil.</p>
				<p class="normal">sonya: Plan mı?</p>
				<p class="normal">hruşçov: Hayır, kasabanın orman haritası. Ben çizdim. (Susuş.) Dedelerimiz zamanının ve daha önceki zamanların orman alanlarını yeşille gösterdim. Açık yeşil son yirmi beş yıl içinde kesilip yok edilen yerleri, mavi de henüz korunabilmiş orman alanlarını gösteriyor... Evet... (Susuş.) Peki, siz nasılsınız? Mutlu musunuz?</p>
				<p class="normal">sonya: Mutluluğu düşünmenin zamanı değil şimdi Mihail Lvoviç.</p>
				<p class="normal">hruşçov: Peki, ne düşünelim öyleyse?</p>
				<p class="normal">sonya: Zaten başımıza ne geldiyse, mutluluğu bu kadar çok düşünmemiz yüzünden geldi...</p>
				<p class="normal">hruşçov: Evet efendim. (Susuş.)</p>
				<p class="normal">sonya: Katıksız iyilik ya da kötülük yoktur. Çektiğim acılar eğitti beni. İnsan kendi mutluluğunu unutmalı, sadece başkalarının mutluluğunu düşünmelidir Mihail Lvoviç. Hayatımızı feda edebilmeliyiz.</p>
				<p class="normal">hruşçov: Evet... (Susuş.) Marya Vasilyevna’nın oğlu kendini öldürdü, ama o hâlâ çelişkiler arıyor broşürlerinde. Siz mutsuzluğa uğradınız, ama bir onur payı çıkarmak istiyorsunuz bundan: Hayatınızı sakatlamaya çalışıyor, böylelikle de kendinizi kurban etmiş olduğunuzu sanıyorsunuz... Kimsenin kalbi yok... Siz de ben de kalpsiziz... Hiçbir şey gerektiği gibi olmuyor... Her şey mahvolup gidiyor... Ben hemen çıkıp gideyim burdan, Jeltuhin’le size engel olmayayım. Fakat niçin ağlıyorsunuz? Bunu hiç istememiştim.</p>
				<p class="normal">sonya: Bir şey değil, bir şey değil... (Gözlerini siler.)</p>
				<p class="normal">(Yulya, Dyadin ve Jeltuhin girerler.)</p>
	<p class="h2baslik">VII<br class="chapter"/>
			    öncekiler, yulya, dyadin, jeltuhin, sonra <br class="chapter"/>
			    serebryakov ve orlovski</p>
				<p class="normal">serebryakov’un sesi: Hey! Baylar, nerdesiniz?</p>
				<p class="normal">sonya (bağırır): Baba, burdayız!</p>
				<p class="normal">dyadin: Semaver tütüyor! Harika! (Yulya’yla birlikte masanın çevresinde telaşlı hareketler yaparlar.)</p>
				<p class="normal">(Serebryakov ve Orlovski girerler.)</p>
				<p class="normal">sonya: Baba, burdayız!</p>
				<p class="normal">serebryakov: Gördüm, gördüm...</p>
				<p class="normal">jeltuhin (yüksek sesle): Baylar! Toplantıyı açıyorum! Vaflya, likör şişesinin tıpasını çıkar.</p>
				<p class="normal">hruşçov (Serebryakov’a): Aramızda geçenleri unutalım profesör! (Elini uzatır.) Sizden özür diliyorum...</p>
				<p class="normal">serebryakov: Teşekkür ederim. Çok sevindim. Siz de beni bağışlayın. O olaydan bir gün sonra kafamı ancak toparlayabilip olanları düşünmeye çalıştığımda, sizinle aramızda geçen konuşma da aklıma geldi, çok üzüldüm... Dost olalım. (Hruşçov’un koluna girer, masaya doğru yürürler.)</p>
				<p class="normal">orlovski: Çok daha önceden akıl etmeliydiniz bunu iki gözüm. En kötü barış, en iyi kavgadan her zaman için çok daha iyidir.</p>
				<p class="normal">dyadin: Vahama teşrif buyurduğunuz için çok mutluyum asaletmaab! İfade edemeyeceğim kadar hoş bir şey bu!</p>
				<p class="normal">serebryakov: Çok teşekkür ederim azizim. Gerçekten de çok güzel bir yer burası. Tıpkı bir vaha.</p>
				<p class="normal">orlovski: Saşa, tabiatı sever misin?</p>
				<p class="normal">serebryakov: Çok. (Susuş.) Susmayalım baylar, konuşalım. Yapacağımız en iyi şey budur. İnsan yüreklilikle, dosdoğru bakabilmeli mutsuzluklara. Bakın, hepinizden daha mutsuzum ama, bakışlarım hepinizinkinden daha canlı.</p>
				<p class="normal">yulya: Baylar, şeker koymuyorum çaya, reçelle için.</p>
				<p class="normal">dyadin (konukların çevresinde çırpınmaktadır): Ne kadar sevindim! Ne kadar sevindim!</p>
				<p class="normal">serebryakov: Şu son zamanlarda başımdan o kadar çok şey geçti, o kadar çok düşündüm ki Mihail Lvoviç, bana öyle geliyor ki, nasıl yaşanılması gerektiği üstüne, gelecek kuşaklara ibret olacak nitelikte koca bir kitap yazabilirim. İstersen yüz yıl yaşa, yüz yıl oku, ama insanı yine de mutsuzluklar olgunlaştırıyor.</p>
				<p class="normal">dyadin: Geçmişi hatırlayanın gözü çıksın. Tanrı iyilikçidir, her şey düzelecek.</p>
				<p class="normal">sonya (irkilir.)</p>
				<p class="normal">jeltuhin: Niçin irkildiniz böyle?</p>
				<p class="normal">sonya: Biri bağırdı.</p>
				<p class="normal">dyadin: Köylüler ırmakta ıstakoz avlıyorlar. (Susuş.)</p>
				<p class="normal">jeltuhin: Baylar, hani hiçbir şey olmamış gibi geçireceğimize söz vermiştik bu akşamı... Nedir bu gerginlik...</p>
				<p class="normal">dyadin: Bendeniz, asaletmaab, bilime karşı sadece derin bir saygı değil, aynı zamanda akrabalık duyguları da beslemekteyim. Kardeşim Grigori İlyiç’in karısının belki de tanımak lütfunda bulunacağımız kardeşi Konstantin Gavrilıç Novoselov, bir yabancı ülkeler edebiyatı uzmanıydı.</p>
				<p class="normal">serebryakov: Kendisiyle tanışmadık ama, adını işitmiştim. (Susuş.)</p>
				<p class="normal">yulya: Yegor Petroviç öleli yarın tam yirmi beş gün olacak.</p>
				<p class="normal">hruşçov: Yuleçka, söz etmeyelim bundan.</p>
				<p class="normal">serebryakov: Canlanın, canlanın! (Susuş.)</p>
				<p class="normal">jeltuhin: Ne olursa olsun, bir gerginlik var...</p>
				<p class="normal">serebryakov: Tabiat boşluktan hoşlanmıyor. İki yakınımı aldı, ama onların bıraktığı boşluğu doldurmak üzere hemen yeni dostlar gönderdi bana. Sağlığınıza içiyorum Leonid Stepanoviç!</p>
				<p class="normal">jeltuhin: Teşekkür ederim değerli Aleksandr Vladimiroviç! Bana da, sizin verimli bilimsel çalışmalarınızın şerefine içmek için izin verin.</p>
				<p class="normal">“Akıllılık, iyilik ve ölümsüz şeyler ekin,<br class="chapter"/>Ekin ki, Rus halkı size<br class="chapter"/>Yürekten teşekkür etsin!”</p>
				<p class="normal">serebryakov: Çok teşekkür ederim. Aramızdaki dostluk ilişkilerinin kısa bir zaman sonra daha yakın bağlara dönüşmesini candan istiyorum.</p>
				<p class="normal">(Fyodor İvanoviç girer.)</p>
	<p class="h2baslik">VIII<br class="chapter"/>
			    öncekiler, fyodor ivanoviç</p>
				<p class="normal">fyodor ivanoviç: Bak sen! Piknik yapıyorlar!</p>
				<p class="normal">orlovski: Oğlum benim... Aslanım!</p>
				<p class="normal">fyodor ivanoviç: Merhabalar. (Sonya ve Yulya’yla öpüşür.)</p>
				<p class="normal">orlovski: Tam iki haftadır görüşmüyoruz. Nerelerdeydin? Neler yaptın?</p>
				<p class="normal">fyodor ivanoviç: Az önce Lyonya’ya uğramıştım, burda olduğunuzu söylediler, ben de geldim.</p>
				<p class="normal">orlovski: Anlat bakalım, nerelerde sürttün?</p>
				<p class="normal">fyodor ivanoviç: Üç gecedir uyumuyorum... Dün oyunda beş bin papel ütüldüm baba. Hem kafayı çekiyor, hem oynuyordum, beş kere de kente gittim... Aklım fikrim büsbütün karıştı.</p>
				<p class="normal">orlovski: Aslanım benim. Demek şimdi de sarhoşsun?</p>
				<p class="normal">fyodor ivanoviç: Yok, ayıldım. Yulya, çay ver! Limonlu olsun ama, ekşice... Jorj’un yaptığına ne dersiniz, ha? Durup dururken alnına patlatıversen! Hem de hangi cins tabancayla: Lefaucheux’yle! Bir Smith Wesson bulamamış!</p>
				<p class="normal">hruşçov: Hayvan, sus!</p>
				<p class="normal">fyodor ivanoviç: Hayvanım ama, cins hayvan. (Sakalını sıvazlar.) Sadece sakalım milyon değer... Hayvanın, aptalın, dolandırıcının biriyim ama, hangi gelinlik kızı istesem varır bana. Sonya bana varsana! (Hruşçov’a) Bununla birlikte özür dilerim... Pardon...</p>
				<p class="normal">hruşçov: Aptal pozu takınmayı bırak.</p>
				<p class="normal">yulya: Sen mahvolmuş bir adamsın Fedenka! Koca kentte senden ayyaşı, senden savurganı yok. İnsan sana bakarken acıyor. Kendini ne sanıyorsun başımın belası!</p>
				<p class="normal">fyodor ivanoviç: Tamam, başladı! Gel yancağızıma otur, gel... Hah şöyle. İki haftalığına gelip sende kalacağım... Dinlenmek için. (Yulya’yı öper.)</p>
				<p class="normal">yulya: Senin adına utanıyorum insanlardan. Şu yaşlılık zamanında babana gönül esenliği vereceğine, rezil ediyorsun adamcağızı. Ahmakça bir hayat yaşamaktan başka yaptığın bir şey yok.</p>
				<p class="normal">fyodor ivanoviç: Bırakıyorum içkiyi! Yeter artık! (Kadehine likör doldurur.) Erik likörü mü bu, yoksa vişne mi?</p>
				<p class="normal">yulya: İçme ama, içme.</p>
				<p class="normal">fyodor ivanoviç: Bir kadehcik canım. (İçer.) Orman Cini, bir çift atımı ve tüfeğimi sana armağan ediyorum... Yulya’ya gideceğim... Gidip iki haftacık oturacağım onunla.</p>
				<p class="normal">hruşçov: Yulya’yla değil, bir alay inzibatla oturman gerek senin.</p>
				<p class="normal">yulya: Çay iç, çay iç!</p>
				<p class="normal">dyadin: Peksimeti de unutma Fedenka.</p>
				<p class="normal">orlovski (Serebryakov’a): Kırkına varıncaya kadar ben de tıpkı bizim Fyodor gibiydim Saşa. Azizim, o güne kadar kaç kadın ayartmışım sayayım dedim bir gün; saydım, saydım, baktım yetmişi buldu, bıraktım. Fakat, efendime söyleyeyim, ne zaman ki kırkımı doldurdum, ansızın bir şeyler oldu bana kardeş. Kendime yer bulamıyorum! Bir tasa, bir ruh bozukluğu ki deme gitsin. Kitap okuyorum, çalışıyorum, gezilere çıkıyorum, fayda yok! İşte azizim, efendime söyleyeyim, bir gün bizim rahmetli vaftizbirader ünlü prens Dimitri Pavloviç’e konukluğa gitmiştim. Yedik, içtik. Yemekten sonra, uykumuz kaçsın diye avluya bir hedef dikip ateş etmeye başladık. Büyük bir kalabalık vardı. Bizim Vaflya da ordaydı.</p>
				<p class="normal">dyadin: Evet, evet, ordaydım, ordaydım... Hatırlıyorum.</p>
				<p class="normal">orlovski: İçimde bir tasa, bir tasa ki, aman Allah! Kendimi tutamadım. Gözlerimden yaşlar fışkırdı, sendeledim, artık gücüm yettiği kadar kalabalığa doğru nasıl bağırıyorum. “Dostlarım, iyi insanlar, İsa aşkına bağışlayın beni!” Aynı anda ruhumda bir yumuşama, bir sıcaklık, bir arılık ve azizim o günden sonradır ki kasabada benden mutlu adam yok. İşte, benim gibi yap sen de.</p>
				<p class="normal">serebryakov: Yani ne yapayım?</p>
				<p class="normal">(Gökte bir kızıllık belirir.)</p>
				<p class="normal">orlovski: Benim yaptığımın tıpkısını. İnsan bir yerde boyun eğmeli.</p>
				<p class="normal">serebryakov: Öbür dünya felsefesinden kırıntılar... Bana özür dilememi öğütlüyorsunuz. Fakat niçin? Bırakın başkaları gelip özür dilesinler benden!</p>
				<p class="normal">sonya: Baba, fakat suçlu biziz!</p>
				<p class="normal">serebryakov: Öyle mi? Baylar, anlaşılıyor ki karımla olan ilişkilerim göz önünde bulunduruluyor burda. Acaba, size kalırsa, suçlu muyum ben? Baylar, nerdeyse gülünç bir şey bu. Yükümlülüklerini yerine getirmedi o, hayatımın en güç anlarında bırakıp gitti beni...</p>
				<p class="normal">hruşçov: Dinleyin, Aleksandr Vladimiroviç... Yirmi beş yıl profesörlük yapmış, bilim uğruna çalışmış bir insansınız siz. Ben de ormanlar yetiştiriyor, tıpla uğraşıyorum. Fakat, sorarım size, kendilerine hizmet ettiklerimizi, yani insanları esirgemezsek, ne anlamı kalır bütün bu çabalarımızın? Bir yandan insanlara hizmet ettiğimizi söylüyor, öte yandan en insanlık dışı davranışlarla mahvediyoruz birbirimizi. Sözgelimi, Jorj’u kurtarmak için ne yaptık siz ve ben? Hepimizin elbirliğiyle aşağıladığımız karınız nerde şimdi? Sizin gönül esenliğiniz, kızınızın gönül esenliği nerde? Her şey mahvoldu, yıkıldı, her şey yanıp kül oluyor. Baylar, Orman Cini diyorsunuz bana; ama sadece ben değil, hepiniz birer orman cinisiniz, hepiniz karanlık ormanlarda geziniyor, el yordamıyla yaşıyorsunuz. Hiçbirimizin aklı, bilgisi, yüreği kendimizin ve başkalarının hayatını sakatlamaktan başka bir işe yaramıyor.</p>
				<p class="normal">(Yelena Andreyevna evden çıkar, pencerenin altındaki sıraya oturur.)</p>
	<p class="h2baslik">IX<br class="chapter"/>
			    öncekiler, yelena andreyevna</p>
				<p class="normal">hruşçov: Kendimi yüce amaçları olan insancıl bir kişi sayıyor, ama bunun yanı sıra insanların en küçük yanlışlarını bile bağışlamıyordum. Dedikodulara inanıyor, kara çalmakta başkalarıyla ağız birliği ediyordum. Sözgelimi karınız bir çocuk içtenliği ve güveniyle bana dostluğunu sunduğu zaman, gezindiğim yüceliklerde hiç düşünmeden, şu sözler dökülüverdi ağzımdan: “Çekilin karşımdan! Yerin dibine batsın sizin dostluğunuz!” İşte böyleyim ben. İçimde bir orman cini var benim. Küçük, yeteneksiz, kör bir adamım. Fakat, siz de bir kartal değilsiniz profesör! Üstelik bütün kasaba, bütün kadınlar benim kişiliğimde bir kahraman, ileri bir insan görüyorlar ve siz Rusya çapında ünlü bir kişisiniz. Eğer benim gibi adamları cidden kahraman yerine koyuyorlarsa ve eğer sizin gibi kişiler cidden ünlüyse; demek ki bizleri karanlık ormanlarımızdan sürüp çıkaracak, sakatladıklarımızı onaracak insanlar yok yeryüzünde; saygıdeğer bir ün kazanmayı hak etmiş gerçek kartallar yok...</p>
				<p class="normal">serebryakov: Özür dilerim... Fakat sizinle polemiğe girişmek, ünlülüğü hak kazanmış olduğumu savunmak için gelmedim buraya.</p>
				<p class="normal">jeltuhin: Zaten, keselim bu konuşmayı Mişa.</p>
				<p class="normal">hruşçov: Sözlerimi hemen bitirip gideceğim. Evet, küçük, değersiz bir adamım ben; fakat siz de bir kartal değilsiniz profesör! Alnına bir kurşun sıkmaktan başka yapacak daha akıllıca bir iş bulamayan Jorj da küçük, değersiz bir adam. Herkes küçük ve değersiz! Kadınlara gelince...</p>
				<p class="normal">yelena andreyevna (Hruşçov’un sözünü keserek): Kadınlara gelince, onlar da pek öyle büyük şeyler değil. (Masaya doğru yürür.) Kocasını bırakıp kaçan Yelena Andreyevna’nın, bu özgürlükten yararlanarak anlamlı bir şeyler yapacağını sanıyordunuz değil mi? Hiç canınızı sıkmayın... Dönecek o... (Oturur.) İşte döndü bile.</p>
				<p class="normal">(Genel şaşkınlık...)</p>
				<p class="normal">dyadin (kahkahayla): Harika! Baylar, ummadık taş baş yarar! Bir zamanlar bir Paris’in Güzel Helena’yı kaçırması gibi, karınızı sizden, işte karşınızda gördüğünüz şu kişi, ben aşırdım asaletmaab! Ben! Gerçi çiçekbozuğu yüzlü Paris’ler bulunmuyor ama, bilge kişilerimizin düşüncelerinde bile göremeyecekleri pek çok şey olabiliyor şu dünyada dostum Horatius!</p>
				<p class="normal">hruşçov: Hiçbir şey anlamıyorum... Siz misiniz Yelena Andreyevna?</p>
				<p class="normal">yelena andreyevna: İlya İlyiç’le birlikteydim iki haftadır... Niçin şaşkın şaşkın bakıyorsunuz? Hadi, merhabalar... Konuşulanların hepsini pencereden işittim. (Sonya’yı kucaklar.) Barışalım. Nasılsın tatlı kız... Barış ve dostluk!</p>
				<p class="normal">dyadin (ellerini ovuşturur): Harika!</p>
				<p class="normal">yelena andreyevna (elini Hruşçov’a uzatır): Geçmişi unutalım Mihail Lvoviç, Merhaba Fyodor İvanıç... Yuleçka, merhaba...</p>
				<p class="normal">orlovski: Ruhum, güzelim... Döndü yine, bize geldi yine...</p>
				<p class="normal">yelena andreyevna: Özledim sizleri. Merhaba Aleksandr. (Elini kocasına uzatır, profesör başını yana çevirir.) Aleksandr!</p>
				<p class="normal">serebryakov: Yükümlülüklerinizden kaçtınız siz!</p>
				<p class="normal">yelena andreyevna: Aleksandr!</p>
				<p class="normal">serebryakov: Sizi gördüğüme sevindiğimi gizleyecek değilim. Sizinle konuşmaya da hazırım. Fakat burda değil, evde... (Masadan kalkar.)</p>
				<p class="normal">orlovski: Saşa! (Susuş.)</p>
				<p class="normal">yelena andreyevna: Evet... Demek oluyor ki, hiçbir zaman anlaşamayacağız seninle Aleksandr. Varsın öyle olsun! Rasgele, sıradan bir insanım ben; bir kanaryanın, herhangi bir köylü kadınının alın yazısını yaşamak zorundayım. Bütün ömrünce dört duvar arasında otur, ye, iç, uyu ve her gün sana eklem ağrıları, hakları ve hizmetleri konusunda anlattıklarını dinle. Niçin utanıyormuş gibi başlarınızı öne eğdiniz öyle? Likör içelim hadi, ha? Eh, işte böyle!</p>
				<p class="normal">dyadin: Her şey düzelecek, her şey çok iyi olacak.</p>
				<p class="normal">fyodor ivanoviç (Serebryakov’a yaklaşır, heyecanlıdır): Bu çok dokundu bana Aleksandr Vladimiroviç... Rica ederim okşayın karınızı, hiç olmazsa tek bir tatlı söz söyleyin. Şeref sözü veriyorum, eğer bunu yaparsanız, ömrüm boyunca en sadık dostunuz olacak ve en iyi troykamı size armağan edeceğim.</p>
				<p class="normal">serebryakov: Teşekkür ederim ama, anlayamıyorum sizi, özür dilerim...</p>
				<p class="normal">fyodor ivanoviç: Hımm... Demek anlayamıyorsunuz?.. Bir keresinde avdan dönerken baktım ağacın birinde bir puhu kuşu oturuyor... Çulluk saçmasıyla ateş ettim, puhu kuşu hâlâ eski yerinde... Domdom kurşunuyla ateş ettim, seninki hâlâ orda oturuyor... Yerinden kımıldamıyor. Öylece, bön bön yüzüme bakıyor.</p>
				<p class="normal">serebryakov: Siz neden söz ediyorsunuz kuzum?</p>
				<p class="normal">fyodor ivanoviç: Puhu kuşundan. (Masaya döner.)</p>
				<p class="normal">orlovski (kulak kabartır): Baylar, bir dakika... Susun biraz... Bir yerlerde felaket çanı çalınıyor galiba...</p>
				<p class="normal">fyodor ivanoviç (gökteki kızıllığı görür): Vay anam vay! Göğe bakın! Nasıl da kızarmış!</p>
				<p class="normal">orlovski: Vay babacığım, burda oturmuşuz da görmüyoruz!</p>
				<p class="normal">dyadin: Çok esaslı.</p>
				<p class="normal">fyodor ivanoviç: Peh peh peh! Tam bir donanma şenliği! Alekseyevski’nin oralarda olanlar oluyor.</p>
				<p class="normal">hruşçov: Hayır, Alekseyevski daha sağda. Bu daha çok Novo-Petrovski tarafında.</p>
				<p class="normal">yulya: Ne korkunç! Yangından ödüm kopar benim!</p>
				<p class="normal">hruşçov: Evet, evet, Novo Petrovski’de.</p>
				<p class="normal">dyadin (bağırır): Semyon, koşup su bendinden baksana, ne yanıyor? Gözükür ordan!</p>
				<p class="normal">semyon (Bağırır): Telibeyevski ormanı yanıyor!</p>
				<p class="normal">dyadin: Ne?..</p>
				<p class="normal">semyon: Telibeyevski ormanı!</p>
				<p class="normal">dyadin: Orman... (Sürekli susuş.)</p>
				<p class="normal">hruşçov: Gitmeliyim oraya... Yangına... Hoşçakalın... Bugün çok serttim, bağışlayın; fakat, ömrümde hiçbir zaman bugünkü kadar yılgın hissetmemiştim kendimi... İçimde ağır bir bunaltı var... Ama ne çıkar bundan... Yenilmemeli; insan gibi, sapasağlam, dimdik, ayaklarımın üzerinde kalmalıyım. Alnıma bir kurşun sıkmayacağım ben, kendimi değirmen çarkları arasına atmayacağım... Varsın bir kahraman olmayayım, ama olacağım bir gün! Bedenimde kartal kanatları çıkacak ve ne bu yangın, ne de şeytanın kendisi ürkütmüyor beni! Varsın yansın ormanlar, ben yenilerini yetiştireceğim! Varsın sevmesinler beni, ben de başkasını seveceğim!</p>
				<p class="normal">(Hızla çıkar.)</p>
				<p class="normal">yelena andreyevna: Ne yiğit bir delikanlı!</p>
				<p class="normal">orlovski: Evet... “Varsın sevmesinler beni, ben de başkasını seveceğim.” Peki, bunu nasıl anlamamızı buyuracaksınız?..</p>
				<p class="normal">sonya: Götürün beni burdan... Eve gitmek istiyorum ben...</p>
				<p class="normal">serebryakov: Evet, gitme zamanı geldi. Dayanılmaz bir nem var buranın havasında. Battaniyemle paltom bir yerlerdeydi ama...</p>
				<p class="normal">jeltuhin: Battaniyeniz arabada, paltonuz burda. (Paltoyu verir.)</p>
				<p class="normal">sonya (şiddetli bir heyecan içinde): Götürün beni burdan... Götürün...</p>
				<p class="normal">jeltuhin: Ben hizmetinizdeyim...</p>
				<p class="normal">sonya: Hayır, Vaftizbaba ile gideceğim ben... Yanınıza alın beni Vaftizbaba...</p>
				<p class="normal">orlovski: Gidelim canımın içi, gidelim. (Sonya’nın giyinmesine yardım eder.)</p>
				<p class="normal">jeltuhin (kendi kendine): Şeytan bilir ya... Sadece alçaklık ve hor görülme.</p>
				<p class="normal">(Fyodor İvanoviç’le Yulya, kapları ve peçeteleri sepete yerleştirirler.)</p>
				<p class="normal">serebryakov: Sol ayağımın tabanı sızlıyor... Romatizma olmalı... Bütün gece uyuyamayacağım yine.</p>
				<p class="normal">yelena andreyevna (kocasının paltosunun düğmelerini ilikler): Sevgili İlya İlyiç, şapkamla şalımı getirir misiniz evden?</p>
				<p class="normal">dyadin: Hemen! (Eve girer, şapka ve şalla döner.)</p>
				<p class="normal">orlovski: Cancağızım, kızartı azaldı! Korkma, yangın sönüyor olmalı...</p>
				<p class="normal">yulya: Yarım kavanoz kızılcık reçeli kaldı... Neyse, onu da İlya İlyiç yiyiversin. (Kardeşine) Lyoneçka, sepeti alsana.</p>
				<p class="normal">yelena andreyevna: Ben hazırım. (Kocasına) Hadi bakalım, başkumandan heykeli, beni koluna tak da, evimizin sevinçsiz yirmi altı odasına yuvarlanalım birlikte! Yerim orası benim!</p>
				<p class="normal">serebryakov: Başkumandan heykeli... Ayağım sızlamasa gülerdim bu benzetmeye. (Herkese) Baylar, hoşça kalın! Bizi ağırlamanıza ve bu hoş topluluğu bir araya getirmenize teşekkür ederim... Olağanüstü güzellikte bir akşam, enfes bir çay; her şey çok güzeldi kısaca. Yalnız özür dilerim ama, bir tek şeyinize katılmayacağım; öbür dünya felsefenize. Baylar, iş yapmalıyız. Böyle olmaz! İş yapmak gerekir... Evet efendim... Hoşça kalın... (Karısıyla çıkarlar.)</p>
				<p class="normal">fyodor ivanoviç: Hadi kirli çıkı, gidelim biz de! (Babasına) Elveda peder! (Yulya’yla çıkarlar.)</p>
				<p class="normal">jeltuhin (elinde sepet, onların peşi sıra giderken): Ne kadar da ağır! Şeytan götürsün... Zerre kadar hoşlanmıyorum şu pikniklerden. (Çıkar, sahne gerisinde bağırır.) Aleksey, arabayı getir!</p>
	<p class="h2baslik">X<br class="chapter"/>
			    orlovski, sonya ve dyadin</p>
				<p class="normal">orlovski (Sonya’ya): Niçin oturdun? Gidelim hadi miniğim... (Sonya’yla yürürler.)</p>
				<p class="normal">dyadin (kendi kendine): Kimse vedalaşmadı benimle... Harika. (Mumları söndürür.)</p>
				<p class="normal">orlovski (Sonya’ya): Ne oluyorsun?</p>
				<p class="normal">sonya: Yürüyemiyorum Vaftizbaba... Gücüm yetmiyor! Çok ümitsizim Vaftizbaba... Çok ümitsizim! Dayanamıyorum!</p>
				<p class="normal">orlovski (kaygılı): Ne oluyorsun? Canım benim, güzelim...</p>
				<p class="normal">sonya: Duralım... Biraz daha kalalım burda.</p>
				<p class="normal">orlovski: Bir gidelim, bir kalalım... Nasıl anlamalı seni...</p>
				<p class="normal">sonya: Bugün burda mutluluğumu yitirdim ben... Dayanamıyorum... Ah, vaftizbaba, acaba niçin yaşıyorum daha ben! (Orlovski’yi kucaklar.) Ah, bir bilseydiniz, bir bilseydiniz!</p>
				<p class="normal">orlovski: Su iç biraz... Gidip arabamıza binelim... Hadi...</p>
				<p class="normal">dyadin: Ne oluyor? Sofya Aleksandrovna, anacığım... Dayanamıyorum, her yanım titriyor... (Ağlamaklı) Bakamayacağım... Sevgili yavrum...</p>
				<p class="normal">sonya: İki gözüm İlya İlyiç, yangına götürün beni! Ne olur!</p>
				<p class="normal">orlovski: Yangında ne yapacaksın? Ne işin var orda?</p>
				<p class="normal">sonya: Ne olur, götürün beni, kendim gideceğim yoksa. Ne kadar ümitsizim... Dayanamıyorum Vaftizbaba, dayanamıyorum. Yangına götürün beni.</p>
				<p class="normal">(Hruşçov hızla girer.)</p>
	<p class="h2baslik">XI<br class="chapter"/>
			    öncekiler, hruşçov</p>
				<p class="normal">hruşçov (bağırır): İlya İlyiç!</p>
				<p class="normal">dyadin: Burda! Ne var?</p>
				<p class="normal">hruşçov: At ver bana, yürüyerek gidemeyeceğim.</p>
				<p class="normal">sonya (Hruşçov’u görerek sevinçle bağırır): Mihail Lvoviç! (Orlovski’ye) Gidin burdan Vaftizbaba, onunla konuşmak istiyorum. (Hruşçov’a) Mihail Lvoviç, başkasını seveceğinizi söylediniz... (Orlovski’ye) Gidin burdan Vaftizbaba... (Hruşçov’a) Ben başka biriyim şimdi... Sadece gerçekten yanayım artık... Gerçeğin dışında hiçbir şey, hiçbir şey istemiyorum! Sizi, sizi... seviyorum... Sizi seviyorum!</p>
				<p class="normal">orlovski: Vay canına! İşte tarih ve coğrafya!</p>
				<p class="normal">dyadin: Harika!</p>
				<p class="normal">sonya (Orlovski’ye): Gidin burdan Vaftizbaba. Hruşçov’a) Evet, evet, sadece gerçekten yanayım, gerçeği istiyorum, başka hiçbir şey istemiyorum... Her şeyi söyledim işte...</p>
				<p class="normal">hruşçov (Sonya’yı kucaklar): Canım benim!</p>
				<p class="normal">sonya: Gitmeyin Vaftizbaba... Bana içini her döküşünde sevinçten soluk alamaz oluyordum. Ama boş inançlara zincirlendiğim için, gerçeği, seni sevdiğimi söyleyemiyordum. Babamın Yelena’ya gülümsemesine engel olan şey, yapmama engel oluyordu bunu. Ama, özgürüm artık...</p>
				<p class="normal">orlovski (kahkahayla): Ses sese verdiler sonunda! Ötüşmeye başladılar! Sizleri kutlamakla şeref duyarım! (Yerlere kadar eğilip selamlar.) Ah, sizi gidi utanmazlar, sizi gidi utanmazlar! Cilveleşip cilveleşip birbirinizin eteğinden yapıştınız sonunda!</p>
				<p class="normal">dyadin (Hruşçov’u kucaklayarak): Mişenka, iki gözüm, nasıl sevindirdin beni! Mişenka!</p>
				<p class="normal">orlovski (Sonya’yı kucaklayıp öperek): Tatlım benim, küçük kanaryam... Vaftizkızım benim... (Sonya kahkahalarla güler.) Tamam! Tuttu yine!</p>
				<p class="normal">hruşçov: Özür dilerim, aklımı başıma toplayamıyorum... İzin verin de konuşayım onunla... Ne olur, yalnız bırakın bizi...</p>
				<p class="normal">(Fyodor İvanoviç ve Yulya girerler.)</p>
	<p class="h2baslik">XII<br class="chapter"/>
			    öncekiler, fyodor ivanoviç ve yulya</p>
				<p class="normal">yulya: Fakat sen hep yalan söylüyorsun Fedenka! Hep yalan söylüyorsun!</p>
				<p class="normal">orlovski: Şşş!.. Çocuklar yavaş! Benim haydut geliyor! Çabuk olun, gizlenelim! Hadi!</p>
				<p class="normal">(Orlovski, Dyadin, Hruşçov ve Sonya gizlenirler.)</p>
				<p class="normal">fyodor ivanoviç: Eldivenlerimle kamçımı unuttum burda.</p>
				<p class="normal">yulya: Sen hep yalan söylüyorsun!</p>
				<p class="normal">fyodor ivanoviç: Peki, yalan söylüyorum... Ne olacak? Hemencecik gelmek istemiyorum sana... Azıcık gezelim; ondan sonra gideriz.</p>
				<p class="normal">yulya: Ah, senden çektiklerim, ah! Başımın belası! (Ellerini çırpar.) Peki şu Vaflya bir ahmak değil de ne! Daha masayı toplamamış! Semaveri çalıp götürürlerse görür gününü... Ah Vaflya, Vaflya, yaşını başını almışsın ama, çocuk kadar aklın yok!</p>
				<p class="normal">dyadin (kendi kendine): Pek çok teşekkürler.</p>
				<p class="normal">yulya: Biz gelirken burda birisi gülüyordu...</p>
				<p class="normal">fyodor ivanoviç: Köylü karıları banyo yapıyorlar... (Eldiveni masadan alır.) Kimin eldiveni bu... sonya’nın... Sonya iğne üstündeydi bugün. Orman Cini’ne âşık. Kız sırılsıklam, o budala farkında değil.</p>
				<p class="normal">yulya (kızgın): Peki nereye gidiyoruz şimdi biz?</p>
				<p class="normal">fyodor ivanoviç: Su bendine... Gidip gezelim... Kasabanın en güzel yeri... Güzellikte eşi bulunmaz bir yer!</p>
				<p class="normal">orlovski (kendi kendine): Oğlum benim, aslanım, koca sakalım...</p>
				<p class="normal">yulya: Bir ses işittim şimdi.</p>
				<p class="normal">fyodor ivanoviç: “Gizemli bir yerdir burası, burda orman cini dolaşır, dallarda denizkızları oturur...” İşte böyle amcabey! (Elini Yulya’nın omzuna vurur.)</p>
				<p class="normal">yulya: Ben amcabey değilim.</p>
				<p class="normal">fyodor ivanoviç: Şimdi hiç telaşlanmadan durumu gözden geçirelim. Dinle Yuleçka: Ben feleğin çemberinden geçmiş bir adamım, hayatta yapmadığım şey kalmadı. Savaşlara girip çıktım... Bugün otuz beş yaşındayım ve Sırbistan hizmeti dolayısıyla teğmenlik, Rus yedek ordusunda da çavuşluktan başka hiçbir rütbem yok. Yerle gök arasında sürtüp duruyorum... Yaşamama yeni bir yön vermenin zamanı geldi artık... Biliyor musun, tuhaf bir düşünce geliyor aklıma; diyorum ki, evlenirsem hayatımda yeni bir dönem başlayacak... Varsana bana, ha? Senden iyisini bulup da ne yapacağım...</p>
				<p class="normal">yulya (şaşkın, utançlı): Hımm... Bak sen... Önce yola gelmelisin Fedenka.</p>
				<p class="normal">fyodor ivanoviç: Bırak şimdi kem küm etmeyi! Dosdoğru yanıt ver!</p>
				<p class="normal">yulya: Utanıyorum... (Bakınır.) Dur, bir gelen, bir duyan olur... Belki de Vaflya pencereden bize bakıyordur.</p>
				<p class="normal">fyodor ivanoviç: Kimsecikler yok.</p>
				<p class="normal">yulya (Fyodor İvanoviç’in boynuna atılır.): Fedenka!</p>
				<p class="normal">(Sonya kahkahayla güler; Orlovski, Dyadin ve Hruşçov kahkahayla gülerler, alkışlayıp bağrışırlar: “Bravo! Bravo!”)</p>
				<p class="normal">fyodor ivanoviç: Hay Allah! Ödümü patlattınız! Nerden çıktınız yahu!</p>
				<p class="normal">sonya: Yuleçka kutlarım! Kutlarım Yuleçka! (Kahkaha, öpüşler, gürültü.)</p>
				<p class="normal">dyadin: Harika! Harika!</p>
	<p class="h2baslik">perde</p>
				</div>
</body>
</html>