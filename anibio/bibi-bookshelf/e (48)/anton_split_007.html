<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">İkinci Perde</p>
				<p class="normal">Lebedevler’in salonu. Karşıda bahçeye açılan bir kapı. 
			    Sağda ve solda kapılar. Antika değerli ev eşyası: Avize, şamdanlar, tablolar... 
			    Hepsi tozdan korunmak amacıyla örtülüdür.</p>
	<p class="h2baslik">I<br class="chapter"/>
			    zinaida savişna, kosih, avdotya nazarovna, yegoruşka, gavrila, <br class="chapter"/>
			    hizmetçi kız, konuk yaşlı kadınlar, <br class="chapter"/>
    genç kızlar, sonra babakina</p>
				<p class="normal">(Zinaida Savişna divanda oturmaktadır. İki yanındaki koltuklarda yaşlı konuklar, sandalyelerde gençler. Arkada, bahçeye açılan kapının yakınında iskambil oynanıyor. Oyuncular arasında Kosih, Avdotya Nazarovna, Yegoruşka. Gavrila sağdaki kapıda durmaktadır. Hizmetçi kız tepsiyle şekerleme dağıtıyor. Konuklardan bazıları bahçeyle sağdaki kapı arasında dolaşmaktadır. Sağdaki kapıdan Babakina girer. Zinaida Savişna’ya doğru yürür.)</p>
				<p class="normal">zinaida savişna (sevinçle): Marfa Yegorovna, ruhum...</p>
				<p class="normal">babakina: Nasılsınız Zinaida Savişna? Kızınızın doğum gününü kutlamakla şeref duyduğumu bildiririm!.. (Öpüşürler.) Tanrı daha nice nice yıllar...</p>
				<p class="normal">zinaida savişna: Teşekkür ederim ruhum, öyle sevinçliyim ki... Ya siz nasılsınız?</p>
				<p class="normal">babakina: Çok teşekkür ederim. (Divana, Zinaida Savişna’nın yanına oturur.) Genç adamlar merhaba!</p>
				<p class="normal">(Konuklar Babakina’yı selamlarlar.)</p>
				<p class="normal">birinci konuk (güler): “Genç adamlar”... Peki siz genç değil misiniz?</p>
				<p class="normal">babakina (içini çeker): Biz kim, gençlik kim.</p>
				<p class="normal">birinci konuk (saygılı bir gülümsemeyle): İnsaf edin... Adınız dul sizin... Yoksa nice kızlara taş çıkartırsınız.</p>
				<p class="normal">(Gavrila, Babakina’ya çay getirir.)</p>
				<p class="normal">zinaida savişna (Gavrila’ya): İnsan sadece çay getirir mi? Reçel filan da getirseydin ya. Bektaşiüzümü...</p>
				<p class="normal">babakina: İstemez, istemez, çok teşekkür ederim.</p>
				<p class="normal">(Sessizlik...)</p>
				<p class="normal">birinci konuk: Marfa Yegorovna, Muşkino yoluyla mı geldiniz?</p>
				<p class="normal">babakina: Hayır, Zaymifçe’den. Orası daha iyi.</p>
				<p class="normal">birinci konuk: Evet, hakkınız var.</p>
				<p class="normal">kosih: İki maça.</p>
				<p class="normal">yegoruşka: Pas.</p>
				<p class="normal">avdotya nazarovna: Pas.</p>
				<p class="normal">ikinci konuk: Pas.</p>
				<p class="normal">babakina: Ruhum, Zinaida Savişna, borsada fiyatlar fırlamış yine. İşitilmiş şey değil; birinci keşide tahvilleri iki yüze çıkmış, ikinciler de yuvarlak hesap iki yüz elli... Hiçbir zaman bu kadar yükselmemişti.</p>
				<p class="normal">zinaida savişna (içini çeker): Eh, elinde çok olan yaşadı...</p>
				<p class="normal">babakina: Öyle demeyin ruhum, değerler büyük olmakla birlikte, sermayeyi onlara yatırmak pek de yararlı değil. Sigortasına bile gücünüz yetmiyor.</p>
				<p class="normal">zinaida savişna: Öyle olmasına öyle ama, ne de olsa ümit ediyorsun iki gözüm... (İçini çeker.) Tanrı kullarını düşünür.</p>
				<p class="normal">üçüncü konuk: Eğer bana soracak olursanız, Leydiler, zamanımızda sermaye sahibi olmak bence pek zararlı bir şey. Yüzde senetleri pek az pay veriyor, parayı işletmeye yatırmaksa çok tehlikeli. Bana kalırsa, Leydiler, zamanımızda sermaye sahibi olan kişinin durumu şu kişiden daha kritiktir, o kişi kı...</p>
				<p class="normal">babakina (içini çeker): Pek doğru!</p>
				<p class="normal">(Birinci Konuk esner.)</p>
				<p class="normal">babakina: Acaba bayanların yanında esnenir mi?</p>
				<p class="normal">birinci konuk: Pardon, birdenbire oldu.</p>
				<p class="normal">(Zinaida Savişna kalkar, sağdaki kapıdan çıkar, sürekli sessizlik...)</p>
	<p class="h2baslik">II<br class="chapter"/>
			    zinaida savişna dışındakiler</p>
				<p class="normal">yegoruşka: İki karo.</p>
				<p class="normal">avdotya nazarovna: Pas.</p>
				<p class="normal">ikinci konuk: Pas.</p>
				<p class="normal">kosih: Pas.</p>
				<p class="normal">babakina (kendi kendine): İnsan can sıkıntısından ölebilir.</p>
	<p class="h2baslik">III<br class="chapter"/>
			    öncekiler, zinaida savişna, lebedev</p>
				<p class="normal">zinaida savişna (sağdaki kapıdan Lebedev’le birlikte sahneye girerken, sessizce): Ne diye mıhlanıp kaldın oraya? Sen ne “Prima donna”sın sen!</p>
				<p class="normal">lebedev (esmer): Ne ağır suçlarım varmış Tanrım! (Babakina’yı görerek) Anacığım, kaymağa bak! Lokum!.. (Babakina’yı selamlar.) Canımın içi nasıllar?</p>
				<p class="normal">babakina: Çok teşekkür ederim, iyiyim.</p>
				<p class="normal">lebedev: Oh oh, çok şükür!.. (Koltuğa oturur.) Pek güzel, pek güzel... Gavrila!</p>
				<p class="normal">(Gavrila bir kadeh votka, bir bardak su getirir. Lebedev önce votkayı, sonra suyu içer.)</p>
				<p class="normal">birinci konuk: Sağlığınıza!..</p>
				<p class="normal">lebedev: Ne sağlığı!.. Gebermediğimize şükür. (Karısına) Ziyuziyuşka, bizim küçük nerde?</p>
				<p class="normal">kosih (ağlamaklı): Peki söyler misiniz, biz neden bir el bile alamadık? (Sıçrayıp kalkar.) Şeytan canımı alsın, neden ütüldük biz?</p>
				<p class="normal">avdotya nazarovna (sıçrayıp kalkar; sertçe): Söyleyeceğim şimdi neden ütüldüğümüzü; madem oyun oynamayı bilmiyorsun, oynamaya kalkma azizim. Ne hakkın var eşinin kâğıdını kesmeye. İşte turşuluk bey elinde kaldı!.. (İkisi de masadan içeri doğru koşarlar.)</p>
				<p class="normal">kosih (ağlamaklı): Bakın, baylar... Elimde karodan, bey, papaz, kız, bacak ve aşağı sekiz kâğıt, maçanın beyi, bir de, anlıyorsunuz ya, bir de küçük kupacık var. O ise Tanrı iyiliğini versin, şleme bile gidemedi! Ben sansatu açıyorum...</p>
				<p class="normal">avdotya nazarovna (keserek): Bendim sansatu açan! Sen iki sansatu dedin...</p>
				<p class="normal">kosih: Şaşılacak şey!.. Dinleyin, Tanrı aşkına... sizde... bende... (Lebedev’e) siz yargıç olun Pavel Kirilliç... elimde karodan; bey, papaz, kız, bacak ve aşağı sekiz kâğıt.</p>
				<p class="normal">lebedev (kulaklarını tıkar): Sus, Tanrı aşkına, sus...</p>
				<p class="normal">avdotya nazarovna (bağırır): Sansatu diyen bendim!</p>
				<p class="normal">kosih (azgın): Bir daha bu ihtiyar alabalıkla oyun masasına oturursam alçağım! (Hızla bahçeye çıkar.)</p>
				<p class="normal">(İkinci konuk da onun arkasından çıkar, masada Yegoruşka kalır.)</p>
				<p class="normal">avdotya nazarovna: Of!.. Kan beynime sıçradı... “İhtiyar alabalık!..” Sensin ihtiyar alabalık!..</p>
				<p class="normal">babakina: Pek öfkelisiniz, büyükanne...</p>
				<p class="normal">avdotya nazarovna (Babakina’yı görür; ellerini çırpar): Ah güzelim... ah canım!.. O burda oturuyor da, ben, koca kör, görmüyorum... İki gözüm... (Babakina’nın omzunu öper, yanına oturur.) Ne kadar sevindim. Dur hele, bir bakayım sana beyaz kuğum. Tu-tu-tu-tu... Kem gözler kör olsun...</p>
				<p class="normal">lebedev: Amma da döktürdün ha... Bu lafları sıralayacağına, ona bir koca bulsan daha iyi edersin...</p>
				<p class="normal">avdotya nazarovna: Bulacağım da! Onu ve Saneçka’yı evlendirmeden tabuta girmek yok!.. (İçini çeker) Gel gelelim güvey nerde hani? Şu güveylere bakın, tüylerini teleklerini kısmış, ıslak horozlar gibi oturup duruyorlar!..</p>
				<p class="normal">üçüncü konuk: Çok başarısız bir benzetme. Bana sorarsanız, Leydiler, günümüzdeki genç adamlar evlenmekten kaçınıyorlarsa, bunun nedeni toplumsal koşullardır...</p>
				<p class="normal">lebedev: Peki, peki! Felsefeyi bırak! Hoşuma gitmiyor!..</p>
	<p class="h2baslik">IV<br class="chapter"/>
			    öncekiler, saşa</p>
				<p class="normal">saşa (girer, babasına doğru yürür): Dışarda eşsiz bir hava var, sizse baylar, bu boğucu sıcakta oturuyorsunuz.</p>
				<p class="normal">zinaida savişna: Saşenka, Marfa Yegorovna’yı, görmüyor musun?</p>
				<p class="normal">saşa: Özür dilerim. (Babakina’ya gider, selamlar.)</p>
				<p class="normal">babakina: Çok kibirli oldun Saneçka, çok kibirli oldun. Hiç olmazsa ayda yılda bir kere uğrar insan. (Öper.) Kutlarım, iki gözüm.</p>
				<p class="normal">saşa: Teşekkür ederim. (Babasının yanına oturur.)</p>
				<p class="normal">lebedev: Hakkınız var Avdotya Nazarovna, güvey bulmak çok zorlaştı zamanımızda. Güvey şurda dursun, işe yarar sağdıç bile bulunmuyor. Kötülemek gibi olmasın ama, şimdiki gençlik, bana hani ateşte çok durmuş yemek gibi biraz ekşimsi geliyor... Ne dans etmekten anlıyorlar, ne iki çift söz etmekten, ne de adam gibi içmekten...</p>
				<p class="normal">avdotya nazarovna: Yok canım, içmede pek ustadırlar, yeter ki içecek şey bulsunlar...</p>
				<p class="normal">lebedev: İş içki içmede değil ki, atlar da içer ona kalırsa... Ama adam gibi içmeli içince!.. Bizim gençliğimizde bir genç adam akşama kadar dersleriyle uğraşır, akşam olunca da karşısına ilk çıkan gazinoya dalıp sabaha kadar topaç gibi dönerdi. İş içki içmede değil, hem içip hem dans etmede, hem de kızları eğlendirmede... (Boynuna bir fiske atar.) Dilimiz iyice dolanana kadar saçma sapan konuştuğumuz, felsefe yaptığımız olurdu... Ya şimdikiler?.. (Elini sallar.) Hiç aklım ermiyor doğrusu... Ne Tanrıya mum oluyorlar, ne şeytana ocak demiri... Koca kasabada işe yarar bir tek adam vardı, o da evlendi. (İçini çeker.) Hem de, galiba oynatmak üzere...</p>
				<p class="normal">babakina: Kim bu?</p>
				<p class="normal">lebedev: Nikolaşa İvanov.</p>
				<p class="normal">babakina: Evet, gerçekten de iyi bir adam ama (yüzünü buruşturur) bahtsız!..</p>
				<p class="normal">zinaida savişna: Nasıl bahtsız olmasın iki gözüm!.. (İçini çeker.) Zavallı, öyle kötü yanıldı ki!.. Çıfıtı alırken, kızın annesiyle babasından hazineler gelecek sanıyordu, oysa tam tersi oldu... Kız din değiştirince, annesiyle babası bizim kızımız yok deyip çıktılar, ilençlediler onu... Böylece bir kapik bile alamadı. Şimdi çıfıtla evlendiğine yanıyor ama, iş işten geçmiş ola...</p>
				<p class="normal">saşa: Anne, bu söylediklerin gerçek değil.</p>
				<p class="normal">babakina (ateşli): Niye gerçek olmasınmış Şuroçka? Sanki herkes bilmiyor mu? Eğer bir çıkarı olmasaydı, evlenir miydi çıfıtla? Rus kızlarının köküne kıran mı girmişti?.. Yanıldı, iki gözüm, yanıldı... (Canlı) Tanrım, ne kötü bahtı varmış kadının!.. Tam bir komedi. Adam ne yapıyor biliyor musunuz? Şurda burda dolaşıp eve dönüyor, doğruca kadının üstüne saldırıyor. “Babanla annen beni aldattılar, defol evimden!” diye bas bas bağırıyormuş. Fakat nereye gitsin zavallı? Babası anası kabul etmez, hizmetçilik yapayım dese çalışmayı beceremez... Eğer Kont araya girmese ölüp gidecek kadın...</p>
				<p class="normal">avdotya nazarovna: Bu da bir şey mi, bazen daha da kötüsünü yapıyormuş. Kadını bodruma kapatıp “ye ulan şu sarmısakları falan filanın kızı” diyormuş. Kadın çatlayıncaya kadar sarmısak yiyormuş.</p>
				<p class="normal">(Gülüşmeler...)</p>
				<p class="normal">saşa: Baba, fakat yalan bütün bunlar!</p>
				<p class="normal">lebedev: Ne yapalım yalansa, bırak, saçmalayıp keyiflensinler. (Bağırır) Gavrila!..</p>
				<p class="normal">(Gavrila votka ve su getirir.)</p>
				<p class="normal">zinaida savişna: İşte bu yüzden işleri altüst oldu zavallı adamın... Eğer Borkin olmasa, çıfıtla birlikte aç kalırlar. (İçini çeker.) İki gözüm, biz de az mı acı çektik onun yüzünden? Tanrı tanıktır çektiklerimize! İnanır mısınız şekerim, üç yıldır on bin ruble borcunu ödemiyor!</p>
				<p class="normal">babakina (dehşet içinde): On bin ruble!..</p>
				<p class="normal">zinaida savişna: Ya... İşte bu benim sevgili Paşenka, verelim diye buyurdu. Kime borç verilip kime verilmeyeceğini bilmez ki... Anapara şurda dursun, onu Tanrıya havale ettik, hiç olmazsa faizleri zamanında ödese ya!.. Nerdeee!..</p>
				<p class="normal">saşa (kızgınlıkla): Anne, bininci keredir aynı şeyleri söylüyorsunuz!..</p>
				<p class="normal">zinaida savişna: Peki, sana ne oluyor? Ne diye koruyup duruyorsun onu?</p>
				<p class="normal">saşa (kalkar): Size hiçbir zaman kötülüğü dokunmamış bir adam hakkında nasıl söyleyebiliyorsunuz bütün bunları? Peki, ne yaptı bu adam size?</p>
				<p class="normal">üçüncü konuk: Aleksandra Pavlovna, iki sözcük söylememe izin veriniz! Nikolay Alekseyeviç’e her zaman saygı duydum, kendim için şeref sayarım bunu! Fakat, “entre nous”, bana biraz serüvenci gibi görünüyor.</p>
				<p class="normal">saşa: Size öyle görünüyorsa kutlarım.</p>
				<p class="normal">üçüncü konuk: Kanıt olarak şu olayı göstereceğim sizlere: Nikolay Alekseyeviç’in “ateşe”si ya da denebilirse “Çiçeron”u olan Borkin anlatmıştı: İki yıl önceki hayvan hastalığı salgını sırasında bu Nikolay Alekseyeviç bir inek sürüsü satın alıp sigortalatmış.</p>
				<p class="normal">zinaida savişna: Evet, evet! Ben de duymuştum böyle bir olay, bana da anlatmışlardı.</p>
				<p class="normal">üçüncü konuk: Hayvanları sigortalattıktan sonra ne yapmış biliyor musunuz? Hepsine veba bulaştırıp sigortadan parayı almış.</p>
				<p class="normal">saşa: Ah, saçma bütün bunlar! Saçma! Hiç kimse hayvan filan satın alıp hastalık bulaştırmadı! Borkin uydurdu bütün bunları, her yerde anlatarak da övündü. İvanov öğrenince de, iki hafta boyunca özür dilemek zorunda kaldı ondan. Zaten İvanov’un bütün suçu, bu Borkin’i kovamayacak kadar yufka yürekli, güçsüz oluşu, bir de insanlara çok fazla güvenişi. Varını yoğunu azar azar çalıp yağmaladılar. Onun cömertliği yüzünden her isteyen zengin oldu.</p>
				<p class="normal">lebedev: Şura, yeter!</p>
				<p class="normal">saşa: Niçin, niçin böyle saçma sapan konuşuyorlar? Ah, can sıkıcı bütün bunlar, can sıkıcı! İvanov, İvanov, İvanov – konuşacak başka bir şey yok mu? (Kapıya yürür, döner.) Baylar, sabrınıza gerçekten şaşıyorum! Böyle oturup durmaktan hiç mi sıkılmıyorsunuz? Can sıkıntısından nerdeyse hava pelteleşti! Kımıldasanıza, bir şeyler söyleyip genç kızları eğlendirsenize! Eğer İvanov’dan başka konuşacak bir şeyiniz yoksa, dans edin bari, gülün, şarkı söyleyin, ne bileyim, bir şeyler yapın işte...</p>
				<p class="normal">lebedev (güler): Payla kızım, adamakıllı payla şunları!</p>
				<p class="normal">saşa: Bakın, dinleyin: Eğer dans etmek, şarkı söylemek istemiyorsanız, eğer bunlar size sıkıcı geliyorsa, o zaman rica ederim hiç olmazsa ömrünüzde bir kere, alay için, gücünüzü toplayın da keskin, parlak bir şey söyleyin! Varsın küstahlık, hatta bayağılık olsun bu, ama eğlendirici yeni bir şey gibi görünsün! Ya da ansızın, küçük, ancak sezilebilen, fakat birazcık kahramanlığa benzeyen öyle bir davranışta bulunun ki, kızlar size bakıp ömürlerinde bir kere “Ah” desinler!.. Madem hoşa gitmek istiyorsunuz, öyleyse neden bu yönde bir çaba göstermiyorsunuz? Ah, baylar! Hepiniz zavallısınız, zavallısınız, zavallısınız!.. Size bir göz atan sinekler ölür, lambalar tütmeye başlar!.. Bin kere söyledim, yine söylüyorum işte. Hepiniz zavallısınız, zavallısınız, zavallısınız!..</p>
	<p class="h2baslik">V<br class="chapter"/>
			    öncekiler, ivanov, şabyelski</p>
				<p class="normal">şabyelski (İvanov’la birlikte sağ kapıdan girerken): Kimmiş bakayım o söylevci? Şuroçka, siz misiniz? (Kahkaha atar, kızın elini sıkar.) Kutlarım meleğim! İnşallah uzun ömürlü olur, öldükten sonra da ikinci kere dünyaya gelmezsiniz...</p>
				<p class="normal">zinaida savişna (sevinçle): Nikolay Alekseyeviç! Kont!</p>
				<p class="normal">lebedev: Vay! Kimi görüyorum... Kont! (Karşılar.)</p>
				<p class="normal">şabyelski (Zinaida Savişna ve Babakina’yı görür, ellerini onlara doğru uzatır): Bir divanda iki banka yan yana!.. Bakması bile zevk!.. (Zinaida Savişna’yı selamlar.) Merhabalar Ziyuziyuşka!.. (Babakina’ya) Merhabalar tontoncuğum!..</p>
				<p class="normal">zinaida savişna: Ne sevindim! Ne sevindim! Kont, bizim için öyle az rastlanır bir konuksunuz ki! (Bağırır.) Gavrila, çay! (Kalkar, sağdaki kapıdan çıkar, hemen döner, kaygılı bir tavır takınmıştır.)</p>
				<p class="normal">(Saşa önceki yerine oturur. İvanov herkesle sessizce selamlaşır.)</p>
				<p class="normal">lebedev (Şabyelski’ye): Nasıl düştün azizim? Hangi rüzgâr buralara attı seni? İşte sürpriz diye buna derler! (Şabyelski’yi öper.) Kont, haydut! Eski dost böyle mi davranır! (Şabyelski’yi elinden tutar, öne doğru yürütür.) Ne diye gelmiyorsun bize? Dargın mıyız, bir şey mi var?</p>
				<p class="normal">şabyelski: Değnekten ata mı binip geleyim? Bende at yok. Sarra’nın canı sıkılmasın, onu eğlendireyim diye Nikolay da yanına almıyor. At gönder, geleyim...</p>
				<p class="normal">lebedev (elini sallar): Daha neler!.. Ziyaziyuşka atlarını vermektense çatlamayı yeğler. Canım, iki gözüm, sen benim en yakınımsın! Moruklardan bir sen, bir de ben kaldık işte... Ben sende eski günlerimin acılarını, yıkılıp giden gençliğimi seviyorum... Şaka bir yana, nerdeyse ağlayacağım... (Kont’u öper.)</p>
				<p class="normal">şabyelski: Dur, dur! Şarap mahzeni gibi kokuyorsun...</p>
				<p class="normal">lebedev: Ruhum, dostlarımdan uzakta ne kadar sıkıldığımı düşünebiliyor musun? Kederden nerdeyse kendimi asacağım... (Yavaş) Ziyuziyuşka’nın tefeciliği bütün akıllı uslu adamları kaçırdı, işte gördüğün gibi yalnız bu yamyamlar kaldı... bütün bu Dudkinler... mudkinler... Neyse, çayını iç. (Gavrila, Kont’a çay getirir.)</p>
				<p class="normal">zinaida savişna (kaygılı, Gavrila’ya): Şu yaptığın işe bak! Reçel de getirseydin ya... Bektaşiüzümü filan...</p>
				<p class="normal">şabyelski (kahkahayla, İvanov’a): Nasıl, dememiş miydim? (Lebedev’e) Ziyuziyuşka’nın gelir gelmez bizi bektaşiüzümü reçeliyle ağırlayacağına bahse girmiştim onunla...</p>
				<p class="normal">zinaida savişna: Kont, her zaman da alay edersiniz böyle... (Oturur.)</p>
				<p class="normal">lebedev: Yirmi fıçı bektaşiüzümü reçeli kaynatmışlar, nereye harcayacaksın?</p>
				<p class="normal">şabyelski (masanın yakınında bir yere oturur): Ziyuziyuşka, demek hâlâ biriktiriyorsunuz ha? Nasıl, milyoncuğu buldu mu?</p>
				<p class="normal">zinaida savişna (içini çeker): Evet, dışardan bakınca bizden zengini yok. Oysa, biz kim para kim? Yalnız bir adı var işte...</p>
				<p class="normal">şabyelski: Hadi, hadi!.. Biliyoruz... biliyoruz... Sizin ne kapalı kutu olduğunuzu biliyoruz... (Lebedev’e) Pâşa, elini vicdanına koyup söyle, milyoner oldunuz mu?</p>
				<p class="normal">lebedev: Bilmem. Bunu Ziyuziyuşka’ya sor...</p>
				<p class="normal">şabyelski (Babakina’ya): Tombul tontoncuğum da yakında milyoner olacak! Günden güne değil, saatten saate tombullaşıp güzelleşiyor! Demek ki paracıkların haddi hesabı yok!..</p>
				<p class="normal">babakina: Çok teşekkür ederim Kont. Fakat alaydan hoşlanmam.</p>
				<p class="normal">şabyelski: Sevgili bankacığım, siz buna alay mı diyorsunuz? Bu, bir ruhun haykırışı, duyguların baskısıyla dudakların harekete geçişidir!.. Sizi ve Ziyuziyuşka’yı sonsuz seviyorum... (Neşeyle) Coşku!.. Şevk... Sizlere bakarken heyecanlanmamak elimden gelmiyor...</p>
				<p class="normal">zinaida savişna: Eskiden nasıldıysanız şimdi de öylesiniz. (Yegoruşka’ya) Yegoruşka, mumları söndürsene! Oynamadığınıza göre, niçin boşu boşuna yansınlar?</p>
				<p class="normal">(Yegoruşka irkilir, mumları söndürür, yerine oturur.)</p>
				<p class="normal">zinaida savişna (İvanov’a): Karınız nasıllar Nikolay Alekseyeviç?</p>
				<p class="normal">İvanov: Çok kötü. Doktor bugün kesinlikle söyledi verem olduğunu...</p>
				<p class="normal">zinaida savişna: Öyle mi?.. Vah vah!.. (İçini çeker.) Hepimiz öyle de severiz ki kendisini...</p>
				<p class="normal">şabyelski: Saçma, saçma, saçma!.. Verem merem değil, sadece doktor dalaveresi ve şarlatanlığı... Lokman Hekim sık sık eve gelmeyi pek istediğinden bu verem hikâyesini uydurdu. Neyse ki koca kıskanç değil... (İvanov’da bir sabırsızlık davranışı...) Sarra’nınsa ne bir tek sözüne, ne de bir tek davranışına inanırım. Yaşadığım süre içinde doktorlara, avukatlara ve kadınlara hiçbir zaman inanmadım. Saçma, saçma, şarlatanlık ve dalavere!..</p>
				<p class="normal">lebedev (Şabyelski’ye): Matvey, şaşılacak bir herifsin! Bir insan sevmezlik pozu takındın, sonra da mal bulmuş mağribi gibi sarıldın bu poza. İnsan olmasına herkes gibi bir insansın ya, konuşmanı duyanlar ya sonsuz nezleye yakalandığını, ya da gırtlağında bir kurbağa bulunduğunu sanacaklar!..</p>
				<p class="normal">şabyelski: İstiyorsun ki dolandırıcılarla, alçaklarla sarmaş dolaş olup öpüşeyim, öyle mi?</p>
				<p class="normal">lebedev: Kimmiş bu dolandırıcılar, alçaklar?..</p>
				<p class="normal">şabyelski: Elbette sözüm burdakilere değil, fakat...</p>
				<p class="normal">lebedev: Al sana bir fakat... Dostum, bütün bunlar numara!..</p>
				<p class="normal">şabyelski: Numara mı? İyi, demek ki herhangi bir dünya görüşün yok senin.</p>
				<p class="normal">lebedev: “Dünya görüşü” mü dedin? Oturuyorum ve her an gebermeyi bekliyorum, işte benim dünya görüşüm... Kardeş, dünya görüşleri üzerine kafa yormaya zamanımız yok bizim. İşte böyle... (Bağırır.) Gavrila!</p>
				<p class="normal">şabyelski: Gavrila, Gavrila diye bağıra bağıra şimdiden yeterince gavrilalaşmışsın... Bak, burnun domatese dönmüş!</p>
				<p class="normal">lebedev (içer): Boşver ruhum, yeniden evlenecek değilim ya...</p>
				<p class="normal">zinaida savişna: Doktor Livov çoktandır uğramıyor. Bizi büsbütün unuttu.</p>
				<p class="normal">saşa: Hiç hoşuma gitmiyor o adam. Ayaklı şeref. Olağanüstü şerefliliğini belli etmeden ne bir bardak su isteyebilir, ne de bir sigara tüttürebilir. Sanki alnında “Ben şerefli bir insanım” sözleri yazılı. Canımı sıkıyor.</p>
				<p class="normal">şabyelski: Dar kafalı, sığ bir hekim. (Öykünür.) “Şerefli emek yolu!” Her adım başında papağan gibi bunu söyleyip duruyor. Kendini gerçekten de ikinci Dobrolyubov<sup class="calibre2"><a href="anton_split_034.html#footnote-600-3" id="footnote-600-3-backlink" name="footnote-600-3-backlink">[3]</a></sup> sanıyor. Kim papağan gibi ötmüyorsa, o bir alçaktır. Şaşılacak derinlikte görüşler... Ona kalırsa, durumu iyi olan, insanca yaşayabilen bir köylü, ancak bir alçak ve bir toprak ağasıdır. Eğer ben kadife ceket giyiyorsam, beni uşağım giydiriyorsa, ben bir alçak ve derebeyiyim. Öyle şerefli, öyle şerefli bir adam ki, nerdeyse şereften çatlayacak. Ödüm kopuyor... Her an ödev duygusuyla harekete geçerek suratımı yumruklayabilir, ya da alçak diye bağırabilir yüzüme...</p>
				<p class="normal">ivanov: Beni pek çok üzüyor ama, yine de hoşlanıyorum ondan. Pek çok içten yanları var.</p>
				<p class="normal">şabyelski: Sevsinler içtenliğini! Dün akşam yaklaşıp, dosdoğru yüzüme, “Kont, sizden hiç hoşlanmıyorum,” demez mi! Pek çok teşekkürler!.. Üstelik aklına o anda gelen bir şey de değil bu, sinirlilikle bir anda söyleniveren bir şey de değil. Tasarlayarak yapıyor, sesi titriyor, gözleri alev alev parlıyor, dizleri ve dirsekleri sapır sapır sapırdıyor... Şeytan alsın böyle taş kafalı içtenliği! Onun hoşuna gitmeyişime, iğrenç biri oluşuma peki, bir şey dediğim yok... Bunları ben de biliyorum... fakat yüzüme söyleyivermek de nesi? Ne olursa olsun, yaşlı bir adamım ben, saçları ağarmış bir adamım... Boş, katı yürekli bir içtenlik!</p>
				<p class="normal">lebedev: Hadi, hadi, hadi!.. Sen de gençtin. Anlaman gerekir.</p>
				<p class="normal">şabyelski: Evet, bir zamanlar genç ve ahmaktım ben de! Çatski<sup class="calibre2"><a href="anton_split_034.html#footnote-600-4" id="footnote-600-4-backlink" name="footnote-600-4-backlink">[4]</a></sup> rolünü oynuyor, alçakların ve dolandırıcıların suratlarındaki maskeleri indiriyordum. Fakat ömrüm boyunca hiçbir zaman, hırsıza “sen hırsızsın” demedim, kendini asmışın evinde ipten söz etmedim. Ben terbiyeliydim. Fakat şu bizim genç hekim yok mu, eğer yüksek ilkeler ve insanlık ülküleri adına, herkesin ortasında, suratımı yumruklama fırsatı geçirseydi eline, sevinçten kendini göğün yedinci katında hissederdi...</p>
				<p class="normal">lebedev: Gençler hep böyle azgın olur. Benim Hegel’ci bir amcam vardı... Şimdi burda olduğu gibi bazen evi konuklarla doldurur, içer, sonra da sandalyenin üstüne çıktığı gibi başlardı: “Sizler, kara cahillersiniz! Sizler gericisiniz! Yeni yaşamın şafağı!..” Vs. vs. vs... Artık, azarlar da azarlardı...</p>
				<p class="normal">saşa: Peki, konuklar ne yapardı?</p>
				<p class="normal">lebedev: Hiç... Dinleyip içerlerdi. Bir keresinde onu düelloya çağırdım! Öz amcamı... Her şey Bacon yüzünden patlak vermişti... İyice anımsamıyorum ya, aklımda kaldığına göre, ben şimdi Matyev’in oturduğu yerde oturuyordum; amcamsa, rahmetli Gerasim Niliç’le birlikte işte şurda, aşağı yukarı Nikolas’ın bulunduğu yerde duruyordu... İşte azizim, bu Gerasim Niliç dedi ki...</p>
				<p class="normal">(Borkin girer.)</p>
	<p class="h2baslik">VI<br class="chapter"/>
			    öncekiler, borkin</p>
				<p class="normal">(Borkin, iki dirhem bir çekirdek, elinde bir paket, sıçrayarak ve bir şarkı mırıldanarak sağdaki kapıdan girer. Hoş geldin uğultusu...)</p>
				<p class="normal">genç kızlar: Mihail Mihayloviç!</p>
				<p class="normal">lebedev: Mişel Mişeliç! Ta kendisi!</p>
				<p class="normal">şabyelski: Topluluğun gözbebeği!</p>
				<p class="normal">borkin: İşte ben de geldim! (Saşa’ya koşar.) Soylu Sinyorina, sizin gibi olağanüstü bir çiçeğin doğumu nedeniyle bütün evreni kutlamaya cesaret ediyorum... Coşkunluğumun bir belgesi olarak, kendi ellerimle yaptığım şu donanma fişeklerini ve patlangaçlarını sunmak cüretinde bulunuyorum. (Paketi verir.) Sizin güzelliğiniz karanlık evrene nasıl ışık saçıyorsa, bunlar da geceyi tıpkı öyle aydınlatacaklar. (Teatral bir biçimde eğilir.)</p>
				<p class="normal">saşa: Teşekkür ederim.</p>
				<p class="normal">lebedev (kahkahayla, İvanov’a): Niçin kovmuyorsun bu Yehuda’yı?</p>
				<p class="normal">borkin (Lebedev’e): Pavel Kirilliç’e saygılar! (İvanov’a) Patrona da... (Şarkı söyler.) “Şu bizim Nicolas, la, la, la...” (Herkesi dolaşır.) Değerli Zinaida Savişna’ya da, tanrısal Marfa Yegorovna’ya da, çok saygı değer Avdotya Nazarovna’ya da... Sayın Kont’a da...</p>
				<p class="normal">şabyelski (kahkahayla): Topluluğun gözbebeği... Girer girmez değiştirdi havayı, seziyor musunuz?</p>
				<p class="normal">borkin: Of, yoruldum... Sanırım herkesle selamlaştık. Baylar, ne var ne yok? Yeni bir şeylerin kokusunu almıyor musunuz? (Canlı, Zinaida Savişna’ya) Ah, bakınız... (Gavrila’ya) Gavrila, bana bektaşiüzümü, reçelsiz bir çay getir! (Zinaida Savişna’ya)... Gelirken dere boyunda, sizin söğüt fundalığından ağaç kabukları koparan köylüler gördüm. Söğüt fundalığını niçin kiraya vermiyorsunuz?</p>
				<p class="normal">lebedev (İvanov’a): Niçin kovmuyorsun bu Yehuda’yı?</p>
				<p class="normal">zinaida savişna (ürkmüş): Evet, çok doğru... Hiç de aklıma gelmemişti...</p>
				<p class="normal">borkin (kollarıyla beden eğitimi hareketleri yapar): Hareketsiz duramam... Anacığım, aklınıza ilgi çekici bir oyun gelmiyor mu? Marfa Yegorovna, çok canlıyım... Çok canlıyım... (Şarkı söyler.) “İşte yeniden senin karşında...”</p>
				<p class="normal">zinaida savişna: Bir oyun düzenlesenize, herkes sıkıntıdan patlıyor.</p>
				<p class="normal">borkin: Baylar, nedir bu bitkinliğiniz? Ağır ceza kurulu üyeleri gibi kurulmuşsunuz!.. Hadi, bir şeyler oynayalım! Ne istersiniz? Fıkra anlatma, elimsende, dans, donanma fişeği?</p>
				<p class="normal">genç kızlar (el çırparlar): Donanma fişeği, donanma fişeği... (Bahçeye koşarlar.)</p>
				<p class="normal">saşa (İvanov’a): Niçin böyle solgunsunuz bugün?..</p>
				<p class="normal">ivanov: Başım ağrıyor Şuroçka, sıkılıyorum da.</p>
				<p class="normal">saşa: Hadi konuk odasına gidelim. (Sağdaki kapıdan çıkarlar.)</p>
				<p class="normal">(Zinaida Savişna ve Lebedev dışında herkes bahçeye çıkar.)</p>
	<p class="h2baslik">VII<br class="chapter"/>
			    zinaida savişna, lebedev</p>
				<p class="normal">zinaida savişna: Genç adam diye buna derim işte, bir dakika içinde herkesi neşelendirdi. (Büyük lambayı kısar.) Onlar bahçedeyken mumlar boşuna yanmasın. (Mumları söndürür.)</p>
				<p class="normal">lebedev (Zinaida Savişna’nın arkasından gider): Ziyuziyuşka, konuklara yiyecek bir şeyler verseydin...</p>
				<p class="normal">zinaida savişna: Ne kadar da çok mum var... Paralı olduğumuzu düşünmeleri boşuna değil. (Söndürür.)</p>
				<p class="normal">lebedev (arkasından): Ziyuziyuşka, konuklara yiyecek bir şeyler verseydin... Gençlerin karınları acıkmıştır... Zavallılar... Ziyuziyuşka...</p>
				<p class="normal">zinaida savişna: Kont bardağını bitirmeden bırakmış. Şeker boşu boşuna harcandı. (Soldaki kapıdan çıkar.)</p>
				<p class="normal">lebedev: Tuuu!.. (Bahçeye çıkar.)</p>
	<p class="h2baslik">VIII<br class="chapter"/>
			    ivanov, saşa</p>
				<p class="normal">saşa (İvanov’la sağdaki kapıdan girerken): Herkes bahçeye çıkmış.</p>
				<p class="normal">ivanov: İşte böyle Şuroçka. Bir zamanlar çok çalışır, çok düşünürdüm, ama yorgunluk duymazdım. Şimdiyse ne yaptığım bir iş var, ne de üzerinde kafa yorduğum bir sorun, ama vücudum ve ruhum o kadar yorgun ki... Vicdanım gece gündüz sızlıyor, derinden derine suçlu olduğumu sezinliyorum, ama suçum nedir, bilmiyorum bunu. Üstelik bir de karımın hastalığı, parasızlık, tükenmek bilmez hırgür, dedikodular, Borkin budalası... Evimden öyle bıktım ki artık, işkenceden daha beter geliyor orda yaşamak. Şuroçka, içtenlikle söylüyorum; beni seven bir kadınla birlikte yaşamak bile dayanılmaz bir şey olup çıktı. Sözüm ona eğlenmek için geldim ya, işte burda da sıkılıyorum, eve dönmek istiyorum. İzin verin, sessizce çıkıp gideyim.</p>
				<p class="normal">saşa: Sizi anlıyorum Nikolay Alekseyeviç. Sizin mutsuzluğunuz böyle yalnız oluşunuzdan geliyor. Sizi seven, anlayan biriyle birlikte olmalıydınız. Sizi sadece aşk kurtarabilir.</p>
				<p class="normal">ivanov: Şuroçka, daha neler! Ben, kart horoz, yeni bir aşk serüvenine gireceğim öyle mi? Bir bu eksikti! Tanrı korusun! Bak, akıllı kızım, sorun aşk filan değil. Bütün içtenliğimle söylüyorum sana: Her şeye, her şeye dayanabilirim; tasaya, ruh düşkünlüğüne, iflasa, karımı yitirmeye, yalnızlığa; fakat kendi kendimle alay edişime dayanamıyorum. Benim gibi sağlığı yerinde, güçlü bir adamın, Hamlet’e, Manfred’e ya da ne bileyim, gereksiz kişilerden herhangi birine benzediğini düşünmek utançtan öldürüyor beni. Hamlet’e benzetilmekten hoşlanacak zavallılar çıkabilir belki, ama benim için yüz karası bu. Onurum kırılıyor, utançtan eziliyorum, acı çekiyorum.</p>
				<p class="normal">saşa (gözyaşları içinde): Nikolay Alekseyeviç, Amerika’ya kaçalım mı?</p>
				<p class="normal">ivanov: Benim kapıya kadar yürümeye gücüm yok, siz Amerika’dan söz ediyorsunuz. (Bahçeye açılan kapıya doğru yürürler.) Şuroçka, sizin burda yaşamanız gerçekten de çok güç. Çevrenizdeki insanlara bakınca korkuyorum doğrusu. Kiminle evlenebilirsiniz ki? Burdan geçecek bir üsteğmenin, ya da bir üniversitelinin sizi kapıp götürmesini beklemek... Tek ümit bu.</p>
				<p class="normal">(Zinaida Savişna, soldaki kapıdan elinde bir reçel kavanozuyla çıkar.)</p>
	<p class="h2baslik">IX<br class="chapter"/>
			    ivanov, zinaida savişna</p>
				<p class="normal">ivanov (duraklar): Özür dilerim. Şuroçka, annenizle bir şey görüşmek istiyorum, size yetişirim.</p>
				<p class="normal">(Saşa bahçeye çıkar.)</p>
				<p class="normal">ivanov: Sizden bir şey dileyeceğim Zinaida Savişna...</p>
				<p class="normal">zinaida savişna: Buyrun Nikolay Alekseyeviç?</p>
				<p class="normal">ivanov (duralar): Sorun, anlıyorsunuz ya, şu ki... öbür gün benim borç senetlerinin ödeme süresi gelmiş oluyor. Eğer bu süreyi ertelerseniz, ya da faizi artırırsanız, minnettar olacağım. Şu sıralar hiç param yok...</p>
				<p class="normal">zinaida savişna (ürkmüş): Fakat, olur mu böyle şey Nikolay Alekseyeviç? Sözleşmeye uyar mı bu? Ne olur, sözünü etmeyin böyle şeylerin, zavallı bir kadını üzmeyin...</p>
				<p class="normal">ivanov: Özür dilerim, özür dilerim... (Bahçeye çıkar.)</p>
				<p class="normal">zinaida savişna: Anacığım, yüreğim ağzıma geldi!.. Bütün vücudum titriyor... (Sağdaki kapıdan çıkar.)</p>
	<p class="h2baslik">X<br class="chapter"/>
			    kosih</p>
				<p class="normal">kosih (sol kapıdan girerek sahne boyunca yürür): Elimde karodan bey, papaz, kız, bacak ve aşağı sekiz kâğıt, maça beyi, bir de, bir tanecik de kupa var. O ise, Tanrı iyiliğini versin, şleme bile gidemedi!..</p>
				<p class="normal">(Sağ kapıdan çıkar.)</p>
	<p class="h2baslik">XI<br class="chapter"/>
			    avdotya nazarovna, birinci konuk</p>
				<p class="normal">avdotya nazarovna (Birinci Konukla birlikte bahçeden gelirler): Öyle bir paralardım ki şu cimri karının suratını... Şaka mı canım, saat beşten beri burdayım, bayatlamış bir parça ringa balığı bile çıkarmadı!.. Eve bak!.. Aileye bak!..</p>
				<p class="normal">birinci konuk: Canım o kadar sıkılıyor ki, koşup şu duvara başımla toslayabilirim! Amma da insanlar!.. Can sıkıntısından ve açlıktan nerdeyse kurt gibi uluyup, karşıma çıkanı kemirmeye başlayacağım...</p>
				<p class="normal">avdotya nazarovna: Öyle bir paralardım ki şu cimri karının suratını...</p>
				<p class="normal">birinci konuk: Azıcık kafayı çekip tüyeceğim! Senin bulacağın nişanlıyı mişanlıyı da istemem! Eğer öğle yemeğinden bu yana bir kadehcik bile yuvarlamadıysa, şeytanın bile aklına aşk gelmez.</p>
				<p class="normal">avdotya nazarovna: Gidip arayalım, ha?</p>
				<p class="normal">birinci konuk: Şşş!.. Yavaş! Yemek salonunun büfesinde bir Hollanda cini var sanıyorum. Yegoruşka’yı enselemeli. Şşşş...</p>
				<p class="normal">(Soldaki kapıdan çıkarlar.)</p>
	<p class="h2baslik">XII<br class="chapter"/>
			    anna petrovna, livov</p>
				<p class="normal">(Sağdaki kapıdan girerler.)</p>
				<p class="normal">anna petrovna: Yok canım, sevinecekler bizi görünce. Kimseler yokmuş. Öyleyse bahçede olacaklar.</p>
				<p class="normal">livov: Peki, neden beni bu akbabalara getirdiğinizi söyler misiniz? Burda size ve bana yer yok! Şerefli insanlar burdaki havayı soluyamaz.</p>
				<p class="normal">anna petrovna: Bakın, bay Şerefli! Bir bayana yol arkadaşlığı eden bir erkeğin boyuna kendi şerefliliğinden söz edip durması doğru bir şey değil! Belki bu da bir şerefliliktir ama, en azından can sıkıcıdır... Erdemlerinizden hiçbir zaman söz etmeyin bayanlara. Bırakın onlar anlasınlar bunu. Nikolay sizin yaşınızdayken, bayan topluluklarında yalnız şarkı söyler, fıkra anlatırdı; ama yine de onun nasıl erdemli bir adam olduğunu herkes bilirdi.</p>
				<p class="normal">livov: Ah, hiç söz etmeyin bana Nikolay’ınızdan. Onun ne adam olduğunu pek iyi biliyorum ben.</p>
				<p class="normal">anna petrovna: Çok iyi bir insansınız siz, ama bir şey bildiğiniz yok. Hadi, bahçeye çıkalım. O, hiçbir zaman şöyle konuşmazdı: “Ben şerefliyim! Bu hava beni sıkıyor! Akbabalar! Baykuş yuvası! Timsahlar!” Yabani hayvanlarla alıp vereceği bir şey yoktu onun. Öfkelendiği zamanlarsa yalnız şu sözleri işitebilirdiniz: “Ah, bugün ne kadar insafsızım!” ya da “Anyuta, bu adam çok üzüyor beni!” O böyleydi işte. Ya siz...</p>
				<p class="normal">(Çıkarlar.)</p>
	<p class="h2baslik">XIII<br class="chapter"/>
			    avdotya nazarovna, birinci konuk</p>
				<p class="normal">birinci konuk (soldaki kapıdan girerken): Yemek salonunda da yok, kilerde bir yerlerde olmalı! Yegoruşka’yı ele geçirebilseydik... Konuk salonundan geçelim.</p>
				<p class="normal">avdotya nazarovna: Öyle bir paralardım ki suratını!..</p>
				<p class="normal">(Sağ kapıdan çıkarlar.)</p>
	<p class="h2baslik">XIV<br class="chapter"/>
			    babakina, borkin, şabyelski</p>
				<p class="normal">(Babakina ve Borkin gülerek bahçeden koşup gelirler. Onların arkasından kısa adımlarla, ellerini ovuşturarak ve gülerek Şabyelski girer.)</p>
				<p class="normal">babakina: Ne kadar can sıkıcı! (Kahkahayla) Ne kadar can sıkıcı! Baston yutmuş gibi dolaşıp, baston yutmuş gibi oturuyorlar! Sıkıntıdan kemiklerim dondu. (Sıçrar.) Canlanmalı!..</p>
				<p class="normal">(Borkin, Babakina’yı belinden tutar, yanağından öper.)</p>
				<p class="normal">şabyelski (kahkahayla güler, parmaklarını şıkırdatır): Canı cehenneme! İnceldiği yerden kopsun...</p>
				<p class="normal">babakina: Çekin elinizi, çekin, utanmaz adam! Şu Kont da Tanrı bilir ne düşünüyor yine! Bırakın beni, çekin elinizi!..</p>
				<p class="normal">borkin: Ruhumun meleği, yüreğimin şir pençesi... (Öper.) Bana iki bin üç yüz ruble borç versenize!..</p>
				<p class="normal">babakina: Ha-ha-hayır... Her şeye evet... fakat paraya gelince... çok teşekkür ederim... Hayır, hayır, hayır!.. Ah, fakat ellerinizi çekin!..</p>
				<p class="normal">şabyelski (kısa adımlarla çevrede dolaşır): Tontoncuğum... Kimselerde olmayan başka bir tadı var...</p>
				<p class="normal">borkin: Yeter! Artık işimizden söz edelim. Hemen meseleye giriyorum, tüccarca. Soruma dosdoğru, kaçamaksız karşılık verin. Evet ya da hayır. Dinleyin (Kont’u gösterir.) Ona para gerekli, yılda en az üç bin ruble... Size de koca. Kontes olmak ister misiniz?</p>
				<p class="normal">şabyelski (kahkahayla): Arsızlığın bu kadarına pes!</p>
				<p class="normal">borkin: Kontes olmak ister misiniz? Evet ya da hayır...</p>
				<p class="normal">babakina (heyecanlı): Fakat, doğrusunu söylemek gerekirse, oldubittiye getiriyorsunuz Mişa... Böyle şeyler birdenbire yapılmaz ki canım... Eğer Kont istiyorsa, bunu kendisi de yapabilirdi... ne bileyim... böyle birdenbire... ansızın...</p>
				<p class="normal">borkin: Durun, durun, işi karıştırmayın! Tüccarca... Evet mi, hayır mı?..</p>
				<p class="normal">şabyelski (gülerek ellerini ovuşturur): Gerçekten de, yapmalı mı bu alçaklığı? Ha? Tontoncuk... (Babakina’nın yanağını öper.) Tatlı... Badem...</p>
				<p class="normal">babakina: Durun, durun, elim ayağım dolaştı... Gidin! Hayır, gitmeyin!..</p>
				<p class="normal">borkin: Çabuk olun! Evet mi, hayır mı?.. Zamanımız yok...</p>
				<p class="normal">babakina: Biliyor musunuz ne diyeceğim; bir iki günlüğüne bana gelsenize Kont... Bizim ordaki eğlenceler burdakilere benzemez... Hemen yarın gelin... (Borkin’e) Hayır, hayır, şaka ediyorsunuz!..</p>
				<p class="normal">borkin (ciddi): Şakanın sırası mı şimdi!</p>
				<p class="normal">babakina: Durun, durun... Ah, fenalaşıyorum! Çok fenayım!.. Kontes... Fenalık geliyor... Bayılıyorum...</p>
				<p class="normal">(Borkin ve Kont gülerek Babakina’nın koluna girerler, yanaklarından öperek hep birlikte sağdaki kapıdan çıkarlar.)</p>
	<p class="h2baslik">XV<br class="chapter"/>
			    ivanov, saşa</p>
				<p class="normal">(İvanov ve Saşa koşarak bahçeden gelirler.)</p>
				<p class="normal">ivanov (umutsuz, başını ellerinin arasına alır): Olamaz! Hayır, hayır! Şuroçka!.. Ah, hayır!..</p>
				<p class="normal">saşa (coşkun): Sizi çılgın gibi seviyorum. Hayatımın siz olmadan hiçbir anlamı yok! Sizin dışınızda mutluluktan ve sevinçten söz edilemez! Siz benim her şeyimsiniz!..</p>
				<p class="normal">ivanov: Niçin? Niçin? Tanrım, hiçbir şey anlamıyorum... Şuroçka, olamaz bu!..</p>
				<p class="normal">saşa: Çocukluğumdan beri benim tek sevinç kaynağımdınız. O zamanlar beğeniyordum sizi, şimdi de âşığım... Nikolay Alekseyeviç... Değil dünyanın öbür ucuna, isterseniz mezara bile gidebilirim sizinle... Fakat hadi artık, boğuluyorum...</p>
				<p class="normal">ivanov (mutluluk gülüşleri): Ne oluyor? Yeniden yaşamaya mı başlıyorum? Ha, Şuroçka?.. Mutluluğum!.. (Saşa’yı kendine çeker.) Gençliğim, tazeliğim!..</p>
	<p class="h2baslik">XVI<br class="chapter"/>
			    öncekiler, anna petrovna</p>
				<p class="normal">(Anna Petrovna bahçe kapısından girer, kocasıyla Saşa’yı görünce donakalır.)</p>
				<p class="normal">ivanov: Yeniden yaşamaya mı başlıyorum yoksa? Yeniden insanlığa mı dönüyorum?</p>
				<p class="normal">ivanov: (dehşet içinde): Sarra!</p>
	<p class="h2baslik">perde</p>
	</div>
<div class="calibre1" id="calibre_pb_8"/></body>
</html>