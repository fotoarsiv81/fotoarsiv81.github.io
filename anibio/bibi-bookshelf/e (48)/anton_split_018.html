<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Dördüncü Perde</p>
				<p class="normal">İvan Petroviç’in yatak odası. Aynı amanda yurtluğun işlerinin yürütüldüğü çalışma odası olarak kullanılmaktadır. Pencere kıyısında, üstünde gelir-gider defterleri ve her türden kâğıdın durduğu büyük bir masa, bir yazı masası, kasalar, teraziler. Astrov için konulmuş bir küçük masanın üzerinde resim gereçleri, boyalar, bir evrak çantası durmaktadır. Bir kafes, içinde bir sığırcık. Duvarda kimseye gerekli olmadığı belli bir Afrika haritası. Muşamba kaplı çok büyük bir divan. Solda, başka odalara açılan bir kapı; sağda, salona açılan kapı. Sağdaki kapının önüne, köylüler yeri kirletmesin diye bir yolluk serilmiştir. Bir güz akşamı. Sessizlik.</p>
				<p class="normal">(Telyegin ve Marina karşı karşıya oturmuş, yün sarmaktadırlar.)</p>
				<p class="normal">telyegin: Elinizi tez tutun Marina Timofeyevna, birazdan vedalaşmaya çağırırlar. Atların koşulması için emir verdiler bile.</p>
				<p class="normal">marina (daha çabuk sarmaya çalışarak): Az bir şey kaldı.</p>
				<p class="normal">telyegin: Harkov’a gidiyorlar. Oraya yerleşeceklermiş.</p>
				<p class="normal">marina: Böylesi çok daha iyi.</p>
				<p class="normal">telyegin: Ürktüler... Yelena Andreyevna, “Bir saat bile burda kalamam artık...” diyor da başka bir şey demiyor... Gidelim de gidelim... “Harkov’da bir süre oturur, duruma bakar, sonra da eşyalarımızı aldırırız” diyor. Eşyasız gidecekler. Demek, Marina Timofeyevna, burda oturmaları kısmet değilmiş... Ne denir, alın yazısı...</p>
				<p class="normal">marina: Böylesi çok daha iyi. Sabah çıkarttıkları patırtı yetmiyormuş gibi bir de ateş ettiler... Yazıklar olsun!</p>
				<p class="normal">telyegin: Öyle. Tam Ayvazovski’nin fırçasına değecek bir konu.</p>
				<p class="normal">marina: Gözlerim kör olsa da görmeseydim. (Bir sessizlik...) Eskiden nasıl yaşıyorduysak, yine öyle yaşayacağız artık. Sabah sekizde çay, saat birde öğle yemeği, akşam olunca da akşam yemeğine oturulacak. Her şeyin bir düzeni olmalı... Adam gibi, Hıristiyan gibi yaşamalı... (İçini çeker.) Ben günahkâr, çoktandır erişte yemedim...</p>
				<p class="normal">telyegin: Ya, çoktandır erişte yenmedi bu evde. (Bir sessizlik...) Çoktandır... Bu sabah, Marina Timofeyevna, köyde yürüyorum, bakkal arkamdan, “Hey seni asalak, çanak yalayıcı!” diye bağırmasın mı? Öyle bir acı geldi ki...</p>
				<p class="normal">marina: Sen de aldırma anacığım. Hepimiz Tanrının asalağıyız. İş yapmadan oturduğumuz mu var? Sen, Sonya, İvan Petroviç, hepimiz çalışıp didiniyoruz! Hepimiz... Sonya nerde?</p>
				<p class="normal">telyegin: Bahçede. Doktorla birlikte İvan Petroviç’i arıyorlar. Canına kıyar diye korkuyorlar.</p>
				<p class="normal">marina: Ya o tabanca nerde?</p>
				<p class="normal">telyegin (fısıltıyla): Bodruma sakladım.</p>
				<p class="normal">(Voynitski ve Astrov bahçeden gelirler.)</p>
				<p class="normal">voynitski: Bırak beni! (Marina ile Telyegin’e) Gidin burdan, hiç değilse, bir saatliğine yalnız bırakın beni! Gözetim altında olmak istemiyorum?</p>
				<p class="normal">telyegin: Hemen Vanya... (Parmaklarının ucuna basarak çıkar.)</p>
				<p class="normal">marina: Erkek kaz seni! Tıs! Tıs! Tıs!</p>
				<p class="normal">(Yün çilesini toplar, çıkar.)</p>
				<p class="normal">voynitski: Bırak beni!</p>
				<p class="normal">astrov: Seve seve! Zaten çoktan çıkıp gitmem gerekirdi burdan; fakat, tekrar ediyorum, benden aldığını geri vermezsen, gitmeyeceğim.</p>
				<p class="normal">voynitski: Senden hiçbir şey almadım.</p>
				<p class="normal">astrov: Bak, ciddi konuşuyorum, beni yolumdan alıkoyma. Çoktan gitmem gerekiyordu.</p>
				<p class="normal">voynitski: Senden hiçbir şey almadım.</p>
				<p class="normal">(Otururlar.)</p>
				<p class="normal">astrov: Demek öyle, ha? Ne yapalım, biraz daha beklerim. Ama sonra, kusura bakma, zor kullanmam gerekecek. Seni bağlayıp arama yapacağız. Bunu çok ciddi söylüyorum.</p>
				<p class="normal">voynitski: Nasıl istersen. (Bir sessizlik...) Ne enayilik: Sen iki kez ateş et, birini bile tutturama! Kendimi bunun için hiçbir zaman bağışlamayacağım!</p>
				<p class="normal">astrov: Madem ateş etmeye heveslendin, bari kendi kafana ateş etseydin ya!</p>
				<p class="normal">voynitski (omuzlarını silkerek): Tuhaf. Adam öldürmeye kalkıştım, ama tutuklamıyorlar beni, mahkemeye vermiyorlar. Demek, deli sayıyorlar beni. (Kindar bir gülüşle) Evet, ben deliyim de, yeteneksizliklerini, ahmaklıklarını, insanı çileden çıkaran acımasızlıklarını profesör maskesi, çok bilmiş gözbağcı maskesi altında gizleyenler deli değil! Moruklara varıp sonra da herkesin gözü önünde başkalarını kucaklayanlar deli değil... Onu nasıl kucakladığını gördüm!</p>
				<p class="normal">astrov: Evet efendim, kucakladım efendim. Sana da işte bu kaldı! (Nanik yapar.)</p>
				<p class="normal">voynitski (kapıya bakarak): Yok, asıl deli olan, dünya. Sizleri hâlâ üstünde tuttuğu için!</p>
				<p class="normal">astrov: Aptallığı bırak.</p>
				<p class="normal">voynitski: Ne var, deli değil miyim? Öyleyse davranışlarımdan da sorumlu değilim, aptalca konuşmak hakkına sahibim.</p>
				<p class="normal">astrov: Eski bir hiledir bu. Deli değil, dengi bozuksun sen. Dengesizsin, maskarasın. Önceleri ben de her dengi bozuğu hasta, anormal sayardım. Oysa şimdiki düşüncem, insanın normal durumunun dengi bozukluk olduğudur. Sen tamamen normalsin.</p>
				<p class="normal">voynitski (yüzünü elleriyle kapar): Utanıyorum! Bilsen, nasıl utanıyorum! Öyle keskin bir utanç duygusu ki bu, hiçbir acıyla karşılaştırılamaz. (Tasayla) Dayanamıyorum! (Masaya eğilir.) Ne yapayım ben? Ne yapayım?</p>
				<p class="normal">astrov: Hiçbir şey.</p>
				<p class="normal">voynitski: Bir şey ver bana! Oh, Tanrım... Kırk yedi yaşındayım, altmış yaşına kadar yaşayacağımı varsaysak, daha on üç yılım var... Çok uzun! Bu on üç yılı nasıl geçireceğim! Ne yapacağım, ne ile dolduracağım onları? Oh, anlıyor musun beni... (Astrov’un elini telaşla yakalar.) Anlıyor musun, eğer hayatın geri kalanını bir başka türlü yaşamak olanağı olsaydı... Işıklı, dingin bir sabah uyanmak; hayata yeniden başladığını, bütün geçmişin unutulduğunu, bir duman gibi dağılıp gittiğini hissetmek. (Ağlar.) Yeni bir hayata başlamak... Söyle bana, nasıl başlamalı... ne ile...</p>
				<p class="normal">astrov (bezgin): Ee, yeter artık be! Ne yeni hayatı! Seninle benim işimiz bitik...</p>
				<p class="normal">voynitski: Öyle mi?</p>
				<p class="normal">astrov: Bundan eminim.</p>
				<p class="normal">voynitski: Bir şey ver bana... (Kalbini göstererek) İçim yanıyor.</p>
				<p class="normal">astrov (kızgın, bağırır): Kes artık! (Yumuşamış) Bizden yüz yıl, iki yüz yıl sonra yaşayıp da hayatımızı böyle aptalca, böyle tatsız yaşadığımız için bizi hor görecek olanlar, belki de mutlu olmanın yolunu bulacaklardır... Bize gelince... Bizim seninle tek bir umudumuz var: Mezarlarımızda yatarken, hayaller, belki hatta boş hayaller görmek... (Bir iç çekişiyle) Evet kardeş. Tüm bu bölgede, aklı başında aydın, dürüst, iki kişi vardı sadece: Sen ve ben. Fakat on yıl içinde günlük yaşamın tekdüzeliği, bu iğrenç hayat, içine çekip yuttu bizi, çürümüş buharlarıyla kanımızı zehirledi, biz de herkes gibi sıradan, bayağı kişiler olup çıktık. (Canlı) Fakat, lakırdıya tutma beni. Aldığını geri ver!</p>
				<p class="normal">voynitski: Ben senden hiçbir şey almadım.</p>
				<p class="normal">astrov: İlaç çantasından morfin şişesini aldın. (Bir sessizlik...) Dinle, eğer ne pahasına olursa olsun kendini öldürmek niyetindeysen, git ormana, orda vur kendini. Ama morfini geri ver. Laf çıkar sonra, onu sana benim verdiğimden kuşkulanırlar... Oysa bana senin otopsini yapmak yeter de artar bile... Böyle bir şeyi ilginç bulacağımı mı sanıyorsun?</p>
				<p class="normal">(Sonya girer.)</p>
				<p class="normal">voynitski: Beni rahat bırak.</p>
				<p class="normal">astrov (Sonya’ya): Sofya Aleksandrovna, dayınız ilaç çantamdan bir şişe morfin çalmış, geri vermiyor. Söyleyin, akıllıca bir şey değil bu, tadında bıraksın. Zamanım da yok, gitmeliyim.</p>
				<p class="normal">sonya: Vanya Dayı, morfini aldın mı?</p>
				<p class="normal">(Bir sessizlik...)</p>
				<p class="normal">astrov: Aldı. Eminim...</p>
				<p class="normal">sonya: Geri ver onu. Neden korkutuyorsun bizi? (Tatlılıkla) Ver, dayıcığım. Ben sanki senden daha çok mu mutluyum? Ama yine de umutsuzluğa kaptırmıyorum kendimi, sabrediyorum, hayatım kendi kendine bitene kadar da sabredeceğim... Sen de sabret. (Bir sessizlik...) Ver onu! (Elini öper.) Kıymetli, yiğit dayım! Canım, biricik dayıcığım, ver hadi! (Ağlar.) İyi yüreklisin sen, bize acıyıp vereceksin onu! Sabret dayıcığım! Sabret!</p>
				<p class="normal">voynitski (şişeyi masada koyduğu yerden alıp, Astrov’a verir): Peki, al! (Sonya’ya) Ama bir an önce çalışmaya başlayalım, bir şeyler yapalım, dayanamayacağım yoksa... Dayanamayacağım...</p>
				<p class="normal">sonya: Evet, evet çalışacağız. Bizimkileri uğurlar uğurlamaz çalışmaya koyulacağız... (Masadaki kâğıtları sinirli sinirli karıştırır.) Her şeyi yüzüstü bıraktık.</p>
				<p class="normal">astrov (Şişeyi ilaç çantasına koyar ve kayışları sıkılaştırır): Artık yola koyulabilirim.</p>
				<p class="normal">yelena andreyevna (girer): İvan Petroviç, siz burda mısınız? Az sonra yola çıkıyoruz. Gidip Aleksandr’ı görün, size bir şey söylemek istiyor.</p>
				<p class="normal">sonya: Git, Vanya Dayı. (Voynitski’nin koluna girer.) Gidelim. Babamla barışmalısınız. Mutlaka.</p>
				<p class="normal">(Sonya ve Voynitski çıkarlar.)</p>
				<p class="normal">yelena andreyevna: Gidiyorum. (Elini Astrov’a uzatır) Elveda.</p>
				<p class="normal">astrov: Demek gidiyorsunuz artık?</p>
				<p class="normal">yelena andreyevna: Atlar arabaya koşuldu bile.</p>
				<p class="normal">astrov: Elveda.</p>
				<p class="normal">yelena andreyevna: Bugün burdan gideceğinizi vaat etmiştiniz bana.</p>
				<p class="normal">astrov: Biliyorum. Birazdan yola çıkıyorum. (Bir sessizlik...) Korktunuz mu? (Elini tutar.) Gerçekten, o kadar korkutucu mu bu?</p>
				<p class="normal">yelena andreyevna: Evet.</p>
				<p class="normal">astrov: Belki her şeye rağmen, kalırdınız? Ha? Yarın, fidanlıkta...</p>
				<p class="normal">yelena andreyevna: Hayır... Karar verildi artık. Size böyle cesaretle bakabiliyorsam, gitme kararının verilmesindendir... Bir tek şey dileyeceğim sizden: Benim hakkımda iyi düşünün. Bana saygı duyasınız istiyorum.</p>
				<p class="normal">astrov: Eeeh! (Bir sabırsızlık hareketi yapar.) Gitmeyin, çok rica ediyorum. Anlasanıza, bu dünyada yapacak hiçbir şeyiniz yok. Sizin, yaşamınızın hiçbir amacı yok, sizi oyalayacak hiçbir şey yok ve eninde sonunda, duygularınıza teslim olacaksınız. Kaçınılmaz bir şey bu. Ne olur, Harkov’da Kursk’ta, ne bileyim bir başka yerde değil de, burda, doğanın koynunda olsun bu... Hem de şiirsel olur, çok güzel olur doğrusu... Buralarda fidanlıklar, tam Turgenyev zevkine uygun, yarı harap çiftlikler vardır...</p>
				<p class="normal">yelena andreyevna: Ne gülünçsünüz... Size kızgınım, ama yine de tatlı duygularla anacağım sizi... İlgi çekici, özgün bir kişisiniz. Bir daha hiçbir zaman görüşmeyeceğiz, öyleyse niye saklamalı: Size kapıldım da biraz... Hadi, el sıkışalım, dostça ayrılalım. Beni kemlikle anmayın.</p>
				<p class="normal">astrov (elini sıkar): Evet, gitmeniz daha iyi... (Düşünceli) İyi yürekli, içten bir insansınız sanki... ama yine de tüm varlığınıza sinmiş tuhaf bir şey var. Kocanızla çıkıp geldiniz; burda çalışan, çabalayan, bir şeyler yaratmaya uğraşan kim varsa işlerimizi bırakıp, bütün yaz kocanızın damla illeti ve sizinle uğraşmak zorunda kaldık. İkiniz, o ve siz, hepimize tembelliğinizi, başıboşluğunuzu bulaştırdınız. Kendimi size kaptırdım ve bütün bir ay boyunca elimi işe sürmedim. Oysa bu zaman süresince insanlar hastalandı; ormanlarıma, genç fidanlıklara hayvan sürüleri sokuldu!.. Yani siz ve kocanız nereye ayak basarsanız kurutuyorsunuz orayı... Şaka ediyorum tabii, ama yine de... tuhaf. Ve eminim, eğer kalsaydınız çok büyük yıkımlar olacaktı burda. Bende yıkılacaktım... ve sizin durumunuz da pek parlak olmayacaktı... Öyleyse, gidin! Finita la comedia!</p>
				<p class="normal">yelena andreyevna (Astrov’un masasından bir kurşun kalem alır ve hızla cebine koyar): Bu kurşunkalemi anmalık olarak alıyorum.</p>
				<p class="normal">astrov: Ne tuhaf şey... Tanıştık ve birdenbire, nedense... artık hiçbir zaman görüşmeyeceğiz. Dünyada her şey böyle... Hazır kimse yokken, Vanya Dayı bir buketle girmemişken, bırakın... öpeyim sizi... Veda öpücüğü... Ha? (Boynunu öper.) İşte böyle... çok güzel.</p>
				<p class="normal">yelena andreyevna: Size mutluluklar dilerim. (Çevreye bakınır) Peki, işte, hayatta bir kere de bu olsun! (Astrov’u taşkın bir hareketle öper ve hemen aynı anda hızla ayrılırlar birbirlerinden.) Gitmeliyim artık.</p>
				<p class="normal">astrov: Olabildiğince çabuk gidin. Atlar koşulmuşsa hemen yola çıkın.</p>
				<p class="normal">yelena andreyevna: Buraya geliyorlar sanırım.</p>
				<p class="normal">(İkisi de kulak kabartırlar.)</p>
				<p class="normal">astrov: Finita!</p>
				<p class="normal">(Serebryakov, Voynitski, elinde kitabıyla Mariya Vasilyevna, Telyegin ve Sonya girerler.)</p>
				<p class="normal">serebryakov (Voynitski’ye): Geçmişi unutalım. Olup bitenlerden sonra, şu birkaç saat içinde o kadar çok şey yaşadım ve düşündüm ki, nasıl yaşamak gerektiği konusunda gelecek kuşaklara nasihat olarak koca bir tez yazabilirmişim gibi geliyor bana. Senin bağışlanma dileğini gönülden kabul ediyor, senden de beni bağışlamanı diliyorum. Elveda!</p>
				<p class="normal">(Voynitski’yle üç kez öpüşürler.)</p>
				<p class="normal">voynitski: Daha önce aldığını düzenli olarak almaya devam edeceksin. Her şey eskisi gibi olacak.</p>
				<p class="normal">(Yelena Andreyevna, Sonya’yı kucaklar.)</p>
				<p class="normal">serebryakov (Mariya Vasilyevna’nın elini öper): Maman!</p>
				<p class="normal">mariya vasilyevna (onu öperek): Aleksandr, yine fotoğraf çektirin de gönderin bana. Benim için ne kadar değerli olduğunuzu bilirsiniz.</p>
				<p class="normal">telyegin: Elveda efendimiz! Bizi unutmayın!</p>
				<p class="normal">serebryakov (kızını öperek): Elveda... Elveda herkese... (Astrov’un elini sıkar.) Sevimli dostluğunuz için teşekkür ederim... Sizin düşünce tarzınıza, coşkularınıza, meraklarınıza, taşkınlıklarınıza saygı duyuyorum... Fakat, yaşlı bir adamın, veda selamına bir uyarı eklemesine izin verin: Baylar, ortaya gerçek iş koymak gerekir! Evet, gerçek iş koymak gerekir ortaya! (Eğilerek selamlar herkesi.) Hepinize mutluluklar dilerim! (Çıkar. Mariya Vasilyevna ile Sonya da arkasından giderler.)</p>
				<p class="normal">voynitski (Yelena Andreyevna’nın elini tutkuyla öperek): Elveda... Bağışlayın beni... Bir daha hiçbir zaman görüşmeyeceğiz.</p>
				<p class="normal">yelena andreyevna (duygulanmıştır): Elveda sevgili dostum. (Voynitski’nin başına bir öpücük kondurur ve çıkar.)</p>
				<p class="normal">astrov (Telyegin’e): Vaflya, söyle de, bu arada benim atları koşsunlar.</p>
				<p class="normal">telyegin: Peki dostum. (Çıkar.)</p>
				<p class="normal">(Astrov ve Voynitski yalnız kalırlar.)</p>
				<p class="normal">astrov (masadan boyaları toplar, çantasına koyar): Niye uğurlamaya gitmiyorsun?</p>
				<p class="normal">voynitski: Bırak gitsinler. Ben... ben, yapamıyorum. Çok güç. Hemen bir şeylerle uğraşmam gerek. Çalışmak, çalışmak! (Masadaki kâğıtları karıştırır.)</p>
				<p class="normal">(Bir sessizlik. Koşum takımlarının çıngıraklarından, arabaların hareket ettiği anlaşılır.)</p>
				<p class="normal">astrov: Gittiler. Profesör memnundur şimdi. Bir daha öldürsen gelmez artık buraya.</p>
				<p class="normal">marina (girer): Gittiler. (Koltuğu oturup çorap örmeye koyulur.)</p>
				<p class="normal">sonya (girer): Gittiler. (Gözyaşlarını kurular.) Yolları açık olsun. (Dayısına) Eh, Vanya Dayı, hadi bir şeyler yapmaya koyulalım artık.</p>
				<p class="normal">voynitski: Çalışmak, çalışmak...</p>
				<p class="normal">sonya: Seninle birlikte şu masanın başına oturmayalı ne kadar, ne kadar uzun zaman geçti. (Masadaki lambayı yakar.) Mürekkep kalmamış... (Mürekkep şişesini alır, dolaba gidip mürekkep doldurur.) Fakat gitmiş olmaları yine de keder veriyor bana...</p>
				<p class="normal">mariya vasilyevna (ağır ağır girer): Gittiler! (Oturur, okumaya dalar.)</p>
				<p class="normal">sonya (masaya oturur, hesap defterini gözden geçirmeye koyulur): Her şeyden önce Vanya Dayı, faturaları kaydedelim. Korkunç savsaklamışız bunu. Bugün birisi hesabını istetti yine. Faturasını yazıver. Sen birini yazarken, ben ötekini yazarım...</p>
				<p class="normal">voynitski (yazar): Bay... hesabına...</p>
				<p class="normal">(Sessizce yazarlar.)</p>
				<p class="normal">marina (esner): Uykum geldi.</p>
				<p class="normal">astrov: Ne sessizlik... Divit uçları gıcırdıyor, cırcır böceği ötüyor... Canım çekmiyor ayrılmayı burdan... (Koşum çıngırakları işitilir.) İşte atları koşuyorlar... Sanırım sizlerle vedalaşmak zamanı geldi dostlarım, masamla da vedalaşayım –ve yolcu yolunda gerek!– (Krokilerini evrak çantasına koyar.)</p>
				<p class="normal">marina: Acelen ne? Kalsana.</p>
				<p class="normal">astrov: Olmaz.</p>
				<p class="normal">voynitski (yazar): “Ve eski borcundan iki ruble yetmiş beş kopek kaldı...”</p>
				<p class="normal">(Bir İşçi girer.)</p>
				<p class="normal">işçi: Mihail Lvoviç, atlar koşuldu.</p>
				<p class="normal">astrov: Duydum. (İlaç çantasını, bavulunu, evrak çantasını verir ona) Al şunları, dikkat et, çanta ezilmesin.</p>
				<p class="normal">işçi: Baş üstüne. (Çıkar.)</p>
				<p class="normal">astrov: Hadi bakalım... (Vedalaşmak için yaklaşır odadakilere.)</p>
				<p class="normal">sonya: Bir daha ne zaman görüşeceğiz?</p>
				<p class="normal">astrov: Sanırım yazdan önce değil. Kışın görüşebileceğimizi sanmıyorum... Tabii, eğer gerek olursa haber verirsiniz, gelirim. (Elini sıkar.) Konukseverliğiniz, yakınlığınız... tek sözcükle her şey için teşekkürler. (Gidip dadının alnından öper.) Allahaısmarladık, ihtiyarcık...</p>
				<p class="normal">marina: Çay içmeden gidiyorsun öyle mi?</p>
				<p class="normal">astrov: Canım istemiyor dadı.</p>
				<p class="normal">marina: Belki bir kadeh votka içerdin?</p>
				<p class="normal">astrov (kararsız): Belki...</p>
				<p class="normal">(Marina çıkar.)</p>
				<p class="normal">astrov (bir sessizlikten sonra): Atlardan biri topallıyor nedense. Dün Petruşka suvarmaya götürürken fark ettim...</p>
				<p class="normal">voynitski: Nallarını değiştirmelisin.</p>
				<p class="normal">astrov: Rojdestvennoye’de nalbanta uğramalı. Başka çare yok. (Afrika haritasına yaklaşıp bakar.) Belki de şu Afrika sıcaktan cayır cayır yanıyordur şimdi! Korkunç bir şey!</p>
				<p class="normal">voynitski: Evet, öyle olmalı.</p>
				<p class="normal">marina (üstünde bir kadeh votka ve bir ekmek dilimi bulunan bir tepsiyle döner): Buyur.</p>
				<p class="normal">(Astrov votkayı alır, içer.)</p>
				<p class="normal">marina: Afiyet olsun yavrum. (Eğilerek selam verir.) Bir lokma da ekmek alsaydın.</p>
				<p class="normal">astrov: Yok, böyle iyi... Hepinize mutluluklar dilerim! (Marina’ya) Beni geçirme dadı. Gereği yok.</p>
				<p class="normal">(Çıkar. Sonya onu uğurlamak için kandille arkasından gider. Marina koltuğuna oturur.)</p>
				<p class="normal">voynitski (yazar): “2 Şubat, 20 libre bezir yağı... 16 Şubat, yine 20 libre bezir yağı... Kara buğday...”</p>
				<p class="normal">marina: Gitti.</p>
				<p class="normal">(Bir sessizlik...)</p>
				<p class="normal">sonya (döner, kandili masaya koyar): Gitti.</p>
				<p class="normal">voynitski (hesap tahtasında hesap yapıp yazar): Toplam... on beş... yirmi beş...</p>
				<p class="normal">marina (esner): Tanrım, günahlarımızı bağışla...</p>
				<p class="normal">(Telyegin ayaklarının ucuna basarak girer, kapının yakınında oturur, gitarını yavaşça akort eder.)</p>
				<p class="normal">voynitski (Sonya’nın saçlarını okşayarak): Çocuğum, bilsen nasıl güç geliyor bana! Ah, bilsen nasıl güç geliyor!</p>
				<p class="normal">sonya: Ne yapabiliriz? Yaşamak gerek! (Bir sessizlik...) Yaşayacağız Vanya Dayı. Çok uzun günler, boğucu akşamlar geçireceğiz. Alın yazımızın bütün sınavlarına sabırla katlanacağız. Bugün de, yaşlılığımızda da, dinlenmek bilmeden, başkaları için çalışıp didineceğiz. Ecel saati gelip çatınca da uysalca öleceğiz ve orda, mezarın ötesinde, çok acı çektik, gözyaşı döktük, çok acı şeyler yaşadık diyeceğiz... Ve Tanrı acıyacak bize ve biz seninle, canım dayıcığım, parlak, güzel, sevimli bir hayata kavuşacağız ve burdaki mutsuzluklarımıza sevecenlikle, hoşgörüyle gülümseyeceğiz ve dinleneceğiz... İnanıyorum buna dayıcığım, bütün kalbimle, tutkuyla inanıyorum... (Voynitski’nin önünde diz çöker ve başını onun avuçlarına koyar. Yorgun bir sesle tekrar eder.) Dinleneceğiz!</p>
				<p class="normal">(Telyegin gitarıyla yumuşak bir ezgi çalar.)</p>
				<p class="normal">sonya: Dinleneceğiz! Melekleri dinleyeceğiz, elmaslar gibi yıldızlarla kaplı gökleri göreceğiz. Dünyanın tüm kötülüklerinin, tüm acılarımızın, dünyayı baştan başa kaplayacak olan merhametin önünde silinip gittiğini göreceğiz ve hayatımız bir okşayış gibi dingin, yumuşak, tatlı olacak. İnanıyorum, inanıyorum buna. (Dayısının gözyaşlarını mendiliyle kurular.) Zavallı, zavallı Vanya Dayı, ağlıyorsun... (Gözyaşları arasından) Hayatında mutluluğu tadamadın, ama bekle Vanya Dayı, bekle... Dinleneceğiz... (Kucaklar onu.) Dinleyeceğiz!</p>
				<p class="normal">(Bekçinin sopa vuruşları. Telyegin gitarını usulca çalmakta. Mariya Vasilyevna broşürün kıyılarına notlar almakta, Marina çorap örmektedir.)</p>
				<p class="normal">sonya: Dinleneceğiz.</p>
				<p class="normal">perde ağır ağır iner</p>
				</div>
</body>
</html>