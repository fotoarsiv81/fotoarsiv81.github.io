<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Dördüncü Perde</p>
			  <p class="normal">Dekor birinci bölümdeki gibi. Pencerelerden perdeler çıkarılmış, duvarlardan tablolar indirilmiştir. Kalan birkaç parça mobilya, satılmak üzere gibi bir köşeye yığılmıştır. Bir boşluk duygusu. Dışarıya açılan kapının yanında ve sahnenin derinliklerinde bavullar, denkler, vb. Soldaki kapı açıktır. Burdan Varya ve Anya’nın sesleri gelmektedir. Lopahin ayakta beklemekte; Yâşa, üstünde dolu şampanya kadehleri bulunan bir tepsi tutmaktadır. Sofada Yepihodov bir sandık bağlamaktadır. Sahne gerisi derinliğinde bir uğultu. Bunlar vedalaşmaya gelen köylülerdir. Gayev’in sesi: “Teşekkür kardeşler, teşekkür sizlere...”</p>
				<p class="normal">yâşa: Basit halk vedalaşmaya gelmiş. Şöyle bir düşüncem var Yemolay Alekseyiç, ne dersiniz; diyorum ki halkın kendisi iyi ama düşüncesi kıt.</p>
				<p class="normal">(Uğultu diner. L. Andreyevna ve Gayev sofadan girerler. L. Andreyevna ağlamamaktadır, fakat solgundur ve yüzü ağlayacakmış gibi titremektedir; konuşamaz.)</p>
				<p class="normal">gayev: Para kesesini çıkarıp verdin onlara Luba. Olmaz böyle! Olmaz!</p>
				<p class="normal">l. andreyevna: Başka türlü yapamazdım. Yapamazdım başka türlü.</p>
				<p class="normal">(Uzaklaşırlar.)</p>
				<p class="normal">lopahin (kapıya doğru, arkalarından): Lütfen, çok rica ediyorum. Bir veda kadehçiği. Kentten getirmeyi akıl edemedim ama, istasyon büfesinde bir şişecik bulabildim. Lütfen. (Bir sessizlikten sonra) Ne yapalım baylar! İstemiyorsanız istemeyin. (Kapıdan uzaklaşır.) Bilsem hiç satın almazdım. Eh, ben de içmem. (Yâşa tepsiyi özenle masaya koyar.) İç Yâşa, sen iç bari.</p>
				<p class="normal">yâşa: Gidenlerin sağlığına! Sizin de sağlığınıza! (İçer.) Bu şampanya hakiki değil, sizi temin ederim.</p>
				<p class="normal">lopahin: Şişesi sekiz ruble. (Bir sessizlikten sonra) Allah belasını versin, ne soğuk burası.</p>
				<p class="normal">yâşa: Bugün soba yanmadı. Nasıl olsa gidiyoruz. (Güler.)</p>
				<p class="normal">lopahin: Niye gülüyorsun?</p>
				<p class="normal">yâşa: Sevinçten.</p>
				<p class="normal">lopahin: Ekim ayındayız ya, hava güneşli, dingin, sanki yaz gibi. Yapı işleri için çok elverişli bir hava. (Saate, sonra kapıya bakar.) Baylar, trene kırk beş dakika kaldığından haberiniz var mı? Demek yirmi dakika sonra istasyona hareket etmelisiniz. Elinizi çabuk tutun.</p>
				<p class="normal">(Trofimov sırtında paltoyla avludan gelir.)</p>
				<p class="normal">trofimov: Sanırım artık gitme zamanı. Atlar koşuldu. Şeytan bilir, galoşlarım nerde. Yitirdim onları. (Kapıya doğru) Anya, galoşlarım yok. Bulamıyorum.</p>
				<p class="normal">lopahin: Benim de Harkov’a gitmem gerek. Sizinle aynı trende olacağız. Bütün kış Harkov’da kalacağım. Burda çene çalıp durduk, işsizlikten imanım gevredi. İşsiz kalamam ben, işsiz kalınca, ne yapacağımı, ellerimi nereye koyacağımı bilemiyorum. Sanki yabancı ülkeden gelmiş insanlar gibi, tuhaf tuhaf çene çalıp duruyorsunuz.</p>
				<p class="normal">lopahin: Bir kadeh şampanya yuvarlasana.</p>
				<p class="normal">trofimov: İstemem.</p>
				<p class="normal">lopahin: Demek yolculuk Moskova’ya şimdi.</p>
				<p class="normal">trofimov: Evet, onları kente kadar geçirecek, sonra da yarın kendim Moskova’ya gideceğim.</p>
				<p class="normal">lopahin: Öyle... Şimdi profesörler ders vermiyor, hepsi senin gelmeni bekliyorlardır!</p>
				<p class="normal">trofimov: Seni ilgilendirmez.</p>
				<p class="normal">lopahin: Kaç yıldır okuyorsun üniversitede?</p>
				<p class="normal">trofimov: Daha yeni bir şeyler bulsana. Bu hem eskidi, hem de kabak tadı verdi. (Galoşlarını aramaktadır.) Biliyor musun, belki de bir daha artık hiç görüşmeyeceğiz; ayrılmadan önce izin ver de bir öğüt vereyim sana: Kollarını sallama!.. Geniş el kol hareketleri yapmak alışkanlığından vazgeç. Şimdi şu yazlık kurmak, yazlıkçıların zamanla yeni çiftçiler olacağı filan gibi hesapların var ya, bunlar da geniş el kol hareketleri yapmaktır aslında... Fakat yine de severim seni. İnce, zarif parmakların var, tıpkı bir sanatçınınki gibi. İnce, zarif bir ruhun var...</p>
				<p class="normal">lopahin (onu kucaklar): Elveda cancağızım. Her şey için teşekkürler. İhtiyacın olur, yol için para vereyim sana.</p>
				<p class="normal">trofimov: Ne yapayım parayı? İhtiyacım yok.</p>
				<p class="normal">lopahin: Yahu paranız yok, biliyorum.</p>
				<p class="normal">trofimov: Teşekkür ederim, çeviri yapıp kazandım. İşte burdalar, cebimde. (Kaygılı) Galoşlarım yok oldu!</p>
				<p class="normal">varya (öteki odadan): Alın şu pisliklerinizi! (Sahneye bir çift lastik papuç fırlatılır.)</p>
				<p class="normal">trofimov: Ne diye öfkeleniyorsun Varya? Hımmm... Bunlar benim galoşlarım değil.</p>
				<p class="normal">lopahin: İlkbaharda bin dönümlük haşhaş ekmiştim, şimdi kırk bin pangnot temiz para kazandım. Haşhaşlarım çiçek açtığında görülecek şeydi. Yani demek istediğim, kırk bin papel temiz para kazanmış bulunmaktayım. Bu bakımdan sana borç verebilirim. Ne diye burun kıvırıyorsun? Köylüyüm, onun için değil mi?..</p>
				<p class="normal">trofimov: Senin baban köylüymüş, benimki eczacıydı, ve bütün bunlardan kesinlikle hiçbir şey çıkmaz. (Lopahin, kâğıt paralar çıkarır cebinden.) Bırak, bırak... İstersen iki yüz bin ver, almam. Ben özgür bir insanım. İster varlıklı, ister yoksul olun, sizlerin hepinizin değer verdiğiniz şeylerin benim gözümde havada uçan bir tüy kadar değeri yoktur. Sizler olmadan da yaparım ben, umrumda değilsiniz. Güçlü ve gururluyumdur ben. İnsanlık yüce bir gerçeğe, yüce bir mutluluğa doğru gidiyor... Dünyada elde edilebilecek en yüce gerçeğe ve en yüce mutluluğa doğru gidiyor insanlık... Ve ben ön saflarındayım bu gidişin!</p>
				<p class="normal">lopahin: Varabilecek misin?</p>
				<p class="normal">trofimov: Varacağım. (Bir sessizlikten sonra) Varacağım, ya da başkalarına yol göstereceğim, nasıl varılacağını öğreteceğim onlara.</p>
				<p class="normal">(Uzaktan ağaçlara inen balta sesi gelir.)</p>
				<p class="normal">lopahin: Eh, hadi kal sağlıcakla cancağızım. Gitme vakti geldi. Birbirimize burun kıvırıp duruyoruz ya, öte yandan yaşam durmaksızın akıp gidiyor. Uzun süre, yorgunluk nedir aklıma getirmeden çalışıp didindiğimde, düşüncelerim kuş gibi hafifler, mutlu olurum ve neden var olduğumu biliyormuşum gibi gelir bana da. Dostum, şu Rusya’da, ne için var oldukları belirsiz ne kadar çok insan olduğunu bilir misin? Eh, neyse, konumuz bu değil. Leonid Andreyev’in bir bankada iş bulduğunu, yılda altı bin ruble alacağını söylüyorlar. Gel gör ki yerinde oturtamazsın, çok tembel...</p>
				<p class="normal">anya (kapıdan): Annem, biz daha burdayken ağaçların kesilmemesini rica ediyor.</p>
				<p class="normal">trofimov: Gerçekten de, insan birazcık olsun düşünmez mi... (Sofadan dışarı çıkar.)</p>
				<p class="normal">lopahin: Hemen durdurayım, hemen... Öyle ya, doğru. (Onun ardı sıra çıkar.)</p>
				<p class="normal">anya: Firs’i hastaneye götürdüler mi?</p>
				<p class="normal">yâşa: Sabahleyin söyledim. Sanırım götürdüler.</p>
				<p class="normal">anya (salondan geçmekte olan Yepihodov’a): Semyon Panteleyiç, bir soruşturun bakalım, Firs’i hastaneye götürmüşler mi?</p>
				<p class="normal">yâşa (incinmiş): Sabahleyin Yegor’a söyledim. On kere sormanın ne anlamı var!</p>
				<p class="normal">yepihodov: Kadim ihtiyar Firs’in kesin kanımca artık onarılmaya gereksinimi yok, dedelerinin yanına gitmesi gerekiyor. Ve ben onu ancak kıskanabilirim. (Bavulu, içinde şapkaların bulunduğu karton bir kutunun üstüne koyar, kutu ezilir.) Buyrun, tabii! Biliyordum zaten. (Çıkar.)</p>
				<p class="normal">yâşa: Yirmi iki musibet...</p>
				<p class="normal">varya (kapının arkasından): Firs’i hastaneye götürmüşler mi?</p>
				<p class="normal">anya: Götürmüşler.</p>
				<p class="normal">varya: Ne diye doktora mektup yazılmadı?</p>
				<p class="normal">anya: Arkadan yazarız... (Çıkar.)</p>
				<p class="normal">varya (yandaki odadan): Yâşa nerde? Söyleyin annesi gelmiş, vedalaşmak istiyor onunla.</p>
				<p class="normal">yâşa (elini sallar): İnsanı çileden çıkarmaktan başka bir şey bilmezler.</p>
				<p class="normal">(Eşyaların yanında bir şeylerle uğraşıp duran Dunyaşa, Yâşa yalnız kalınca yaklaşır ona.)</p>
				<p class="normal">dunyaşa: Bir kerecik olsun yüzüme baksaydınız Yâşa. Gidiyorsunuz, bırakıyorsunuz beni... (Ağlayarak boynuna atılır.)</p>
				<p class="normal">yâşa: Ne var ağlayacak? (Şampanya içer.) Altı gün sonra yine Paris’te olacağım. Yarın eksprese atladığımız gibi, ver elini Paris. İnanasım gelmiyor. Vive la France! Buraları bana göre değil, yaşayamıyorum... elimde değil... Cehaleti gördüm, benden pas... (Şampanya içer.) Ne var ağlayacak? Edepli davranın, o zaman ağlamazsınız.</p>
				<p class="normal">dunyaşa (pudralanır, aynaya bakarak): Paris’ten mektup yazın. Yâşa, sizi seviyordum, nasıl da seviyordum Yâşa! Ben narin bir yaratığım Yâşa!</p>
				<p class="normal">yâşa: Gelen var. (Bavulların yanında bir şeyler yapar, usuldan bir ezgi mırıldanır.)</p>
				<p class="normal">(L. Andreyevna, Gayev, Anya ve Şarlotta İvanovna girerler.)</p>
				<p class="normal">gayev: Gitmeliyiz artık. Çok az zaman kaldı. (Yâşa’ya bakarak) Kimden geliyor bu ringa balığı kokusu?</p>
				<p class="normal">l. andreyevna: On dakika sonra arabaya yerleşmiş olmalıyız... (Odaya göz atar.) Elveda sevgili evim, yaşlı dedecik. Kış geçecek, ilkbahar gelecek, ama sen olmayacaksın artık, yıkıyorlar seni. Bu duvarları ne kadar çok gördük! (Kızını hararetle öper.) Hazinem benim, ışıl ışılsın, gözlerin iki elmas gibi parıldıyor. Sevinçli misin? Çok mu?</p>
				<p class="normal">anya: Çok! Yeni bir yaşam başlıyor anne!</p>
				<p class="normal">gayev (neşeli): Gerçekten de, şimdi her şey yolunda. Vişne bahçesinin satışına kadar hepimiz kaygılıydık, acı çekiyorduk; şimdi sorun kesinlikle geri dönülmezce çözümlenince, hepimiz yatıştık, hatta neşemiz yerine geldi... Ben banka görevlisiyim, finansçıyım şimdi... Sarı top ortaya ve sen Luba, ne olursa olsun daha iyi görünüyorsun, bunda kuşku yok.</p>
				<p class="normal">l. andreyevna: Evet. Sinirlerim daha iyi, bu gerçek. (Şapkasını ve mantosunu verirler.) Uykularım düzeldi. Eşyalarımı götürün Yâşa. Vaktidir. (Anya’ya) Yavrucuğum, çok geçmeden görüşeceğiz... Paris’e gidiyorum. Yaroslavl’daki büyükannenin, çiftliği satın almak için gönderdiği parayla yaşayacağım orda –yaşasın büyükanne!– Bu para ise çok az bir zaman yetecek.</p>
				<p class="normal">anya: Anneciğim, çabuk çabuk döneceksin değil mi? Öyle değil mi? Ben hazırlanıp lise sınavını verecek, sonra çalışıp sana yardım edeceğim. Sonra anneciğim, birlikte kitaplar okuyacağız, çok kitap okuyacağız; önümüzde yeni, olağanüstü güzellikte bir dünya açılacak... (Düş kurar.) Anne, çabuk dön...</p>
				<p class="normal">l. andreyevna: Döneceğim, altın kızım benim. (Kızını kucaklar.)</p>
				<p class="normal">(Lopahin girer. Şarlotta usuldan bir şarkı mırıldanmaktadır.)</p>
				<p class="normal">gayev: Şarlotta mutlu: Şarkı söylüyor.</p>
				<p class="normal">şarlotta (kucağına kundaklanmış bebeğe benzeyen bir bohça alır): Yavrum benim, ninni, ninni... (Bir bebek ağlaması işitilir: “Inga... Inga...”) Sus, güzel yavrum benim, sevgili yavrum benim. (“Inga... Inga...”) Öyle acıyorum ki sana! (Bohçayı fırlatıp eski yerine atar.) Lütfen bir yer bulun bana. Böyle yapamam.</p>
				<p class="normal">lopahin: Buluruz Şarlotta İvanovna, kaygılanmayın.</p>
				<p class="normal">gayev: Herkes bizi bırakıyor. Varya gidiyor... Birdenbire gereksizleştik.</p>
				<p class="normal">şarlotta: Kentte yaşayacak bir yerim yok benim. Gitmeliyim. (Bir ezgi mırıldanır.) Hepsi bir...</p>
				<p class="normal">(Pişçik girer.)</p>
				<p class="normal">lopahin: Doğanın şu mucizesine bakın!</p>
				<p class="normal">pişçik (soluk soluğa): Oy, durun bir soluk alayım... Öldüm bittim canım ciğerlerim... hele bir su verin...</p>
				<p class="normal">gayev: Yine para istemeye geldiniz değil mi? En iyisi şurdan gideyim de ağzımdan kötü bir söz çıkmasın... (Çıkar.)</p>
				<p class="normal">pişçik: Çoktandır gelemedim size... Güzeller güzeli... (Lopahin’e) Burdasın... Çok sevindim seni gördüğüme... Dâhi adam... al... al şunu... (Lopahin’e bir tomar para verir.) Dört yüz ruble... Sekiz yüz kırk da bana kalıyor.</p>
				<p class="normal">lopahin (hiçbir şey anlamaksızın omuzlarını silker): Düş gibi bir şey... Nerden buldun bu parayı allasen?</p>
				<p class="normal">pişçik: Dur... çok sıcak... Olağanüstü bir olay. İngilizler geldiler, toprağımda beyaz bir çamur buldular... (Lubov Andreyavna’ya) İşte dört yüz de size... Güzeller güzeli... eşsiz kadın... (Paraları verir.) Geri kalanı sonra veririm. (Su içer.) Az önce trende bir delikanlı söyledi, sözüm ona, büyük filozofum bir damdan atlamayı öneriyormuş... “Atla” diyormuş, hepsi bu kadar. (Şaşkınlık içinde) Tasavvur edebiliyor musunuz! Su!</p>
				<p class="normal">lopahin: Kim bu İngilizler yahu?</p>
				<p class="normal">pişçik: Onlara o çamurun olduğu toprak parçasından kiraladım, yirmi dört yıllığına... Eh, kusura kalmayın, vaktim yok... daha ötelere gitmeliyim dörtnala... Znoykov’a... Kardamonov’a uğrayacağım... Hepsine borcum var... (Su içer.) Hadi kalın sağlıcakla... Perşembe günü yine uğrarım.</p>
				<p class="normal">l. andreyevna: Az sonra kente gidiyoruz biz, ben de yarın yurtdışına hareket ediyorum...</p>
				<p class="normal">pişçik (kaygılı): Ne diye gidiyorsunuz kente? Ben de eşyalara... bavullara bakıyorum da... Eh, ne yapmalı... (Ağlamaklı) Olsun... Çok akıllı insanlar şu İngilizler... Neyse... kalın sağlıcakla... Tanrı yardımcınız olsun... Neyse... Şu dünyada her şeyin bir sonu var. (Lubov Andreyevna’nın elini öper.) Bir gün benim de nalları diktiğim haberi... kulağınıza kadar ulaştığında... bu adı anımsayın da... “Dünyada bir Simeon Pişçik vardı... Mekânı cennet olsun” deyin... Hava olağanüstü güzel... Evet... (Şiddetli bir tedirginlik içinde çıkar, fakat ansızın kapıdan dönüp seslenir.) Daşenka’nın sizlere selamı var! (Çıkar.)</p>
				<p class="normal">l. andreyevna: Şimdi gidebiliriz artık. İki kaygıyla ayrılıyorum burdan. Birincisi: Firs’i hasta bırakıp gitmemiz. (Saatine bakar.) Daha beş dakikamız var.</p>
				<p class="normal">anya: Anne, Firs’i hastaneye götürdüler bile. Yâşa götürdü sabahleyin.</p>
				<p class="normal">l. andreyevna: İkinci kaygım: Varya. Sabahları erkenden kalkıp çalışmaya alıştı, şimdi işsiz güçsüz, sudan çıkmış balığa dönecek. Zayıfladı, sararıp soldu, ağlayıp duruyor zavallıcık... (Bir sessizlikten sonra) Yermolay Alekseyiç, çok iyi bilirsiniz ki, onu sizinle evlendirmek hayalimdi... Herkes bir an meselesi olarak görüyordu evlenmenizi. (Anya’ya bir şey fısıldar. Anya Şarlotta’ya başıyla bir işaret yapar; ikisi de çıkarlar.) Seviyor sizi, siz de ondan hoşlanıyorsunuz, ama bilmiyorum, bilmiyorum neden kaçıyorsunuz birbirinizden... Anlamıyorum!</p>
				<p class="normal">lopahin: Doğrusunu söylemek gerekirse, ben kendim de anlamıyorum bunu. Her şey bir tuhaf. Eğer zaman varsa hâlâ, işte ben şimdi hazırım... Bitirelim bu işi, hemen. Yoksa siz olmadan ben ona evlenme önerisinde bulunamayacağımı hissediyorum.</p>
				<p class="normal">l. andreyevna: Harika. Bir dakikacık, hemen çağırayım onu.</p>
				<p class="normal">lopahin: Bu arada, şampanya da var. (Kadehlere bakarak) Boşalmışlar, biri içip bitirmiş bile. (Yâşa öksürür.) Buna lap lap içip bitirmek derler...</p>
				<p class="normal">l. andreyevna (canlı): Çok güzel. Biz çıkalım... Yâşa, allez! onu çağıracağım şimdi... (Kapıya) Varya, her şeyi bırak, buraya gel. Çabuk! (Yâşa’yla çıkar.)</p>
				<p class="normal">lopahin (saate bakar): Evet...</p>
				<p class="normal">(Sessizlik...)</p>
				<p class="normal">(Kapıda ölçülü bir gülüş, fısıltılar; sonunda Varya girer.)</p>
				<p class="normal">varya (uzun süre eşyalara bakar): Tuhaf, bir türlü bulamıyorum.</p>
				<p class="normal">lopahin: Ne arıyorsunuz?</p>
				<p class="normal">varya: Kendim koydum ama nereye koyduğumu unuttum.</p>
				<p class="normal">(Sessizlik...)</p>
				<p class="normal">lopahin: Siz şimdi nereye gidiyorsunuz Varvara Mihaylovna?</p>
				<p class="normal">varya: Ben mi? Ragulinler’e... Onların işlerine bakmak için anlaştık... Hani, yöneticilik mi diyorlar ne...</p>
				<p class="normal">lopahin: Şu Yaşneva’da oturanlar mı? Yetmiş kilometre uzakta. (Bir sessizlikten sonra) İşte, bu evdeki yaşam sona erdi.</p>
				<p class="normal">varya (eşyalara göz gezdirerek): Nerde bu... Ya da, belki sandığa koymuşumdur... Evet, bu evde yaşam sona erdi... Artık hiç olmayacak.</p>
				<p class="normal">lopahin: Ben de şimdi Harkov’a gidiyorum... aynı trenle. Çok da işim var. Burdaki işleri çevirmesi için Yepihodov’u tuttum.</p>
				<p class="normal">varya: İyi ya!</p>
				<p class="normal">lopahin: Geçen yıl tam bu sırada kar yağıyordu, anımsıyorsanız eğer. Şimdiyse hava dingin, güneşli. Yalnız soğuk biraz... Eksi üç.</p>
				<p class="normal">varya: Termometreye bakmadım... (Bir sessizlikten sonra) Zaten bizim termometre kırıldı.</p>
				<p class="normal">(Sessizlik...)</p>
				<p class="normal">(Avluda kapıya doğru bir ses: “Yermolay Alekseyeviç!”)</p>
				<p class="normal">lopahin: (çoktandır bu sesi bekliyormuşçasına): Bir dakika! (Hızla çıkar.)</p>
				<p class="normal">(Varya yere oturur. Başını giysi bohçalarına dayar, sessizce ağlar. Kapı açılır. Lubov Andreyevna usulca girer.)</p>
				<p class="normal">l. andreyevna: Ne oldu? (Bir sessizlikten sonra) Gidelim.</p>
				<p class="normal">varya (artık ağlamamaktadır. Gözlerini kurular): Evet, zamanı geldi anneciğim... Ben Ragulinler’e bugün yetişirim, yeter ki treni kaçırmayalım...</p>
				<p class="normal">l. andreyevna (kapıya): Anya, girin!</p>
				<p class="normal">(Anya girer; sonra Gayev, Şarlotta İvanovna. Gayev’in sırtında, başlıklı kalın bir palto vardır. Hizmetçi kadınlar, arabacılar toplanır. Yepihodov eşyaların çevresinde telaştadır.)</p>
				<p class="normal">l. andreyevna: Şimdi yola koyulalım.</p>
				<p class="normal">anya: Yola!</p>
				<p class="normal">gayev: Dostlarım, sevgili, değerli dostlarım benim! Bu evi sonsuzca bırakırken, susabilir miyim, tutabilir miyim kendimi veda duygularımı dile getirmeden, şu anda ruhumu ve tüm benliğimi dolduran...</p>
				<p class="normal">anya (yalvarırcasına): Dayı!</p>
				<p class="normal">varya: Dayıcığım, yapmayın!</p>
				<p class="normal">gayev (keyifsiz): Sarı top çift vuruşla ortaya... Susuyorum.</p>
				<p class="normal">(Trofimov girer; sonra Lopahin...)</p>
				<p class="normal">lopahin: Yepihodov, paltom!</p>
				<p class="normal">l. andreyevna: Bir dakikacık daha oturacağım. Sanki daha önce bu evin duvarlarını, tavanlarını hiç görmemişim... Şimdi içime sindirecekmiş gibi bakıyorum onlara, sımsıcak bir sevgiyle...</p>
				<p class="normal">gayev: Anımsıyorum da, altı yaşındaydım, bir Paskalya günü pencereye oturmuş bakıyordum, babam kiliseden dönüyor...</p>
				<p class="normal">l. andreyevna: Bütün eşyalar toplandı mı?</p>
				<p class="normal">lopahin: Sanırım hepsi. (Paltosunu giyerken, Yepihodov’a) Yepihodov, gözünü dört aç, her şey yolunda gitsin.</p>
				<p class="normal">yepihodov (kısık bir sesle): Siz gönlünüzü ferah tutun Yermolay Alekseyiç!</p>
				<p class="normal">lopahin: Sesine ne oldu?</p>
				<p class="normal">yepihodov: Az önce su içerken boğazıma bir şey kaçtı.</p>
				<p class="normal">yâşa (horgörüyle): Cehalet...</p>
				<p class="normal">l. andreyevna: Gidiyoruz ve tek bir canlı kalmayacak burda...</p>
				<p class="normal">lopahin: Ta ilkbahara kadar.</p>
				<p class="normal">varya (bohçasından şemsiyesini çıkarır; kaldırıyormuş gibi. Lopahin bir sakınma hareketi yapar.) Ne oluyorsunuz, ne oluyorsunuz?.. Aklımdan bile geçirmem.</p>
				<p class="normal">trofimov: Baylar, gidip arabalara oturalım... Zaman geldi geçiyor! Tren nerdeyse gelecek!</p>
				<p class="normal">varya: Petya, işte galoşların, bavulların yanında. (Ağlamaklı) Nasıl da pisler, eskiler...</p>
				<p class="normal">trofimov (galoşlarını alırken): Gidelim dostlar!..</p>
				<p class="normal">gayev (çok sarsılmış, ağlamaktan korkarak): Tren... İstasyon... Ortaya bir çapraz vuruş... Beyaz top çift vuruşla köşeye...</p>
				<p class="normal">l. andreyevna: Gidelim!</p>
				<p class="normal">lopahin: Herkes burda mı? Orda kimse yok ya? (Soldaki yan kapıyı kilitler.) Burda eşyalar yığılı, kilitlemek gerek. Gidelim!</p>
				<p class="normal">anya: Elveda evim, elveda eski yaşam!</p>
				<p class="normal">trofimov: Selam yeni yaşam (Anya’yla çıkarlar.)</p>
				<p class="normal">(Varya bakışlarıyla odayı tarar, acele etmeksizin çıkar. Yâşa, köpeğiyle birlikte Şarlotta çıkarlar.)</p>
				<p class="normal">lopahin: Demek ilkbahara kadar. Çıkalım, baylar... Allahaısmarladık... (Çıkar.)</p>
				<p class="normal">(Lubov Andreyevna ve Gayev; ikisi kalmışlardır. Bunu bekliyorlarmışçasına birbirlerinin boynuna atılarak sessizce, işitilmekten sakınarak ağlarlar.)</p>
				<p class="normal">gayev (mutluluk içinde): Kardeşim, kardeşim benim...</p>
				<p class="normal">l. andreyevna: Oh, sevgili, tatlı, güzel bahçem... Yaşamım, gençliğim, mutluluğum, elveda!.. Elveda!..</p>
				<p class="normal">(Anya’nın neşeyle çağıran sesi: “Anne!” Trofimov’un neşeli canlı sesi: “Hadi!”)</p>
				<p class="normal">l. andreyevna: Son kez bakayım duvarlara, pencerelere... Rahmetli annem bu odada dolaşmayı severdi...</p>
				<p class="normal">gayev: Kardeşim, kardeşim benim!..</p>
				<p class="normal">(Anya’nın sesi: “Anne!” Trofimov’un sesi: “Hadi!”)</p>
				<p class="normal">l. andreyevna: Gidelim!..</p>
				<p class="normal">(Çıkarlar.)</p>
				<p class="normal">(Sahne boştur. Tüm kapıların kilitlendiği, ardından arabaların hareket ettiği işitilir. Sessizlik. Bu sessizliğin ortasında ağaçlara inen baltanın boğuk sesi duyulur. Tek tek ve hüzünlü. Ayak sesleri duyulur. Sağdaki kapıda Firs görünür. Her zamanki gibi ceket ve beyaz yelek vardır üzerinde. Ayaklarında terlikler. Hastadır.)</p>
				<p class="normal">firs (kapıya yaklaşır; kapı koluna eliyle dokunur): Kilitli. Gittiler... (Divana oturur.) Beni unuttular... Neyse... burda otururum... Leonid Andreyiç kürkünü giymemiştir yine, paltoyla çıkmıştır... (Kaygıyla içini çeker.) Kabahat bende, bakmadım... Çiçeği burnunda gençlik! (Anlaşılması olanaksız bir şeyler homurdanır.) Yaşam geçip gitti, hiç yaşamamışım gibi. (Uzanır.) Yatayım. Gücün de kalmadı; hiçbir şeyin kalmadı, hiçbir şeyin... Eh, sen... beceriksiz!.. (Kımıltısız yatıp kalır.)</p>
				<p class="normal">(Uzak bir ses, gökten gelir gibi, kopan bir telin, donan, hüzün verici sesi işitilir. Sessizlik bastırır yeniden. Sadece uzaktan, bahçeden, ağaca inen baltanın sesi gelmektedir.)</p>
				</div>
<div class="calibre1" id="calibre_pb_34"/></body>
</html>