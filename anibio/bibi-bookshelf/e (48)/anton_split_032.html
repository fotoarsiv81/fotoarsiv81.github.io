<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Üçüncü Perde</p>
				<p class="normal">Salondan bir kapı boşluğuyla ayrılan konuk odası. Oda bir şamdanla aydınlanmıştır. İkinci bölümde sözü edilen Yahudi orkestrasının, eşiğin arkasında çaldığı parçalar işitilmektedir. Akşamüstü. Salonda grand-rond yapılmakta, S. Pişçik’in sesi: “Promenade à une paire”. Çiftler konuk odasından çıkarlar. Birinci çift, Pişçik’le Şarlotta İvanovna; ikinci çift, Trofimov’la L. Andreyevna; üçüncü çift, Anya’yla posta memuru; dördüncü çift, Varya’yla İstasyon Şefi, vb. Varya sessizce ağlamakta, dans ederken gözyaşlarını kurulamaktadır. Son çiftte Dunyaşa vardır. Konuk odasından geçerler. Pişçik bağırır: “Grand-rond, balancez!” ve “Les cavaliers à genoux et remerciez vos dames!”</p>
				<p class="normal">(Frank giymiş olan Firs, bir tepside Seltz suyu getirir. Pişçik ve Trofimov konuk odasına girerler.)</p>
				<p class="normal">pişçik: Yüksek tansiyon var bende, bu yüzden iki kalp krizi geçirdim; dans etmem kolay değil, fakat derler ya hani, sürüye düştün mü ister havla, ister havlama, ama mutlaka kuyruk salla. Zaten bir at gibi sağlıklıyımdır. Rahmetli babam, –mekânı cennet olsun, çok şakacıydı– bir gün kökenimiz konusunda konuşurken, Caligula’nın senatoda bindiği atın, biz Simoen Pişçikler’in en eski atası olduğunu söylemişti. (Oturur.) Fakat parasızlıktan daha beter şey yok! Aç köpek etten başka bir şeye inanmaz derler ya... (Bir an horlar ve hemen uyanır.) Ben de öyle... Aklımda fikrimde paradan başka bir şey yok...</p>
				<p class="normal">trofimov: Görünüşünüzde gerçekten de atı andıran bir şey var.</p>
				<p class="normal">pişçik: Ne olmuş... At iyi hayvandır... Satarsın...</p>
				<p class="normal">(Yandaki odada bilardo oynandığı işitilir. Salonda, kapı boşluğunun altında Varya görünür.)</p>
				<p class="normal">trofimov (takılır): Bayan Lopahina! Bayan Lopahina!</p>
				<p class="normal">varya (öfkeli): Sünepe beyefendi!</p>
				<p class="normal">trofimov: Evet, sünepe bir beyefendiyim ben, bununla da övünüyorum.</p>
				<p class="normal">varya (acı bir düşünce içinde): Müzikçileri kiraladılar ya, neyle ödeyecekler? (Çıkar.)</p>
				<p class="normal">trofimov (Pişçik’e): Tüm yaşamınız boyunca, borç faizlerini ödemek için harcadığınız enerjiyi bir başka şeye harcamış olsaydınız, sanırım, eninde sonunda dünyanın altını üstüne getirebilirdiniz.</p>
				<p class="normal">pişçik: Filozof... Nietzsche... büyük, çok ünlü... muazzam bir adam, akıllı... Yapıtlarında belirttiğine göre, sahte para yapılabilirmiş...</p>
				<p class="normal">trofimov: Siz Nietzsche okudunuz mu?</p>
				<p class="normal">pişçik: Ben mi, yok canım... Daşenka söz etmişti. Öyle bir durumdayım ki şimdi, kalp para yapmaktan başka çarem kalmadı... Öbür gün için üç yüz ruble ödemem gerekiyor... Yüz ellisini buldum... (Cebini yoklar. Kaygıyla) Paralar yitmiş, paraları yitirdim! (Ağlamaklı) Paralar nerde? (Sevinçli) Burdalarmış, astarın arkasına koymuşlar... Birden ter bastı...</p>
				<p class="normal">(L. Andreyevna ve Ş. İvanovna girerler.)</p>
				<p class="normal">l. andreyevna (bir lezginka ezgisi mırıldanarak): Niye bu kadar gecikti Leonid? Ne yapıyor kentte? (Dunyaşa’ya) Dunyaşa, müzikçilere çay verin...</p>
				<p class="normal">trofimov: Demek açık artırma yapılmadı henüz, öyle anlaşılıyor.</p>
				<p class="normal">l. andreyevna: Müzikçi çağırmamız da yersiz bizim, balo düzenlememiz de yersiz... Neyse... (Oturur ve usuldan ezgiyi mırıldanır.)</p>
				<p class="normal">şarlotta (Pişçik’e bir deste kart uzatarak): İşte size bir deste kart, şimdi aklınızdan herhangi bir kart geçirin.</p>
				<p class="normal">pişçik: Geçirdim.</p>
				<p class="normal">şarlotta: Kartları karın şimdi. Pek güzel. Verin bana; ah benim zavallı, sevimli Bay Pişçik’im. Ein, zwei, drei! Şimdi bakın bakalım, o kart sizin yan cebinizde mi?..</p>
				<p class="normal">pişçik (yan cebinden kartı çıkarır): Maça sekizlisi, ta kendisi! (Şaşkın) Tasavvur edebiliyor musunuz?</p>
				<p class="normal">şarlotta (avcunda kart destesini tutarak, Trofimov’a): Söyleyin, çabuk, en üstteki kart hangisi?</p>
				<p class="normal">trofimov: Öyle mi? Hadi bakalım, maça kızı.</p>
				<p class="normal">şarlotta: İşte burda! (Pişçik’e) El? Üstteki kart hangisi?</p>
				<p class="normal">pişçik: Kupa beyi.</p>
				<p class="normal">(Yeraltından geliyormuşçasına gizemli bir kadın sesi yanıtlar onu: “O, evet, hava çok güzel hanımefendi.)</p>
				<p class="normal">Siz benim idealimdeki insansınız...</p>
				<p class="normal">(Ses: “Siz de hanımefendi, benim çok hoşuma gittiniz.)</p>
				<p class="normal">istasyon şefi (alkışlar): Bravo! Bayan Vantrilok!</p>
				<p class="normal">pişçik: Tasavvur edebiliyor musunuz! Şarlotta İvanovna, büyüleyici kadın... Âşık oldum... vallahi...</p>
				<p class="normal">şarlotta: Âşık mı oldunuz? (Omuzlarını silker.) Siz hiç âşık olabilir misiniz? Gunter Mensche, aber schlechter Musikant<sup class="calibre2"><a href="anton_split_034.html#footnote-600-38" id="footnote-600-38-backlink" name="footnote-600-38-backlink">[38]</a></sup></p>
				<p class="normal">trofimov (Pişçik’in omzuna vurarak): Yaman bir atsınız...</p>
				<p class="normal">şarlotta: Şimdi bir numaraya daha ilginizi rica ederim. (Masadan bir şal alır.) İşte çok güzel bir şal, yok mu alıcısı?.. (Şalı havada sallar.) Yok mu alan?</p>
				<p class="normal">pişçik (şaşkın): Tasavvur edebiliyor musunuz?</p>
				<p class="normal">şarlotta: Ein, zwei, drei! (Yere sarkıttığı şalı hızla kaldırır; altında duran Anya bir reverans yapar, koşup annesini kucaklar ve geriye, salona doğru koşup gider herkesin şaşkınlığı arasında.)</p>
				<p class="normal">l. andreyevna (alkışlar): Bravo, bravo!..</p>
				<p class="normal">şarlotta: İşte bir tane daha: Ein, zwei, drei. (Şalı kaldırır, altında Varya durmakta, selam vermektedir.)</p>
				<p class="normal">pişçik (şaşkın): Tasavvur edebiliyor musunuz?</p>
				<p class="normal">şarlotta: Son! (Şalı Pişçik’in üstüne atar, bir reverans yapar ve salona doğru koşup gider.)</p>
				<p class="normal">pişçik (Şarlotta’nın arkasından koşarak): Hınzır kadın!.. Ne kadın ama!.. Ne kadın... (Çıkar.)</p>
				<p class="normal">l. andreyevna: Leonid hâlâ yok. Bu kadar zaman kentte ne yapar, anlamıyorum! Her şey belli olmuştur artık; çiftlik ya satılmış, ya da açık artırma yapılmamıştır; ne diye bu kadar uzun süre habersiz bırakır ki bizi!</p>
				<p class="normal">varya (onu avutmaya çalışarak): Dayım yurtluğu gerisin geri satın almıştır, bundan hiç kuşkum yok.</p>
				<p class="normal">trofimov (alaycı): Evet.</p>
				<p class="normal">varya: Ninem, borcun devredilmesi ve yurtluğun kendi adına satın alınması için vekâletname gönderdi ona. Bunu Anya için yaptı. Eminim, Tanrı yardım edecek, yurtluğu dayım satın alacaktır.</p>
				<p class="normal">l. andreyevna: Yaroslavl’daki nine, yurtluğun kendi adına satın alınması için topu topu on beş bin ruble gönderdi, güvenmiyor bize – bu paraysa faizleri bile ödemeye yetmez. (Yüzünü elleriyle kapar.) Bugün yazgım belirlenecek, yazgım...</p>
				<p class="normal">trofimov (Varya’ya takılır): Madame Lopahina!</p>
				<p class="normal">varya (öfkeli): Ebedi öğrenci! İki kere üniversiteden kovulduğu yetmemiş.</p>
				<p class="normal">l. andreyevna: Niye kızıyorsun Varya? Lopahin diye takılıyor sana, ne var bunda? Gönlün istiyorsa evlen Lopahin’le. İyi, ilginç bir insan. İstemiyorsa gönlün, evlenme. Kimse zorlamıyor seni iki gözüm...</p>
				<p class="normal">varya: Benim için ciddi bir iş bu anneciğim. Ne diye dosdoğru konuşmamalı, iyi bir insan, hoşlanıyorum ondan.</p>
				<p class="normal">l. andreyevna: O zaman evlen onunla. Beklemenin anlamı ne!</p>
				<p class="normal">varya: Anneciğim, ona evlenme önerisinde ben bulunacak değilim ya! İşte iki yıldır herkes ondan söz ediyor bana, o ise ya susuyor, ya işi alaya vuruyor. Anlıyorum. Zenginleşiyor gitgide; işi başından aşkın, benimle uğraşmaya vakti yok. Biraz param olsa; çok değil yüz ruble kadar bir şey, her şeyi bırakıp alıp başımı giderdim. Bir manastıra giderdim.</p>
				<p class="normal">trofimov: Kutsal güzellik!</p>
				<p class="normal">varya (Trofimov’a): Üniversite öğrencisinin akıllı olması gerekir! (Yumuşak bir tonla, ağlamaklı) Ne kadar çirkinleştiniz Petya, nasıl da yaşlandınız! (L. Andreyevna’ya, sakin) Fakat işsiz duramam ki ben anneciğim, her dakika bir şey yapmalıyım.</p>
				<p class="normal">(Yâşa girer.)</p>
				<p class="normal">yâşa (gülmesini güçlükle tutarak): Yepihodov bilardo topunu kırdı!.. (Çıkar.)</p>
				<p class="normal">varya: Yepihodov’un ne işi var burda? Bilardo oynamasına kim izin verdi onun? Bu insanları anlamıyorum... (Çıkar.)</p>
				<p class="normal">l. andreyevna: Sataşmayın ona Petya, görüyorsunuz, zaten acılı.</p>
				<p class="normal">trofimov: O da üstüne görev olmayan işlere burnunu sokmasın. Bütün bir yaz, bana da Anya’ya da dirlik vermedi, aramızda aşk falan doğar korkusuyla. Ona ne? Zaten sözü bile edilemez böyle bir şeyin, bayağılıktan uzağım ben. Biz aşkın üstündeyiz!</p>
				<p class="normal">l. andreyevna: Bense, galiba aşkın altındayım. (Şiddetli bir tedirginlikle) Nerde bu Leonid? Çiftlik satıldı mı, satılmadı mı, bir bilsem... Öyle mutsuzum ki, ne düşüneceğimi bilemiyorum artık, benliğim yitip gidiyor sanki... Şimdi bağırabilirim... aptalca bir şey yapabilirim. Kurtarın beni Petya. Konuşun, bir şeyler anlatın.</p>
				<p class="normal">trofimov: Çiftlik bugün satılmış ya da satılmamış, hepsi bir değil mi? Bu iş çoktan bitmişti, geriye dönüş yok, yol kapandı. Sakin olun sevgili dost. Kendinizi aldatmayın. Yaşamınızda hiç değilse bir kez olsun gerçeğin doğrudan doğruya gözlerinin içine bakın.</p>
				<p class="normal">l. andreyevna: Hangi gerçeğin? Siz gerçeğin ve gerçek olmayanın nerde olduğunu görebiliyor musunuz, bense yitirdim görme yeteneğimi, hiçbir şey göremiyorum. Siz bütün önemli sorunları gözü pekçe çözümlüyorsunuz, fakat söyleyin bana cancağızım, gençliğinizden ötürü değil mi bu; bu sorunların hiçbirinin size acı vermeyişinden ötürü değil mi? Gözüpekçe bakıyorsunuz ileriye doğru; fakat bunun nedeni orda korkunç bir şey görmeyişiniz, böyle bir şey beklemeyişiniz değil mi? Hayatın genç gözlerinize henüz kapalı oluşu değil mi? Bizden daha dürüst, daha cesur, daha ciddi bir kişiliğiniz var... Fakat biraz derinliğine düşünün, azıcık yüce gönüllü olun da bağışlayın beni. Burda doğdum ben; babam, annem, dedem burda yaşıyorlardı... Seviyorum bu evi; vişne bahçesi olmadan kavrayamıyorum hayatımı... Satılması çok gerekiyorsa, beni de onunla birlikte satın... (Sarılıp alnından öper Trofimov’u.) Oğlum burda boğuldu... (Ağlar) Acıyın bana, iyi, doğru insan.</p>
				<p class="normal">trofimov: Acınızı tüm ruhumla paylaştığımı biliyorsunuz.</p>
				<p class="normal">l. andreyevna: Fakat başka türlü, başka türlü söylemek gerek bunu... (Şalını alır; üstünden yere bir telgraf düşer.) İçimde öyle bir ağırlık var ki bugün, anlayamazsınız. Burası çok gürültülü; her ses ruhumu irkiltiyor, odama da kapanamıyorum, tek başımayken sessizlik korkunç. Beni suçlamayın Petya... Sizi aileden biri gibi severim. Anya’yı seve seve verirdim size, yemin ederim... Ama iki gözüm, okumak da gerek, okulunuzu bitirmelisiniz. Sizse hiçbir şey yapmıyor, alın yazınızın elinde ordan oraya savrulup duruyorsunuz, tuhaf bir şey bu... öyle değil mi? Ha? Şu şakalınıza da bir şeyler yapmalı ki büyüsün azıcık... (Güler.) Gülünçsünüz!</p>
				<p class="normal">trofimov (telgrafı yerden alarak): Yakışıklı olmak diye bir sorunum yok.</p>
				<p class="normal">l. andreyevna: Telgraf Paris’ten. Her gün geliyor. Dün, bugün. Bu yabanıl adam hastalanmış yine, işleri yine tıkırında değil... Bağışlanmak diliyor benden; oraya gidelim diye yalvarıyor. Paris’e gidip onun yanı başında olmam gerekirdi gerçekten de. Yüzünüz pek ciddi Petya; fakat ne yapabilirim cancağızım; hasta, yalnız, mutsuz biri, orda kim bakar ona, onu kim hata yapmaktan korur, ilaçlarını kim verir zamanında? Niye gizleyeyim, ne diye susayım, seviyorum onu, açık bir şey bu. Seviyorum, seviyorum... Boynumda bir taş bu, kendisiyle dibe doğru çekiyor beni... Fakat seviyorum bu taşı ben, onsuz yapamam. (Trofimov’un elini tutup sıkar.) Kötü bir şey düşünmeyin Petya, hiçbir şey söylemeyin, konuşmayın.</p>
				<p class="normal">trofimov (gözyaşları arasından): Tanrı aşkına bağışlayın açık sözlülüğümü, fakat bu adam soyup soğana çevirdi sizi!</p>
				<p class="normal">l. andreyevna: Hayır, hayır, konuşmayın böyle... (Kulaklarını kapar.)</p>
				<p class="normal">trofimov: Fakat alçağın biri o, bunu sizden başka bilmeyen yok! Alçağın teki, beş para etmez bir alçak!..</p>
				<p class="normal">l. andreyevna (ölçülü bir öfkeyle): Yirmi altı ya da yirmi yedi yaşındasınız, fakat hâlâ bir lise iki öğrencisi gibisiniz!</p>
				<p class="normal">trofimov: Varsın olsun!</p>
				<p class="normal">l. andreyevna: Artık yetişkin bir erkek olmanız gerekiyor. Sizin yaşınızda seven insanları anlamak gerekir. İnsanın bu yaşta kendisinin de sevmesi, âşık olması gerekir! (Kızgın) Evet, evet. Pek öyle “temiz” filan da değilsiniz siz. Bir temizlik hastasısınız, hepsi bu. Gülünç bir ucubesiniz, ucube...</p>
				<p class="normal">trofimov (dehşet içinde): Neler söylüyor!</p>
				<p class="normal">l. andreyevna: “Ben aşkın üstündeyim!” Siz aşkın üstünde filan değilsiniz, Firs’in pek güzel söylediği gibi, beceriksizin tekisiniz. Sizin yaşınızda bir insanın sevgilisinin olmaması!..</p>
				<p class="normal">trofimov (dehşet içinde): Korkunç! Neler söylüyor! (Başı elleri arasında hızla salona doğru gider.) Aramızda her şey bitti! (Sofaya çıkar.)</p>
				<p class="normal">l. andreyevna (arkasından bağırır): Petya, durun! Gülünç adam, şaka yaptım Petya!</p>
				<p class="normal">(Sofadan, birinin merdivenlerden hızlı hızlı yürüdüğü, sonra gürültüyle aşağı yuvarlandığı işitilir. Anya ve Varya bağırırlar. Fakat hemen arkasından gülüşme sesleri gelir.)</p>
				<p class="normal">Ne oluyor orda?</p>
				<p class="normal">(Anya koşarak girer.)</p>
				<p class="normal">anya (gülerek): Petya merdivenden yuvarlandı! (Koşarak çıkar.)</p>
				<p class="normal">l. andreyevna: Ne antika adam şu Petya...</p>
				<p class="normal">(İstasyon şefi salonun ortasında durmuş A. Tolstoy’un Günahkâr Kadın’ını okumakta, çevresindekiler dinlemektedirler. Fakat henüz birkaç dize okuyabilmişken, sofadan vals müziği işitilir; okuma kesilir. Herkes dansa başlar. Trofimov, Anya, Varya sofadan içeri girerler.)</p>
				<p class="normal">l. andreyevna: Peki Petya, peki... Kötü bir niyetim yoktu... Özür dilerim... Hadi dans edelim... (Petya’yla dans ederler.)</p>
				<p class="normal">(Anya ve Varya dans etmektedirler. Firs girer. Değneğini yandaki kapının yakınına koyar. Yâşa da konuk odasına gelmiş, dansı izlemektedir.)</p>
				<p class="normal">yâşa: Nasılsın dede?</p>
				<p class="normal">firs: Keyfim yok. Eskiden balolarımızda generaller, baronlar, amiraller dans ederdi. Şimdiyse posta memuruyla istasyon şefini davet edişimiz yetmiyormuş gibi, bir de gönülsüz geliyorlar. Bir şeyler oldu bana, güçten düştüm. Rahmetli efendim, büyükbaba, her hastalığı mühür mumu tozuyla tedavi ederdi. Yirmi yıldır, hatta daha da fazla, bu tozdan alıyorum, belki de yaşamamın nedeni bu.</p>
				<p class="normal">yâşa: Kafa ütüledin artık dede. (Esner.) Tez elden nalları diksen iyi olacak.</p>
				<p class="normal">firs: Eh, seni beceriksiz seni. (Homurdanır.)</p>
				<p class="normal">(Trofimov ve L. Andreyevna salonda, sonra konuk odasında dans ederler.)</p>
				<p class="normal">l. andreyevna: Merci... Oturacağım ben... (Oturur) Yoruldum.</p>
				<p class="normal">(Anya girer.)</p>
				<p class="normal">anya (heyecanlı): Az önce mutfakta birinin söylediğine göre, vişne bahçesi satılmış bugün.</p>
				<p class="normal">l. andreyevna: Kime satılmış?</p>
				<p class="normal">anya: Kime olduğunu söylemedi. Zaten çıkıp gitti sonra. (Trofimov’la dans ederek salona girerler.)</p>
				<p class="normal">yâşa: Moruğun biriydi bunu söyleyen. Yabancı.</p>
				<p class="normal">firs: Leonid Andreyiç hâlâ gelmedi. Paltosu da inceydi; dömisezon, üşütecek. Ne olacak, toy gençlik işte!</p>
				<p class="normal">l. andreyevna: Şimdi düşüp öleceğim. Yâşa, gidip öğrenin, kime satılmış.</p>
				<p class="normal">yâşa: Herif çoktan gitti, moruğun tekiydi. (Güler.)</p>
				<p class="normal">l. andreyevna (yumuşak bir kederle): Niye gülüyorsunuz? Keyfinizin sebebi nedir?</p>
				<p class="normal">yâşa: Yepihodov çok gülünç. Boş kafanın teki. Yirmi iki musibet.</p>
				<p class="normal">l. andreyevna: Firs, çiftlik satılırsa eğer, sen nereye gidersin?</p>
				<p class="normal">firs: Nereye emrederseniz oraya giderim.</p>
				<p class="normal">l. andreyevna: Yüzün niye böyle? İyi değil misin? Gidip yatsan iyi olur...</p>
				<p class="normal">firs: Evet... (Alaylı) Ben gidip yatarsam burda kim servis yapar, işleri kim yoluna koyar. Bütün evde bir ben varım.</p>
				<p class="normal">yâşa (L. Andreyevna’ya): Lubov Andreyevna! Dinlemek lütfunda bulunursanız, bir dileğim var sizden! Eğer yine Paris’e gidecek olursanız, yalvarırım size, beni de alın. Burda kalmamın bilakis hiçbir olanağı yok. (Çevresine bakınır, alçak sesle) Söylemeye ne gerek, kendiniz görüyorsunuz, ülke cahil, halk ahlaksız, can sıkıntısından başka bir şey yok, mutfakta doğru dürüst karın doymuyor, burdaysa ipe sapa gelmez şeyler homurdanarak Firs dolanıp duruyor. Beni de birlikte alın, ne olur!</p>
				<p class="normal">(Pişçik girer.)</p>
				<p class="normal">pişçik: Bir valsçik lütfeder miydiniz, güzeller güzeli... (L. Andreyevna onunla gider.) Büyüleyici dilber, ne pahasına olursa olsun, bir yüz seksen rublecik koparacağım sizden... Koparacağım... (Dans eder.) Yüz seksen rublecik...</p>
				<p class="normal">yâşa (sessizce bir ezgi mırıldanır): “Ruhumdaki hicranı anlayacak mısın?”</p>
				<p class="normal">(Salonda, başında gri bir silindir şapka, damalı pantolonlu biri, kollarını sallayarak sıçramaktadır. Bağırtılar: “Bravo Şarlotta İvanovna.”)</p>
				<p class="normal">dunyaşa (pudralanmak için durmuştur): Küçük hanım dans etmemi emrediyor. Kavalye çok, dam azmış. Benimse başım dönüyor dans ederken, yüreğim çarpıyor. Firs Nikolayeviç, az önce posta memuru öyle bir şey dedi ki bana, soluğum tıkanacak gibi oldu.</p>
				<p class="normal">(Müzik kesilir.)</p>
				<p class="normal">firs: Ne dedi?</p>
				<p class="normal">dunyaşa: Siz, dedi; bir çiçek gibisiniz.</p>
				<p class="normal">yâşa (esner): Cehalet... (Çıkar.)</p>
				<p class="normal">dunyaşa: Bir çiçek gibi. Öyle duygulu bir kızım ki ben, tatlı sözleri korkunç seviyorum.</p>
				<p class="normal">firs: Fazla sürtüyorsun.</p>
				<p class="normal">(Yepihodov girer.)</p>
				<p class="normal">yepihodov: Avdotya Fedorovna, karşınızda görmek istemiyorsunuz beni... tıpkı bir böcekmişim gibi. (İçini çeker.) Eh, yaşam!</p>
				<p class="normal">dunyaşa: Ne istiyorsunuz?</p>
				<p class="normal">yepihodov: Hiç kuşku yok ki, siz de haklı olabilirsiniz. (İçini çeker.) Fakat görüş açısından bakılacak olursa, siz –böyle konuşma hakkını kendimde görüyorum– beni tümüyle bir ruh durumuna soktunuz. Ben kendi talihimi biliyorum, her gün bir musibet geliyor başıma; buna da çoktan alışkınım, öyle ki yazgıma gülümseyerek bakıyorum. Bana söz verdiniz, hatta ben...</p>
				<p class="normal">dunyaşa: Rica ederim, sonra konuşalım, şimdi beni rahat bırakın. Şimdi ben hayal kuruyorum. (Yelpazesini sallar.)</p>
				<p class="normal">yepihodov: Her gün bir musibet geliyor başıma. Ve ben, böyle konuşma hakkını kendimde görüyorum, gülümsemekle yetiniyorum, hatta gülüyorum.</p>
				<p class="normal">(Varya salondan girer.)</p>
				<p class="normal">varya: Hâlâ gitmedin öyle mi, Semyon? Gerçekten, ne saygısız adamsın sen! (Dunyaşa’ya) Sen git burdan Dunyaşa. (Yepihodov’a) Ya bilardo oynayıp istekayı kırıyor, ya konukmuş gibi konuk odasında dolaşıyorsun.</p>
				<p class="normal">yepihodov: Bana ceza vermeye, izninizle, hakkınız yok!</p>
				<p class="normal">varya: Sana ceza vermiyorum, konuşuyorum sadece. Biliyor musun, yerinde durduğun yok, iş yaptığın hiç yok. Seni muhasebeci tuttuk, ama niye? Belli değil.</p>
				<p class="normal">yepihodov (onuru kırılmış): Çalışır mıyım, gezer miyim, yer miyim, bilardo mu oynarım; bunları ancak, anlayan ve yaşlı insanlar yargılayabilir.</p>
				<p class="normal">varya: Benimle böyle konuşmaya cüret mi ediyorsun ha! (Parlayarak) Böyle konuşmaya cüret ediyorsun, ha! Demek ben hiçbir şeyden anlamıyorum ha! Defol burdan! Hemen!</p>
				<p class="normal">yepihodov (korkmuş): Daha nazik olmanızı rica ederim.</p>
				<p class="normal">varya (öfkeden kendini yitirerek): Hemen defol buradan! Defol!</p>
				<p class="normal">(Yepihodov kapıya doğru gider, Varya da arkasından...)</p>
				<p class="normal">Yirmi iki musibet seni! Bir daha görünme buralarda! Gözüm görmesin seni!</p>
				<p class="normal">(Yepihodov çıkar. Kapının arkasından sesi işitilir: “Sizi şikâyet edeceğim.”)</p>
				<p class="normal">varya: Geri geliyorsun öyle mi? (Firs’in kapının yanına bıraktığı sopayı alır.) Geliyorsun ha! Geliyorsun! Şimdi seni... (Sopayı sallar. Bu sırada Lopahin girer; fakat sopa değmemiştir ona.)</p>
				<p class="normal">lopahin: Naçiz teşekkürler...</p>
				<p class="normal">varya (kızgın ve alaycı): Özür dilerim!</p>
				<p class="normal">lopahin: Bir şey değil efendim. Hoş kabulünüz için candan teşekkürler.</p>
				<p class="normal">varya: Teşekküre değmez. (Uzaklaşır, sonra Lopahin’e bakar ve yumuşakça sorar.) Bir yanınızı incitmedim ya?</p>
				<p class="normal">lopahin: Hayır, hiçbir şey olmadı. İri bir şişlik olacak sadece.</p>
				<p class="normal">(Salonda sesler: “Lopahin geldi! Yermolay Alekseyiç!”)</p>
				<p class="normal">pişçik: Şükür kavuşturana, şükür görüştürene... (Lopahin’le öpüşürler.) Konyak kokuyorsun sevgili dost, iki gözüm. Biz de burda eğleniyoruz.</p>
				<p class="normal">(Lubov Andreyevna girer.)</p>
				<p class="normal">l. andreyevna: Siz misiniz Yermolay Alekseyiç? Neden geciktiniz bu kadar? Leonid nerde?</p>
				<p class="normal">lopahin: Leonid Andreyiç benimle geldi, şimdi geliyor...</p>
				<p class="normal">l. andreyevna (heyecanlı): Ee, ne oldu? Yapıldı mı açık artırma? Söyleyin, durmayın!</p>
				<p class="normal">lopahin (utangaç bir tavırla sevincini belli etmemeye çalışarak) Açık artırma saat dörtte sona erdi... Treni kaçırdık, dokuz buçuğa kadar beklemek zorunda kaldık. (Güçlükle soluk alarak) Uf! Başım dönüyor biraz...</p>
				<p class="normal">(Gayev girer. Sağ elinde öteberi vardır; sol eliyle gözyaşlarını kurular.)</p>
				<p class="normal">l. andreyevna: Lenya, ne oldu? Lenya, anlat! (Sabırsız, gözyaşları içinde) Hadi, Tanrı aşkına...</p>
				<p class="normal">gayev (yanıt yerine elini sallar; ağlayarak, Firs’e): Al şunları... Ançuez, Kerç ringası... Bugün ağzıma lokma koymadım... Ne kadar acı çektim!</p>
				<p class="normal">(Bilardo salonuna açılan kapı açıktır; topların birbirine vuruşu ve Yâşa’nın sesi işitilir: “Yedi ve on sekiz.” Gayev’in yüzündeki anlatım değişir, artık ağlamamaktadır.)</p>
				<p class="normal">gayev (devamla): Korkunç yoruldum. Firs, yardım et bana, üstümü değiştireyim. (Salondan geçerek kendi odasına gider. Firs de arkasından...)</p>
				<p class="normal">pişçik: Açık artırma ne oldu, anlatsana yahu!</p>
				<p class="normal">l. andreyevna: Vişne bahçesi satıldı mı?</p>
				<p class="normal">lopahin: Satıldı.</p>
				<p class="normal">l. andreyevna: Kim aldı?</p>
				<p class="normal">lopahin: Ben.</p>
				<p class="normal">(Bir sessizlik)</p>
				<p class="normal">(L. Andreyevna ezilmiştir. Koltuğa ve masaya tutunmasa düşecektir. Varya belinden anahtarları çıkarır, yere, konuk odasının ortasına fırlatır, çıkar.)</p>
				<p class="normal">lopahin (devamla): Ben satın aldım. Durun baylar, rica ederim, başım dönüyor, konuşamıyorum... (Güler.) Mezata gittik, baktık, Deriganov gelmiş bile. Leonid Andreyiç’te sadece bir on beş bin vardı. Deriganov borcun üstüne hemen bir otuz bin sürdü. Baktım iş böyle, sen misin, kırk bin dedim. O kırk beşe yükseltti. Ben elli beşe. O, uzun sözün kısası, beş beş yükseltiyor, ben on on... Eh, sonunda bende kaldı. Borcun üstüne doksan bin verdim, bende kaldı. Vişne bahçesi artık benim. Benim! (Kahkahalarla güler.) Tanrım, Tanrım, vişne bahçesi artık benim oldu! Konuşun, sarhoşsun deyin bana, aklı başında değil, gördüklerin hep düş deyin... (Tepinir.) Üstüme gülmeyin! Babamla dedem mezarlarından başlarını kaldırıp da olup biteni görselerdi, o sümsük, yarı cahil Yermolaylar’ının, kışın çıplak ayakla seyirten Yermolay’ın, dünyada bir eşi daha bulunmayan çiftliği satın aldığını görselerdi... Dedemle babamın köle olduğu, mutfağına bile giremedikleri çiftliği satın aldım. Uykudayım. Bu gördüklerim düş, hayal... Bilinmezliğin karanlığıyla kaplı imgelemin bir oyunu bu... (Anahtarları yerden alır; sevgiyle gülümseyerek) Anahtarları fırlatıp attı, artık buranın sahibesi olmadığını göstermek istiyor... (Anahtarları şıngırdatır.) Eh, hepsi bir.</p>
				<p class="normal">(Orkestranın akort sesleri işitilir.)</p>
				<p class="normal">lopahin (devamla): Hey, müzikçiler, çalın, dinlemek istiyorum sizi! Gelin de görün Yermolay Lopahin’in baltayı kaptığı gibi vişne bahçesine nasıl dalacağını, ağaçlarını nasıl birbiri ardına devireceğini. Yazlıklar kuracağız. Torunlarımızla onların torunları yeni bir yaşam görecekler burda... Müzik, hadi çal!</p>
				<p class="normal">(Müzik çalar, L. Andreyevna, bir sandalyeye yığılmış, acı acı ağlamaktadır.)</p>
				<p class="normal">lopahin (devamla; sitem eder): Neden, neden dinlemediniz beni? Zavallıcığım benim, iyi yürekliciğim, iş işten geçti artık. (Gözyaşları içinde) Oh, tüm bunlar geçseydi bir an önce, şu kırık dökük mutsuz yaşamımız bir yoluna girseydi...</p>
				<p class="normal">pişçik (Lopahin’in koluna girerek): Ağlıyor. Biz salona geçelim, yalnız kalsın biraz... Gidelim... (Çekip salona doğru götürür Lopahin’i.)</p>
				<p class="normal">lopahin: Müzik, canlı çal! Her şey istediğim gibi olmalı! (İronik) Yeni efendi geliyor, vişne bahçesinin sahibi. (Küçük bir masaya çarpar, kolu şamdana çarpar, şamdan düşecek gibi sallanır.) Her şeyin karşılığını ödeyebilirim! (Pişçik’le çıkar.)</p>
				<p class="normal">(Salonda ve konuk odasında, oturduğu yere büzülmüş acı acı ağlayan Lubov Andreyevna’dan başka kimse yoktur. Müzik usul usul çalmaktadır. Anya ile Trofimov hızla girerler. Anya annesine yaklaşır, önünde diz çöker. Trofimov salon kapısında kalır.)</p>
				<p class="normal">anya: Anne!.. Anne, ağlıyor musun? Canım, iyi yürekli, sevgili annem, güzel anneciğim, seviyorum seni... Tanrı seni korusun... Vişne bahçesi satıldı, yok artık, bu gerçek, gerçek ama ağlama, ağlama anneciğim, önümüzde bütün bir yaşam var daha, senin iyi, temiz ruhun var... Gidelim birlikte, gidelim sevgili anneciğim, gidelim burdan!.. Yeni bir bahçe kurarız, bundan daha görkemlisini; göreceksin, göreceksin bak, sessiz, derin bir sevinç dolacak içine akşam güneşi gibi, gülümseyeceksin o zaman, yüzün gülecek... Gidelim hadi! Gidelim!..</p>
	<p class="h2baslik">perde</p>
	</div>
<div class="calibre1" id="calibre_pb_33"/></body>
</html>