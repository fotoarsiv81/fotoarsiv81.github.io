<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Üçüncü Perde</p>
				<p class="normal">Serebryakovlar’ın konuk salonu. Sağda, solda ve ortada olmak üzere üç kapı vardır. Gündüz.</p>
				<p class="normal">Voynitski, Sonya (oturmakta) ve Yelena Andreyevna (bir şeyler düşünerek sahnede gezinmekte).</p>
				<p class="normal">voynitski: Herr profesör, bugün bu salonda, öğleden sonra saat üçte toplu olarak bulunmamız konusunda emir buyurdular. (Saatine bakar.) Bire çeyrek var. Herhalde bir konuda dünyaya açıklamak istediği bir bildirisi var.</p>
				<p class="normal">yelena andreyevna: Bir iş konusu olmalı.</p>
				<p class="normal">voynitski: Ne işi olacak... Bütün yaptığı, zırvalar yazmak, homurdanmak ve başkalarını kıskanmak.</p>
				<p class="normal">sonya (sitemli): Dayı!</p>
				<p class="normal">voynitski: Peki, peki, özür dilerim. (Yelena Andreyevna’yı göstererek) Şuna bakın, yürürken uyuşukluktan sendeliyor. Pek tatlı! Pek hoş!</p>
				<p class="normal">yelena andreyevna: Gün boyunca vızıldıyorsunuz, yorulmadınız mı daha! (Tasalı) Can sıkıntısından boğuluyorum. Ne yapacağımı bilmiyorum.</p>
				<p class="normal">sonya (omuzlarını silkerek): İş mi yok? Yeter ki iste.</p>
				<p class="normal">yelena andreyevna: Örneğin?</p>
				<p class="normal">sonya: Yurtluğun işleriyle uğraş, köylü çocuklarını eğit, hastaları iyileştir. Az iş mi bunlar? Biliyor musun, babamla sen burda yokken, Vanya Dayıyla ben pazara gidip un satardık.</p>
				<p class="normal">yelena andreyevna: Beceremem bunları. Hem de ilginç değil. Benim bildiğim, köylüler birtakım romanlarda eğitilir, hasta olanları iyileştirilir. Gerçek yaşamda durup dururken gidip de nasıl eğiteyim, iyileştireyim onları.</p>
				<p class="normal">sonya: Niye eğitemeyecekmişsin, ben de bunu anlamıyorum. Belki azıcık alışırsın sen de. (Kucaklar onu.) Sıkılma, canımın içi. (Güler.) Canın sıkılıyor, yerinde duramıyorsun. Can sıkıntısıyla tembellik bulaşıcıdır. Bak, Vanya Dayı, senin arkanda gölge gibi dolaşmaktan başka bir şey yapmaz oldu. Ben işi gücü yüzüstü bıraktım, koşup sana geliyorum çene çalmak için. Tembelleştim, elimi işe süremiyorum! Doktor Mihail Lvoviç eskiden çok seyrek gelirdi buraya, en çok ayda bir kez; şimdi her gün burda, ormanlarını da, değirmenini de unuttu... Büyücü olmalısın sen...</p>
				<p class="normal">voynitski: Ne diye böyle yiyip bitiriyorsunuz kendinizi? (Canlı) Eşsiz, görkemli kadın, aklınızı başınıza devşirsenize! Bir denizkızı kanı dolaşıyor damarlarınızda, ama niçin denizkızı gibi davranmıyorsunuz? Ömrünüzde bir kez olsun koyverin kendinizi! Bir su cinine abayı yakıp balıklama dalın girdaba... Öyle ki, başta Herr Profesör, ağzımız bir karış açık, donup kalalım hepimiz...</p>
				<p class="normal">yelena andreyevna (öfkeli): Beni rahat bırakın! Ne insafsızlık bu! (Çıkmak ister.)</p>
				<p class="normal">voynitski (engel olur): Peki, peki, iki gözüm, bağışlayın beni... Özür dilerim. (Elini öper.) Barışalım.</p>
				<p class="normal">yelena andreyevna: Sabır taşı olsa çatlar bu kadarına, kabul edin.</p>
				<p class="normal">voynitski: Barışma ve uzlaşmamızın simgesi olarak size bir demet gül getireceğim şimdi, sabahtan hazırlamıştım. Sonbahar gülleri. Gönül çekici, hüzünlü güller... (Çıkar.)</p>
				<p class="normal">sonya: Sonbahar gülleri, gönül çekici, hüzünlü güller...</p>
				<p class="normal">(İkisi birden pencereye bakarlar.)</p>
				<p class="normal">yelena andreyevna: İşte güz geldi bile. Kışı nasıl geçireceğiz burda! (Bir sessizlik...) Doktor nerde?</p>
				<p class="normal">sonya: Vanya dayının odasında. Bir şeyler yazıyor. Vanya dayının gittiğine sevindim. Seninle konuşmak istiyorum.</p>
				<p class="normal">yelena andreyevna: Ne hakkında?</p>
				<p class="normal">sonya: Ne hakkında olabilir!.. (Başını Yelena’nın göğsüne yaslar.)</p>
				<p class="normal">yelena andreyevna: Peki, yeter, yeter... (Saçlarını okşar Sonya’nın.) Yeter.</p>
				<p class="normal">sonya: Çirkinim ben.</p>
				<p class="normal">yelena andreyevna: Çok güzel saçların var.</p>
				<p class="normal">sonya: Hayır! (Kendini aynada görmek için başını çevirip bakar.) Hayır. Bir kadın güzel değilse, “Çok güzel gözleriniz var, çok güzel saçlarınız var...” derler. Altı yıldır tutkunum ona, annemi sevdiğimden daha çok seviyorum onu. Her an sesini işitiyor, ellerimde ellerinin sıcaklığını hissediyorum; her an içeri giriverecekmiş gibi gözüm kapıda. Şu sıra her gün buralarda, ama beni görmüyor bile... Bilsen nasıl acı veriyor bana bu! Hiçbir umudum yok, hiçbir! (Ümitsizlik içinde) Ey Tanrım, güç ver bana... Bütün gece dua ettim... Her fırsatta yaklaşıyorum ona, bir söz bulup konuşmaya başlıyorum, gözlerine bakıyorum. Artık ne gururum, ne kendimi tutma gücüm kaldı... Dün akşam dayanamayıp Vanya Dayıya söyledim âşık olduğumu... Hizmetçiler de biliyor onu sevdiğimi, bilmeyen kalmadı...</p>
				<p class="normal">yelena andreyevna: Ya o?</p>
				<p class="normal">sonya: O benim farkımda bile değil...</p>
				<p class="normal">yelena andreyevna (düşünceli): Tuhaf bir insan... Biliyor musun, ne geldi aklıma? İzin ver, konuşayım onunla. İhtiyatlı konuşurum, ima ederim... (Bir sessizlik...) Öyle ya, daha ne kadar sürecek bu bilinmezlik!.. Ha? İzin ver, konuşayım onunla! (Sonya başıyla onaylar.)</p>
				<p class="normal">yelena andreyevna: İyi. Sevip sevmediğini öğrenmek güç değil. Sen hiç utanma, tedirgin olma canımın içi... Çok dikkat ederim ağzını ararken, farkına bile varmaz. Tek bir şey öğreneceğiz: Evet ya da hayır. (Bir sessizlik) Eğer hayırsa, gelmesin buraya. Tamam mı?</p>
				<p class="normal">(Sonya başıyla onaylar.)</p>
				<p class="normal">yelena andreyevna: Göz görmeyince gönül katlanır derler... Ertelemeyelim bu işi, hemen soralım. Bana birtakım krokiler göstermek istediğini söylüyordu. Git, söyle kendisini beklediğimi.</p>
				<p class="normal">sonya (büyük bir heyecan içinde): Bana gerçeği olduğu gibi söyleyeceksin ama...</p>
				<p class="normal">yelena andreyevna: Elbette. Bence gerçek, niteliği ne olursa olsun, belirsizlik kadar korkunç değildir. Güven bana yavrucuğum.</p>
				<p class="normal">sonya: Peki, peki. Krokilerini görmek istediğini söyleyeceğim ona. (Çıkarken kapının yanında bir an durur.) Yok, belirsizlik daha iyi... Ne de olsa, umuttur...</p>
				<p class="normal">yelena andreyevna: Ne oldu?</p>
				<p class="normal">sonya: Hiç. (Çıkar.)</p>
				<p class="normal">yelena andreyevna (yalnız): Başkasının sırrını bilip de yardım edememek ne kötü. (Düşünceli) Sonya’ya âşık değil, bu belli bir şey, ama neden evlenmesinler? Güzel bir kız değil, ama o yaştaki bir köy doktoruna ne kadar uygun bir eş olurdu. Akıllı, altın gibi yüreği var, tertemiz!.. Yok, yok, bu değil sorun... (Bir sessizlik...) Bu zavallı kızcağızı anlıyorum. Bütün bildikleri yemek, içmek ve uyumak olan birtakım sönük gölgelerin insan diye dolaştığı, bayağılıktan başka bir şeyin işitilmediği bir çevrede can sıkıntısından boğulurken, arada bir o geliyor... Ötekilere benzemeyen, yakışıklı, ilginç, çekici bir adam ve sanki karanlıklarda ay doğmuş gibi oluyor. Böyle bir adamın çekiciliğine kapılmak, bir an unutmak kendini... Galiba ben de kapıldım biraz. Evet, onsuz canım sıkılıyor; ve evet, onu düşündüğüm için gülümsüyorum işte... Şu Vanya Dayı, sözüm ona, damarlarımda bir denizkızı kanının dolaştığını söylüyor... “ömrünüzde bir kez olsun koyverin kendinizi...” Kim bilir, belki gerçekten de yapmam gereken budur. Özgür bir kuş gibi uçup uzaklaşabilseydim hepinizden, miskin suratlarınızdan, konuşmalarınızdan; dünyada var olduğunuzu unutsaydım... Ama korkağın biriyim ben, çekingenim... Vicdan azabından da kurtulamam sonra... Sanki bilmiyor muyum her gün neden geldiğini buraya... Kendimi suçlu hissetmeye başladım bile. Sonya’nın dizlerine kapanmak, özür dilemek, ağlamak istiyorum...</p>
				<p class="normal">astrov (bir krokiyle girer): İyi günler! (Elini sıkar.) Yaptığım resmi görmek istemişsiniz?</p>
				<p class="normal">yelena andreyevna: Dün akşam bana çalışmalarınızı göstermeyi vaat ettiniz... İşiniz yok ya?</p>
				<p class="normal">astrov: Ne demek! (Krokiyi oyun masasına serer ve raptiyeyle sabitleştirir.) Nerde doğdunuz?</p>
				<p class="normal">yelena andreyevna (ona yardım ederken): Petersburg’da.</p>
				<p class="normal">astrov: Nerde öğrenim gördünüz?</p>
				<p class="normal">yelena andreyevna: Konservatuvarda.</p>
				<p class="normal">astrov: O zaman bu size ilginç gelmeyecektir belki.</p>
				<p class="normal">yelena andreyevna: Neden? Doğrusu, taşrayı, köyü iyi bilmem pek; ama çok okudum.</p>
				<p class="normal">astrov: Bu evde bana ayrılmış bir çalışma masası var. İvan Petroviç’in odasında. Yorgunluktan bitkin düştüğümde, iyice alıklaşınca yani, her şeyi olduğu gibi bırakır, buraya koşarım ve işte, şu gördüğünüz şeyle eğlenirim bir-iki saat. İvan Petroviç’le Sofya Aleksandrovna hesap tahtasının boncuklarını şakırdatırlarken, onların yanı başındaki masamda oturur, çiziktirip dururum; ve bir sıcaklık, bir huzur hissederim içimde ve cırcır böceğinin ötüşünü dinlerim. Ama çok sık değil, ayda bir kez bu mutluluğu hak görürüm kendimde. (Krokiyi göstererek) Bakın şimdi. İlçemizin elli yıl önceki durumunun haritasıdır bu. Koyu ve açık yeşiller ormanları gösterir; gördüğünüz gibi bölgenin yarısı ormanlı kaplı. Yeşillerin üzerindeki kırmızı taramalar, oralarda çok sayıda mus geyiği ve yaban keçisi bulunduğu anlamına geliyor. Bitki örtüsünü de, hayvanları da gösteriyorum burda. Bir zamanlar şu gölde kuğular, kazlar, ördekler yaşıyordu. Eskilerin dediği gibi, her kuşun hükmü okunurdu; bulut gibi uçuşurlardı. Bucakların ve köylerin dışında gördüğünüz gibi, şuraya buraya küçük köycükler, çiftlikler, manastırlar serpiştirilmiş... Sığır, davar ve at pek çoktu o sıralar. Mavi renk bunu gösteriyor. Sözgelimi, şu bucağın bulunduğu yörede mavi renk çok koyu; çünkü çok sayıda yılkı vardı burda, her haneye üç at düşüyordu. (Bir sessizlik...) Daha aşağıya, şuraya bakın şimdi. Burası yirmi beş yıl önceyi gösteriyor. Ormanlar, toplam alanın üçte biri kadar artık. Yaban keçisi kalmamış. Mus geyiği hâlâ var. Yeşil ve mavi renklerin koyuluğu azalıyor. Vesaire, vesaire... Üçüncü bölüme geçelim: İlçenin bugünkü durumunu gösteren haritaya. Şurda burda yeşile rastlıyoruz, ama kesintisiz değil artık, birbirinden ayrı lekeler halinde. Ne mus geyiği, ne kuğu, ne yaban horozu kalmış. Eski küçük köycüklerden, çiftliklerden, manastırlardan, değirmenlerden eser yok. Genelde, ağır ağır ilerleyen, kuşkuya yer bırakmayan ve öyle görünüyor ki gelecekteki on-on beş yıl içinde tamamlanacak bir yozlaşmanın tablosu bu. Şimdi, bunun olağan bir süreç; eski yaşamın, eski kültürün yerini kaçınılmaz olarak yenilerine bırakması olduğunu söyleyebilirsiniz. Evet, yok edilen ormanların bulunduğu yerlere şoseler, demiryolları yapılmış olsa, bütün bu alanları işlikler, fabrikalar, okullar kaplasa, halk daha sağlıklı, daha zengin, daha akıllı olsaydı, kabul ederdim bunu. Ama buralarda yok böyle bir şey! Tüm bölgede aynı bataklıklar, sivrisinekler, aynı yolsuzluk, yoksulluk, tifo, dizanteri, yangınlar... Önünde durulmaz bir varoluş mücadelesinin sonucunda ortaya çıkan bir yozlaşmanın tablosudur bu; gerilikten, bilgisizlikten, bilinçsizlikten ileri gelen bir yozlaşmanın... O zaman, üşümüş, aç, hasta insan, yaşamın son kırıntılarını kurtarmak, çocuklarını korumak için, içgüdüsel olarak, bilinçsizce, elinin altına gelen her şeye sarılmakta; açlığını gidermek, ısınabilmek için, yarınını düşünmeden, her şeyi yok etmektedir... Hemen hemen her şey yok edilmiş, ama yerlerine henüz hiçbir şey yapılmamış. (Soğuk) Yüzünüzdeki ifade, bunların sizi pek ilgilendirmediğini gösteriyor.</p>
				<p class="normal">yelena andreyevna: Ama öyle az anlıyorum ki bunlardan.</p>
				<p class="normal">astrov: Bunda anlaşılmayacak bir şey yok ki. İlginizi çekmiyor, hepsi su.</p>
				<p class="normal">yelena andreyevna: Doğrusunu söylemek gerekirse, şu anda zihnim başka bir şeyle meşgul. Özür dilerim. Sizi küçük bir sorgudan geçirmem gerekiyor, ama utanıyorum, söze nasıl başlayacağımı bilemiyorum.</p>
				<p class="normal">astrov: Sorgu mu dediniz?</p>
				<p class="normal">yelena andreyevna: Evet, sorgu, fakat... pek masum... Oturalım. (Otururlar.) Konu, genç bir insanla ilgili! Dürüst iki insan, iki dost gibi konuşacağız şimdi, açıkyüreklilikle konuşacak ve unutacağız konuştuklarımızı. Tamam mı?</p>
				<p class="normal">astrov: Tamam.</p>
				<p class="normal">yelena andreyevna: Konu, üvey kızım, Sonya’yla ilgili. Hoşlanıyor musunuz ondan?</p>
				<p class="normal">astrov: Evet, kendisine saygım var...</p>
				<p class="normal">yelena andreyevna: Kadın olarak hoşunuza gidiyor mu?</p>
				<p class="normal">astrov (kısa bir sessizlikten sonra): Hayır.</p>
				<p class="normal">yelena andreyevna: Birkaç söz daha, ve bitireceğiz. Fark ettiğiniz bir şey olmadı mı?</p>
				<p class="normal">astrov: Hiçbir şey.</p>
				<p class="normal">yelena andreyevna (elini tutarak): Onu sevmiyorsunuz, gözlerinizden okuyorum bunu... Ama acı çekiyor o... Anlayın bunu, ve... buraya gelmeyin artık.</p>
				<p class="normal">astrov (ayağa kalkar): Benim o çağım geçti... Ve zaten zamanım da yok... (Omuzlarını silkerek) Nasıl zaman bulayım? (Sıkılmış ve şaşkındır.)</p>
				<p class="normal">yelena andreyevna: Öf, ne tatsız konuşma. Sırtımda bir ton yük varmış gibi sıkıntılıyım. Eh, çok şükür bitti bu da. Unutalım, hiç konuşmamışız gibi, ve... lütfen gidin. Akıllı bir adamsınız, anlamanız gerek... (Bir sessizlik...) Kıpkırmızı kesildiğimi hissediyorum.</p>
				<p class="normal">astrov: Bir-iki ay önce söyleseydiniz bunu, belki düşünürdüm, ama şimdi... (Omuzlarını silkerek) Madem o acı çekiyor, öyleyse, tabii... Fakat anlamadığım bir şey var: Ne gerek vardı bu sorguya? (Yelena Andreyevna’nın gözlerinin içine bakar ve işaret parmağını sallar.) Sizi kurnaz sizi!</p>
				<p class="normal">yelena andreyevna: Ne demek oluyor bu?</p>
				<p class="normal">astrov (gülerek): Kurnazsınız! Sonya’nın acı çektiğini varsayalım, olabilir bu, fakat bu sorgunun anlamı ne? (Yelena Andreyevna’nın konuşmasına engel olarak, canlı) Lütfen şaşırmış gibi yapmayın. Buraya her gün neden geldiğimi pekâlâ biliyorsunuz... Neden ve kimin için, çok iyi biliyorsunuz bunu... Tatlı, yırtıcı dişi kuş sizi! Bana öyle bakmayın, feleğin çemberinden geçmiş, yaşlı bir serçeyim ben...</p>
				<p class="normal">yelena andreyevna (şaşırmış): Yırtıcı dişi kuş! Hiçbir şey anlayamıyorum!</p>
				<p class="normal">astrov: Tatlı, yumuşak tüylü gelincik sizi! Kurbanlar gerekli size! İşte bir aydır hiçbir şey yaptığım yok. Her şeyi yüzüstü bıraktım, gözlerim hep sizi arıyor ve bu korkunç hoşunuza gidiyor sizin, korkunç... Eh, elden ne gelir? Yenik düştüm. Sorgudan önce de biliyordunuz bunu. (Kollarını kavuşturup başını eğer.) İşte boyun eğiyorum. Yiyin beni!</p>
				<p class="normal">yelena andreyevna: Aklınızı yitirmişsiniz siz!</p>
				<p class="normal">astrov (sırıtarak): Sıkılgansınız...</p>
				<p class="normal">yelena andreyevna: Yoo, sizin sandığınızdan çok daha yüksekteyim ben! Yemin ederim. (Çıkmak ister.)</p>
				<p class="normal">astrov (yolunu keserek): Bugünden tezi yok gidiyorum ve bir daha da adım atmayacağım buraya, fakat... (Elini tutar, çevreye bakınır.) Sizinle nerde görüşelim? Çabuk söyleyin, nerde? Gelen olur şimdi, hadi söyleyin... (Tutkulu) Ne kadar olağanüstü, ne kadar göz alıcısınız... Bir öpücük... O güzel kokulu saçlarınızı bir öpeyim yeter...</p>
				<p class="normal">yelena andreyevna: Size yemin ederim ki...</p>
				<p class="normal">astrov (konuşmasına engel olarak): Ne diye yemin edecekmişsiniz? Yemine ne gerek var... Fazla söze ne gerek var... Oh, nasıl da güzelsiniz. Bunlar ne güzel eller. (Ellerini öper.)</p>
				<p class="normal">yelena andreyevna: Yeter artık ama... Gidin burdan... (Ellerini çeker.) Kendinizi kaybettiniz.</p>
				<p class="normal">astrov: Söyleyin, söyleyin öyleyse, yarın nerde görüşüyoruz? (Kollarını beline dolar.) Görüyorsunuz işte, kaçınılmaz bir şey bu, görüşmeliyiz. (Öper. Tam bu sırada elinde bir gül demetiyle Voynitski girer ve kapıda durur.)</p>
				<p class="normal">yelena andreyevna (Voynitski’yi görmemiştir): Kıymayın bana... bırakın... (Başını Astrov’un göğsüne koyar.) Hayır! (Gitmek ister.)</p>
				<p class="normal">astrov (beline sarılıp durdurarak): Yarın fidanlığa geliyorsun... Saat ikide... Tamam mı? Evet mi? Geleceksin, değil mi?</p>
				<p class="normal">yelena andreyevna (Voynitski’yi görerek): Bırakın! (Büyük bir utanç ve şaşkınlık içinde pencereye doğru gider.) Korkunç bir şey bu!</p>
				<p class="normal">voynitski (gül demetini bir sandalyenin üzerine koyar; heyecanlıdır; mendiliyle yüzünü ve boynunu kurular.) Önemli değil... Evet... Önemli değil...</p>
				<p class="normal">astrov (kabadayıca): Bugün, muhteşem İvan Petroviç, hava pek fena sayılmaz. Sabahleyin kapanıktı, yağmur yağacak gibiydi ama, şimdi açtı... Doğrusunu söylemek gerekirse, güz çok iyi geliyor, kışlık ekin çok iyi sonuç verecek... (Krokiyi dürer.) Sadece günler kısıldı... (Çıkar.)</p>
				<p class="normal">yelena andreyevna (hızla Voynitski’ye giderek): Çaba gösterin, tüm etki gücünüzü kullanın, kocamla bugünden tezi yok gidelim burdan! Duyuyor musunuz? Bugünden tezi yok!</p>
				<p class="normal">voynitski (yüzünün terini kurulayarak): Ha? Ya, evet... İyi... Hélène, her şeyi gördüm, her şeyi...</p>
				<p class="normal">yelena andreyevna (sinirli): Duyuyor musunuz? Bugünden tezi yok gitmeliyim burdan!</p>
				<p class="normal">(Serebryakov, Sonya, Telyegin ve Marina girerler.)</p>
				<p class="normal">telyegin: Bendenizin de, efendimiz, sağlığım yerinde değil pek. İki gündür rahatsızım... Kafam bir tuhaf...</p>
				<p class="normal">serebryakov: Ötekiler nerde? Hiç hoşlanmıyorum bu evden. Labirente benziyor. Yirmi altı kocaman oda, herkes bir yere sıvışıyor, koydunsa bul. (Zile basar.) Marya Vasilyevna’yla Yelena Andreyevna’yı çağırın buraya!</p>
				<p class="normal">yelena andreyevna: Ben burdayım.</p>
				<p class="normal">serebryakov: Lütfen oturun dostlarım.</p>
				<p class="normal">sonya (Yelena Andreyevna’ya yaklaşır, sabırsızlıkla): Ne dedi?</p>
				<p class="normal">yelena andreyevna: Sonra söylerim.</p>
				<p class="normal">sonya: Titriyorsun? Üzüntülüsün? (Yüzüne merakla, anlamaya çalışarak bakar.) Anlıyorum... Buraya bir daha hiç gelmeyeceğini söyledi... değil mi? (Bir sessizlik...) Söyle hadi! Öyle değil mi?</p>
				<p class="normal">(Yelena Andreyevna başıyla onaylar.)</p>
				<p class="normal">serebryakov (Telyegin’e): Sağlıksızlığa eninde sonunda katlanıyor insan. Fakat şu köy yaşamının düzenine alışamadım gitti. İçimde dünyadan başka bir gezegene yuvarlanmışım gibi bu duygu var. Evet, oturun dostlarım, lütfen. Sonya! (Sonya, başı kederle öne eğik durmaktadır. Duymaz) Sonya! (Bir sessizlik...) Duymuyor. (Marina’ya) Dadı, sen de otur. (Dadı oturur, çorap örmeye koyulur.) Dostlarım, çok rica ediyorum. Hani, derler ya, kulak kesilin şimdi! (Güler.)</p>
				<p class="normal">voynitski (gergin ve sıkıntılı): Bana... belki de gerek yoktur? Gidebilir miyim?</p>
				<p class="normal">serebryakov: Hayır, sana herkesten daha çok gerek var şimdi.</p>
				<p class="normal">voynitski: Size ne gibi bir yararım dokunabilir?</p>
				<p class="normal">serebryakov: Size... Ne gereği var bu hırçınlığın? (Bir sessizlik...) Sana karşı bir kabahatim olduysa, bağışla lütfen.</p>
				<p class="normal">voynitski: Bırak bu edayı... Sadede gelelim... Ne istiyorsun? (Mariya Vasilyevna girer.)</p>
				<p class="normal">serebryakov: İşte, maman da geldi. Şimdi başlıyorum. (Bir sessizlik...) Sizi, efendiler, buraya çağırmamın nedeni, bir müfettişin geleceğini bildirmektir.<sup class="calibre2"><a href="anton_split_034.html#footnote-600-15" id="footnote-600-15-backlink" name="footnote-600-15-backlink">[15]</a></sup> Neyse, şakayı bir yana bırakalım. İş ciddi. Ben, dostlarım, sizi buraya, yardımınızı ve öğütlerinizi rica etmek için çağırdım ve her zamanki lütufkârlığınıza güvenerek bunları elde edebileceğimi umuyorum! Ben bir akademisyenim, kitapların adamıyım, pratik yaşama her zaman yabancı kalmışımdır. Bu nedenle, bu konuda bilgi sahibi kişilerin kılavuzluğu olmadan bir şey yapamam. İşte bu yüzden, İvan Petroviç, İlya İlyiç, maman, sizlere danışmak istiyorum... Sorun şu, manet omnis una nox, yani hepimiz ölümlüyüz... Yaşlandım artık. Hastayım. Bu nedenlerle, mal mülk ilişkilerime, ailemin yararı bakımından bir çekidüzen vermenin tam zamanı olduğunu düşünüyorum. Benim yaşamım bitti artık, kendimi düşünmüyorum... Fakat genç bir karım, yetişkin bir kızım var. (Bir sessizlik...) Köy yaşamını sürdürmek benim için olanaksız. Bizler köy için yaratılmamışız. Yurtluktan gelen gelir de, kentte yaşamaya yetmez. Sözgelimi ormanı satacak olsak, bir daha yararlanamayacağımız geçici bir çare olur bu. Öyle bir çare bulmalı ki, her yıl az çok belirli bir geliri güvence altına alsın. Ben böyle bir çare buldum ve şimdi onu görüşünüze sunmakla şeref duyacağım. Ayrıntıları geçerek, ana hatlarıyla açıklayacağım düşüncemi. Yurtluğumuz yıllık gelir olarak, değerinin, ortalama bir hesapla, yüzde ikisinden fazla getirmiyor. Onu satmayı öneriyorum. Böylece elde ettiğimiz parayı hisse senedi ve tahvillere yatıracak olursak yüzde dört, yüzde beş faiz alırız ve sanıyorum birkaç bin ruble de, Finlandiya’da küçük bir yazlık satın almaya ayırabiliriz.</p>
				<p class="normal">voynitski: Dur... Yanlış duymuş olmalıyım. Tekrar et, ne dedin?</p>
				<p class="normal">serebryakov: Parayı hisse senedi ve tahvile yatırıp, ayırdığımız birkaç bin rubleyle de Finlandiya’da bir yazlık satın alırız, dedim.</p>
				<p class="normal">voynitski: Yok, Finlandiya değil... Başka bir şey daha söyledin.</p>
				<p class="normal">serebryakov: Yurtluğu satmayı öneriyorum.</p>
				<p class="normal">voynitski: Hah, buydu işte. Demek yurtluğu satacaksın, çok güzel. Harika bir fikir... Fakat yaşlı annem ve şu gördüğün Sonya’yla birlikte nereye kaybolmamızı emrediyorsun?</p>
				<p class="normal">serebryakov: Bütün bunları zamanı geldikçe konuşacağız. Acelesi yok.</p>
				<p class="normal">voynitski: Dur. Şu ana kadar bir ahmaktan başka bir şey olmadığım ortaya çıkıyor. Şu ana kadar, yurtluğun Sonya’ya ait olduğunu sanmak aptallığını göstermişim. Rahmetli babam, kız kardeşime çeyiz olarak satın almıştı onu. Şu ana kadar, tam bir ahmak gibi, yasa gereğince, yurtluğun kız kardeşimden Sonya’ya geçmiş olduğunu sanıyordum.</p>
				<p class="normal">serebryakov: Doğru, yurtluk Sonya’nındır. Bunu tartışan mı var? Sonya’nın rızası olmadan onu satacak değilim. Zaten bu işi Sonya’nın iyiliği için yapmayı tasarlıyorum.</p>
				<p class="normal">voynitski: Akıl almaz bir şey bu! Akıl almaz bir şey!.. Ya ben aklımı kaçırdım, ya da, ya da...</p>
				<p class="normal">mariya vasilyevna: Jan, Aleksandr’a karşı çıkma. İnan bana, neyin iyi neyin kötü olduğunu o bizden iyi bilir!</p>
				<p class="normal">serebryakov: Neden telaşlandığını anlamıyorum. Tasarının ideal olduğunu söylemiyorum. Eğer herkes onu yararsız bulacak olursa, ısrar edecek değilim.</p>
				<p class="normal">(Bir sessizlik...)</p>
				<p class="normal">telyegin (sıkıntılı ve şaşkın): Ben, efendimiz, bilime karşı sadece derin bir saygı değil, aynı zamanda, ailesel, akrabasal duygular beslemekteyim. Kardeşim Grigori İlyiç’in karısının kardeşi, yüksek malumlarınızdır, Konstantin Trifimoviç Lakedemonov, yüksek ihtisas sahibiydi...</p>
				<p class="normal">voynitski: Dur, Vaflya, iş konuşuyoruz şimdi... Bekle biraz, sonra devam edersin... (Serebryakov’a) Tamam, ona sor işte. Bu yurtluk onun amcasından satın alındı.</p>
				<p class="normal">serebryakov: Ah, neden sorayım? Niçin?</p>
				<p class="normal">voynitski: Bu yurtluk, o zaman doksan beş bin rubleye alınmıştı. Babam yetmiş bin ödemiş, yirmi beş bin borç kalmıştı. Şimdi dinleyin beni... Eğer ben camın gibi sevdiğim kız kardeşimin yararına mirastan vazgeçmemiş olsaydım, bu yurtluk satın alınamazdı. Onunla da yetinmeyip, tam on yıl öküz gibi çalıştım, borcun tümünü ödedim.</p>
				<p class="normal">serebryakov: Bu tartışmayı başlattığıma pişman oldum.</p>
				<p class="normal">voynitski: Yurtluk borçlardan temizlendi ve bugünkü durumuna geldiyse, bu benim kişisel çabalarımın sonucudur. Ve şimdi, yaşlandım ve paçamdan tutup atıyorlar beni burdan.</p>
				<p class="normal">serebryakov: Anlamıyorum, nereye varmaya çalışıyorsun!</p>
				<p class="normal">voynitski: Tam yirmi beş yıl yönettim bu yurtluğu, çalışıp didindim, sana en vicdan sahibi bir kâhya gibi para gönderdim; ama bütün bu süre boyunca bir kere bile teşekkür etmedin bana. Bütün bu süre boyunca –gençlik yıllarımdan bu güne kadar– yılda beş yüz ruble aldım. Sadaka parası! Bu parayı bir ruble bile artırmak hiçbir zaman geçmedi aklından.</p>
				<p class="normal">serebryakov: İvan Petroviç, bunu ben nasıl bilebilirdim? Pratikten hiçbir şey anlamayan bir adamım ben. Kendin istediğin kadar arttırabilirdin bu parayı.</p>
				<p class="normal">voynitski: Neden çalmadım sanki? Neden hepiniz birden horlamıyorsunuz beni hırsızlık yapmadığım için? Adalete en uygun şey olurdu bu, şimdi de böyle yoksul düşmezdim.</p>
				<p class="normal">mariya vasilyevna (sert): Jan!</p>
				<p class="normal">telyegin (heyecanlı): Vanya, dostum yapma, yapma... Tir tir titriyorum bak... İyi ilişkilerimizi neden bozalım? (Öper onu.) Yapma.</p>
				<p class="normal">voynitski: Tam yirmi beş yıl işte bu annemle, köstebek gibi, dört duvar arasında yaşadık... Bütün düşüncelerimiz, bütün duygularımız seninle ilgiliydi. Gündüzleri seni, senin çalışmalarını konuşur, seninle övünür, adını en büyük saygıyla anardık. Gecelerimizi, şimdi bütün benliğimle hor gördüğüm dergileri, kitapları okuyarak mahvettik.</p>
				<p class="normal">telyegin: Yapma Vanya. Yapma... Artık dayanamıyorum...</p>
				<p class="normal">serebryakov (öfkeyle): Anlamıyorum, ne istiyorsun?</p>
				<p class="normal">voynitski: Bizim gözümüzde daha yüce bir dünyanın varlığıydın sen. Makalelerini ezbere biliyorduk... Ama gözlerim açıldı artık! Her şeyi görüyorum! Sanat üstüne yazıyorsun ama, sanattan bir şey anladığın yok! Sevdiğin bütün o çalışmaların metelik etmezmiş! Aldattın bizi!</p>
				<p class="normal">serebryakov: Baylar! Yatıştırın onu, yetti artık! Çıkıp gideceğim!</p>
				<p class="normal">yelena andreyevna: İvan Petroviç, susmanızı istiyorum! İşitiyor musunuz?</p>
				<p class="normal">voynitski: Susmayacağım! (Çıkıp gitmek isteyen Serebryakov’un önünü keserek) Dur, bitirmedim! Hayatımı mahvettin! Yaşamadım ben, yaşamadım! Senin yüzünden hayatımın en güzel yıllarını yok ettim, telef olup gittiler! Sen benim en amansız düşmanımsın!</p>
				<p class="normal">telyegin: Dayanamıyorum... Dayanamıyorum artık... Çıkıp gideyim... (Şiddetli bir heyecan içinde çıkar.)</p>
				<p class="normal">serebryakov: Ne istiyorsun benden? Benimle böyle bir tonda konuşmaya ne hakkın var? Sen bir hiçsin! Yurtluk seninse, al onu, ihtiyacım yok!</p>
				<p class="normal">yelena andreyevna: Şu andan tezi yok, bu cehennemden çıkıp gidiyorum! (Bağırır.) Daha fazla dayanamam!</p>
				<p class="normal">voynitski: Hayatım yok olup gitti! Yetenekli, akıllı gözü pek bir insanım ben... Eğer normal yaşamış olsam, bir Schopenhauer, bir Dostoyevski çıkabilirdi benden... Saçmalamaya başladım! Aklımı kaçırıyorum!.. Anneciğim, ümitsizlikten boğuluyorum! Anneciğim!</p>
				<p class="normal">mariya vasilyevna (sert): Aleksandr’ı dinle!</p>
				<p class="normal">sonya (dadısının önünde diz çöker, sokulur ona): Dadıcığım! Dadıcığım!</p>
				<p class="normal">voynitski: Anneciğim! Ne yapayım? Yok, bir şey söylemeyin! Ben kendim biliyorum ne yapacağımı! (Serebryakov’a) Beni unutmayacaksın! (Ortadaki kapıdan çıkar.)</p>
				<p class="normal">(Mariya Vasilyevna da arkasından gider.)</p>
				<p class="normal">serebryakov: Baylar, ne demek oluyor bütün bunlar? Bu kadarı fazla artık! Bu çılgını uzaklaştırın benden! Onunla aynı çatı altında yaşayamam! Şurda (ortadaki kapıyı gösterir.) benimle nerdeyse yan yana yaşıyor... Köye, ya da küçük eve taşınsın... Yoksa ben göçerim burdan... Fakat onunla aynı evde oturamam bundan böyle...</p>
				<p class="normal">yelena andreyevna (kocasına): Bugünden tezi yok, gidiyorum burdan! Hemen şu dakika hazırlığa başlayalım!</p>
				<p class="normal">serebryakov: Değersiz adam! Sen bir hiçsin!..</p>
				<p class="normal">sonya (diz çökmüş durumda babasına dönerek, sinirli, gözyaşları arasından): İnsaflı olmalısınız baba! Ben ve Vanya Dayı öyle mutsuzuz ki! (Umutsuzluğunu dizginleyerek) Unuttun mu, daha genç olduğun yıllarda Vanya Dayı’yla ninem geceleri senin için kitap çevirir, kâğıtlarını kopya ederlerdi. Geceler boyu, her Allahın gecesi! Ben ve Vanya Dayı durmak dinlenmek bilmeden çalıştık, kendimiz için bir tek kuruş harcamaya kıyamadık, hepsini sana gönderdik... Ekmeğimizi alın terimizle kazandık. Doğru değil böyle konuşmam, biliyorum, böyle konuşmam doğru değil ama, sen de anlamalısın bizi baba. İnsaflı olmalısın!</p>
				<p class="normal">yelena andreyevna (heyecanlanmış, kocasına): Aleksandr, Tanrı hakkı için, barış onunla. Yalvarırım.</p>
				<p class="normal">serebryakov: Peki, barışayım. Onu ne suçluyor, ne de kızıyorum ona. Fakat davranışının en azından tuhaf olduğunu kabul edin. İzninizle, yanına gideyim. (Orta kapıdan çıkar.)</p>
				<p class="normal">yelena andreyevna: Daha yumuşak davran, yatıştır onu. (Arkasından çıkar.)</p>
				<p class="normal">sonya (dadısına sokularak): Dadıcığım! Dadıcığım!</p>
				<p class="normal">marina: Bir şey yok yavrum. Erkek kazlar böyledirler, tıslar tıslar, sonra pısarlar... Tıslar tıslar, pısarlar...</p>
				<p class="normal">sonya: Dadıcığım!</p>
				<p class="normal">marina (saçını okşar): Ayazda kalmış gibi titriyorsun! Hadi, hadi, küçük öksüzüm benim, Tanrı kullarına acır. Şimdi bir ıhlamur kaynatırım sana, ya da sıcak ahududu şerbeti yaparım, geçer... Üzme kendini, küçük öksüzüm... (Orta kapıya öfkeyle bakar.) Coşup taştınız erkek kazlar, Tanrı cezanızı versin!</p>
				<p class="normal">(Sahne gerisinden bir silah sesi ve Yelena Andreyevna’nın çığlıklar kopardığı işitilir.)</p>
				<p class="normal">marina: Uf, Tanrı cezanızı versin!</p>
				<p class="normal">serebryakov (koşarak girer, korkuyla sendelemektedir): Tutun onu! Tutun! Çıldırdı!</p>
				<p class="normal">(Yelena Andreyevna ile Voynitski kapıda boğuşmaktadırlar.)</p>
				<p class="normal">yelena andreyevna (Voynitski’nin elinden tabancayı almaya çalışarak): Verin onu! Verin diyorum size!</p>
				<p class="normal">voynitski: Bırakın, Hélène! Bırakın beni! (Kurtulur, koşarak girer, bakışlarıyla Serebryakov’u arar.) Nerde o? Hah, orda işte! (Ateş eder.) Bum! (Bir sessizlik) İsabet etmedi mi? Yine mi ıska? (Öfkeyle) Ah, şeytan... şeytan götürsün...</p>
				<p class="normal">(Tabancayı yere çalar, bir sandalyeye bitkin yığılır. Serebryakov donup kalmıştır. Yelena Andreyevna duvara dayanmış, bayılacak gibidir.)</p>
				<p class="normal">yelena andreyevna: Götürün beni burdan! Götürün, öldürün... Ama... Burda kalamam... kalamam...</p>
				<p class="normal">voynitski (ümitsizlik içinde): Oh, ne yaptım be! Ne yapıyorum?</p>
				<p class="normal">sonya (usulca): Dadıcığım! Dadıcığım!</p>
	<p class="h2baslik">perde</p>
	</div>
<div class="calibre1" id="calibre_pb_18"/></body>
</html>