<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Birinci Perde</p>
				<p class="normal">Sorin’in çiftliğinde bahçenin bir bölümü. İki yanı ağaçlı geniş bir yol gerideki göle doğru uzanır. Bir amatör tiyatro gösterisi için yapıldığı belli derme çatma bir sahne, gölün görünmesine engel olmaktadır. Sahnenin sağında, solunda fundalıklar. Birkaç iskemle ve küçük masa.</p>
				<p class="normal">Güneş az önce batmıştır. Amatör tiyatro gösterisi için hazırlanmış sahnenin inik perdesinin arkasında Yakov ve öteki işçiler çalışmakta, çekiç ve öksürük sesleri işitilmektedir. Parkta bir gezintiden dönen Mâşa ve Medvedenko soldan gelirler.</p>
				<p class="normal">medvedenko: Neden hep karalar giyersiniz siz?</p>
				<p class="normal">mâşa: Hayatımın yasını tutuyorum. Mutsuzum.</p>
				<p class="normal">medvedenko: Neden ama? (Düşünceli) Aklım ermiyor. Sağlığınız yerinde. Babanız zengin değil ama, durumu hiç de kötü sayılmaz. Bir de beni düşünün. Ayda topu topu yirmi üç ruble geçiyor elime, emeklilik kesintisi de caba, ama yine de yas tuttuğum yok.</p>
				<p class="normal">(Otururlar.)</p>
				<p class="normal">mâşa: Para... Ne önemi var paranın? İnsan yoksulken de mutlu olabilir.</p>
				<p class="normal">medvedenko: Evet, teoride öyle... Ama işin pratiğinde nasıl oluyor bakın: Ben, annem, iki kız bir de erkek kardeşim topu topu yirmi üç rubleyle geçinmek zorundayız. İnsan dediğin yiyip içer, öyle değil mi? Sonra çay, şeker? Tütün? Çık bakalım işin içinden çıkabilirsen...</p>
				<p class="normal">mâşa (iç sahneye bakarak): Gösterinin başlamasına az kaldı.</p>
				<p class="normal">medvedenko: Evet. Zareçnaya oynayacak. Oyunun yazarı ise Konstantin Gavriloviç. Birbirlerine âşıklar ve bugün gönülleri tek ve aynı sanatsal görüntüyü yaratmak arzusunda kaynaşacak. Bizim gönüllerimizde ise ortak dokunma noktaları yok. Oysa seviyorum sizi Mâşa. Hasretimden evde duramıyorum. Her gün altı verst yaya olarak buraya geliyor, aynı yolu yine yaya olarak gerisin geri dönüyorum da, soğuk bir umursamazlıktan başka bir şey göremiyorum sizde. Evet, anlıyorum tabi. Züğürtün tekiyim, elime bakan koca bir aile var... Kendi karnını doyurmaktan aciz birinin ardından niye gitmeli ki...</p>
				<p class="normal">mâşa: Saçma. (Enfiye çeker.) Aşkınız duygulandırıyor beni ama, karşılık veremiyorum, hepsi bu. (Tabakayı uzatır.) Buyurmaz mısınız?</p>
				<p class="normal">medvedenko: İstemem.</p>
				<p class="normal">(Sessizlik...)</p>
				<p class="normal">mâşa: Ne boğucu hava. Bu gece sanırım fırtına patlar. Siz ya felsefe yapıyor, ya da yoksulluktan dem vuruyorsunuz. Size göre yoksulluktan daha büyük mutluluk olamaz. Ama bence paçavralar içinde dolanıp da bir dilim ekmeğe muhtaç olmaktan çok daha beter şeyler vardır... Fakat, sizin anlayacağınız bir şey değil bu...</p>
				<p class="normal">(Sağdan Sorin ve Treplev girerler.)</p>
				<p class="normal">sorin (bastonuna dayanarak): Şu köy hayatı bir türlü sinmedi içime oğlum. Alışamayacağım buralara, belli bir şey bu. Dün saat onda kafayı vurup yattığımda, ya da bu sabah dokuzda kalktığımda hep aynı duygu vardı içimde: Sanki çok uzun süren bir uyku yüzünden benim kafa tasıma yapışmış da falan filan... (Güler.) Öğle yemeğinden sonra da elimde olmaksızın yatıp uyudum yine, ama kafamın içi kazan gibi, vesselam...</p>
				<p class="normal">treplev: Doğru. Kentte oturmalısın sen dayı. (Mâşa ile Medvedenko’yu görerek) Hey, ne işiniz var burda sizin? Başladığı zaman çağırırlar. Ama şimdi gidin lütfen.</p>
				<p class="normal">sorin (Mâşa’ya): Marya İlyiniçna, ne olur babanıza söyleyin de çözdürsün şu köpeği. Uluyup duruyor. Kız kardeşim dün de gözünü kırpmadı sabaha kadar.</p>
				<p class="normal">mâşa: Babamla kendiniz konuşursunuz. Benim işim değil. Beni mazur görün lütfen. (Medvedenko’ya) Gidelim!</p>
				<p class="normal">medvedenko (Treplev’e): Başladığı zaman haberimiz olacak, değil mi?</p>
				<p class="normal">(Mâşa ve Medvedenko çıkarlar.)</p>
				<p class="normal">sorin: Demek, it bütün gece uluyacak yine... Şu köyde hiçbir zaman gönlümce yaşayamadım gitti. Bir ay izin alıp geldiğim olurdu, hani dinlenirim filan diye. Ama burdaki saçmalıklarla canımdan bezer, daha ilk günden kaçıp gitmek isterdim. (Güler.) Her zaman zevk duyardım burdan ayrılırken... Gel gör ki, emekli oldum, gidecek yerim yok, vesselam... İster istemez burdayım...</p>
				<p class="normal">yakov (Treplev’e): Biz göle yıkanmaya gidiyoruz Konstantin Gavrilıç.</p>
				<p class="normal">treplev: Olur. Ama on dakika sonra yerinizde olun. (Saatine bakar.) Nerdeyse başlıyoruz.</p>
				<p class="normal">yakov: Baş üstüne. (Çıkar.)</p>
				<p class="normal">treplev (iç sahneye göz atarak): İşte sana en âlâsından tiyatro! Perde, birinci kulis, sonra ikincisi, sonra da açık alan. Dekor yok. Doğrudan doğruya gölü ve ufku görüyoruz. Perde tam tamına sekiz buçukta, ay doğarken açılacak.</p>
				<p class="normal">sorin: Harika.</p>
				<p class="normal">treplev: Tabi Zareçnaya gecikirse tüm etki yok olur. Gelmesi de gerek artık. Babasıyla üvey annesi baskı altında tutuyorlar kızı, evden çıkması hapishaneden kaçmak kadar güç. (Dayısının boyunbağını düzeltir.) Traş olman gerekmez miydi, saçın sakalın birbirine karışmış...</p>
				<p class="normal">sorin (sakalını tarayarak): Hayatımın trajedisidir bu. Gençliğimde de böyleydi dış görünüşüm, sanki zil zurna sarhoşmuşum gibi filan. Kadınlar hiçbir zaman sevmediler beni. (Oturur.) Kız kardeşimin keyfi neden bozuk bugün?</p>
				<p class="normal">treplev: Neden mi? Canı sıkılıyor. (Sorin’in yanına oturur.) Kıskanıyor. Oyunda kendisi değil de Zareçnaya oynayacak diye, bana da, gösteriye de, oyunuma da karşı. Tek satırını bilmeden, nefret ediyor oyunumdan.</p>
				<p class="normal">sorin (güler): Yok canım, nerden çıkarıyorsun...</p>
				<p class="normal">treplev: Şu küçücük sahnede kendisi değil de Zareçnaya başarı kazanacak diye, canı şimdiden sıkılmaya başladı bile. (Saatine bakar.) Psikolojik bir garabet örneğidir annem. Yeteneğinden hiç kuşku yok, akıllı bir kadındır: Kitap okurken gözyaşı dökebilir, Nekrasov’un tüm şiirlerini bir çırpıda ezbere okuyuverir sana, biri hasta oldu mu melek gibi titrer üstüne, ama bir başka aktristi övmeye gör yanında! Dünyayı başına yıkar alimallah! Sadece onu övmek, onun hakkında yazmak, La dame aux camelias ya da Hayatın Tütsüleri oyunlarındaki olağanüstü oyununa hayran kalmak zorundasındır. Tabi, burda köyde bu afyondan yoksun kaldığı için canı sıkılıyor, öfkeleniyor, hepimiz düşman görünüyoruz gözüne, kabahatliyiz. Sonra, boş inançları vardır; yan yana üç mumun yakılmasından, on üç sayısından korkar. Üstelik de cimridir. Odesa’da, bankada yetmiş bin rublesi olduğunu pekâlâ biliyorum. Ama ödünç para iste de göreyim, ağlayıp sızlanmaya başlar.</p>
				<p class="normal">sorin: Annenin oyunundan hoşlanmadığını takmışsın aklına, huysuzlanıp duruyorsun. Telaşa gerek yok, annem tapıyor sana.</p>
				<p class="normal">treplev (bir çiçeğin yapraklarını kopararak): Seviyor, sevmiyor, seviyor, sevmiyor, seviyor, sevmiyor... (Güler.) Gördün mü, annem sevmiyor beni. Bunda şaşacak bir şey de yok! Yaşamak istiyor o, âşık olunmak, açık, parlak renkli bluzlar giymek istiyor... Bense yirmi beş yaşına bastım, ona artık genç olmadığını anımsatıyorum böylece. Ben olmadığımda otuz iki yaşındadır, benim yanımdaysa kırk üçünde... İşte bunun için nefret ediyor benden. Bundan başka tiyatrodan hazetmediğimi de biliyor. O seviyor tiyatroyu, tiyatro yoluyla insanlığa, kutsal sanata hizmet ettiğini sanıyor. Ama bence bugünün tiyatrosu tutuculuktan, boş ve geri şeylerin savunuculuğundan başka bir şey değil. Perde kalkıp da o üç duvarlı odada, sahnenin yapay ışığında, o büyük yeteneklerin, kutsal sanatın yüce kişilerinin, insanların nasıl yiyip içtiğini, seviştiğini, yürüdüğünü, nasıl ceket giydiğini bize betimlediklerini gördüğümde; bayağı tablolar ve tümcelerle, ancak mankafaların işine yarayacak o küçük, basit ahlakı şırınga etmeye çalıştıklarını izlediğimde; binlerce değişik görüntü arkasında hep aynı bayağı şeyi ısıtıp ısıtıp sunduklarında; kabalığı ve bayağılığıyla üstüne bir karabasan gibi çöken Eyfel Kulesi’nden Maupassant’ın kaçması gibi, kaçıp gidiyorum ben de.</p>
				<p class="normal">sorin: Tiyatrosuz yapamayız.</p>
				<p class="normal">treplev: Yeni biçimlere gereksinim var. Yeni biçimler bulunamıyorsa eğer, hiçbir şey olmasın daha iyi. (Saatine bakar.) Annemi seviyorum, hem de çok. Fakat anlamsız bir yaşam sürdürüyor, adı ayyuka çıktı şu yazarla birlikte, gün geçmiyor ki gazetelerin dedikodu sayfalarında ondan söz edilmesin. Bu da bıktırdı beni. Bazen de sıradan bir ölümlünün bencilliğini duyuyorum içimde; annemin ünlü bir aktris olmasına üzülüyorum, herhangi bir kadın olsaydı daha mutlu olurdum gibi geliyor bana. Kimi zaman ünlü kişilerle tepeleme dolu olurdu evimiz; aktörler, aktrisler, yazarlar... Aralarında hiçbir değeri bulunmayan bir ben olurdum sadece, sırf onun oğlu olduğum için varlığına katlanılan... Dayı, insanı bundan daha çok ezen, bundan daha aptalca bir durum olabilir mi?.. Kimim ben? Neyim? Üniversitenin üçüncü sınıfından, hani derler ya, elde olmayan nedenlerle ayrılmak zorunda kalmış, yeteneksiz, meteliksiz, nüfus kâğıdıma göre de Kiev doğumlu, aşağı orta tabakadan biri... Gerçekten de, ünlü bir aktördü ama, Kiev’in aşağı orta tabakasındandı babam... Böyle işte... Annemin konuk salonunda tüm bu sanatçılar, yazarlar, yücegönüllü ilgilerini bana yönelttiklerinde, bakışlarıyla hiçliğimi ölçüyorlarmış gibi gelir, düşüncelerini okur, alçalmışlığımın acısı altında ezilirdim.</p>
				<p class="normal">sorin: Hazır sözü açılmışken, şu yazar nasıl bir adam allasen? Anlamak güç. Susuyor hep.</p>
				<p class="normal">treplev: Akıllı, sade, biraz da melankolik biri. Efendi ve ölçülü. Kırkında bile değil daha, ama şimdiden ünlü ve gırtlağına kadar doymuş hayata... Yazdıklarına gelince... bilmem... nasıl söylemeli? Hoş ve ilginç... fakat Tolstoy ya da Zola’dan sonra Trigorin okumak istemiyor insan.</p>
				<p class="normal">sorin: Kim ne derse desin, yazarları severim doğrusu. Bir zamanlar iki şeyi tutkuyla istemiştim: Evlenmek ve yazar olmak. Fakat ne biri oldu ne öteki... Ya. Küçük bir yazar olmak bile fena olmasa gerek, vesselam...</p>
				<p class="normal">treplev (kulak kabartarak): Ayak sesleri duyuyorum... (Dayısını kucaklar.) Onsuz yaşayamam... Adımlarının sesleri bile ne kadar güzel... Çılgınca mutluyum. (Sahneye girmekte olan Nina Zareçnaya’ya doğru hızla yürür.) Büyüleyici peri, düşlerimin sevgilisi...</p>
				<p class="normal">nina (heyecanlı): Geç kalmadım ya... Ha, geç kalmadım değil mi?..</p>
				<p class="normal">treplev (ellerini öperek): Hayır, hayır, hayır...</p>
				<p class="normal">nina: Gün boyunca tedirginlik içinde kıvrandım durdum, ne korkunçtu Tanrım! Babam bırakmayacak diye ödüm kopuyordu... Bereket versin bir yere gittiler üvey annemle. Gök kızarıyor, ay doğdu doğacak, atı deli gibi sürdüm... (Güler.) Öyle sevinçliyim ki şimdi. (Sorin’in elini kuvvetle sıkar.)</p>
				<p class="normal">sorin: Gözler... ağlamaktan kızarmışlar belli ki... Yok yok! iyi bir şey değil bu.</p>
				<p class="normal">nina: Öyle... Nasıl soluk soluğayım baksanıza. Yarım saat sonra da döneceğim, acele etmem gerek. Yok, yok, ne olur bırakın da gideyim... Babam burda olduğumu bilmiyor.</p>
				<p class="normal">treplev: Hemen başlamalıyız zaten. Gidip herkese haber vereyim.</p>
				<p class="normal">sorin: Bu işi ben yaparım, olur biter. Hemen gidiyorum. (Sağdan çıkarken bir şarkı mırıldanır.) “İki asker Fransa’ya dönerken...” (Durup çevresine bakınır.) Bir keresinde yine böyle şarkı söylüyordum da, bir savcı yardımcısı arkadaş “Sesiniz pek gür ekselans!” demişti. Sonra biraz düşünüp eklemişti: “Ama çirkin.” (Gülerek çıkar.)</p>
				<p class="normal">nina: Babamla karısı buraya gelmeme izin vermiyorlar. Burda bohem hayatı yaşanıyormuş... Aktris olmamdan korkuyorlar... Benim gönlümse, tıpkı bir martı gibi, buraya, bu göle doğru akıyor... Yüreğim sizinle dopdolu... (Çevreye bakınır.)</p>
				<p class="normal">treplev: Yalnızız.</p>
				<p class="normal">nina: Orda biri var gibi...</p>
				<p class="normal">treplev: Yok kimse.</p>
				<p class="normal">(Öpüşürler.)</p>
				<p class="normal">nina: Ne ağacı bu?</p>
				<p class="normal">treplev: Karaağaç.</p>
				<p class="normal">nina: Neden kapkara öyle?</p>
				<p class="normal">treplev: Akşam oldu, her şey kararıyor. Yalvarırım erken gitmeyin.</p>
				<p class="normal">nina: Olanaksız.</p>
				<p class="normal">treplev: Peki, ben size gelsem, Nina? Tüm gece boyunca, sabaha kadar, bahçede durup pencerenize bakmak için.</p>
				<p class="normal">nina: Olmaz, bekçi görür. Köpek de alışkın değil size, havlar.</p>
				<p class="normal">treplev: Seviyorum sizi.</p>
				<p class="normal">nina: Şşş...</p>
				<p class="normal">treplev (ayak sesleri duyarak): Kim var orda? Siz misiniz Yakov?</p>
				<p class="normal">yakov (sahne gerisinden): İyi bildiniz efendim.</p>
				<p class="normal">nina: Gerçekten de.</p>
				<p class="normal">treplev: İspirto hazır mı? Kükürt de tamam, değil mi? Kızıl gözler göründüğünde, kükürt kokusu yayılacak. (Nina’ya) Sahneye geçebilirsiniz, her şey tamam. Heyecanlı mısınız?</p>
				<p class="normal">nina: Çok... Anneniz neyse, ondan çekinmiyorum, ama Trigorin de burda... Korkunç bir şey onun karşısında oynamak, utanıyorum da... Ünlü bir yazar... Genç mi?</p>
				<p class="normal">treplev: Evet.</p>
				<p class="normal">nina: Olağanüstü güzellikte hikâyeleri var!</p>
				<p class="normal">treplev (soğuk): Bilmem, okumadım.</p>
				<p class="normal">nina: Sizin oyununuzda oynamak güç bir şey. Canlı kişiler yok.</p>
				<p class="normal">treplev: Canlı kişiler! Hayatı olduğu ya da olması gerektiği gibi değil, hayalimizde canlandırdığımız gibi betimlemek gerekir.</p>
				<p class="normal">nina: Çok az hareket var oyununuzda, sadece okuma. Oysa bir oyunda bence mutlaka aşk olmalı... (Birlikte sahne arkasına giderler.)</p>
				<p class="normal">(Polina Andreyevna ve Dorn girerler.)</p>
				<p class="normal">polina andreyevna: Hava nemleniyor. Gidip lastik çizmelerinizi giyin.</p>
				<p class="normal">dorn: Ben yanıyorum.</p>
				<p class="normal">polina andreyevna: Hiç korumuyorsunuz kendinizi. İnatçılık ediyorsunuz. Bir doktor olarak nemli havanın size ne kadar zararlı olduğunu pekâlâ bilirsiniz de, amacınız bana acı çektirmek. Dün akşam da mahsustan oturdunuz terasta...</p>
				<p class="normal">dorn (bir şarkı mırıldanır): “Söz etme, gençliğimi mahvettiğinden...”</p>
				<p class="normal">polina andreyevna: İrina Nikolayevna ile öyle tatlı sohbet ediyordunuz ki havanın soğuduğunu fark etmediniz bile... Doğru söyleyin, hoşlanıyorsunuz ondan, değil mi?</p>
				<p class="normal">dorn: Yaşım elli beş.</p>
				<p class="normal">polina andreyevna: Boş lakırdı, erkekler için yaşlılık değildir ki bu. Kendinizi çok güzel korumuşsunuz, hâlâ hoşuna gidiyorsunuz kadınların.</p>
				<p class="normal">dorn: Peki, ne istiyorsunuz?</p>
				<p class="normal">polina andreyevna: Bir aktris gördünüz mü, hepiniz yerlere kapanmaya hazırsınız. Hepiniz!</p>
				<p class="normal">dorn (bir şarkı mırıldanır): “İşte yeniden karşında senin...” Toplumda sanatçılara hayranlık duyuluyor, onlara sözgelimi, tüccarlara olduğundan daha başka türlü davranılıyorsa, eşyanın doğasına uygun bir şeydir bu. Bir çeşit idealizmdir.</p>
				<p class="normal">polina andreyevna: Kadınlar her zaman âşık oldular size, kucağınıza attılar kendilerini. Bu da mı idealizm?</p>
				<p class="normal">dorn (omuzlarını silkerek): Ne var bunda? Kadınlarla gerçekten de çok iyi olmuştur ilişkilerim. Bende her şeyden önce becerikli bir hekimi sevdiler. On-on beş yıl kadar önce bütün bu il çevresinde, anımsayacaksınız, doğru dürüst tek doğum hekimi bendim. Sonra, her zaman dürüst olmuşumdur insan ilişkilerinde.</p>
				<p class="normal">polina andreyevna (Dorn’un elini tutarak): Canım benim!</p>
				<p class="normal">dorn: Yavaş. Gelen var.</p>
				<p class="normal">(Sorin, kolunda Arkadina, yanlarında Trigorin, Şamrayev, Medvedenko ve Mâşa girerler.)</p>
				<p class="normal">şamrayev: Onu 1873’te Poltava panayırı sırasındaki oyununda görecektiniz, ne harika kadındı! Şimdi bile heyecanlanıyorum düşünürken! Harika bir oyuncuydu! Ya komik Çadin, Pavel Semyoniç Çadin, onun nerde olduğunu biliyor musunuz? Rasplyuyev rolünde onun gibisi yoktu, Sadovski’den bile üstündü, inanın hanımefendi. Kendisi acaba nerde şimdi?</p>
				<p class="normal">arkadina: Durmadan bir takım Nuh nebiden kalma şeyleri sorup duruyorsunuz. Nerden bileyim canım! (Oturur.)</p>
				<p class="normal">şamrayev (içini çekerek): Paşka Çadin! Ben öyle oyuncuyu nerden bulayım şimdi! Tiyatro çok şey yitirdi, İrina Nikolayevna! Eskiden güçlü meşe ağaçları vardı, şimdi karşımıza çıkanlar ise bildiğimiz kütük.</p>
				<p class="normal">dorn: Büyük yıldızların azaldığı doğru, ama buna karşılık ortalama oyuncunun düzeyi çok yükseldi.</p>
				<p class="normal">şamrayev: Sizinle uzlaşmama olanak yok. Bununla birlikte, zevk sorunudur, tartışılmaz. De gustibus aut bene, aut nihil.</p>
				<p class="normal">(Treplev sahne arkasından bakar.)</p>
				<p class="normal">arkadina: Sevgili oğlum, ne zaman başlıyor?</p>
				<p class="normal">treplev: Az sonra. Biraz sabretmenizi diliyorum.</p>
				<p class="normal">arkadina (Hamlet’ten okur): “Oğlum! Bakışlarımı ruhumun ta derinliklerine yönelttin sen ve ben orda öyle kanlı, öyle öldürücü yaralar gördüm ki, kurtuluş yok!”</p>
				<p class="normal">treplev (Hamlet’ten): “Öyleyse neden kötülüğe teslim ettin kendini, aşkı cinayetin uçurumunda aradın?”</p>
				<p class="normal">(Sahne gerisinden boru sesi gelir.)</p>
				<p class="normal">treplev: Bayanlar baylar, başlıyoruz! Lütfen dikkat! (Sessizlik...) Başlıyorum. (Bir değnekle yere vurur ve yüksek sesle konuşur.) Sizler, ey geceleyin bu gölün üzerinde uçuşan eski zaman gölgeleri, saygıdeğer hayaller, uyutun bizleri, uyutun ki iki yüz bin yıl sonra olacakları görelim!</p>
				<p class="normal">sorin: İki yüz bin yıl sonra hiçbir şey olmayacak.</p>
				<p class="normal">treplev: Öyleyse bırakalım da bu hiçbir şeyi göstersinler bize.</p>
				<p class="normal">arkadina: Bırakalım. Biz uyuyoruz.</p>
				<p class="normal">(Perde kalkar. Göl gözler önüne serilir. Ufukta ay ve ışıklarının suda yansımaları. Nina Zareçnaya, tepeden tırnağa ak giysiler içinde büyücek bir kaya üzerinde oturmaktadır.)</p>
				<p class="normal">nina: İnsanlar, aslanlar, kartallar ve keklikler, boynuzlu geyikler, kazlar, örümcekler, derin suların suskun balıkları, deniz yıldızları ve gözle görülmesi olanaksız varlıklar; tek sözcükle, tüm canlılar, tüm canlılar, tüm canlılar, yaşamlarının kederli çemberini tamamlayıp söndüler... Artık binlerce yüz yıldır yeryüzü tek bir canlı varlık taşımıyor üzerinde ve bu zavallı ay boşu boşuna yakıyor fenerini. Çayırlarda çığrışarak uyanan turna kuşları yok artık ve ıhlamur korularında mayıs böceklerinin vızıltıları işitilmiyor. Soğuk, soğuk, soğuk... Boşluk, boşluk, boşluk... Dehşet, dehşet, dehşet... (Sessizlik...) Tüm canlı yaratıkların vücutları toza dönüştü ve sonsuz madde onları taşa, suya, buluta çevirdi ve hepsinin ruhları tek bir ruhta birleşti. Evrensel dünya ruhunda... O benim, ben... Büyük İskender’in ruhu da, Sezar’ınki de, Shakespeare’inki de, Napoleon’unki de ve sülüklerin en değersizinin ruhu da bendedir. İnsanların bilinçleri ve hayvanların içgüdüleri birleşip kaynaştılar bende ve ben her şeyi, her şeyi, her şeyi anımsıyor, tüm hayatları yeniden yaşıyorum kendimde...</p>
				<p class="normal">(Bataklık gazlarının alevleri görünür.)</p>
				<p class="normal">arkadina (yavaş sesle): Dekadanca bir şey bu.</p>
				<p class="normal">treplev (yalvarırcasına, sitemle): Anne!</p>
				<p class="normal">nina: Yalnızım, yapayalnız. Bir şey söylemek için yüzyılda bir açarım ağzımı ve sesim bu boşlukta kederle çınlar ve hiç kimselere ulaşmaz... Sizler de, ey solgun alevler, işitmiyorsunuz beni... Sabah öncesinde çamurlu bataklıktan yükselirsiniz siz ve tan vaktine kadar sürtüp durursunuz, düşüncesizce, iradesizce, hiçbir yaşam kıpırtısı taşımaksızın... Sonsuz maddenin babası şeytan, bir yaşam kıpırtısı doğar korkusuyla, taşlarda ve sularda olduğu gibi, her an sizlerin atomlarını da değiştirir ve durmaksızın değişirsiniz. Evrende sürekli ve değişmez olarak bir tek ruh kalır sadece. (Sessizlik...) Bomboş, derin bir kuyuya atılmış bir tutsak gibi, nerdeyim, beni ne bekliyor, bilmiyorum. Fakat bir tek şey var bildiğim, çok iyi bildiğim: Maddi güçlerin yaratıcısı şeytanla amansız, acımasız kavgada, zafer mutlaka benim olacak ve sonuçta da madde ile ruh eşsiz bir uyumla birleşip kaynaşacak, bu ise Dünyasal İrade’nin egemenliği olacaktır. Fakat uzun, yavaş, binlerce yıllık bir sürecin sonrasında, hem ay, hem parlak Sirius, hem yeryüzü toza dönüştükten sonra gerçekleşecek bu... Ama o zamana kadar dehşet, dehşet... (Sessizlik... Göl üzerinde iki kızıl ışık görünür.) İşte, amansız düşmanım şeytan yaklaşıyor... Korkunç, kızıl gözlerini görüyorum onun...</p>
				<p class="normal">arkadina: Kükürt koktu. Bu da oyunun gereği mi?</p>
				<p class="normal">treplev: Evet.</p>
				<p class="normal">arkadina (güler): Anladım, efekt...</p>
				<p class="normal">treplev: Anne!</p>
				<p class="normal">nina: İnsansız canı sıkılıyor onun...</p>
				<p class="normal">polina andreyevna (Dorn’a): Şapkanızı çıkardınız. Giyin, yoksa üşütürsünüz.</p>
				<p class="normal">arkadina: Doktor, sonsuz maddenin babası şeytana hürmeten çıkardı şapkasını.</p>
				<p class="normal">treplev (öfkeyle bağırır): Oyun bitti! Yeter! Perde!</p>
				<p class="normal">arkadina: Kızacak ne var canım?</p>
				<p class="normal">treplev: Yeter! Perde! İndirin perdeyi! (Tepinir.) Perde! (Perde iner.) Kabahat bende. Oyun yazmanın, sahneye çıkmanın çok az sayıda seçkin kişiye vergi olduğunu gözden kaçırdım. Tekelinizi bozdum!.. Bana... ben... (Bir şeyler daha söylemek isterse de, elini sallar, soldan çıkar.)</p>
				<p class="normal">arkadina: Nesi var bunun?</p>
				<p class="normal">sorin: İrina, bir delikanlının onuruyla oynanmaz böyle iki gözüm.</p>
				<p class="normal">arkadina: Canım, ne dedim şimdi ona ben?</p>
				<p class="normal">sorin: Kalbini kırdın.</p>
				<p class="normal">arkadina: Başta bunun bir şaka olduğunu söyleyen kendisiydi, ben de şaka gibi aldım işi.</p>
				<p class="normal">sorin: Ama ne olursa olsun...</p>
				<p class="normal">arkadina: Şimdi anlaşılıyor ki büyük bir sanat eseri yazmış! Bakın şu işe! Demek bütün bu düzenlemeler, kükürt kokutmalar, şaka için değil de sanatsal bir gösteri içinmiş... Bize nasıl oyun yazılacağını ve nasıl oynanacağını öğretmek istemiş. Ama, bir yerden sonra can sıkıcı bütün bunlar. Bana karşı, bu sürekli olarak tedirgin edici tavırları, iğneli sözleri, bilmem ama, kimin olsa canını sıkar!</p>
				<p class="normal">sorin: Seni memnun etmek istedi...</p>
				<p class="normal">arkadina: Öyle mi? Peki, sıradan bir oyun seçmeyip de bizi bu dekadantça sayıklamayı dinlemek zorunda bırakmasına ne demeli? Şaka için olduktan sonra sayıklama dinlemeye de hazırım. Ama öyle değil bu. Yeni biçimler, sanatta yeni bir dönem iddiaları var burda. Aslındaysa, yeni biçim filan laf, huyu kötü, hepsi bu.</p>
				<p class="normal">trigorin: Herkes isteğine ve becerisine göre yazmakta özgürdür.</p>
				<p class="normal">arkadina: Varsın yazsın istediğini ve becerebildiğini, beni rahat bıraksın da...</p>
				<p class="normal">dorn: Jüpiter, öfkelendin!</p>
				<p class="normal">arkadina: Jüpiter değilim ben, kadınım. (Bir sigara yakar.) Öfkelenmiş de değilim, sadece, genç bir insan böyle can sıkıcı şeylerle neden vakit öldürür diye üzülüyorum. Kalbini kırmak istememiştim.</p>
				<p class="normal">medvedenko: Ruhun maddeden ayrılabileceği konusunda bir dayanağımız yok. Çünkü belki de, ruhun kendisi maddi atomların bir toplamıdır. (Trigorin’e heyecanla) Bakın, şu bizim öğretmenlerin hayatı üstüne bir oyun yazıp sahnede oynamak çok ilginç olurdu! Güç bir hayat bu, çok güç!</p>
				<p class="normal">arkadina: Diyecek yok... Ama oyunları da atomları da bir yana bırakalım şimdi. Ne güzel bir akşam! Bir yerlerde şarkı söyleniyor, işitiyor musunuz? (Kulak kabartır.) Ne kadar hoş!</p>
				<p class="normal">polina andreyevna: Öbür kıyıda söylüyorlar.</p>
				<p class="normal">(Sessizlik...)</p>
				<p class="normal">arkadina (Trigorin’e): Yanıma otursanıza. On-on beş yıl kadar önce bu gölün üstünde her gece müzik ve şarkı sesleri çınlardı. Şu gördüğünüz kıyıda altı malikâne vardır. Anımsıyorum da şimdi, o kahkahaları, cümbüşleri, ateş etmeleri, o bitmez tükenmez aşk ilişkilerini... O zamanlar bütün bu çevrelerin jeune premier’i, taptığı kişi, işte şu gördüğünüz (Dorn’u gösterir) doktor Yevgeni Sergeiç’ti. Şimdi de başını döndürebilir kadınların, ama o zamanlar karşı durulmaz bir çekiciliği vardı. Biliyor musunuz, rahat değil içim. Niye kırdım zavallı çocuğu sanki? (Seslenir.) Kostya! Oğlum! Kostya!</p>
				<p class="normal">mâşa: Gidip arayayım onu.</p>
				<p class="normal">arkadina: Lütfen cancağızım.</p>
				<p class="normal">mâşa (Bağırarak soldan çıkar): Konstantin Gavriloviç! Konstantin Gavriloviç nerdesiniz! Konstantin Gavriloviç!</p>
				<p class="normal">nina (iç sahneden çıkarak): Anlaşılan devam etmeyecek, çıkabilirim. Selamlar! (Arkadina ve Polina Andreyevna ile öpüşürler.)</p>
				<p class="normal">sorin: Tebrikler! Tebrikler!</p>
				<p class="normal">arkadina: Bravo! Bravo! Zevkle izledik. İnsanın böyle bir güzellik, böyle harika bir sesle köyde oturması günahtır vallahi. Yetenek var sizde. Bakın, mutlaka sahneye çıkmalısınız siz!</p>
				<p class="normal">nina: Ah, benim hayalimdir bu! (İçini çeker.) Fakat bu hayal hiçbir zaman gerçekleşmeyecek.</p>
				<p class="normal">arkadina: Kim bilir? Size Trigorin’i takdim edeyim. Boris Alekseyeviç.</p>
				<p class="normal">nina: Ne kadar sevindim... (Utangaç, şaşkın) Sizi hep okurum...</p>
				<p class="normal">arkadina (Nina’yı yanına oturtarak): Sıkılmayın cancağızım. Ünlüdür ama, burnu büyük değildir. Bakın, görüyor musunuz, o da sıkılıyor...</p>
				<p class="normal">dorn: Şu perde kalkabilir artık değil mi, insanın içi kararıyor.</p>
				<p class="normal">şamrayev (bağırır): Yakov, şu perdeyi kaldırıver aslanım!</p>
				<p class="normal">(Perde açılır.)</p>
				<p class="normal">nina (Trigorin’e): Tuhaf bir oyun, öyle değil mi?</p>
				<p class="normal">trigorin: Hiçbir şey anlamadım. Ama yine de zevkle izledim. Öyle içten oynuyordunuz ki. Dekor da çok güzeldi. (Sessizlik...) Bu gölde balık bol olsa gerek.</p>
				<p class="normal">nina: Öyledir.</p>
				<p class="normal">trigorin: Balık tutmaya bayılırım. Akşamüstü oturup da olta mantarının su üstünde kımıldanışını seyretmekten daha büyük bir keyif yoktur benim için.</p>
				<p class="normal">arkadina (güler): Aman böyle şeyler söylemeyin. İltifat edildiğinde neye uğradığını şaşırıyor çünkü.</p>
				<p class="normal">şamrayev: Anımsıyorum da şimdi, bir gün Moskova’da, operadayız... Ünlü bas Silva, en alt perdeden bir do sesi çıkardı sahnede. Balkondaki izleyiciler arasında, şu rastlantıya bakın, bizim kilise korosundan bir bas oturuyor. Seninki ansızın, şaşkınlığımızı tasavvur edin, bir perde daha aşağıdan “Bravo Silva!” diye gürlemez mi... Bakın şöyle: (Alt perdeden bir basla) “Bravo Silva!..” Tiyatro dondu kaldıydı...</p>
				<p class="normal">(Sessizlik...)</p>
				<p class="normal">dorn: Şeytan geçti.</p>
				<p class="normal">nina: Gitmeliyim ben. Hoşça kalın.</p>
				<p class="normal">arkadina: Nereye? Böyle erkenden? Yo, bırakmayız sizi.</p>
				<p class="normal">nina: Babam bekliyor.</p>
				<p class="normal">arkadina: Bu da nasıl bir adam böyle canım!.. (Öpüşürler.) Eh, ne gelir elden. Yazık doğrusu, sizden ayrılmak böyle...</p>
				<p class="normal">nina: Burdan gitmenin benim için ne kadar güç olduğunu bilseniz...</p>
				<p class="normal">arkadina: Bari birisi eşlik etseydi size yavrucuğum...</p>
				<p class="normal">nina (ürkmüş): Yo, yo, olmaz!</p>
				<p class="normal">sorin (yalvarırcasına): Kalın, ne olur!</p>
				<p class="normal">nina: Olanaksız, Piyotr Nikolayeviç.</p>
				<p class="normal">sorin: Bir saatliğine, ne var ki bunda...</p>
				<p class="normal">nina (bir an düşünür, ağlamaklı): Olanaksız! (Sorin’le el sıkışır ve hızla çıkıp gider.)</p>
				<p class="normal">arkadina: Talihsiz kız. Söylediklerine göre rahmetli annesi servetinin tümünü, son kuruşuna kadar kocasına bırakmış. Adam da vasiyetnamesinde varını yoğunu ikinci karısına bıraktığı için, kızcağızın hiçbir şeyi yok. Olacak iş değil doğrusu!</p>
				<p class="normal">şamrayev: Evet, hakkını teslim etmek gerekirse babacığı eşi az bulunur bir hayvandır.</p>
				<p class="normal">sorin (üşümüş ellerini ovuşturarak): Biz de gidelim artık dostlar, hava nemlendi. Bacaklarım sızlıyor.</p>
				<p class="normal">arkadina: Zaten bacakların tahtadan sanki, güçlükle sürüklüyorsun! Ne yapalım, gidelim bari zavallı ihtiyarcık... (Koluna girer.)</p>
				<p class="normal">şamrayev (karısına kolunu vererek): Madam...</p>
				<p class="normal">sorin: Köpek havlıyor yine... (Şamrayev’e) İlya Afanasyeviç, çok rica ederim çözdürün şu hayvanı.</p>
				<p class="normal">şamrayev: Olamaz Pyotr Nikolayeviç, ambara hırsız girmesinden korkarım. İçerde darı var. (Yanı sıra yürüyen Medvedenko’ya) Tam anlattığım gibi, bir perde daha aşağıdan, “Bravo Silva”... Hem de opera şarkıcısı değil de, sıradan bir kilise türkücüsü yapıyor bunu.</p>
				<p class="normal">medvedenko: Bir kilise türkücüsünün maaşı ne kadardır?</p>
				<p class="normal">(Dorn’dan başka herkes çıkar.)</p>
				<p class="normal">dorn (yalnız): Ya hiçbir şey anlamıyorum bu işten, ya da aklımı kaçırdım, ama bu oyun hoşuma gitti benim... Söylemek istediği bir şeyler var... Bu kız yalnızlıktan söz ederken, sonra şeytanın kızıl gözleri göründüğünde heyecandan ellerimin titrediğini hissettim... Taze, naif bir şeyler vardı... Hah, geliyor galiba. Ona oyunuyla ilgili birçok güzel şey söylemek geliyor içimden.</p>
				<p class="normal">treplev (girer): Kimse kalmamış.</p>
				<p class="normal">dorn: Ben varım.</p>
				<p class="normal">treplev: Mâşonka dört dönüyor parkta, beni arıyor. Çekilmez yaratık!</p>
				<p class="normal">dorn: Konstantin Gavriloviç, çok sevdim oyununuzu. Biraz tuhaf bir şey, sonra, sonunu da izleyemedik, ama yine de güçlü bir etki uyandırdı bende. Yetenekli bir insansınız siz, bırakmayın bu işin ardını.</p>
				<p class="normal">(Treplev kuvvetle sıkar Dorn’un elini ve tutkuyla kucaklar.)</p>
				<p class="normal">dorn: Ne kadar da sinirlisiniz böyle! Gözlerden yaşlar fışkırdı fışkıracak... Bakın, ne diyeceğim: Konunuzu soyut düşünceler oluşturuyor. Öyle de olması gerekir. Çünkü bir sanat yapıtı mutlaka büyük bir düşünceyi dile getirmediler. Ancak ciddi olan şey güzel olabilir. Ne kadar solgunsunuz!</p>
				<p class="normal">treplev: Demek yazmayı sürdürmeyelim sizce?</p>
				<p class="normal">dorn: Evet... Fakat sadece önemli ve kalıcı olanı betimleyin. Biliyor musunuz, oldukça renkli bir ömür sürdüm ben. Hayatımdan hoşnutum. Fakat sanatçıların yaratıcılık anında duydukları o ruh yücelmesini duymuş olsaydım, öyle geliyor ki bana, maddi olan her şeyi küçümserdim ve ruhum kanatlanmışçasına yükselirdi.</p>
				<p class="normal">treplev: Özür dilerim, Zareçnaya nerde?</p>
				<p class="normal">dorn: Bir şey daha söylemek istiyorum bakın: Bir yapıt açık, kesin, belirli bir düşünceyi içermelidir. Belirli bir amaç olmadan yola çıkarsanız, ya yolunuzu şaşırırsınız, ya da yeteneğiniz yok eder sizi.</p>
				<p class="normal">treplev (sabırsız): Zareçnaya nerde?</p>
				<p class="normal">dorn: Evine döndü.</p>
				<p class="normal">treplev (ümitsiz): Ne yapmalı şimdi? Görmeliyim onu... Mutlaka görmeliyim... Gidiyorum oraya...</p>
				<p class="normal">(Mâşa girer.)</p>
				<p class="normal">dorn (Treplev’e): Biraz sakin olun dostum.</p>
				<p class="normal">treplev: Ne olursa olsun gideceğim oraya. Gitmeliyim.</p>
				<p class="normal">mâşa: Konstantin Gavriloviç, anneniz sizi bekliyor evde. Çok merak ediyor.</p>
				<p class="normal">treplev: Arabaya binip gittiğimi söyleyin ona. Ve rica ediyorum hepinizden, beni rahat bırakın! Bırakın diyorum! Bırakın peşimi!</p>
				<p class="normal">dorn: Fakat, fakat olmaz ki böyle yavrucuğum... İyi değil bu...</p>
				<p class="normal">treplev (gözleri yaş içinde): Hoşça kalın doktor. Teşekkür ederim size... (Çıkar.)</p>
				<p class="normal">dorn (içini çeker): Ah gençlik, gençlik!</p>
				<p class="normal">mâşa: Söyleyecek başka bir şey bulamadılar mı, gençlik, gençlik derler... (Enfiye çeker.)</p>
				<p class="normal">dorn (Mâşa’nın elinden tabakayı çekip alarak fundalıklara fırlatır): İğrenç bir şey bu! (Sessizlik...) Müzik sesi geliyor evden. Gidelim hadi.</p>
				<p class="normal">mâşa: Durun.</p>
				<p class="normal">dorn: Ne var?</p>
				<p class="normal">mâşa: Size söylemek istediğim bir şey var yine... Öyle konuşma isteğiyle dolu ki içim... (Heyecanlanmıştır.) Babamı sevmiyorum... ama yüreğimde size karşı sevgi var... Nedense tüm benliğimle bana yakın olduğunuzu hissediyorum... Bana yardım edin, yardım edin, yoksa bir aptallık yapacak, hayatımla oynayıp berbat edeceğim onu... Daha fazla dayanamayacağım artık.</p>
				<p class="normal">dorn: Nedir, ne yardımı?</p>
				<p class="normal">mâşa: Acı çekiyorum. Hiç kimse, hiç kimse farkında değil çektiğim ıstırapların! (Başını Dorn’un göğsüne koyar, yavaş sesle): Konstantin’i seviyorum.</p>
				<p class="normal">dorn: Hepiniz nasıl da çılgına dönmüşsünüz! Nasıl da! Ve ne kadar çok aşk var böyle... Ey büyüleyici göl... sensin nedeni bunların... (Sevecen.) Fakat ne yapabilirim ben çocuğum? Ne gelir elimden? Ne?</p>
	<p class="h2baslik">perde</p>
	</div>
<div class="calibre1" id="calibre_pb_21"/></body>
</html>