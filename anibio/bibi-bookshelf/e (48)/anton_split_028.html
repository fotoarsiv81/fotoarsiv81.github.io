<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anton</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="h1baslik">Dördüncü Perde</p>
				<p class="normal">Prozorov’ların evinin eski bahçesi. Bitiminde ırmağın göründüğü uzun bir çamlık yol. Irmağın öte yakası ormandır. Sağda, evin terası. Burda bir masa üzerinde şişeler ve kadehler vardır. Az önce şampanya içildiği bellidir... Gündüz, saat on iki suları. Ara sıra bahçe yoluyla sokaktan ırmağa doğru gidenler olmaktadır. Hızlı hızlı beş asker geçer. Çebutıkin, tüm sahne boyunca sürecek olan dingin, uysal bir ruh hali içinde, başında kasket, elinde bir baston, bahçede bir koltukta oturmuş, çağrılmayı beklemektedir. İrina, boynunda bir nişan asılı ve bıyıkları traş edilmiş olarak Kuligin, Tuzenbah, terasta ayakta durmuşlar, aşağıya inmekte olan Fedotik ile Rode’yi uğurlamaktadırlar. Her iki subayın üstünde de sefer üniforması vardır.</p>
				<p class="normal">tuzenbah (Fedotik ile kucaklaşır): Çok iyi bir insansınız siz. Ne güzel arkadaşlık ediyorduk. (Rode’yle kucaklaşır.) Bir kez daha... Elveda, cancağızım.</p>
				<p class="normal">irina: Yine görüşmek üzere.</p>
				<p class="normal">fedotik: Yine görüşmek üzere değil, elveda... Bir daha görüşemeyeceğiz!</p>
				<p class="normal">kuligin: Kim bilir! (Gözlerini kurular, gülümser.) İşte, ben de ağlıyorum.</p>
				<p class="normal">irina: Bir gün gelir görüşürüz.</p>
				<p class="normal">fedotik: On - on beş yıl sonra mı? Ama o zaman birbirimizi tanımakta güçlük çekeceğiz, soğuk soğuk selamlaşacağız. (Bir poz fotoğraf çeker.) Kımıldamayın. Son bir kez daha.</p>
				<p class="normal">rode (Tuzenbah’ı kucaklar): Bir daha görüşemeyeceğiz. (İrina’nın elini öper.) Her şey için teşekkürler, her şey için!</p>
				<p class="normal">fedotik (canı sıkkın) Dur artık canım!</p>
				<p class="normal">tuzenbah: İnşallah görüşürüz. Bize yazın, olmaz mı? Mutlaka yazın.</p>
				<p class="normal">rode (bahçeye bir göz atarak): Elveda ağaçlar! (Bağırır.) He-eey! He-eey! (Bir sessizlik...) Elveda yankı!</p>
				<p class="normal">kuligin: Kim bilir, orda, Polonya’da evlenirsiniz belki de... Polonyalı karınız sizi kucaklayıp “Kohane”<sup class="calibre2"><a href="anton_split_034.html#footnote-600-33" id="footnote-600-33-backlink" name="footnote-600-33-backlink">[33]</a></sup> der. (Güler.)</p>
				<p class="normal">fedotik (saatine göz atar): Bir saatten az vaktimiz kaldı. Bizim bataryadan yalnız Solyoniy var mavnayla giden, bizler düzenli birlikte gidiyoruz. Bugün üç batarya topluca yola çıkıyor, üç tane de yarın. Sonra kente bir sessizlik, dinginlik çöker artık.</p>
				<p class="normal">tuzenbah: Ve korkunç bir can sıkıntısı.</p>
				<p class="normal">rode: Peki Mariya Sergeyevna nerde?</p>
				<p class="normal">kuligin: Mâşa bahçede.</p>
				<p class="normal">fedotik: Ona da allahaısmarladık demeliyiz.</p>
				<p class="normal">rode: Elveda, biz gidelim artık, yoksa ağlayacağım. (Tuzenbah ve Kuligin’i hızla kucaklar. İrina’nın elini öper.) Çok güzel günler geçirdik burda...</p>
				<p class="normal">fedotik (Kuligin’e): Bu not defteriyle kurşunkalem... benden sizde bir anı olarak kalsın... Irmağa burdan gideceğiz.</p>
				<p class="normal">(Çevrelerine bakınarak uzaklaşırlar.)</p>
				<p class="normal">rode (bağırır): He-eey! He-eey!</p>
				<p class="normal">kuligin (bağırır): Yolunuz açık olsun!</p>
				<p class="normal">(Sahnenin derinliğinde Fedotik ve Rode’nin Mâşa’yla karşılaştıkları, vedalaştıkları görülür. Mâşa da onlarla yürür.)</p>
				<p class="normal">irina: Gittiler... (Terasın alt basamağına oturur.)</p>
				<p class="normal">çebutıkin: Benimle vedalaşmayı unuttular.</p>
				<p class="normal">irina: Ya siz niye akıl etmediniz?</p>
				<p class="normal">çebutıkin: Ne bileyim, benim de aklıma gelmedi. Ama zararı yok, yakında görüşeceğiz nasıl olsa, yarın gidiyorum ben de. Eveet... Tek bir güncüğüm kaldı. Bir yıl sonra da emekliye ayrılıp, buraya, ömrümü sizin yanınızda tamamlamaya geleceğim. Tek bir yılcık kaldı emekli olmama... (Cebine bir gazete sokar, bir başkasını çıkarır.) Buraya, sizin yanınıza gelecek ve yaşamımı kökünden değiştireceğim. Öyle uysal, öyle sessiz, öyle kibar olacağım ki...</p>
				<p class="normal">irina: Gerçekten de yaşamınızı değiştirmeniz gerek cancağızım. Öyle ya da böyle, yapmanız gerek bunu.</p>
				<p class="normal">çebutıkin: Evet. Farkındayım. (Usuldan bir ezgi mırıldanır.) “Trâl-lâ-lâ- Trâl-lâ-lâ... Oturmuşum şapa...”</p>
				<p class="normal">kuligin: Islah olmaz bir adamsınız İvan Romanıç! Islah olmaz bir adam!</p>
				<p class="normal">çebutıkin: Öyleyse siz öğretmenim olun. O zaman belki düzelirim.</p>
				<p class="normal">irina: Fyodor bıyıklarını traş etmiş. Yüzüne bakamıyorum.</p>
				<p class="normal">kuligin: Ne var bunda?</p>
				<p class="normal">çebutıkin: Neye benzediğinizi söylerdim size ama, ayıp olur.</p>
				<p class="normal">kuligin: Ne olmuş. Şimdi usul böyle, modus vivendi.<sup class="calibre2"><a href="anton_split_034.html#footnote-600-34" id="footnote-600-34-backlink" name="footnote-600-34-backlink">[34]</a></sup> Müdürümüz bıyıksız. Müfettiş olur olmaz, ben de kendiminkini tıraş ettim. Kimse beğenmiyor, ama benim için hepsi bir. Ben halimden memnunum. Ha bıyıklı olmuşum da bıyıksız, ben halimden memnunum... (Oturur.)</p>
				<p class="normal">(Andrey, sahnenin derinliğinde, içinde uyuyan bir çocuğun bulunduğu çocuk arabasını iterek geçer.)</p>
				<p class="normal">irina: Kuzum, iki gözüm Roman Romaniç, korkunç kaygılıyım. Dün bulvardaydınız, söyleyin ne olup bitti orda?</p>
				<p class="normal">çebutıkin: Ne mi olup bitti? Hiçbir şey. İpe sapa gelmez şeyler.</p>
				<p class="normal">(Gazetesini okur.)</p>
				<p class="normal">kuligin: Söylediklerine göre dün Solyoniy’le Baron, bulvarda, tiyatronun orda karşılaşmışlar...</p>
				<p class="normal">tuzenbah: Yeter! Doğrusu ya... (Elini sallar ve eve girer.)</p>
				<p class="normal">kuligin: Tiyatronun orda... Solyoniy Baron’a sataşmaya başlamış, o da kendini tutamayıp ağır birkaç söz söylemiş...</p>
				<p class="normal">çebutıkin: Bilmiyorum. Bütün bunlar da saçma.</p>
				<p class="normal">kuligin: Meslek okullarından birinde öğretmen, bir öğrencinin kompozisyon kâğıdının üstüne “saçma” diye yazmış. Öğrenci Latin harfleriyle yazıldığını sanıp, “reniksa” diye okumuş bunu.<sup class="calibre2"><a href="anton_split_034.html#footnote-600-35" id="footnote-600-35-backlink" name="footnote-600-35-backlink">[35]</a></sup> Gülünç bir şey. Dediklerine göre Solyoniy İrina’ya âşıkmış, bu nedenle de Baron’dan nefret ediyormuş... Bunu anlarım. İrina çok iyi bir kız. Hatta Mâşa’ya benziyor, onun gibi düşünceli bir insan. Ama İrina, sen daha yumuşak başlısın. Gerçi, bununla birlikte, Mâşa da çok iyidir. Âşığım ona, Mâşa’ya...</p>
				<p class="normal">(Sahne arkasından, bahçenin derinliklerinden, “Hey! Hop! Hop!” bağrışları duyulur.)</p>
				<p class="normal">irina (irkilir): Bugün her şey irkiltiyor beni. (Bir sessizlik...) Her şeyim hazır artık, öğle yemeğinden sonra eşyalarımı taşıyorum. Yarın Baron’la nikâhımız kıyılıyor ve hemen tuğla fabrikasına hareket ediyoruz. Ertesi gün de okuldayım artık. Yeni bir yaşam başlıyor benim için. Tanrı yardım edecek mi bana? Öğretmenlik sınavını kazandığımda sevinçten, mutluluktan ağladım bile... (Bir sessizlik...) Birazdan araba gelecek eşyaları taşımak için...</p>
				<p class="normal">kuligin: Öyle olmasına öyle, ama yine de ciddi olmayan bir şey var bu işte. Düşünceler güzel, ama inandırıcılıkları az. Yine de bütün kalbimle mutluluk dilerim sana.</p>
				<p class="normal">çebutıkin (duygulu): Canım benim... Güzeller güzeli... Altın kızım... Çok uzaklara gittiniz benden, size yetişemiyorum. Yaşlanıp uçamayan göçebe bir kuş gibi gerilerde kaldım. Uçun, güzellerim benim, uçun, Tanrı sizinle olsun! (Bir sessizlik...) Fedor İliç, bıyıklarınızı kesmeyecektiniz!</p>
				<p class="normal">kuligin: Aaa, yeter artık! (İçini çeker.) İşte askerler gidiyor bugün ve her şey eskisi gibi olacak. Kim ne derse desin, Mâşa namuslu, iyi bir kadındır. Çok seviyorum onu, talihime şükrediyorum. Her insanın yazgısı başka... Kozirev diye biri var, burdaki vergi dairesinde memur. Aynı lisede okuyorduk. Ut consecutivum’un ne anlama geldiğini kafası bir türlü almadığı için lise beşte okuldan çıkardılar. Şimdi korkunç yoksulluk çekiyor, üstelik de hasta. Karşılaştığımda, “Nasılsın bakalım, ut consecutivum?” diyorum... “Evet, gerçekten de consecutivum” diye yanıtlıyor beni ve öksürmeye başlıyor. Benim işlerimse iyi gidiyor hep. Mutluyum. Bakın, ikinci dereceden Stanislava nişanı bile aldım. Ve şimdi ben başkalarına ut consecutivum’un ne olduğunu öğretiyorum. Pek çok kişiden daha akıllı bir adam olduğumda kuşku yok, ama mutluluk bunda değil...</p>
				<p class="normal">(Evdeki piyanoda Bâkirenin Duası çalınmaktadır.)</p>
				<p class="normal">irina: Yarın akşam şu Bâkirenin Duası’nı duymaktansa kurtulacağım artık. Protopopov’la karşılaşmayacağım... (Bir sessizlik...) Protopopov içerde, konuk odasında oturuyor... Bugün de geldi...</p>
				<p class="normal">kuligin: Müdire hanım gelmedi mi daha?</p>
				<p class="normal">irina: Hayır. Adam gönderdik çağırtmak için. Burda, tek başıma, Olya’sız yaşamanın ne zor olduğunu bilseniz... Müdire hanım lisede yatıp kalkıyor artık, işleri bütün zamanını alıyor. Bense yalnızım, canım sıkılıyor, yapacak bir şeyim yok. Yattığım odadan tiksiniyorum. Madem talihimde Moskova’ya gitmek yokmuş, varsın böyle olsun diye düşündüm ve kararımı verdim. Demek talihim böyleymiş, elden ne gelir. Tanrının dediği olur. Nikolay Lvoviç evlenme önerisinde bulundu bana... Düşündüm, kabul ettim. İyi bir insan o, hatta bu kadar iyi olması şaşılacak şey... Ve birden, yüreğime kanatlar takıldı sanki, gönlüm ferahladı, içim neşeyle yeniden, çalışmak, çalışmak isteğiyle doldu... Ama işte dün bir şey oldu, gizli bir tehdit var üzerimde asılı duran...</p>
				<p class="normal">çebutıkin: “Reniksa”, ne saçma!</p>
				<p class="normal">nataşa (pencereden seslenir): Müdire hanım geldi!</p>
				<p class="normal">kuligin: Müdire hanım geldi. Gidelim.</p>
				<p class="normal">(İrina ile birlikte eve giderler.)</p>
				<p class="normal">çebutıkin (usuldan bir ezgi mırıldanarak gazetesini okur): “Trâl-lâ-lâ-Trâl-lâ-lâ... Oturmuşum şapa...”</p>
				<p class="normal">(Mâşa yaklaşır; sahne derinliğinde Andrey çocuk arabasını sürmektedir.)</p>
				<p class="normal">mâşa: Postu buraya sermiş...</p>
				<p class="normal">çebutıkin: Eee, ne olmuş?</p>
				<p class="normal">mâşa (oturur): Hiiç... (Bir sessizlik...) Anneme âşık mıydınız?</p>
				<p class="normal">çebutıkin: Çok.</p>
				<p class="normal">mâşa: Ya o size?</p>
				<p class="normal">çebutıkin (bir sessizlikten sonra): Artık orasını anımsamıyorum.</p>
				<p class="normal">mâşa: Benimki burda mı? Bir zamanlar bizim aşçı kadın Marfa, bekçisi için böyle derdi: “Benimki”. Benimki burda mı?</p>
				<p class="normal">çebutıkin: Daha gelmedi.</p>
				<p class="normal">mâşa: Mutluluğu arada bir, gıdım gıdım, damla damla tadıp da benim gibi böyle birden yitirirsen, yavaş yavaş kabalaşır, kötücül biri olup çıkarsın. (Eliyle göğsünü gösterir.) Buram yanıyor... (Çocuk arabasını süren Andrey’e bakar.) İşte bizim Andrey, kardeşimiz... Tüm umutlar tuzla buz oldu. Binlerce kişi bir çanı kaldırıp yerine yerleştirmişler, nice emek, nice para harcanmış. Ve birden, ne oldu, ne oluyor demeye fırsat kalmadan çan düşüp parçalanmış. İşte Andrey de bunun gibi.</p>
				<p class="normal">andrey: Yani şu ev ne zaman sessizliğe kavuşacak? Bu ne gürültü.</p>
				<p class="normal">çebutıkin: Az sonra. (Saatine bakar.) Saatim antikadır, kurulunca çalar... (Saati kurar, saat çalar.) Birinci, ikinci ve beşinci bataryalar tam saat birde hareket ediyorlar. (Bir sessizlik...) Ben de yarın gidiyorum.</p>
				<p class="normal">andrey: Büsbütün mü gidiyorsunuz?</p>
				<p class="normal">çebutıkin: Bilmem. Bir yıl sonra dönerim belki. Hoş, şeytan bilir. Benim için hepsi bir.</p>
				<p class="normal">(Uzaktan arp ve keman sesi gelir.)</p>
				<p class="normal">andrey: Kent ıssızlaşacak. Üstüne cam bir fanus kapatılmış gibi olacak. (Bir sessizlik...) Dün tiyatronun orda bir şeyler olmuş. Herkes bundan söz ediyor, ama nedir bilmiyorum.</p>
				<p class="normal">çebutıkin: Bir şey değil. Saçmalık ve budalalık. Solyoniy Baron’a sataşmış. Öteki de parlamış, hakaret etmiş, derken iş Solyoniy’in Baron’u düelloya çağırmasına kadar varmış. (Saatine bakar.) Zaten gitme vakti geldi artık... Saat yarımda, korulukta, işte şurası, ırmağın öte yakasında görünen yer... Bum! Bum! (Güler.) Solyoniy, Lermontov olarak görüyor kendini, hatta şiirler yazıyor. Şaka maka, üçüncü düellosu bu.</p>
				<p class="normal">mâşa: Kimin?</p>
				<p class="normal">çebutıkin: Solyoniy’in.</p>
				<p class="normal">mâşa: Ya Baron’un?</p>
				<p class="normal">çebutıkin: Ne olmuş Baron’a?</p>
				<p class="normal">(Bir sessizlik...)</p>
				<p class="normal">mâşa: Zihnim karıştı... Ben yine de derim ki, bu işe engel olmalı. Baron’u yaralayabilir, hatta öldürebilir.</p>
				<p class="normal">çebutıkin: Baron iyi bir insan. Ama bir Baron fazla ya da eksik olmuş, ne fark eder? Bırak yapsınlar düelloyu. Olacağına varır! (Bahçenin gerilerinden bir bağrış sesi duyulur: Hey! Hop! Hop!) Patlamadın ya! Skrotov bu bağıran, düello tanığı. Kayıkta oturmuş bekliyor.</p>
				<p class="normal">(Bir sessizlik...)</p>
				<p class="normal">andrey: Bence düelloya katılmak da, hekim kimliğiyle de olsa orda, bulunmak da düpedüz ahlaksızlık.</p>
				<p class="normal">çebutıkin: Bütün bunlar görüntüden başka bir şey değil... Biz yokuz, bu dünyada hiçbir şey yok, biz de yokuz, sadece görüntü olarak varız... Öyleyse ne fark eder!</p>
				<p class="normal">mâşa: Bütün gün böyle konuşurlar da konuşurlar... (Yürür.) Nerdeyse kar yağacak, böyle bir havada yaşamak yetmiyormuş gibi bir de bu konuşmalar... (Durur.) Ben eve gelmiyorum. İçim istemiyor oraya girmek... Verşinin geldiğinde bana haber verirsiniz... (Ağaçlı yol boyunca yürür.) Göçebe kuşlar gidiyor artık... (Göğe bakar.) Kuğular, ya da kazlar... A benim güzellerim... A benim mutlularım... (Çıkar.)</p>
				<p class="normal">andrey: Evimiz boşalacak... Subaylar gidiyorlar, siz gideceksiniz, kız kardeşim evlenecek ve ben evde yalnız kalacağım.</p>
				<p class="normal">çebutıkin: Ya karınız?</p>
				<p class="normal">(Ferapont evraklarla girer.)</p>
				<p class="normal">andrey: Karım, karımdır. Namusludur, dürüsttür, hatta ne bileyim, iyidir. Ama onda, onu kör, bayağı, irkiltici bir hayvan düzeyine kadar alçaktan bir şey var. Şu ya da bu, ama insan değil o. Bir dostumla, içimi dökebileceğim biricik insanla konuşur gibi konuşuyorum sizinle. Nataşa’yı seviyorum, bu böyle. Fakat kimi kez şaşılacak kadar bayağı görünüyor bana. O zaman ne yapacağımı şaşırıyorum, onu neden sevdiğimi ya da ne bileyim, bir zamanlar neden sevmiş olduğumu anlayamıyorum...</p>
				<p class="normal">çebutıkin (kalkar): Bak azizim, ben yarın gidiyorum. Belki bir daha da hiçbir zaman görüşemeyeceğiz. Benden sana öğüt: Şapkanı başına koy, bastonunu eline al ve ardına bakmadan çek git burdan. Ve ne kadar uzağa gidersen, o kadar iyi.</p>
				<p class="normal">(Sahnenin derinliğinde iki subayla geçen Solyoniy, Çebutıkin’i görüp ona doğru yürür. Subaylar yollarına devam ederler.)</p>
				<p class="normal">solyoniy: Doktor, vaktidir. Saat yarım. (Andrey’e selam verir.)</p>
				<p class="normal">çebutıkin: Geliyorum... Hepinizden bıktım. (Andrey’e) Andryşa, beni soran olursa birazdan geleceğimi söyle... (İçini çeker.) Of of of!</p>
				<p class="normal">solyoniy: “Of bile diyemeden zavallı, çullandı üstüne ayı.” (Doktorun arkasından gider.) Ne diye oflayıp pufluyorsunuz, moruk?</p>
				<p class="normal">çebutıkin: Ne olacak?</p>
				<p class="normal">solyoniy: Keyfiniz nasıl?</p>
				<p class="normal">çebutıkin (öfkeli): Tereyağı gibi.</p>
				<p class="normal">solyoniy: Moruk boşuna telaşlanıyor, fazla bir şey yapmayacağım, çulluk gibi düşüreceğim onu sadece. (Şişeyi çıkarıp ellerine esans püskürtür.) Bir şişe boşalttım bugün, ama hâlâ kokuyorlar... Ceset kokuyorlar... (Bir sessizlik...) Ee-vet. Şiiri anımsıyor musunuz?:</p>
				<p class="normal">Fırtınadır o isyancının aradığı<br class="chapter"/>Sanki fırtınada dinginlik bulacak<sup class="calibre2"><a href="anton_split_034.html#footnote-600-36" id="footnote-600-36-backlink" name="footnote-600-36-backlink">[36]</a></sup></p>
				<p class="normal">çebutıkin: Evet. “Of bile diyemeden zavallı, çullandı üstüne ayı.”</p>
				<p class="normal">(Solyoniy’le birlikte çıkarlar.)</p>
				<p class="normal">(“Hey! Hop! Hop!” bağrışı duyulur. Andrey ve Ferapont girerler.)</p>
				<p class="normal">ferapont: İmzalanacak kâğıtlar...</p>
				<p class="normal">andrey (sinirli): Git başımdan! Yalvarırım, git! (Çocuk arabasını sürerek uzaklaşır.)</p>
				<p class="normal">ferapont: Ya kime imzalatayım bu kâğıtları ben? (Sahne derinliğine doğru gider.)</p>
				<p class="normal">(İrina ve başında hasır bir şapkayla Tuzenbah girerler. Kuligin “Mâşa! Hu-hu! Mâşa!” diye bağırarak sahneden geçer.”</p>
				<p class="normal">tuzenbah: Bütün kentte, subaylar gidiyor diye sevinen biricik insan herhalde budur.</p>
				<p class="normal">irina: Anlaşılır bir şey. (Bir sessizlik...) Kent ıssızlaşacak.</p>
				<p class="normal">tuzenbah: Canım, ben hemen geliyorum.</p>
				<p class="normal">irina: Nereye gidiyorsun?</p>
				<p class="normal">tuzenbah: Kente gitmeliyim, arkadaşları uğurlamak için.</p>
				<p class="normal">irina: Yok, doğru söylemiyorsun... Nikolay, neden böyle dalgınsın bugün? (Bir sessizlik...) Dün tiyatronun orda ne oldu?</p>
				<p class="normal">tuzenbah (sabırsız bir hareket yaparak): Bir saat sonra dönüyorum ve yine birlikte olacağız. (İrina’nın ellerini öper.) Bir tanem benim... (Uzun uzun yüzüne bakar.) Beş yıl oldu, bana hâlâ çok güzel görünüyorsun. Şu eşsiz güzellikteki saçlar! Şu gözler! Yarın alıp götürüyorum seni. Çalışacağız, zengin olacağız. Düşlerim gerçekleşecek. Sen mutlu olacaksın. Ama bir şey var, bir şey var ama: Sen beni sevmiyorsun!</p>
				<p class="normal">irina: Elimde olan bir şey değil ki bu. Senin karın olacağım, sana bağlı, sözünden çıkmayan karın. Ama aşk yok, ne yapayım! (Ağlar.) Ömrümde bir kez bile âşık olmadım. Oh, nasıl düşledim aşkı. Günler, geceler boyunca, ne kadar uzun zaman düşledim. Ama gönlüm, kapağı örtülüp kilitlenmiş, anahtarı yitmiş değerli bir piyano gibi tıpkı. (Bir sessizlik...) Bakışların neden öyle tedirgin?</p>
				<p class="normal">tuzenbah: Bütün gece uyumadım. Hayatımda beni korkutacak hiçbir şey yok. Fakat bu yitik anahtar gönlümü üzüyor, uyutmuyor beni. Bir şey söyle bana!.. (Bir sessizlik...) Bir şey söyle bana!..</p>
				<p class="normal">irina: Ne? Ne söyleyeyim?</p>
				<p class="normal">tuzenbah: Ne söylersen söyle.</p>
				<p class="normal">irina: Yeter! Yeter! (Bir sessizlik...)</p>
				<p class="normal">tuzenbah: Kimi kez, durup dururken, ne kadar önemsiz, aptalca şeyler insanın yaşamında ansızın önem kazanıveriyor. Eskiden olduğu gibi yine gülersin onlara, boş ve aptalca şeyler olduklarını bilirsin, ama yine de durmaya gücün olmadığını hisseder ve gidersin. Of, söz etmeyelim bunlardan. İçimde bir sevinç var. Bu köknarları, akçaağaçları, kayınları sanki ilk kez görüyorum ömrümde. Sanki her şey merakla bakıyor bana ve beni bekliyor. Ne güzel ağaçlar bunlar ve doğrusu ne güzel bir hayat yaşanabilir çevrelerinde! (“Hey! Hop! Hop” bağrışı duyulur.) Gitmeliyim artık, vakit geldi... Şu ağaç kurumuş, ama rüzgârda ötekilerle birlikte sallanıyor. Tıpkı öyle, ölsem de, şu ya da bu biçimde hayata katılacakmışım gibi geliyor sana. Elveda sevgilim... (Ellerini öper İrina’nın.) Bana verdiğin kâğıtlar masamda, takvimin altında duruyor.</p>
				<p class="normal">irina: Ben de geliyorum seninle.</p>
				<p class="normal">tuzenbah (telaşlı): Olmaz, olmaz! (Hızla yürür, ağaçlı yolda durur.) İrina!</p>
				<p class="normal">irina: Efendim?</p>
				<p class="normal">tuzenbah (ne diyeceğini bilemeyerek): Bugün kahve içmedim. Söyle de kahve hazırlasınlar bana... (Hızla uzaklaşır.)</p>
				<p class="normal">(İrina düşünceler içinde bir süre durur, sonra sahne derinliğine doğru giderek salıncağa oturur. Çocuk arabasını sürerek Andrey girer, Ferapont görünür.)</p>
				<p class="normal">ferapont: Andrey Sergeyiç, ya bu kâğıtlar ne olacak? Devletin kâğıtları, benim değil. Onları ben uydurmadım ya!</p>
				<p class="normal">andrey: Ah geçmiş günler, gençlik günlerim, nereye gittiniz? Zihnimin pırıl pırıl, gönlümün neşeyle dolu olduğu; hep güzel, incelikli şeyler düşünüp düşlediğim; yaşanan zamanın ve geleceğin umutla aydınlandığı günler, ne oldu size? Neden, neden daha yaşam yolunun başlangıcında can sıkıcı, renksiz, silik, tembel, duymaz, yararsız, mutsuz kişiler olup çıkıyoruz bizler. İki yüzyıllık tarihi var şu kentin. İçinde yüz bin kişi yaşıyor. Ama ne geçmişte ne de şimdi, bir tek kişi yok ötekilere benzemeyen. Kendini yüce bir amaca adamış tek bir kişi yok. İnsanda kıskançlık duygusu ya da öykünmek için tutku uyandıracak ufacık yetenekli bir sanatçı, bir tek bilim adamı yok. Sadece arabalara kurulup gezer, yer içer, uyur, sonra da ölürler... Sonra başkaları doğar, onlar da yer içer, uyur ve can sıkıntısından büsbütün aptallaşmamak için yaşamlarını iğrenç dedikodular, votka, kumar ve birbirlerini mahkemeye vermekle renklendirirler... Karılar kocalarını aldatır, kocalar yalan söyler, olup biteni görmezden, duymazdan gelirler... Ve bütün bu bayağılıkların etkisi çocukları karşı konulmaz biçimde ezer, onlardaki Tanrısal kıvılcımı söndürür ve onlar da tıpkı anaları babaları gibi, birbirinin benzeri, aynı zavallı cesetler olup çıkarlar. (Ferapont’a, sert) Ne istiyorsun?</p>
				<p class="normal">ferapont: Ne mi?.. Şu kâğıtların imzalanmasını...</p>
				<p class="normal">andrey: Bıktım usandım senden.</p>
				<p class="normal">ferapont (evrakları uzatarak): Az önce vergi dairesi kapıcısı anlatıyordu... Güya kışın Petersburg’da hava eksi iki yüze düşmüş.</p>
				<p class="normal">andrey: Yaşadığımız şu zaman parçası, iğrenç. Ama geleceği düşündüğümde içim iyi duygularla doluyor. Yüreğim hafifliyor, ferahlıyor. Uzakta ağaran günü, özgürlüğü, kendimin ve çocuklarımın aylaklıktan, kvastan, kapuskalı kaz yemeğinden, öğle sonrası uykularından, şu aşağılık asalaklıktan kurtulduğumuzu görüyorum...</p>
				<p class="normal">ferapont: Güya iki bin kişi donmuş. Diyor ki, halk dehşet içindeymiş. Artık Petersburg muydu, Moskova mıydı, orası aklımda kalmamış.</p>
				<p class="normal">andrey (derin bir sevecenlikle): Sevgili kız kardeşlerim benim, eşsiz kız kardeşlerim. (Gözlerinden yaş akarak) Mâşa, canım kardeşim.</p>
				<p class="normal">nataşa (percerede görünür): Kim orda öyle yüksek sesle konuşan? Andryşa sen misin? Sofoçka’yı uyandıracaksın. İl ne faut pas fair du bruit, la Sophie est dormée déjà. Vous êtes un ours.<sup class="calibre2"><a href="anton_split_034.html#footnote-600-37" id="footnote-600-37-backlink" name="footnote-600-37-backlink">[37]</a></sup> (Öfkeyle.) Konuşmak istiyorsan, arabayı başkasına ver. Ferapont, beyefendiden arabayı al.</p>
				<p class="normal">ferapont: Baş üstüne. (Arabayı alır.)</p>
				<p class="normal">andrey (bozulmuş): Usul sesle konuşuyorum.</p>
				<p class="normal">nataşa (pencerenin arkasında oğlunu sever): Bobik! Şımarık oğlan! Seni kötü çocuk seni!</p>
				<p class="normal">andrey (evraklara göz atarak): Peki, bir bakayım, hangileri gerekiyorsa imzalarım, sen de belediyeye götürürsün... (Evrakları okuyarak eve girer. Ferapont çocuk arabasını bahçenin derinliğine doğru sürer.)</p>
				<p class="normal">nataşa (pencere arkasında): Bobik, annenin adı ne senin? Canım, canım benim! Ya bu kim? Olya hala! Hadi, halaya merhaba Olya de!</p>
				<p class="normal">(Bir erkek ve bir genç kızdan oluşan iki kişilik bir gezici çalgıcı topluluğu, keman ve arp çalarak girer. Verşinin, Olga, Anfisa evden çıkarak bir dakika kadar sessizce dinlerler. İrina da onlara katılır.)</p>
				<p class="normal">olga: Bizim bahçe yol geçen hanı oldu. Hem yayan, hem arabayla geçiyorlar. Dadı, çalgıcılara bir şeyler ver.</p>
				<p class="normal">anfisa (çalgıcılara biraz para verir): Tanrı yardımcınız olsun, cancağızlarım. (Çalgıcılar selam verip ayrılırlar.) Zavallıcıklar. Karınları tok olsa niye kapı kapı dolaşıp çalgı çalsınlar. (İrina’ya) Merhaba İrina’cığım! (Kucaklayıp öper İrina’yı.) Yavrum, kızım, sen gel de şimdi gör, nasıl yaşıyor dadın! Lisede, devletin verdiği evde, Olga’yla birlikteyiz. Allah şu yaşımda kapısız koymadı beni. Ben günahkâr, ömrümde hiç böyle rahat etmemiştim... Kocaman daire, devletin evi, kendi odam, kendi yatağım. Hepsi devletin. Geceleri uyanıp, hey Tanrım, hey Meryem Anamız, şükürler olsun, şu dünyada benden daha mutlu insan yok diyorum!</p>
				<p class="normal">verşinin (saatine bakarak): Gidiyoruz, Olga Sergeyevna. Vakit geldi. (Bir sessizlik...) Tüm kalbimle iyilikler dilerim size... Marya Sergeyevna nerde?</p>
				<p class="normal">irina: Bahçede bir yerlerde. Gidip bulayım.</p>
				<p class="normal">verşinin: Lütfen. Hiç vaktim kalmadı.</p>
				<p class="normal">anfisa: Ben de gidip arayayım. (Seslenir.) Mâşeçka, nerdesin Mâşeçka! (İrina’yla bahçenin derinliğine doğru giderler.) Mâşa! Mâşeçka!</p>
				<p class="normal">verşinin: Her şeyin bir sonu var. İşte biz de ayrılıyoruz artık. (Saatine bakar.) Kentte öğlen yemeği gibi bir şey verdiler, şampanya içildi, belediye başkanı bir konuşma yaptı. Ben yiyip dinlerken, gönlüm burda, sizlerleydi... (Bahçede bakışlarını gezdirerek.) Alışmıştım size.</p>
				<p class="normal">olga: Bir gün yine görüşür müyüz?</p>
				<p class="normal">verşinin: Sanmam. (Bir sessizlik...) Karımla kızlarım iki ay daha burdalar. Artık bir şey olur, bir şey gerekirse...</p>
				<p class="normal">olga: Tabi, tabi, elbette... İçiniz rahat olsun. (Bir sessizlik...) Yarın kentte tek bir asker kalmayacak artık ve her şey bir anı olacak ve kuşkusuz, yeni bir yaşam başlayacak bizler için... (Bir sessizlik...) Hiçbir şey gönlümüze göre olmuyor. Lisede müdire olmak istemiyordum, ama oldum. Demek Moskova’ya da gidemeyeceğiz...</p>
				<p class="normal">verşinin: Hadi... Her şey için teşekkürler... Bir kusurum olduysa bağışlayın... Çok, pek çok gevezelik ettim, kusura bakmayın. Kemlikle anmayın beni...</p>
				<p class="normal">olga (gözlerini kurular): Şu Mâşa da nerde kaldı?</p>
				<p class="normal">verşinin: Size daha ne söyleyeyim şu ayrılık öncesinde? Hangi konuda ahkâm kesmeli?.. (Güler.) Yaşam güç. Pek çoğumuza karanlık ve çıkışsız görünüyor. Ama yine de gitgide daha aydınlık, daha yaşanılır oluyor ve büsbütün aydınlanacağı günler de uzak olmasa gerek. (Saatine bakar.) Ama ben gitmeliyim artık! Eskiden insan soyunun işi gücü savaşmaktı. Tüm varlığını seferler, akınlar, utkular doldururdu... Bütün bunlar, geride muazzam bir boşluk bırakarak geçmişe karıştı artık... Bu boşluğu hiçbir şey dolduramıyor henüz... İnsanlık tutkuyla arıyor onu, bulacağından da kuşkum yok. Ama ah, biraz daha çabuk olabilseydi... (Bir sessizlik...) Eğer çalışma sevgisine eğitimi, eğitime de çalışma sevgisini ekleyebilseydik, anlıyor musunuz... (Saatine bakar.) Fakat benim gerçekten gitmem gerek artık.</p>
				<p class="normal">olga: Geldi işte.</p>
				<p class="normal">(Mâşa girer.)</p>
				<p class="normal">verşinin: Vedalaşmaya geldim.</p>
				<p class="normal">(Olga, vedalaşmalarına engel olmamak için bir parça yana çekilir.)</p>
				<p class="normal">mâşa (Verşinin’in gözlerinin içine bakarak): Elveda...</p>
				<p class="normal">(Uzun bir öpüşme...)</p>
				<p class="normal">olga: Yeter, yeter...</p>
				<p class="normal">(Mâşa şiddetle hıçkırır.)</p>
				<p class="normal">verşinin: Yaz bana... Unutma beni! Bırak artık... Gecikiyorum... Olga Sergeyevna, alın onu... Vakit geçiyor... Gitmeliyim... (Ağlayasıya duygulu, Olga’nın ellerini öper, Mâşa’yı bir kez daha kucaklar ve hızla çıkar.)</p>
				<p class="normal">olga: Yeter Mâşa! Yeter canımın içi...</p>
				<p class="normal">(Kuligin girer.)</p>
				<p class="normal">kuligin (utançlı ve şaşkın): Bir şey değil, bırak ağlasın, bırak... Canım benim, iyi yürekli Mâşa’m... Sen benim karımsın. Ne olmuşsa olmuş, ben mutluyum... Hiçbir şeyden yakınmıyorum, sana hiçbir sitemde bulunmuyorum... İşte, Olga tanık olsun... Yine önceki gibi yaşayacağız... Tek bir kem söz, tek bir sitem işitmeyeceksin benden...</p>
				<p class="normal">mâşa (hıçkırıklarını tutarak): Koyda yeşil bir meşe, meşede altın bir zincir... Meşede altın bir zincir... Koyda... Yeşil bir meşe...</p>
				<p class="normal">olga: Mâşa, sakin ol... (Kuligin’e) Su ver ona.</p>
				<p class="normal">mâşa: Ağlamıyorum artık.</p>
				<p class="normal">kuligin: Artık ağlamıyor. İyi yüreklidir o...</p>
				<p class="normal">(Uzaktan boğuk bir silah sesi...)</p>
				<p class="normal">mâşa: Koyda yeşil bir meşe, meşede altın bir zincir... Yeşil bir kedi... Yeşil bir meşe... Zihnim karışıyor... (Su içer.) Boşa gitmiş bir yaşam... Hiçbir şey gerekli değil bana artık. İşte, kendimi toparlıyorum... Hiçbir şeyin önemi yok benim için... Ne demek oluyor şu koy? Ne diye kafamda dolaşıp duruyor bu sözcük? Düşüncelerim birbirine karışıyor.</p>
				<p class="normal">(İrina girer.)</p>
				<p class="normal">olga: Kendine gel Mâşa. Aferin, işte böyle... Hadi içeri gidelim.</p>
				<p class="normal">mâşa (öfkeli): Ben gelmem oraya. (Hıçkırır, hemen susar.) Bir daha ayak basmayacağım o eve, hiçbir zaman...</p>
				<p class="normal">irina: Söyleyecek bir şeyimiz yoksa bile, birlikte sessizce oturalım... Yarın gidiyorum, biliyorsunuz...</p>
				<p class="normal">(Bir sessizlik...)</p>
				<p class="normal">kuligin: Dün üçüncü sınıftan bir oğlanda şu bıyıkla sakalı yakaladım... (Bıyıkla sakalı takar.) Almanca öğretmenine benzedim. (Güler.) Öyle değil mi? Şu veletler bir âlem.</p>
				<p class="normal">mâşa: Gerçekten benziyor sizin Almana.</p>
				<p class="normal">olga (güler): Evet.</p>
				<p class="normal">(Mâşa ağlar.)</p>
				<p class="normal">irina: Mâşa, yeter!</p>
				<p class="normal">kuligin: Çok benziyor.</p>
				<p class="normal">(Nataşa girer.)</p>
				<p class="normal">nataşa (hizmetçi kadına): Ne? Sofoçka’yla Mihail İvanıç Protopopov kalacak; Bobik’i de varsın Andrey Sergeyeviç gezdirsin. Çocuğun var mı, derdin var... (İrina’ya) İrina, sen yarın gidiyorsun, ne yazık. Bir haftacık daha kalsan ne olur. (Kuligin’i görüp bir çığlık atar. Kuligin güler, bıyıkla sakalı çıkarır.) Hay Allah iyiliğinizi versin, korkuttunuz beni. (İrina’ya) Alışmıştım sana, senden ayrılmanın benim için kolay olacağını mı sanıyorsun? Senin odana kemanıyla birlikte Andrey’i yerleştirmelerini emredeceğim. Orda gıy gıylayıp dursun... Onun odasına da Sofoçka’yı yerleştireceğiz. Ne olağanüstü, ne eşsiz bir çocuk! Ne yaman bir kız! Bugün bana o akıllı gözleriyle baktı baktı da, “Anne” dedi.</p>
				<p class="normal">kuligin: Çok güzel bir çocuk, doğru.</p>
				<p class="normal">nataşa: Demek yarın burda yalnızım artık. (İçini çeker.) İlk iş olarak şu çamları kestireceğim, sonra da işte şu akçaağacı. Akşamleyin pek çirkin görünüyor... (İrina’ya) Cancağızım, bu kemer sana hiç yakışmamış. Zevksizlik örneği. Daha parlak renkli bir şey gerekir. Sonra bütün buralara çiçek ektireceğim. Mis gibi koksunlar... (Sert) Bankın üstünde bu çatal ne arıyor? (Eve girerek, hizmetçi kadına) Soruyorum sana, bankın üstünde bu çatal ne arıyor? (Bağırır) Kes sesini!</p>
				<p class="normal">kuligin: Coştu!</p>
				<p class="normal">(Sahne gerisinde bando bir marş çalar, herkes dinler.)</p>
				<p class="normal">olga: Gidiyorlar.</p>
				<p class="normal">(Çebutıkin girer.)</p>
				<p class="normal">mâşa: Bizimkiler gidiyor... Eh, ne yapalım, yolları açık olsun! (Kocasına) Eve gidelim... Benim şapkamla pelerinim nerde?</p>
				<p class="normal">kuligin: İçeri götürmüştüm... Hemen getireyim.</p>
				<p class="normal">olga: Evet. Evlere dağılmanın vaktidir.</p>
				<p class="normal">çebutıkin: Olga Sergeyevna!</p>
				<p class="normal">olga: Efendim? (Bir sessizlik...) Ne var?</p>
				<p class="normal">çebutıkin: Yok bir şey... Bilmem, nasıl söylemeli... (Kulağına bir şey fısıldar.)</p>
				<p class="normal">olga (dehşet içinde): Olamaz!</p>
				<p class="normal">çebutıkin: Evet... İşte böyle... Yoruldum, tükendim, konuşmak istemiyorum artık... (Kederle) Zaten, ne fark eder!</p>
				<p class="normal">mâşa: Ne olmuş?</p>
				<p class="normal">olga (İrina’yı kucaklar): Ne korkunç bir gün! Sana nasıl söylemeli bilmem, canım, sevgili kardeşim...</p>
				<p class="normal">irina: Ne? Çabuk söyleyin, ne oldu? Allah aşkına! (Ağlar.)</p>
				<p class="normal">çebutıkin: Az önce Baron düelloda öldürüldü.</p>
				<p class="normal">irina (sessizce ağlar): Biliyordum, biliyordum...</p>
				<p class="normal">çebutıkin (sahne gerilerinde bir sıraya oturur): Yoruldum... (Cebinden bir gazete çıkarır.) Varsın ağlasınlar biraz... (Usuldan bir ezgi mırıldanır.) “De bana arkadaş, elinden ne gelir?.. Mesleğim kaldırım mühendisliğidir...” Sanki ne fark eder!</p>
				<p class="normal">(Üç kız kardeş, birbirlerine sokulmuş, ayakta durmaktadırlar.)</p>
				<p class="normal">mâşa: Oh, bando ne güzel çalıyor! Bırakıp gidiyorlar bizi. İçlerinden biri büsbütün, sonsuzca ayrılıp gitti. Hayatımıza yeniden başlamak için yalnız kalıyoruz... Yaşamak gerek... Yaşamak gerek...</p>
				<p class="normal">irina (başını Olga’nın göğsüne dayar): Bir gün gelecek, herkes bütün bunların nedenini, bu acıların neden çekildiğini öğrenecek. Gizli hiçbir şey kalmayacak, ama şimdi yaşamak gerek... Çalışmak gerek. Yalnız çalışmak! Yarın tek başıma gidiyorum burdan. Okulda ders vermeye başlayacağım. Ve tüm yaşamımı, ona belki de gerçekten gereksinimi olanlara adayacağım. Şimdi sonbahar, çok geçmeden kış gelecek, karla örtülecek her yer, bense çalışacağım, durup dinlenmeden çalışacağım...</p>
				<p class="normal">olga (her iki kardeşini kucaklar): Bando nasıl da neşeyle, nasıl da canlı çalıyor, yaşamak arzusu doluyor içine insanın. Oh, Tanrım! Zaman geçecek, bizler de sonsuzca ayrılıp gideceğiz yaşamdan. Yüzlerimiz, seslerimiz, kaç kişi olduğumuz, hepsi unutulacak. Ama acılarımız, bizden sonra yaşayacak olanlar için sevince dönüşecek; mutluluk, dirlik düzenlik egemen olacak dünyaya. Minnetle, hayır duayla anımsayacaklar bugün yaşayanları. Oh, sevgili kardeşlerim... Hayatımız henüz sona ermedi. Yaşayacağız! Bando nasıl da neşeyle, sevinçle çalıyor. Öyle geliyor ki bana, neden yaşadığımızı, bu acıları neden çektiğimizi öğreneceğiz çok geçmeden. Ah, bir bilsek, bir bilsek!</p>
				<p class="normal">(Müzik gitgide yavaşlar. Kuligin neşeli, gülümseyen bir yüzle şapka ve pelerini getirir. Andrey, içinde Bobik’in uyuduğu çocuk arabasını sürer.)</p>
				<p class="normal">çebutıkin (usuldan mırıldanır): “Trâl-lâ-lâ Trâl-lâ-lâ... Oturmuşum şapa...” (Gazetesini okur.) Ne fark eder sanki!</p>
				<p class="normal">olga: Ah, bir bilsek! Bir bilsek!</p>
	<p class="h2baslik">perde</p>
				</div>
</body>
</html>