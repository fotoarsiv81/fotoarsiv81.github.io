<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body class="calibre">
  <h2 class="h2baslik1" id="calibre_toc_3">[Mâverâünnehr ve Harezm]</h2>

  <p class="normal">Firebr’den Beykend’e geçtik. Sonra Buhara şehrine girdik. Samanî hükümdarının kâtibi (veziri) Ceyhânî’nin yanına vardık. Ona Horasan diyarında el-Şeyh el-Amid (vezir) denir. Hemen bize bir ev sağlanmasını emretti. İhtiyaçlarımızı görecek, istediklerimizi temin edecek bir adam görevlendirdi. Günlerce bekledikten sonra Samani hükümdarı Nasr b. Ahmed’den huzuruna kabul edilmemiz için izin aldı. Hükümdarın huzuruna çıktık, sakalsız-bıyıksız bir çocuktu. Ona emirlik (hükümdarlık) selamı verdik. Oturmamızı emretti.<sup class="calibre3"><a href="../Text/ibnfadlan_split_016.html#footnote-617-8" id="footnote-617-8-backlink">[8]</a></sup></p>

  <p class="normal">Bize ilk sözü “Efendim Emirülmü’minîn (Halife)’i nasıl bıraktınız? Allah ona, adamlarına, dostlarına uzun ömürler versin” oldu. Biz “İyilik ve afiyette bıraktık” dedik. O da “Allah iyiliğini artırsın” dedi. Sonra, Artahuşmisen çiftliğinin İbn el-Furat’ın kâhyası Hrıstiyan Fadl b. Musa’dan alınıp Ahmed b. Musa el-Harezmî’ye teslimini, elçilik seferimize engel olunmayıp gönderilmemizi, yanımıza kılavuz verilmesini emreden Halife’nin mektubu okundu. Hükümdar “Ahmed b. Musa nerde?” dedi. Biz, “Onu Medinet el-Selam (Bağdat)’ta bıraktık. Üç gün sonra ardımızdan yola çıkacak” dedik. O da “Efendim Emirülmü’minin (Halife)’in emri başımın üstünde” dedi.</p>

  <p class="normal">İbn Fadlan şöyle devam eder:</p>

  <p class="normal">İbn el-Furat’ın kâhyası Fadl b. Musa’ya çiftliğin kendisinden alınıp Ahmed b. Musa’ya verileceği haberi ulaşınca, Ahmed b. Musa’ya karşı hile düşündü. Serahs’tan Beykend’e kadar Horasan yolu üzerindeki jandarma kumandanlarına “Hanlarda, karakollarda Ahmed b. Musa el-Harezmî’yi yakalamak için gözcüler çıkarın. O şöyle bir adamdır. Onu yakalayan onunla ilgili mektubumuz gelinceye kadar tutuklasın” diye mektuplar yazdı. Ahmed Merv şehrinde yakalanıp tutuklandı. Biz ise Buhara’da on sekiz gün kaldık. Fadl b. Musa arkadaşlarımız Abdullah b. Baştu ve diğerleriyle de gizlice anlaşmıştı. Onlar “Buhara’da fazla kalırsak kış hücum eder. Türk ülkelerine girme fırsatımız kaçar. Ahmed b. Musa gelip gize katılır” dediler.</p>

  <p class="normal">İbn Fadlan şöyle der: Buhara’da çok çeşitli paralar gördüm. Bunlar arasında ğıtrifiyye denen bakır, sarı bakırdan imal edilmiş dirhemler vardı. Tartılmadan 100 tanesi 1 gümüş dirheme satılıyordu. Onlar kadınlarına mihr verirken “Falan oğlu falan, falan kızı falanla şu kadar bir ğıtrifiyye dirhemine evlendi” derler. Gayr-i menkul, köle alırken de aynı dirhemleri kullanırlar. Başka dirhemin adını anmazlar.<sup class="calibre3"><a href="../Text/ibnfadlan_split_016.html#footnote-617-9" id="footnote-617-9-backlink">[9]</a></sup></p>

  <p class="normal">Onların sadece sarıdan yapılmış başka bir dirhemleri de vardır. Bunların 40’ı bir gümüş dâniktir.<sup class="calibre3"><a href="../Text/ibnfadlan_split_016.html#footnote-617-10" id="footnote-617-10-backlink">[10]</a></sup> Onların yine sarıdan semerkandiyye denen başka bir dirhemleri vardır. 6’sı bir gümüş dâniktir.</p>

  <p class="normal">Abdullah b. Baştu ve diğerlerinin kışın hücumundan korktuklarına dair sözlerini işitince Buhara’dan geri Ceyhun nehrine döndük. Harezm’e gitmek için bir gemi kiraladık. Gemi kiraladığımız yerden Harezm’e 200 fersahtan fazlaydı.<sup class="calibre3"><a href="../Text/ibnfadlan_split_016.html#footnote-617-11" id="footnote-617-11-backlink">[11]</a></sup> Günün bir kısmında yol alıyorduk. Soğuktan bütün gün gitmek mümkün olmuyordu. Nihayet Harezm’e vardık. Hükümdarı Harezmşah Muhammed b. Irak’ın huzuruna girdik.<sup class="calibre3"><a href="../Text/ibnfadlan_split_016.html#footnote-617-12" id="footnote-617-12-backlink">[12]</a></sup> Bize ikram etti, yanına oturttu, bir büyük eve (saraya) indirdi. Üç gün sonra bizi huzuruna çağırdı. Türk ülkelerine girmemiz konusunda bizimle tartıştı. Ve şöyle dedi: “Bu konuda size izin veremem. Kanınızı heder etmenize müsaade etmem bana haramdır.” Tigin’i kastederek “Biliyorum bu iş bu çocuğun uydurduğu bir hiledir. Zira o, bizim yanımızda demircilik yapıyordu. Kâfir ülkelerinde demir ticareti yapmayı bilir. Nezîr el-Harami’yi aldatan, ona Emîrülmüminin halifeye bu konuyu konuşmaya sevk eden, Sakalibe (Bulgar) hükümdarının mektubunun halifeye ulaştırıpmasını sağlayan kişi odur. Bir çaresini bulsa, Büyük Emir (Samani hükümdarı) bu ülkelerde Halife adına dini yaymaya daha layıktır. Sizinle, bahsettiğiniz bu memleket arasında bin kâfir kabilesi var. Bu husus sultanı (Halifeyi) aldatmaktır. Size doğruyu konuştum. Halifeye mektup yazıp meseleyi danışması için Samani hükümdarına mutlaka bir mektup yazmam gerekiyor. Cevap gelinceye kadar bekleyin” dedi.</p>

  <p class="normal">Bu gün onun yanından eli boş ayrıldık. Sonra yeniden müracaat ettik. Devamlı ona karşı nezaketli davranıyor, dümeninden gidiyorduk. “İşte Halife’nin emri ve mektubu. Bu konuda yeniden müracaatın ne manası var?” diyorduk. Nihayet, gitmemize izin verdi. Bunun üzerine Harezm (Kat)’den Cürcâniye’ye indik. İki şehir arasında 50 fersah nehir yolu var. Harezm’de kalp, kurşun, karışık, sarı (tunç) dirhemler gördüm. Onlar dirheme taze derler. Dirhemlerin ağırlığı 4,5 dâniktir. Sarrafları tavla zarı, topaç şeklinde paralar, dirhemler satarlar.</p>

  <p class="normal">Harezmliler insanların söz ve tabiat bakımından en tuhaflarıdır. Sözleri sığırcık kuşlarının seslerine çok benzer. Oraya bir günlük mesafede Erdekü adında bir köy var. Halkına Kerdeliler denir. Konuşmaları kurbağa vakvaklarına çok benzer.<sup class="calibre3"><a href="../Text/ibnfadlan_split_016.html#footnote-617-13" id="footnote-617-13-backlink">[13]</a></sup> Bunlar her namazdan sonra Ali b. Ebî Talib’ten uzak olduklarını söylerler.</p>

  <p class="normal">Cürcaniye’de günlerce kaldık. Ceyhun nehri baştanbaşa dondu. Buzun kalınlığı 17 karıştı. Atlar, katırlar, eşekler, arabalar yolda gider gibi buzun üzerinden geçiyordu. Buz sabitti, oynamıyordu. Bu şekilde üç ay kaldı. Öyle bir ülkeydi ki, kara kıştan üzerimize sanki bir kapı açılmıştı. Orada ne zaman kar yağsa çok şiddetli rüzgâr eser. Bir kişi arkadaşına hediye vermek, iyilik etmek isterse, ona “Evime gel, konuşalım. Zira evimde hoş ateş var” der. Bunu da çok iyilik yapmak istediği zaman der. Yalnız, Allah onlara odun konusunda cömert davranmış. Bir araba dağdağan (seksek) odunu onların dirhemiyle 2 dirhem. Bir arabada 3000 rılt (bir rıft 130 dirhem civarı) ağırlığında odun bulunur.</p>

  <p class="normal">Onların adetine göre dilenci evin kapısında beklemez. Eve girer. Bir müddet ateşin karşısında oturur, ısınır. “Ekmek?” der. Bir şey verirlerse alır, vermezlerse çıkar gider.</p>

  <p class="normal">Cürcaniye’de kalmamız uzadı. Orada Recep ayının bazı günleri ile Şaban, Ramazan aylarını, Şevval ayının bir kısmını (Kasım 921 ortalarından-Şubat 922’e kadar) geçirdik. Uzun kalmamızın sebebi şiddetli soğuktu. Duyduğuma göre iki kişi bir ormandan odun getirmek için develerle gitmişler. Yanlarında çakmak, kav götürmeyi unuttukları için ateş yakmadan gecelemişler. Soğuğun şiddetinden adamlar, develer sabah ölü bulunmuşlar. Havanın soğukluğundan çarşılar, caddeler bomboş olur. Hattâ insan caddelerin, çarşıların çoğunu dolaşır bir kişiye rastlamaz. Ben hamamdan çıkıp eve giriyordum. Soğuktan sakalımın buz tuttuğunu görüyor, ateşe yaklaştırıp buzu çözüyordum.</p>

  <p class="normal">Bir evin içinde bulunan ikinci bir odada uyuyordum. Bu odada keçeden kubbeli Türk çadırı vardı. Ben ise elbiseler ve kürklere sarınmış yatıyordum. Çok defa yanağım buz tutup yastığa yapışıyordu.<sup class="calibre3"><a href="../Text/ibnfadlan_split_016.html#footnote-617-14" id="footnote-617-14-backlink">[14]</a></sup></p>

  <p class="normal">Harezm’de küpler çatlamasın veya kırılmasın diye koyun derisinden postlarla sarılır. Fakat hiçbir faydası olmaz. Orada soğuğun şiddetinden yerin büyük vadiler gibi yarıldığını gördüm. Büyük, eski ağaçlar soğuktan ikiye ayrılıyordu.<sup class="calibre3"><a href="../Text/ibnfadlan_split_016.html#footnote-617-15" id="footnote-617-15-backlink">[15]</a></sup></p>

  <p class="normal">15 Şevval 309/16 Şubat 922 sıralarında havalar ısınmaya başladı. Ceyhun nehrinin buzları çözüldü. Biz yolculuk için ihtiyacımız olan alet ve edevatı tedarik etmeye başladık. Türk develeri satın aldık. Türk ülkelerindeki nehirlerden geçebilmek için deve derisinden kelekler (sofra) hazırladık. Üç ay yetecek ekmek, karaca darı, kurutulmuş et tedarik ettik. Harezmli tanıdıklarımız mümkün olduğu kadar çok giyecek elbise almamızı emrettiler. Olayı gözümüzde büyüttüler, korkuttular. Sonra gerçeği görünce söylediklerinden kat kat fazlaydı. Her bir kişinin üzerinde bir gömlek, onun üzerinde kaftan, kaftanın üzerinde post, onun üzerinde keçe, onun üzerinde bornoz vardı. Sadece gözleri görünüyordu. Bacaklarımızda şalvar, onun altında uzun don, ayağımızda sahtiyan mest, onun üzerinde başka bir mest vardı. İçimizden biri üzerindeki elbiselerin ağırlığından deveye binince kımıldanamıyordu.</p>

  <p class="normal">Türk ülkelerine girmekten korktukları için bizimle Bağdat’tan yola çıkan fakih, muallim, memluklar (hizmetçiler) Cürcaniye’de kaldılar. Ben, elçi Sevsen, onun bacanağı, memluklar Tigin, Pars yolumuza devam ettik.<sup class="calibre3"><a href="../Text/ibnfadlan_split_016.html#footnote-617-16" id="footnote-617-16-backlink">[16]</a></sup></p>

  <p class="normal">Hareket etmeye karar verdiğimiz gün gelince “Arkadaşlar. Yanımızda Bulgar hükümdarının elçisi var. Bütün yaptıklarımızı biliyor. Ayrıca, Halife’nin mektupları yanımızda. Şüphesiz bu mektuplarda hükümdara 4000 müseyyebiyye altınının gönderildiği yazılı. Mutlaka bu parayı hükümdar ister” dedim. Onlar ise “Bundan korkma. Para bizden istenmez” dediler. Ben ise “Biliyorum, hükümdar parayı sizden isteyecek” dedim. Fakat kabul etmediler.</p>

  <p class="normal">Kafilenin hazırlıkları tamamlandı. Cürcâniye halkından bir kılavuz kiraladık. Allah’a tevekkül edip işimizi ona havale ettik.</p>
</body>
</html>
