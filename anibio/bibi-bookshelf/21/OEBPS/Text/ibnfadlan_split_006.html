<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body class="calibre">
  <h2 class="h2baslik1" id="calibre_toc_4">[Türk Ülkelerine Giriş]</h2>

  <p class="normal">2 Zilkade 309/4 Mart 922 pazartesi günü Cürcaniye’den hareket ettik.</p>

  <p class="normal">Türk kapısı denen Zencan Ribat’ında konakladık.<sup class="calibre3"><a href="../Text/ibnfadlan_split_016.html#footnote-617-17" id="footnote-617-17-backlink">[17]</a></sup> Ertesi günü buradan hareketle Cit denen menzile indik.<sup class="calibre3"><a href="../Text/ibnfadlan_split_016.html#footnote-617-18" id="footnote-617-18-backlink">[18]</a></sup> Kar başladı. Hatta develer dizlerine kadar karda yürüdüler. Cit’te iki gün kaldık. Sonra hiçbir yere sapmadan, kimse ile karşılaşmadan dağ bulunmayan bir ovada Türk ülkelerinin içinde ilerledik. Bu şekilde on gün yürüdük. Çok zahmet çektik. Çok şiddetli soğuk, devamlı kar vardı. Harezm’in soğuğu bunun yanında yaz gibiydi. Bütün çektiğimiz zahmetleri unuttuk, ölecek dereceye vardık. Bir gün çok soğuk vardı. Tigin benimle beraber yürüyordu. Yanında bir Türk vardı, onunla Türkçe konuşuyordu. Bir ara Tigin güldü. “Bu Türk sana ‘Rabbimiz bizden ne istiyor! Soğuktan bizi öldürecek. Ne istediğini bilsek onu kendisine takdim ederdik,’ diyor.” dedi. Ben de ‘Ona söyle, Allah sizden ‘Lâ ilâha illâ’llah’ demenizi istiyor” dedim. Türk güldü. “Bilsek yerine getirirdik” dedi.</p>

  <p class="normal">Bundan sonra çok dağdağan (dağ) ağacı bulunan bir yere vardık. Orada konakladık. Kafiledekiler ateş yakıp ısındılar, elbiselerini çıkarıp kuruttular. Sonra tekrar hareket ettik. Her gün gece yarısından ikindi veya öğle vaktine kadar hızlı bir şekilde yürüyor, sonra konaklıyorduk. On beş gün yürüdükten sonra çok taşlık bir dağa vardık. Burada pınarlar vardı, suyu göletlere akıyordu.</p>
</body>
</html>
