<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Mitoloji Sözlüğü</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h3 id="toc_id_113" class="block12">Argonaut'lar (Argo Gemicileri). </h3>
	<p class="block6">İlkçağın büyük destansal öykülerinden biri olan Argonaut'lar serüvenini bize bir tüm olarak Rodoslu Apollonios anlatmıştır. İ.Ö. III. yüzyılda yaşayan Apollonios ünlü bir mythos yazarıdır. Bu konuyu kendisinden sonra Apollodoros ve önce de büyük Dor şairi Pindaros işlemiştir. Medeia ile İason efsaneleri ise tragedya yazarlarına ve özellikle Euripides'le Seneca'ya konu olmuştur.</p>
	<p class="block6">Bu uzun öyküyü, çeşitli bölümlerini başlıklarla göstererek özetlemeye çalışalım.</p>
	<h4 class="block14">ARGO GEMİSİ. </h4>
	<p class="block6">Adı "hızlı" anlamına gelen Argo gemisi Karadeniz'in Kolkhis ülkesinde Altın Postu aramaya giden kahramanlar için yapılmış elli beş kürekli bir gemiymiş. Onu yapan ustanın adı da Argos imiş.</p>
	<h4 class="block14">ARGONAUTLAR KİMLERDİR? </h4>
	<p class="block6">Sefere katılanlar Troya efsanesi kahramanlarından önceki kuşaktan kişilerdir. Mythos yazarlarının bunlar üstüne verdikleri listeler birbirini tutmaz, ama genellikle en ünlü kahramanlar şunlardır: İason, gemi ustası Argos, dümenci Tiphys, ozan Orpheus, İdmon, Amphiaraos ve Mopsos adlı biliciler, Boreas'ın oğulları Kalais'le Zetes, Kastor'la Polydeukes, Peleus'la Telamon, Meleagros, Herakles ve daha başkaları.</p>
	<h4 class="block14">ALTIN POST. </h4>
	<p class="block6">Altın Post, bir zamanlar Athamas'ın çocukları Phriksos'la Helle'yi sırtına alıp Yunanistan'dan Karadeniz'deki Kolkhis ülkesine kaçıran kanatlı koçun pöstekisidir. Kız kardeşi Helle Boğazları geçerken denize düştükten sonra, Phriksos tek başına Kolkhis'e varır ve kendisini iyi karşılayan Aletes'e Zeus'a kurban ettiği koçun altından olan postunu verir. Aietes de bu eşsiz postu tanrı Ares'e adanmış bir korulukta saklar (<i class="calibre1">Athamas, Phriksos, Helle, Aietes</i>).</p>
	<h4 class="block14">SEFERİN NEDENİ. </h4>
	<p class="block6">İolkos kralı Aison tahtını üvey kardeşi Pelias'a kaptırmıştı. Aison'un oğlu İason delikanlılık çağına gelince Pelias'ın karşısına çıkıp tahtını geri ister. Pelias da ondan kurtulmak için önce Kolkhis'e gidip Phriksos'un orada bıraktığı altın postu getirmesini buyurur. İason bu sefere çıkmak zorunda kalır, Yunanistan'da ne kadar gözü pek, atılgan yiğit varsa hepsini toplar ve Phriksos'un oğlu ünlü usta Argos'a bir gemi yaptırdıktan, bu işte tanrıça Athena'dan da yardım gördükten sonra yola çıkar (<i class="calibre1">Aison, Pelias, İason</i>).</p>
	<h4 class="block14">YOLCULUK. </h4>
	<p class="block6">Argo gemisi Tesalya'daki bir limandan denize indirildi. Tanrı Apollon'a yapılan kurbanlar bilici İdmon tarafından iyiye yorumlandı: İdmon'un kendisinden başka yolcuların hepsi geri dönecekti.</p>
	<h4 class="block14">LEMNOS ADASI. </h4>
	<p class="block6">Birinci durak Lemnos adasıydı. Adanın kadınları kocalarını öldürmüşlerdi. Adada erkek olmadığından Lemnos kadınları Argonaut'ları iyi karşıladılar ve onlarla sevişerek gebe kaldılar (<i class="calibre1">Thoas, Hypsipyle</i>).</p>
	<h4 class="block14">SEMENDİREK, KYZIKOS. </h4>
	<p class="block6">Çanakkale Boğazı'na girmeden Samothrake (Semendirek) adasına vardılar ve ozan Orpheus'un öğüdüne uyarak adadaki gizemlere erdirildiler. Oradan da Marmara denizine girdiler ve Kapıdağ yarımadasına vardılar. Delion'Iar kralı Kyzikos'u yanlışlıkla öldürdüler (<i class="calibre1">Kyzikos</i>).</p>
	<h4 class="block14">MYSİA'DA HYLAS'IN KAYBOLMASI.</h4>
	<p class="block6">Mysia kıyılarına vardıklarında (Mudanya limanına çıkmış olacaklar) Herakles ormana dalıp kırdığı küreğinin yerine yenisini kesmeye gitti, yanında Hylas adlı çok sevdiği bir genç vardı. Delikanlıyı tatlı su aramaya göndermişlerdi. Geri gelmeyince Herakles onu aramaya koyuldu ve şafak sökerken hâlâ dönmediklerinden gemi Herakles'i Mysia'da bırakarak yoluna devam etti (<i class="calibre1">Hylas, Herakles</i>).</p>
	<h4 class="block14">AMYKOS, PHİNEUS. </h4>
	<p class="block6">Kadıköy'e yerleşmiş dev Amykos'u Polydeukes'in yenmesi üzerine yelken açan Argo gemisini fırtına Boğazdan uzaklara Trakya kıyılarına atar. Orada Poseidon'un oğlu kör kral Phineus'a rastlarlar. Bu kral Harpya'lar belasına uğramıştır. Kanatlı, kadın yüzlü canavarlar olan Harpya'ları rüzgâr tanrı Boreas'ın oğulları Kalais ile Zetes yener ve kovarlar. Bu iyiliğe karşılık Phineus Argonaut'lara ilerde karşılarına çıkacak tehlikeleri nasıl atlatabileceklerini bildirir (<i class="calibre1">Amykos, Harpya'lar, Kalais ile Zetes</i>).</p>
	<h4 class="block14">ÇARPIŞAN KAYALAR. </h4>
	<p class="block6">Karadeniz'e çıkmadan, Symplegad'lar yani çarpışan kayalardan geçmeleri gerektiğini Phineus söyler Argonaut'lara. Mavi Kayalar diye de tanımlanan bu iki kaya aralarından bir gemi geçti mi, yerlerinden oynar ve birleşerek kapanır, aralarında ne varsa paramparça olurmuş. Phineus Argonaut'lara şöyle bir denemede bulunmalarını salık verir: Bir güvercin uçursunlar kayaların arasından, güvercin geçebilirse, kendileri de arkasından geçmeye kalkışsınlar, yoksa vazgeçip gerisin geri Yunanistan'a dönsünler. İason kuyruğundan birkaç tüyünü yitirerek karşı yöne geçer, arkasından Argo gemisi Symplegad'ların arasına girer ve kuş gibi ancak pupası biraz zedelenerek geçer. Bundan sonra da Çarpışan Kayaların çarpışmaktan vazgeçtikleri ve yerlerine mıhlandıkları anlatılır. İstanbul Boğazında akıntı yüzünden oynak kayalar mı vardı, yoksa Boğazın olağanüstü anafor ve akıntıları efsaneye böyle bir imgeyle mi yansıtıldı? Her neyse bu engeli de aştıktan sonra Argonaut'lar Yunanlıların Pontos Eukseinos yani konuksever deniz dedikleri Karadeniz'e çıkarlar.</p>
	<h4 class="block14">AMAZONLAR VE KOLKHİS'E VARIŞ. </h4>
	<p class="block6">İlk durak Maryandyn'lerin ülkesidir. Kral Lykos onları iyi karşılar, ama bir yaban domuzu avında bilici İdmon ve dümenci Tiphys ölürler. Argonaut'lar daha öteye gidip Amazon'lar ülkesine çıkarlar. Amazon'ların ülkesi Thermodon (Terme çayı) ve Themiskyra (Terme) şehriyle merkezlenir efsanede. Durak yapmadan Kafkas dağlarının göründüğü kıyılara doğru ilerler ve Phasis ırmağına (Pasinus) yani Kolkhis (Gürcistan) ülkesine varırlar (<i class="calibre1">Amazon'lar</i>).</p>
	<h4 class="block14">MEDEİA, ALTIN POST'UN ALINMASI. </h4>
	<p class="block6">Argonaut'lar Altın Post'u geri istemek için kral Aietes'in karşısına çıktıklarında, kralın kızı Medeia İason'u görür ve büyük bir aşkla ona tutulur. Güçlü bir büyücü olan Medeia bundan böyle Argonaut'ların ve İason'un bütün işlerini eline alır ve dileğince yönetir. Kral Aietes görünüşte Altın Post'u vermeye razıdır, ama bir ejderi öldürmesini, ateş püsküren, tunç ayaklı iki boğayı boyunduruğa koşup öldürülen ejderin dişlerini ekmesini şart koşar, İason ister istemez bu koşullara evet der. Medeia araya girer, İason'a kendisini eş olarak almaya söz verirse yardım edeceğini bildirir. Sonra da yiğide büyülü bir merhem hazırlar. Bedene sürüldü mü bu merhem deriyi silah geçmez hale sokar, bir gün boyunca ne yaralanır, ne de ölür. Ejderhanın dişlerini toprağa ektikten sonra silahlı adamlar biteceğini, aralarına bir taş atarsa, bunların kavgaya tutuşup birbirlerini öldüreceklerini de söyler. Medeia'nın dediği gibi olur, İason boğaları boyunduruk altına sokmayı ejderin dişlerini tarlaya ekip üstünde fışkıran silahlı adamları birbirlerine öldürtmeyi başırır. Ne var ki Aietes gene de Altın Post'u vermeye razı olmaz. Argo gemisini yakmaya ve Argonaut'ları öldürmeye kalkar, ama Medeia daha hızlı davranmış, İason'la el ele vererek Altın Post'u bekleyen ejderi uyutmuş ve koçun pöstekisini alıp Argo gemisine kaçırmışlardır. Ertesi sabah Argo gemisi şafak sökmeden yola çıkar. Medeia babasının kendilerine yetişememesi için korkunç bir çareye başvurmuştu: Yanına aldığı küçük kardeşi Apsyrtos'u kesip doğradı ve parçalarını yol boyunca serperek uzaklaştılar, arkalarından gelen Aietes'le adamları Apsyrtos'un parçalarını toplamakla vakit kaybettiler, bu yüzden Argonaut'lara yetişemediler.</p>
	<h4 class="block14">DÖNÜŞ YOLCULUĞU. </h4>
	<p class="block6">Destanın bu bölümü de karışıktır. Bir anlatıma göre Argo Karadeniz'de İstros (Tuna) ırmağının ağzına varır ve ırmak yoluyla Adriyatik denizine çıkar (o zamanki coğrafya görüşlerine göre Tuna Karadeniz'i Adriyatik denizine bağlayan bir su yoluydu), ama Zeus'un öfkesine uğrayıp fırtınaya tutulurlar, Medeia'nın halası olan büyücü Kirke'yi bulmaya giderler, Kirke Medeia'yı kardeşini öldürmüş olma suçundan arındırır ama, İason'u konuklamak istemez; Argonaut'lar Seiren'ler adasının önünden geçerken ozan Orpheus canavarları büyüler, söylediği ezgi o kadar güzeldir ki gemiciler Seiren'lerin sesine kulak vermezler. Hera'nın koruyuculuğu altında Kharybdis'le Skylla uçurumlarını da geçerler. Bu kez fırtına onları Libya kıyılarına atar, oradan Girit'e geçerler. Girit'te eski tunç soyundan kalma Talos adında bir dev yaşar, Talos tepeden tırnağa tunçtandır, yalnız ayak bileklerinden biri etten olup içinde bir kan damarı bulunmaktaydı. Hephaistos'un yaptığı bu robot adama Girit kralı Minos adayı koruma görevini vermişti. Argonaut'lar Girit'e yaklaşınca Talos koca bir kaya alıp Argo gemisinin üstüne fırlatacak oldu, ama Medeia onu büyüledi, dev birden ayağını burkarak bileğini sıyırdı ve damarından akmaya başlayan kan bir daha durmadı, Talos böylece can verdi (<i class="calibre1">Talos</i>).</p>
	<h4 class="block14">YUNANİSTANA VARIŞ. </h4>
	<p class="block6">İason Altın Post'u amcası Pelias'a vermek üzere İolkos'a döner. Babası Aison'un öldüğü haberini alır. Pelias'ın da tahtı geri vermeye hiç de yanaşmadığını görür. Burada Medeia'nın tüyler ürpertici bir oyunu yer almaktadır: Pelias'ın kızlarıyla arkadaşlık kurar, ihtiyarlamakta olan babalarını gençleştirmenin çaresini kendilerine öğreteceğini söyler ve örnek vermek üzere yaşlı bir koç alarak keser, büyülü otlarla kaynayan bir kazana atar, birden körpe bir kuzu çıktığını gösterir. Pelias'ın kızları bu düzene kanarak babalannı öldürüp kazana atarlar. Dirilmedigini görünce çılgına dönerler ve yurtlarından sürülürler (<i class="calibre1">Pelias</i>).</p>
	<h4 class="block14">MEDEANIN SONU. </h4>
	<p class="block6">İason'la Medeia bu suçu işledikten sonra Pelias'ın oğlu tarafından İolkos'tan kovulurlar. Korinthos kralı Kreon onları iyi karşılar, ama bir süre sarayında alıkoyduktan sonra, Medeia'yı uzaklaştırmak çarelerini arar. İason da korkunç karısından bıkmışa benzer, Kreon'un kızı Kreusa ile evlenmek üzere Medeia'yı boşamaya ve Kolkhis'e geri göndermeye kalkar. O sırada büyücü kadın ömrünün en korkunç suçunu işler: Kreusa'ya güya düğün hediyesi olarak bir elbise gönderir, kız onu giyer giymez yanmaya başlar, bu işler olup biterken İason'dan olan iki oğlunu boğar ve babalarına ölülerini gösterir. Bundan sonra atası Helios'un kendisine gönderdiği bir uçan arabayla Atina'ya uçar. Orada Aigeus'a kendisiyle evlenirse çocuk doğuracağını söyler, Theseus'u öldürmeye çalışır, Atina'dan da sürülür. Kolkhis'e döndüğü ve daha birçok suç ve serüvenlerden sonra babası Aietes'le barıştığı bazı efsanelerde anlatılır (<i class="calibre1">Medeia</i>).</p>
	<h3 id="toc_id_114" class="block12">Argos. </h3>
	<p class="block6">(1) Zeus ile Niobe'nin oğlu. Niobe Zeus'un sevdiği ilk ölümlü kadındır. Argos'a Zeus Peloponez krallığını vermiş, bu yüzden de Argos denmiş bütün yarımadaya. Sonraları Argos adı yalnız batısındaki Argos kentine ve Argolis denilen bölgeye ayrılmış. Argos İlyada destanında Yunanistan'dan gelip Troya'ya saldıranların tümünün yurdu olarak gösterilir, Argos'lu ise Akha'ların hepsine verilen genel bir sıfattır.</p>
	<p class="block6">(2) Argonaut'ların gemisi Argo'yu (argos, hızlı demek) yapan ve ona adını veren usta.</p>
	<p class="block6">(3) Homeros destanlarında tanrı Hermes "Argos’u öldüren" "<i class="calibre1">Argeiphontes</i>" ek adıyla anılır. Tartışmalı yorumlara yol açan bu sıfatın anlamında bilginler karar kılmış gibidir. Çünkü böyle bir efsane vardır: Hermes'in öldürdüğü Argos yüz gözlü bir devdir. Başka bir anlatıma göre, Argos'un yüz değil de, ikisi kafasının önünde, ikisi arkasında yalnız dört gözü varmış. Üstün bir gücü olan bu dev Arkadya bölgesini yabani bir boğadan kurtarmış, Tartaros'la Gaia'dan doğma Ekhidna canavarını öldürmüş, sonra da Zeus'un inek biçimine soktuğu sevgilisi İo'nun başına Hera tarafından bekçi olarak dikilmiş. Argos ineği bir ağaca bağlayarak gece, gündüz gözlüyormuş, uyuduğu zaman bile gözlerinin hepsi kapanmaz, ne kadarı kapanırsa, o kadarı açık kalıp bakarmış. Ama Zeus Hermes'e İo'yu kurtarmayı buyurmuş ve Hermes de Argos'u öldürmeyi başarmış. Bunu nasıl yaptığı konusunda söylentiler çeşitlidir: Kimine göre uzaktan attığı bir taşla yere sermiş Argos'u, kimine göre Pan'ın kavalını çalarak devi büyülemiş ve bütün gözlerinin birden kapanmasını sağlamış, ya da büyülü bir değnekle Argos'u bir daha uyanmayacağı bir uykuya daldırmış. Nasıl olmuşsa olmuş ama Argos ölmüş, Hera da gözlerini kendisine özgü ve çok sevdiği tavus kuşunun tüylerine yerleştirmiş.</p>
	<h3 id="toc_id_115" class="block12">Ariadne. </h3>
	<p class="block6">Minos'la Pasiphae'nin kızı (Tab. 11). Theseus Girit'e Minotauros'la çarpışmaya geldiğinde Ariadne yiğidi görmüş ve görür görmez de ona tutulmuştu. Minotauros'un bulunduğu bin bir dehlizli Labyrinthos mağarasında kaybolmaması için eline bir yumak iplik vermişti. Theseus da karışık ve karanlık dehlizlerden ilerledikçe yumağı açıp ipliği yere bırakıyormuş. Canavarı öldürdükten sonra çıkış yolunu ona bu iplik göstermiş. Sonra da Ariadne'yi kaçırıp Naksos adasına varmışlar. Ama Theseus kızı o adada bırakıp gitmiş, bir gece kız uyurken gizlice kaçmış. Ariadne uyanıp bakmış ki adada yapayalnız, ama üzülmeye vakit kalmadan tanrı Dionysos gelmiş, kızın güzelliğine vurulmuş ve onu alıp Olympos'a götürmüş. Düğün hediyesi olarak Ariadne'ye Hephaistos'un yaptığı altın bir taç vermiş, sonra da taç gökte bir yıldız olmuş (<i class="calibre1">Theseus, Dionysos</i>).</p>
	<h3 id="toc_id_116" class="block12">Arima. </h3>
	<p class="block6">Güneydoğu Anadolu'nun Kilikya bölgesinde bulunan dağlık bölgenin adı. Efsaneye göre bu dağların altında iki ejder yatmaktadır: Homeros'a göre Typhoeus'un ini buradadır (İl. II, 782), Hesiodos da Ekhidna canavarının orada kapalı olduğunu anlatır (<i class="calibre1">Typhon, Ekhidna</i>).</p>
	<h3 id="toc_id_117" class="block12">Arion. </h3>
	<p class="block6">Herodotos'un anlattığı masallar arasında Arion'un masalı kadar sevimlisi yoktur. Hem tarihçi onu bir masal diye değil, gerçekten olmuş şaşılacak bir olay diye anlatır: Şairler anası Lesbos'ta Arion adlı bir ozan yaşarmış. Dili öyle tatlı, çalgısı öyle dokunaklı ki, ünü Midilli'den çok ötelere yayılmış. Günün birinde adası dar gelmiş Arion'a dünyayı göreyim deyip Korinthos'a göçmüş. Ora halkını da büyülemiş, üstelik Korinthos'un yöneticisi Periandros'u da dost edinmiş kendine. "Gitar çalmakta eşi yoktu, diyor Herodot hemşerimiz, duyduğuma göre de, <span class="text3">Dithyrambosu</span> ilk söyleyen odur". Dithyrambos, tanrı Dionysos'a bir övgüdür, bu tür, tragedyanın kaynağı sayılır. Arion onu yarattıysa, tragedyanın babası odur demek (<i class="calibre1">Dionysos</i>).</p>
	<p class="block6">Her neyse, Arion sanatıyla yalnız ün değil, çok para da kazanmış, İtalya'yı, Sicilya'yı gezmek hevesine kapılmış. Orada da bir süre kalıp, servetler topladıktan sonra, dost Periandros'un yanına dönecek olmuş. Taranto'dan gemiye binmiş, yolculuk için Korinthos'lu bir geminin tayfasıyla pazarlığa girişmiş, çünkü en çok bu şehir adamlarına güvenirmiş. Ne var ki denize açılınca, gemiciler onu suya atıp paralarının üstüne oturmayı kurmuşlar. Arion fiskoslarını duymuş ve varımı yoğumu alın, bana hayatımı bağışlayın diye yalvarmış. Bir gece önce düşünde Apollon'u görmüşmüş Arion. Güvenmiş tanrıya ve bakmış ki başka kurtuluş yok, en güzel rubalarını giyip son bir kez güvertede denize karşı saz çalmayı dilemiş. Sonra da denize atacakmış kendini. Öyle güzel çalmış, öyle dokunaklı söylemiş ki, Apollon'un kutsal hayvanları yunus balıkları belirmiş çevrede: Toplanmış, dinliyorlarmış ozanı. Arion ezgisini bitirince denize atlamış, hemen yunus balığının biri onu sırtına almış ve Yunanistan'a kadar götürmüş. Hain gemiciler Korinthos'a varınca, Periandros şairin ne olduğunu sormuş, denize düşüp boğulduğunu söylemişler. O sıra Arion birdenbire çıkagelmez mi! Periandros gemicileri çarmıha gerdirmiş, tanrı Apollon da Arion'un sazıyla üstünde yolculuk ettiği yunus balığını gökte birer burca dönüştürmüş.</p>
	<h3 id="toc_id_118" class="block12">Aristaios. </h3>
	<p class="block6">Tesalya'lı ırmak tanrı Peneus'un torunu olan Kyrene adlı nympha'yı tanrı Apollon görmüş ve sevmiş, alıp onu Libya'ya kaçırmış ve orada Aristaios adlı bir çocukları olmuş. Çocuğu kırlarda at adam Kheiron ve nympha'lar büyütmüş. Aristaios tarım ve hayvancılıkla ilgili bilgilerin hepsini öğrenmiş, zeytincilik, hayvancılık ve özellikle arıcılıkta ondan üstünü yokmuş.</p>
	<p class="block6">Aristaios sonradan Kadmos'un kızı Autonoe ile evlenir ve Aktaoin adlı bir oğlu olur. Babası gibi dağda, bayırda yetişen Aktaoin usta bir avcıdır.</p>
	<p class="block6">Aristaios'a Vergilius "<i class="calibre1">Georgica</i>" adlı tarımsal konuları ele alan eserinde uzun bir parça ayırmıştır. Serüvenini şöyle anlatır: Dağ ve su perilerini kovalamaktan hoşlanan Aristaios günün birinde ozan Orpheus'un karısı Eurydike'nin peşine takılır, kaçarken Eurydike'nin ayağını yılan sokar, güzel kadın düşüp ölür. Tanrılar da Aristaios'u cezalandırmak için salgın düşürürler arı kovanlarına, arılarının hepsi ölür. Bu yıkım karşısında Aristaios anası Kyrene'ye dert yanar, Kyrene oğluna deniz ihtiyarı diye anılan kâhin Proteus'a baş vurmasını salık verir. Aristaios da Odysseia'da Meneloas'un yaptığı gibi (Od. IV, 365 vd.) gidip Mısır'da fok balıkları arasında yaşayan Proteus'u bulur ve onu sımsıkı bağlayarak kehanetini ağzından alır: Dört boğa ile dört düve kurban edecek, sonra derdine çare bulacaktır. Aristaios kâhinin dediğini yapar, kestiği kurbanları dokuz gün sonra yoklayınca, leşlerinden binlerce arı çıktığını görür. Bağışlandığını anlar.</p>
	<p class="block6">Yunanistan'ın bazı bölgelerinde, özellikle Tesalya, Boiotia ve Arkadya'da Aristaios bir kır tanrısı olarak saygı görürdü (<i class="calibre1">Eurydike, Orpheus</i>).</p>
	<h3 id="toc_id_119" class="block12">Arkas. </h3>
	<p class="block6">Zeus'la Artemis'in avcı kızlarından Kallisto'nun oğlu, Arkadya bölgesinin efsanelik atası.</p>
	<p class="block6">Zeus'un gebe bıraktığı Kallisto doğurup da öldükten yahut ayı kılığına sokulduktan sonra, Zeus Arkas'ı büyütmek üzere Hermes'in anası Maia'ya vermiş. Arkas ana tarafından Lykaon'un torunuydu. Bu kral Zeus'u sınamak istemiş, torununu doğrayıp parçalarını tanrının sofrasına çıkarmış. Ama Zeus aldanmamış, sofrayı devirdiği gibi, Lykaon'un konağına yıldırım yağdırmış, kralın kendisini de bir kurt haline sokmuş. Arkas'ın parçalarını bir araya getirip çocuğu yeni baştan diriltmiş.</p>
	<p class="block6">Arkas delikanlılık çağma gelmiş, avlanıyormuş ki, ayı olan anasına rastlamış, başlamış onu kovalamaya ve hayvanın sığındığı Zeus tapınağına onun arkasından girmiş. Ülkenin yasalarına göre, tapınağa giren ölüm cezasına çarptırılmış. Ama Zeus acımış ana oğula ve ikisini de göğe alarak birer yıldız yapmış. Kallisto Büyükayı, ya da yunanca bir deyimle "<i class="calibre1">Araba</i>" olmuş, Arkas da Arkturos yani <i class="calibre1">arabanın sürücüsü</i>.</p>
	<p class="block6">Arkas Lykaon'un oğlundan kendisine miras kalan krallığa adını vermiş, Arkadya denmiş bu bölgeye. Çok yararlı bir kral olmuş: Uyruklarına buğday ekmesini, ekmek yoğurmasını ve yün eğirmesini öğretmiş. Ölünce Arkadya üç oğlu arasında paylaşılmış.</p>
	<h3 id="toc_id_120" class="block12">Artemis. </h3>
	<p class="block6">Artemis, Akdeniz çevresinde bin yıllarca tutunmuş bir tanrıçaya belli bir süre içinde ve belli bir bölgede verilen addır. Kaynağı Orta Anadolu'da bulunduğu en son arkeoloji kazılarından kesinlikle anlaşılan ve genel olarak <i class="calibre1">Ana Tanrıça</i> diye tanımlanabilen bu tanrısal varlık Yunan din ve efsanelerinde Artemis adıyla anılır. Bu tanrıçanın kültü Anadolu'dan Mezopotamya'ya, Suriye, Lübnan ve Filistin yoluyla Mısır'a ve Ege adalarıyla Girit'e kadar bütün Akdeniz kıyılarını kapladığı gibi, Yunanistan ve İtalya'ya da yayılmış, ayrıca kuzeyde İskandinav ülkelerine dek sokularak iz bırakmıştır. Toprak ve bereketi simgeleyen bu tanrıçaya, her çağ ve her bölgede başka başka adlarla ve ayrı ayrı biçimlerde tapınıldığı, bütün bu değişik ad ve biçimlerin ardında hep aynı görüş ve inanç özüne rastlandığı artık yadsınmaz bir gerçek olmuştur. Ne var ki isim ve biçim bolluğu tanrıçanın geçirdiği evreyi izlemeyi güçleştirmekte, bu karmaşık varlığı bir bütün olarak görüp incelemeyi bilimin daha iyice çözümleyemediği bir sorun haline getirmektedir. Çatalhöyük ve Hacılar kazılarında elde edilen bulgular ise Ana Tanrıçanın gelişmesinde başlangıç noktasını İsa'dan önce 6100 yıllarına kadar indirmekle bu evreye ışık tutmakta ve daha sonraki aşamaların belli bir açıdan incelenmesini kolaylaştırmaktadır. Efes'te bulunan Artemis heykelleri de Anadolu'nun, Yunanla ilgili çağlarında bu tanrıçanın aldığı biçimi ortaya sermekle erken taş çağında başlayıp Roma imparatorluğunun putperestlikten Hıristiyanlığa geçişine kadar olan sürede tutarlı bir gelişmeyi izlemek olanağını vermektedir. Adı ne olursa olsun toprak ve bereket tanrıçası ancak uzun ve yaygın bir gelişme süreci içindeki aşamaların sayım ve dökümünü Ana Tanrıçanın Anadolu'daki başlıca simgesi olan Kybele'ye ayırdığımız bölüme bırakarak, burada yalnız Artemis'i tanıtma çabasına girişelim. Yunan kaynaklarında adına rastlanan Artemis de zaman ve mekân içinde bir gelişmenin ürünüdür. Homeros metinlerinde sözü geçen Artemis'ten Latin yazınındaki Diana'ya varmak için nice nice değişimlere uğramıştır bu tanrısal figür. Bunları özetlemek için yazılı kaynaklardan, Efes'li Artemis'i tanımlamak için de Selçuk müzesinde gözümüzle görmek mutluluğuna eriştiğimiz eşsiz heykellerden faydalanacağız. Ana Tanrıçanın gerek Kybele, gerekse Artemis adıyla tam anlamına varmak bugüne bugün pek az bilginin başarabildiği bir iştir. Bu işte öncülük, bizim tarih ve din tarihi bilginimiz Halikarnas Balıkçısı'ndadır. Aşağıdaki inceleme, onun bulgularının, tanımlarının ve şaşırtıcı bir kavrama ve bağlantı kurma gücüyle aydınlatıp canlandırdığı gerçeklerin bir derlemesi sayılabilir.</p>
	<h4 class="block14">(1) ADI VE EK ADLARI. </h4>
	<p class="block6">Artemis'in adı tıpkı Apollon'unki gibi Yunanca değildir. Dokunulmamış, bozulmamış anlamına yakın gelen "<i class="calibre1">artemes</i>" sıfatından üreme olduğunu kanıtlamak güçtür. Artemis'in Apollon'un olduğu gibi parlaklık gösteren bir ek adı da yoktur. Adına takılan yüzlerce yersel sıfatı ise onun tapınıldığı çeşitli ülke ve bölgeleri açığa vurmaktan başka bir işe yaramaz. Tek üstünde durulması gereken ve kişiliğinin özünü yansıtan sıfatları ilkin Homeros destanlarında, sonra ilkçağ yazını boyunca rastlanan okçulukla ilgili sıfatlarıdır. İlyada'da bu tanrıçaya çokluk "<i class="calibre1">ok taşıyan, ok saçan, okçu tanrıça</i>" denir, kardeşi Apollon gümüş yaylı olduğu halde, Artemis için Altın sıfatının kullanılması dikkati çeker. İlyada'da Artemis için "<i class="calibre1">altın yaylı, altın tahtlı ve dizginleri altın kakmalı</i>" deyimlerine rastlanır, oysa ayla ilişkili bir tanrıçaya gümüşü, güneşle ilgili bir tanrıçaya altını daha çok yakıştırabiliriz. Başka bir sıfatı ise onun Apollon'la bağlantısını daha açıkça belirtmektedir. Deloslu Apollon'un bir tıpkısı olan Artemis'e övgüde şöyle deniyor:</p>
	<p class="block4"> </p>
	<p class="block13">"Artemis'i övelim, Musa, okçu tanrının kız </p>
	<p class="block13">kardeşini,</p>
	<p class="block13">Apollon'la birlikte büyümüştür ok atan o </p>
	<p class="block13">kız oğlan kız,</p>
	<p class="block13">atlarına yoğun sazlı Meles ırmağından su </p>
	<p class="block13">içirir</p>
	<p class="block13">ve Smyrna'dan hızla geçerek</p>
	<p class="block13">sürer altın arabasını bağlık Klaros'a doğru,</p>
	<p class="block13">ki orada taht kurmuştur gümüş yaylı tanrı,</p>
	<p class="block13">orada bekler hedefi vuran tanrı</p>
	<p class="block13">kardeşi okçu tanrıçanın gelmesini."</p>
	<p class="block4"> </p>
	<p class="block6">Homerik denilen bu övgünün başlangıcındaki bu dizeler iki bakımdan ilgi çekicidir: Biri Artemis'in İzmir, Klaros ve Homeros'un atası sayılan İzmir'deki Meles suyuyla ilişkisini açığa vurur, burada her iki tanrının da Ege bölgesinden oldukları, oradan kaynak alıp oraya yerleştikleri anlaşılır; ikincisi Apollon için kullanılan "<i class="calibre1">Hekatos</i>" ve "<i class="calibre1">Hekatebolos</i>" ek adlarıdır ki bunları "<i class="calibre1">okçu, okuyla hedefi vuran</i>" diye çevirdiğimiz halde tam anlam ve kaynaklarını bilmemekteyiz. İlerde görüleceği gibi Artemis'le Helios soyundan bir ay ve büyü tanrıçası olan Hekate arasında yakınlık, benzerlik vardır, o kadar ki bu iki tanrıça kimi yerde birbirine karışır. Hekate'nin adı da Hekatos gibi çözümlenmemiş bir kökendendir. Bu aydınlanmamış köken Apollon, Artemis, Hekate üçlüsünün Anadolu ile daha bir ilişkisini mi dile getirir acaba?</p>
	<p class="block6">İlyada'nın XXI. bölümünde Akhilleus eliyle can veren Hektor'un savunulup savunulmaması, tanrılar arasında tartışmaya neden olur. Apollon bezmiştir, insanları kendi yazgılarına bırakmak düşüncesindedir. Artemis ise, kardeşine sertçe çıkışır (İyada, XXI. Bölüm, 470 v. d.):</p>
	<p class="block4"> </p>
	<p class="block13">"Ama kız kardeşi, yabani hayvanlar </p>
	<p class="block13">tanrıçası, çıkıştı ona,</p>
	<p class="block13">konuştu avcı Artemis, küçük düşürdü onu:</p>
	<p class="block13">‘Kaçıyorsun demek, okçu tanrı,</p>
	<p class="block13">Poseidon'a bırakıyorsun zaferi büsbütün,</p>
	<p class="block13">hak etmediği bir ün veriyorsun ona.</p>
	<p class="block13">Ne diye bir yayın var senin, aptal,</p>
	<p class="block13">yaramadıktan sonra o yay işine?</p>
	<p class="block13">Bir daha duymayayım babamızın sarayında </p>
	<p class="block13">övündüğünü,</p>
	<p class="block13">Eskiden beri ölümsüz tanrılar arasında yaptığın gibi,</p>
	<p class="block13">Poseidon’a baş kaldırıp karşı karşıya savaşırım diye.’</p>
	<p class="block13">........"</p>
	<p class="block4"> </p>
	<p class="block6">Yabani hayvanlar tanrıçası "<i class="calibre1">potnia theron</i>", ana tanrıça Kybele'ye özgü bir sıfattır. İlyada'da, Artemis'in de bu nitelikle adlandırılması dikkati çeker. Üstelik Artemis'in Anadolu’yla ilişkisini daha bir açıklar, hatta Ephesoslu Artemis'le ilişki kurar. Hele bundan sonra Hera'nın tartışmaya karışıp Troya'dan yana olan Artemis'e karşı öfkelenmesi büsbütün anlamlıdır (İlyada, XXI. Bölüm, 381 v. d.):</p>
	<p class="block4"> </p>
	<p class="block13">"Bana karşı komak mı şimdi niyetin, </p>
	<p class="block13">utanmaz köpek?</p>
	<p class="block13">İstersen yay taşıyıcısı ol sen,</p>
	<p class="block13">kadınlara karşı aslan yapmışsa da seni </p>
	<p class="block13">Zeus</p>
	<p class="block13">İstediğini öldürmek gücünü vermişse de</p>
	<p class="block13">sana</p>
	<p class="block13"> zor ölçersin gücünü benim gücümle.</p>
	<p class="block13">Git dağlara, yaban keçilerini öldür,</p>
	<p class="block13">kendinden güçlüyle savaşmaktansa bu </p>
	<p class="block13">daha iyi.</p>
	<p class="block13">Anlamak istersen savaşı, çık karşıma,</p>
	<p class="block13">gör senden ne kadar üstün olduğumu,</p>
	<p class="block13">gücünü benim gücümle ölçmek neymiş, anla."</p>
	<p class="block4"> </p>
	<p class="block6">Aşağıda tanrıçanın niteliklerini ele alırken incelediğimiz bu parçalar Artemis'in adı, sanıyla bir Anadolu'lu tanrıça olarak karşımıza çıktığını belirler.</p>
	<h4 class="block14">(2) DOĞUŞU.</h4>
	<p class="block7">Deloslu Apollon'a övgüde şöyle denir:</p>
	<p class="block4"> </p>
	<p class="block13">"........</p>
	<p class="block13">Selam sana, ey ulu Leto,</p>
	<p class="block13">Bu parlak çocukların anası, mutlu ana,</p>
	<p class="block13">sensin kral Apollon'u, okçu Artemis'i </p>
	<p class="block13">doğuran,</p>
	<p class="block13">kayalı Delos'ta doğurduydun oğlunu,</p>
	<p class="block13">vermiştin sırtını koca dağa, Kynthos'un </p>
	<p class="block13">sarp eteklerine,</p>
	<p class="block13">kızını Ortygie'de doğurduydun,</p>
	<p class="block13">İnopos akıntılarının orada,</p>
	<p class="block13">bir Fenike ağacı dibinde.</p>
	<p class="block13">........"</p>
	<p class="block4"> </p>
	<p class="block6">Bu metinden açıkça anlaşılan şu ki Leto önce Apollon'u Delos'ta, sonra da Artemis'i Ortygie, ya da Ortygia denilen yerde doğurdu. "<i class="calibre1">Ortyks</i>" Yunanca bıldırcın demek olduğuna göre, bu bıldırcın yeri, ya da adası neredeydi? Bu da tartışma konusu. İlkçağda birçok yerler Ortygia adıyla anılmakta, hepsi de Artemis'e yurt olmak hevesini gütmekteydi. Bir açıklamaya göre Ortygia, Delos adasının eski adıymış, üstünde doğduktan sonra Apollon adını Delos, yani Parlak Ada olarak değiştirmiş. Ne var ki bu açıklama övgüde söylenene uymuyor, övgüde Delos'la Ortygia ayrı yerler olarak gösteriliyor, şu farkla ki İnopos deresi, sözlüklerde Delos adasının bir suyudur deniyor. Ortygia adlı Sicilya'da bir ada var, ama o söz konusu olamayacağına göre, kalıyor Efes yöresindeki Ortygia. Bu konuda Halikarnas Balıkçısı'nın tanıklığına başvurmalıyız (Hey Koca Yurt, s. 219):</p>
	<p class="block16">... İmparator Tiberius zamanında Anadolu' da, her iki adımda bir, kutsal yerler ve tapınaklar varmış. Katili olsun, hırsızı olsun, bu yerlerin dokunulmazlığına kolayca sığınabildiklerinden, ülkede güvenlik kalmamıştı. Onun için, Anadolu'daki kutsal yerlerin temsilcileri Roma'ya senatoya çağrılmışlar ki, bu yerlerin gerçeğiyle yalancısı ayrılabilsin...</p>
	<p class="block16">Herkesten önce Efesliler huzura çıktılar ve şunları söylediler: Apollon'la Artemis genellikle sanıldığı gibi Delos 'ta doğmuş değillerdir. Kendi ülkelerinde Kenkreios adlı bir su varmış ve bir de Ortygia denilen bir koruluk, Leto doğum sancılarıyla kıvranınca oraya gelmiş ve bugüne bugün orada duran bir zeytin ağacına dayanarak doğurmuş bu iki tanrıyı. Bunun üzerine o koru tanrı buyruğuyla kutsallanmış, öyle ki Apollon bile Kyklop'ları öldürdükten sonra Zeus'un öfkesinden orada korunmuş, yine orada Liber baba (tanrı Bacchus) savaşta başarı kazanınca tapınak çevresine sığınan Amazon'ları bağışlamış. Tapınağın kutsallığı Hercules'in Lydia 'ya egemen olduğu zamanda bu yiğidin izniyle daha da artmış ve bu hak Perslerin zamanında bile kaldırılmamış.(Tacitus Annales, 3, 58, 61. D.N)</p>
	<p class="block16">Bu Kenkreios denilen su, suyun yanıbaşındaki Kırkınca (köyün bugün adı Şirince'dir) denilen köyün suyudur. Kırkınca'lılar sularını oradan alırlar (s.221):</p>
	<p class="block16">Ortygia denilen yer, Solmissos (Bülbül) dağının kuzeyinde, Arvaliya vadisindedir. O yer şimdi Meryemana’nın evi olmuştur. Kenkreios suyu da Meryemana'nın kutsal suyu oldu. Anadolu kurak olduğundan, su başları eskiden beri kutsal sayılırdı. Prof. J. Garstang "Hitit İmparatorluğu" adlı yapıtında, Hitit kabartmalarının su başlarında olduklarını yazar. Nitekim Sipylos (Manisa) dağının kuzey eteklerindeki Hitit tanrıçası Hepa, yani Havva’nın önünde de su akar. Bizans çağında, su kaynaklarının, ayazma olarak kutsal sayılması sürdürülmüştür. (Hey Koca Yurt)</p>
	<p class="block6">Bu tez her bakımdan tutarlıdır: Artemis övgüsünde tanrıçanın İzmir ve Klaros'la ilişkisi, Efes'li Artemis'e yurt olarak Efes'e çok yakın bir yerin seçilmesi, Meryem Ana efsanesinin de bu yerle ilgili bulunması Ortygia denilen yerin bu olduğu görüşünü pekiştirir. Yunanistan'da birçok yerler kendilerine özgü bir Artemis kültü edindikleri ve tanrıçaya bölgesel adlar verdikleri halde, hiç biri doğum yerini değiştirmek yoluna gitmemiş, veya gitmişse de başaramamıştır. Artemis'lerin çokluğu tanrıçanın asıl kaynağını unutursa bile, Efes'li Artemis'in bu adlı bütün tanrısal imgelere kaynak ve örnek olduğu apaçıktır.</p>
	<h4 class="block14">(3) NİTELİKLERİ VE EFSANELERİ. </h4>
	<p class="block6">Homeros destanlarında Artemis'in rolü Apollon'unki kadar büyük değildir. Anası Leto, kardeşi Apollon, Ares, Aphrodite ve ırmak tanrı Ksanthos'la birlikte Troya'lıları tutar, onları savunmada gevşeyen Apollon'u azarlar. İlyada'da Artemis'e verilen sıfatlar tanrıçanın değişmez nitelikleri olarak kalır. Artemis ok, yay, at ve arabayla yakından ilgilidir, ama bu araç ve silahları sonraki yazında olduğu gibi av ve avlanma amacıyla değil, çok daha önemli bir iş için kullanır: Apollon gibi Artemis de insanları oklarıyla vurup öldürür. Ansızın ölüm erkekler için Apollon'un, kadınlar için Artemis'in oklarıyla olur, bu çeşit ölüm ise tatlı bir ölüm sayılır. Andromakhe'nin anası, Niobe'nin kızları, daha başka kadınlar hep bu oklarla can verir, kimi zaman Artemis öldürücü okunu öç ya da ceza amacıyla atar (Niobe), ne var ki destanlarda kardeşiyle paylaştığı bu üstün güç başka hiç bir tanrıya vergi değildir. Çocuk doğururken ölen kadınların ölümü de Artemis'ten gelmedir. Bu yüzdendir ki doğumla doğrudan doğruya ilgili bir tanrıça olarak Hera Artemis'e "<i class="calibre1">Sen kadınlar için bir aslansın</i>" der (İl. XXI 483) ve Zeus babanın kızına bu yetkiyi verdiğine yakınır.</p>
	<p class="block6">İlyada'da sözü edilen başka efsanelerde de Artemis doğa güçlerini ve özellikle hayvanları elinde tutan "<i class="calibre1">potnia theron</i>" olarak gösterilir, Meleagros'un babası Oineus'a kızdığı için ülkesine korkunç bir yaban domuzu salar (Meleagros), Agamemnon avlanırken kutsal bir geyiğini öldürüp böbürlendiği için İphigeneia kurbanını şart koşar, böylece Troya savaşının da, Akha'ların başkomutanı Agamemnon'un da kaderini dileğince saptar (<i class="calibre1">Agamemnon, İphigeneia</i>).</p>
	<p class="block6">Artemis'in avcı kız ve kesinlikle kız oğlan kız olarak nitelikleri Homeros destanlarında pek belirtilmiş değildir. Yalnız Odysseia'da denizden kurtulan Odysseus Phaiak'lar kralının kızı Nausikaa'yı hizmetçilerinin arasında görürken şöyle seslenir (Od. VI, 149 vd.):</p>
	<p class="block4"> </p>
	<p class="block13">"Yalvarırım, kraliçem sana,</p>
	<p class="block13">ister tanrı ol, ister insan.</p>
	<p class="block13">Yaygın göklerdeki tanrılardansan,</p>
	<p class="block13">ulu Zeus'un kızı Artemis olmalısın,</p>
	<p class="block13">görünüşün, boyun bosun, dipdiri </p>
	<p class="block13">bedeninle tıpkı osun.</p>
	<p class="block13">........"</p>
	<p class="block4"> </p>
	<p class="block6">Burada Odysseus'un demek istediği şu: Tanrıçaların da, kadınların da en güzelisin. Nitekim birçok yerlerde Artemis "<i class="calibre1">Kalliste</i>" (en güzeli) adıyla anılır. Doğada egemen, canlıların ölüm, kalımını elinde tutan güçlü tanrıça kavramından doğanın içinde hayvanlarla birlikte yaşayan, ormanlarda derelerde ağaç ve su perileriyle dolaşıp eğlenen avcı kız ve özellikle kız oğlan kız tanrıça kavramına geçiş, yani Efes'li Artemis'ten Hellenistik ve Latin şiirindeki Diana'ya geçiş kolayca anlaşılır doğal ve olağan bir geçiştir. Sürekli bir evre içinde gördüğümüz Artemis figürü böylece avcılık ve bakirelikle ilgili efsane ve masallarda rol almış (ör.Aktaion) ve ay tanrıçası Selene, gecenin karanlık güçlerine egemen Hekate ile bir tutulmuştur. Biz yalnız şunu belirtmek isteriz ki, mythos'un kaynağı sayılan Homeros destanlarında karşımıza çıkan Artemis sonraki yazının avcı tanrıçasından çok kişiliğinde dişi yaratığın üç aşamasını, yani kızlık, kadınlık ve analık aşamalarını da birleştiren büyük Efes'li tanrıçaya benzemektedir. Burdan çıkan sonuç da şu ki, Yunan din ve efsanesindeki Artemis kaynağını Anadolulu tanrıçadan almaktadır, birçok mythos yazarlarının bugüne dek ileri sürdükleri tezin tersine Yunan asıllı olan Artemis sonradan Asia'lı Ana Tanrıça ile birleştirilmiş değildir. Bu tanrıçanın başka önemli bir kaynağı da Girit'tir. Britomartis ve Diktynna diye anılan Girit'li Artemis'ten bu adlar altında söz edilecek, Efes'li Artemis ise ayrı bir bölüme konu olacaktır.</p>
	<h4 class="block14">(4) EFESLİ ARTEMİS. </h4>
	<p class="block6">Ephesos kazıları sırasında bulunan biri büyük, ikisi küçük üç Arte mis heykeli arkeolojide olduğu kadar, dünya din tarihinde de çığır açmıştır, Çünkü çok memeli Artemis figürlerinden daha önce ortaya çıkıp Avrupa müzelerinde korunan tek tük örnekler var idiyse de, bu tanrıça tipinin Efes'e özgü olduğu ve Efes'te yapıldığı kesinlikle bilinmiyor, yahut bilinse bile Ege tarih ve sanatına ışık tutmak amacıyla değerlendirilmiyordu. Bugün bu Artemis heykellerini canlı canlı karşımızda görmekle, yalnız bu tanrıçayı değil, onunla ilgili bütün bir tanrı dünyasını, arkasında da koca bir tarih çağını aydınlatabiliyor, gizli ya da karanlık kalmış birçok bilimsel sorunun çözümüne gidebiliyoruz. Dahası var, değeri paha biçilmez, güzelliği dillere destan Artemis Ege'nin şanını dünyaya yayarak Türkiye turizmine çok önemli bir ileri adım artırmıştır. Halikarnas Balıkçısı Cevat Şakir'in İngilizce olarak yazdığı ve İzmir Tercüman Rehber Derneğince 1971'de yayımlanan "Asia Minör" adlı broşür Efes'li Artemis üstüne bütün bilgileri toplamakta ve tanrıçanın bugüne dek yapılmamış bir tanımını yapmaktadır. Aşağıdaki yazıda bu broşürden faydalanılmıştır:</p>
	<p class="block6"><b class="calibre2">a) </b><span class="text4">Kaynağı</span>. Efes'li Artemis'in kaynağı hiç şüphe yok ki Anadolulu Ana Tanrıçadır. Sümer'lerden önce var olduğu Çatalhöyük kazılarından anlaşılan ve Sümer'lerce Mâ ya da Marienna, Hitti'lerce Kupapa, Kubaba ya da Hepa, Suriye'den Arabistan'a kadar olan bölgede Lat, Girit'te Rhea, Phrygia'da Kybele, Lykia'da Leto olarak adlandırılan bu büyük bereket tanrıçasının Efes'e ne zaman geldiği, orada Artemis adıyla kültünün ne zaman başladığı kesinlikle saptanamazsa da, bu tanrıçanın Phrygia, Lydia ve Minoen Girit kültlerinin etkisi altında çeşitli evreler geçirerek yukarda adları sayılan tanrıçalardan ayrıldığı ve bugün Efes'li Artemis biçmine girdiği apaçıktır. Bu evreyi çağı çağına izleyemezsek de, arkeolojik bulgularla yazılı metinlerin karşılaştırılmasından Efes'li Artemis'in İsa'dan önce II. bin yılda Efes yöresine yerleşmiş olduğu kanısına varılabilir.</p>
	<p class="block6"><b class="calibre2">b) </b><span class="text4">İmgesi</span>. Ana Tanrıça'nın bütün Akdeniz çevresinde ve özellikle Orta Anadolu'da bulunmuş çeşitli imgeleri, idol, figürin ve küçük heykelleri arasında Efes'li Artemis apayrı bir yer tutar. Efes'teki Artemision adlı tapınağında çok memeli, başı taçlı, gövdesi birçok figürlerle örtülü, ayakta duran, büyük boy heykeli herhalde çok eski, ilkel bir imgenin geliştirilmiş biçimidir. Bu ilkel imge ise bir "<i class="calibre1">ksoanon</i>", yani hemen de hiç yontulmamış bir tahta heykel, ya da Pessinus'taki Kybele için olduğu gibi bir "<i class="calibre1">diopetes</i>" yani gökten düşmüş sayılan bir taştı. Zamanla tanrıçanın imgesi zengileşerek, Artemis'in bütün niteliklerini dile getiren yüklü ve süslü bir heykel olmuştur.</p>
	<p class="block6">Bu haliyle Artemis heykeli tanrıçanın doğaya egemenliğini de, uygarlığın her türlüsünde yöneticiliğini de simgeler: Başının üstünde üç kat kule biçiminde üç tapınak taşır, bununla kırları olduğu kadar şehirleri de koruduğu gösterilir; derin ve ciddi bakışları sonsuzluğa dikilidir, tanrıçanın ulu gücünü yansıtır, ensesi dolunay biçiminde bir diskle çevrilidir, alnında hilâl taşır, böylece ay tanrıçası olduğu belirlenir, diskin her iki yanında beşer griffon, yani kartal başlı aslan vardır ve boynunda zodiak işaretlerinden örülmüş kalın bir gerdanlık sarkar. Onun altında da dört kat meme görülür. "<i class="calibre1">Polymastos</i>" yani çok memeli diye tanımlanan heykelin meme sayısı 17 ile 40 arasında değişir. Ama bu memelerin ucu olmadığından kimi bilginler bunları hurma ya da erkek arı gövdeleri diye yorumlamak yoluna gitmişlerdir. Tanrıçanın Arı Kraliçesi unvanıyla ilgili görülen bu sarkıntılar ne olursa olsun, Artemis'in bolluk ve bereket simgeleridir. Eteği altı kat dörtgen biçiminde plaklara bölünmüştür, her dörtgenin içinde kabartma aslanlar, keçiler, boğalar, griffon'lar, sfenks'ler ve arılar görülür, bunların ortada olanları üçer üçer dizilmiştir. Gövdesini saran bütün bu simgesel süsler tanrıçanın kutsal tahta yonutuna zaman zaman giydirilen birer giysi niteliğinde olsa gerek. Nitekim Efes'te tanrıçanın giysilerini korumakla görevli soylu genç kızlar bulunduğu, bunların kız oğlan kız oldukları sürece hizmet gördükleri, evlenince ayrılıp yerlerini başka kızlara bıraktıkları bilinir. Tanrıça heykelinin değişmez kutsal simgelerinden biri de üç sayısıdır. Bu sayı ile Artemis'in üçlü karakteri dile gelmekte, hem kız, hem evli kadın, hem de ana olarak yaşam sürecinin bütününe egemenliği simgelenmektedir. Tanrıça evrenseldir: Sürekli değişim halinde olan ayı etkisi altında tutar, doğum yeri çok doğurgan diye bilinen bıldırcınla ilgilidir, arıların kraliçesi, uygarlığın koruyucusudur, gökte ve yeryüzündeki gerçek ve gerçeküstü bütün yaratıklar onun buyruğundadır. İnsanların da, hayvanların da ecesi, bütün doğanın yöneticisidir.</p>
	<p class="block6">Efes'li Artemis'in Ana Tanrıça ile paylaştığı bu nitelikleri İonya'ya özgü bir biçimde ve Prygia'da tapınılan Kybele'ninkilerden ayrı motif ve simgelerle dile getirmesi, üstünde durulması gereken bir özelliktir, İonya, düşünürleri ve sanatçılarıyla uygarlık dünyasına nasıl öncülük etmişse, Ana Tanrıça imgesini yaratmakta da başka hiçbir ülke ve yörede erişilemeyen bir yetkinliğe ulaşmış, göz kamaştırıcı bir başarı ortaya çıkarmıştır. Bu eşsiz sanat anıtıyla çığır açıcı eşsiz bir düşüncenin taşıyıcısı olan Efes'li Herakleitos arasında ilişki kurmamak için kör olmalı. Kaldı ki doğada akışı görüp evreyi ilk dile getiren büyük filozofun düşüncesini Artemis tapınağında tanrıçanın imgesine baka baka geliştirdiğini de biliyoruz.</p>
	<p class="block6"><b class="calibre2">c) </b><span class="text4">Tapınağı</span><b class="calibre2">.</b> Artemis'in Efes'teki tapınağı Artemision dünyanın yedi harikalarından biriydi. İlkçağ yazarları onu anlatmakla bitiremezler. 190 metre boyunda, 55 metre enindeki yapı İonya üslubunda 127 sütun üstüne kurulmuştu. 15 metre yükseklikteki bu sütunların 36'sı kabartmalarla süslüydü, bunların biri ünlü heykeltıraş Skopas'ın elinden çıkmıştı. Sunağı Praksiteles'in eseriydi, içinde bulunan Amazon'lar anıtının heykellerinin yapılmasında Polykleitos, Pheidias, Kresilas, Kydon gibi Yunan ilkçağının en büyük sanatçıları çalışmış, resimleri Efes yurttaşı olan Apelles'in elinden çıkmıştı. En parlak çağında Artemision Atina'daki Parthenon'dan dört kat büyük olup akıllara durgunluk veren bir yapıydı.</p>
	<p class="block6">Artemis'e adanmış kutsal bir alanda I.Ö. 652 yılında bitirilen ilk taş tapınak Kimmer'lerin Anadolu'ya saldırısında yıkılmış ve İ.Ö. 564-546 yıllarında, bir dünya harikası sayılan asıl Artemision kurulmuştu. Büyük İskender zamanına kadar tapınak olduğu gibi kalmış ve Ege yöresini ele geçiren yabancı idarelerce de saygı görmüştü. İskender'in doğduğu İ.Ö. 356 yılında Tapınak Herostratus denilen ve bir deli olduğu ileri sürülen bir Efes'linin eliyle yakılmış. Bu kadar koca bir yapının bir adam tarafından nasıl yok edilebileceği bir sır olarak kaldığı gibi, bu işte tapınağın paha biçilmez hazinelerini ele geçirmeyi düşünen rahiplerin parmağı olduğu sanılır. 30 yıl sonra tapınağın yeniden yapılmasına başlanmış ve Lydia kralları gibi İskender de yapımına büyük bağışlarla katılmıştır. Yunan ve Roma ilkçağı boyunca uygar dünyanın hayranlığını üstüne çeken Artemision barındırdığı sayısız rahip ve görevli heyetleriyle başlı başına bir idare haline gelmiş, para basımı, kredi ve bankacılık işlemlerine önayak olmuş ve bu yolda uluslararası bir alışveriş kurumu meydana getirmiştir.</p>
	<p class="block6">Bu dünya harikasının yerinde yeller esmesi, İngiliz çukuru denilen bir bataklık haline dönmesi Hıristiyanlıkla başlayan korkunç bir çapulculuk hareketinin sonucudur. Aziz Paulus'un Efes'e gelişinde yeni dine karşı direnen Efes'liler Bizans imparatorluğunun yağmacılığına karşı koyamamışlar, zamanla dünya harikasının taşları bir bir sökülerek Ayasofya'nın yapımına yaramıştır. Eşsiz mermer ve taşların geri kalanı da Efes'teki Sen Jan kilisesinde kullanılmıştır. İki üç yüzyıl önce British Museum'un Efes'e yolladığı bir arkeolog grubu da ne bulduysa İngiltere'ye aktarmış, böylece Artemis'in dillere destan tapınağı boyuna taşıp şehri sular altında bırakan Kaystros'un (Küçük Menderes) da yardımıyla kurbağaların ötüşüp oynaştığı bir batak haline gelmiştir.</p>
	<p class="block6">Artemision'da görevli bulunan çeşitli rahip heyetleri ve tapınağın Ege'nin yaşamındaki engin rolü üstüne burada daha çok ayrıntıya gidemeyeceğimizden Halikarnas Balıkçısı'nın yukarda sözü geçen "Asia Minör" adlı kitabına başvurulmasını salık veririz. Bu heyetlerden Kybele bölümünde de söz edilecektir.</p>
	<p class="block6"><b class="calibre2">d) </b><span class="text4">Etkisi</span>. Ana Tanrıçanın bir simgesi olan Efes'li Artemis'in Phrygia'lı tanrıça Kybele kadar etkisi olduğu ve adı ortadan silindikten sonra da başka tanrısal varlıkların arkasında gizli bir yaşam sürdürdüğü bir gerçektir. Artemis'i sürdüren en belirli tanrı kişiliği hiç şüphesiz ki Meryem Ana'dır. Aziz Paulus'u Efes tiyatrosunda dinledikten sonra ilkin direçle karşılayan ve isa ya da Meryem'den bize ne, bizim tanrıçamız büyük Artemis'tir diyen Efes'liler zamanla gevşemişler, denemez. Onlar, kültür süreçlerinde eşi az görülen bir transposition örneği vermişler, yani inandıkları, tapındıkları büyük tanrıça kendilerine yasak edilince, inançları yüzünden akla, hayale sığmaz İşkence ve saldırılara uğrayınca Meryem diye karşılarına çıkarılan ve zorla kabul ettirilen tanrısal varlığa Artemis'in bütün niteliklerini aktarmışlar, böylece inançlarının özü korunduğu gibi Meryem Ana'yı yüceltmişler, onu da büyük bir ana, büyük bir tanrıça nitelikleriyle dünyada tutulabilen bir varlık olarak yaratmışlardır. Onun içindir ki Meryem Ana' nın Efes'e getirilmesi, Efes'te Bülbül dağındaki tapı yerinde yaşayıp ölmesi olayı bir gerçek olsun ya da olmasın, Meryem Ana imgesi Efes'le yakından ilgilidir, Meryem Ana Anadolu'nun ve özellikle Efes'in bir yaratısı, bir başarısıdır denebilir. Tarihte bir kültür sürecinin kesintisizce korunmasını başarmak, insanlığa kök salmış birkaç inancın çağlar boyunca ve gelip geçen sayısız uluslar, yönetimler, değişmelere karşın sürdürülmesini sağla-mak uygarlık denilen büyük kavramın bir belirtisidir. Bu yüzdendir ki Efesli Artemis bugün karşımızda olanca canlılığıyla yaşamaktadır.</p>
	<h3 id="toc_id_121" class="block12">Asia. </h3>
	<p class="block6">Okeanos'la Tethys'in sayısız kızlarından biri. Bir kaynağa göre, Asia Titan İapetos'la evlenip Atlas, Prometheus, Epimetheus ve Menoitios'u doğurmuştur. Başka kaynaklar bunun Asia değil, Klymene olduğunu ileri sürerler (Tab. 3).</p>
	<p class="block6">Bu Okeanos kızı adını Asya kıtasına vermiştir. Ne var ki Homeros destanlarında Asia bütün kıtanın değil, yalnız Batı Anadolu'nun adıdır. Özellikle, İlyada'nın ünlü dizeleri (İl. II, 459 vd.) eski Maionia, yani Gediz ovası için kullanılmaktadır.</p>
	<h3 id="toc_id_122" class="block12">Askalaphos. </h3>
	<p class="block6">(1) Ares'in oğlu. İtalya'da anlatıldığına göre, Aktor'un kızı Astyokhe savaş tanrıyla gizlice sevişir ve Askalaphos'la İalmenos'u doğurur. Boiotia'da Orkhomenos şehrinde hüküm süren bu iki kardeş Troya savaşına otuz gemiyle katılırlar (İl. 11, 512-516). Savaş bitince İalmenos Yunanistan'a dönmez, Karadeniz kıyılarında bir şehir kurup oraya yerleşir. Askalaphos'la İalmenos Argonaut'lar seferine de katılırlar. İalmenos Helene'nin talipleri arasında yer alır.</p>
	<p class="block6">(2) Yeraltı ırmaklarından Akheron'un oğlu. Persephone ölüler ülkesine indiği zaman Hades tanrıçaya oruç tutup hiçbir şey yemezse gene yeryüzüne dönebileceğini söylemişti. Ama Persephone dayanamayıp bir nar ısırmış, Askalaphos da bunu görmüş, gitmiş, Hades'e haber vermiş, Persephone'nin anası Demeter de öfkesinden onu gece kuşuna çevirmiş. Başka bir anlatıma göre, Demeter Askalaphos'u kocaman bir kaya ile ezmiş de, Herakles Hades'e indiği zaman bu kayayı kaldırmış. Askalaphos o zaman bir gece kuşu oluvermiş.</p>
	<h3 id="toc_id_123" class="block12">Askanios. </h3>
	<p class="block6">Aineias'la Kreusa'nın oğlu (Tab. 17). Başka bir kaynağa göre, Askanios Troya'da doğmamış, babası İtalya'ya göçtükten sonra Lavinia'dan olmuştu. Oysa efsanelerin çoğu Aineias'ın Troya yangını sırasında babası Ankhises'i omuzlarına alarak ve Askanios'u elinden tutarak kaçtığını anlatırlar.</p>
	<p class="block6">Vergilius'un "<i class="calibre1">Aeneis</i>" destanında Askanios (Lat. Ascanius)'tan uzun boylu söz edilir. Ascanius babasının biricik umudu, büyükannesi tanrıça Aphrodite'nin gözbebeği, sevimli bir delikanlıdır. Aeneas öldükten sonra Ascanius Latin'lere kral olur, Etrüsk'lere karşı savaşa girişir ve babası Lavinium şehrini kurduktan otuz yıl sonra kendisi Alba Longa'yı kurar. Lavinia'nın kurduğu bir düzen sonucunda Ascanius Latin'lerin hışmına uğrar ve Alba krallığı Lavinia'nin oğlu Silvius'a kalır.</p>
	<p class="block6">Aeneis'te Ascanius'un başka bir adı İulus'tur. Roma'ya imparatorlar veren İulii soyu (Julius Caesar da bu soydandır) Aeneas'ın oğlundan ve dolayısıyla tanrıça Venus'tan gelmekle övünürdü.</p>
	<h3 id="toc_id_124" class="block12">Asklepios. </h3>
	<p class="block6">Yunan dünyasında hekim tanrı olarak büyük bir ünü olan ve Roma'lıların da Aesculapius adıyla benimseyip tapındıkları Asklepios, Apollon'un oğludur (Tab. 5). Homeros destanlarında Apollon ordulara veba, kıran salan olumsuz, korkunç bir güç diye canlandırıldığı gibi, iyileştirici, derde deva bulan tanrı anlamındaki Paian ek adıyla da anılır. Destanlar boyunca adı geçen hekimlerin hepsi (İlyada'da Makhaon ve Podaleiros) bu Paian tanrının oğulları ve öğrencileri sayıldığına göre, Asklepios'un da karışık bir serüven sonucunda Apollon tanrıdan doğmuş olması bir rastlantı değildir.</p>
	<h4 class="block14">(1) DOĞUŞU. </h4>
	<p class="block6">Thessalia kralı Phlegyas’ın Koronis adlı bir kızı vardır. Apollon'la sevişir ve ondan gebe kalır, ne var ki tanrının dölünü karnında taşırken Arkadya'dan gelme bir yabancıyı da yatağına alır Koronis. Bu olayı tanrıya kutsal kuşu kuzgun haber verir, tanrı da öfkesinden bembeyaz olan bu kuşun tüylerini karaya boyar. Şair Pindaros bu masalı benimsemez, ışık tanrı Phoibos Apollon'un olayı kendi gözüyle gördüğünü ile süreri Koronis korkunç bir cezaya çarptırılır: Bir odun yığınının üstünde diri diri yanacaktır. Alevler Koronis'i yalamaya başlar, kadın can vermek üzeredir ki, Apollon kanından olan çocuğun yok olmasına katlanamaz, ölünün karnından dölünü çıkarır ve büyümesi için at adam Kheiron'a teslim eder. Bu olay hekim tanrının son anda kurtarıcı olarak yetişmesinin simgesidir. Asklepios'a hekimlik sanatını öğreten Kheiron doğanın içinde yaşayan, doğanın sırlarına ermiş bir varlıktır. Sağlığın kaynağı da doğada olduğuna göre Kheiron'un açık havada, güneşin altında, şifalı sulardan ve otlardan faydalanma yollarını bilmesi şaşılacak bir şey değildir.</p>
	<h4 class="block14">(2) EFSANESİ VE SANATI. </h4>
	<p class="block6">Asklepios böylece usta bir hekim olarak yetişir, hekimliğin ve cerrahlığın bütün bilgilerini edinir, ama bununla da kalmaz ölüleri diriltmek yoluna bile sapar. Bunun sırrını efsane şöyle açıklar: Tanrıça Athena Gorgo canavarı öldüğü zaman bedeninden akan kanı toplamış ve Asklepios'a vermiş. Gorgo'nun sağ tarafındaki damarlarda dolaşan kan zehirli, sol tarafındaki damarlardaki ise faydalıymış. Bu şifalı kanı Asklepios ölüleri diriltmek için kullanırmış. Epey adam da diriltmiş, bunların arasında Kapaneus, Lykurgos, Minos'un oğlu Glaukos ve Theseus'un oğlu Hippolytos’da varmış (<i class="calibre1">Phaidra</i>). Zeus doğal düzeni bozan hekim tanrının bu aşırı gücünden kuşku duymaya başlamış, bu haddini bilmezliği cezasız bırakmamış, Asklepios'un üstüne bir yıldırım salmış, yakmış, yok etmiş onu. Ama Apollon da oğlunun öcünü almış, Zeus'a yıldırımı bağışlayan Kyklop'ları öldürmüş, sonra da oğlu Asklepios'u gökte burçlar arasına yerleştirmiş. Bir süre de ayrılmış Olympos'tan (<i class="calibre1">Admetos</i>).</p>
	<p class="block6">Asklepios sanatını kızı Hygieia (Yun. sağlık anlamına gelir) ve Asklepiades (yani Asklepios-oğulları) diye sıkı bir lonca düzeni içinde birleşen hekimlerin aracıyla ilkçağ sonuna dek sürdürmüş bir tanrıdır. Öyle ki, hepsi halefleri, rahipleri, oğulları sayılan yaşamış hekimler bile onun efsanelik kişiliğinden faydalanmışlardır. Örneğin Kos (Istanköy) adasında hekimlik yapan Hippokrates'in bile hayatının ne kadarı gerçek, ne kadarı masal bilinmez bugün.</p>
	<h4 class="block14">(3) TAPINAKLARI. </h4>
	<p class="block6">Asklepios tanrının tapınaklarına " Asklepieion" denir. Bunlardan en ünlü birinin eski Pergamon, bugünkü Bergama'da bulunuşu hekim tanrıya adanmış bu tapınak hastanelerin ne biçim yerler olduğunu bize açık açık göstermektedir.</p>
	<p class="block6">Yunanistan'da en ünlü Asklepios tapınağı Epidauros'tadır. Bugün bile kullanılmakta olan tiyatrosu büyük heykeltıraş Polykleitos'un planlarına göre yapılmış. Hiçbir Asklepieion Bergama'nınki kadar yaygın ve çok yönlü değildir. Hellenistik çağda kurulmuş olan bu kutsal alan Asklepios'tan başka tanrıça Hygieia'yı ve herhalde Asklepios kültünden önce Anadolu'da bulunan Telesphoros'u bir araya getirmekte, ilkçağda şifalı su, iyi hava, kaplıca gibi fizik tedavilerin yanıbaşında telkin, eğlence ve kültür yoluyla hekimliğin ne kadar ileri gittiğini göz önüne sermektedir. Anadolu'ya özgü bir nitelik taşıyan bu Asklepieion'un başka hiçbir yerde benzeri olmadığı gibi, ne hazineler sakladığı da büsbütün ortaya çıkmış değildir. Simgelediği tüm tedavi anlayışının ve yönteminin izlerine olsa olsa Selçuk ve Osmanlı çağlarındaki benzeri yapıtlarda rastlanır.</p>
	<p class="block6">Anadolu Asklepios efsanesine de bir katkıda bulunmuştur: İnsanları iyi ede ede ölüme meydan okuyan Asklepios'u Zeus yıldırımıyla yere serince, ünlü hekimin son deminde yazdığı bir reçete oradaki bir otun üstüne düşüvermiş, yağmur yağmış, yazının özü böylece ota karışmış ve her derde deva sarmısak meydana gelmiş.</p>
	<h3 id="toc_id_125" class="block12">Asopos. </h3>
	<p class="block6">Korinthos körfezine dökülen Peleponez ırmağı; bütün ırmaklar gibi Okeanos'la Tethys'in oğlu sayılır. Metope adlı bir ırmak kızıyla evlenip iki oğluyla yirmi kızı olur. Bunlardan Aiginia'yı (Tab. 21) Zeus kartal biçimine girerek kaçırır. Korinthos kralı Sisyphos olayı Asopos'a haber verir, o da öfkesinden taşıp bölgeyi altüst eder. Zeus ceza olarak Sisyphos'u Hades'e atar, ırmak tanrının üstüne de yıldırım salıp sularını geri çekmeye zorlar (<i class="calibre1">Sisyphos</i>).</p>
	<h3 id="toc_id_126" class="block12">Asterie. </h3>
	<p class="block6">Titan çifti Koios'Ia Phoibe'nin kızı, Perses'in eşi ve Hekate'nin anası (Tab. 4). Zeus Asterie'ye âşık olup onu kovalamaya başlar. Kız da bıldırcın biçimine girip habire kaçar, sonunda kendini denize atıp kayalı bir ada haline gelir. Bıldırcın anlamına gelen Yunanca ortyks kelimesinden bu adaya Ortygia denmiş. Sonraları Asterie'nin kız kardeşi Leto Apollon'la Artemis'i bu adada doğurmuş Ortygia adasının Delos'un eski adı olduğu ileri sürülür (<i class="calibre1">Artemis</i>).</p>
	<h3 id="toc_id_127" class="block12">Astraia. </h3>
	<p class="block6">Bazı mythos yazarlarına göre Zeus'la Themis'in kızı. Namuslu ve erdemli bir bakire olan Astraia dünyanın altın çağlar yaşadığı dönemde insanlar arasında kalırmış. Ama ahlaksızlık yeryüzünde artınca, Astraia kız kardeşi Pudicitia (Utanç) ile birlikte gökyüzüne çıkmış ve Bakire burcu olmuş. Daha çok Latin yazarlarında adı geçer.</p>
	<h3 id="toc_id_128" class="block12">Astyanaks.</h3>
	<p class="block6">Hektor'la Andromakhe'nin oğlu. Adını Homeros, ünlü çiftin batı kapılarında buluştukları sırada şöyle açıklar (İl. VI, 399 vd.):</p>
	<p class="block4"> </p>
	<p class="block13">Andromakhe karşıladı Hektor'u </p>
	<p class="block13">dadı da arkasından geliyordu, </p>
	<p class="block13">memedeki yavrucağızı taşıyordu kucağında, </p>
	<p class="block13">Hektor'un gözbebeğiydi o, </p>
	<p class="block13">ışıldayan yıldıza benziyordu, </p>
	<p class="block13">Hektor Skamandros’lu derdi ona, </p>
	<p class="block13">başkaları Astyanaks, şehrin kralı, derdi, </p>
	<p class="block13">İlyon 'u tek başına koruyan Hektordu da </p>
	<p class="block13">ondan. </p>
	<p class="block15"> </p>
	<p class="block6">Bebek babasının sorguçlu tunç tolgasnıdan ürküp ağlamaya başlayınca, Hektor onu kollarına alır ve bir gün babası kadar ünlü olması İçin yakarır.</p>
	<p class="block6">Hektor'un ölümünden sonra, Andromakhe sevgili kocasına yaktığı ağıtta Astyanaks'ın yetim olarak çekeceği çileyi tasarlayıp dile getirir. Oysa onunla bile kalmaz, Akha'lar Troya'yı yangına verdikleri gece yiğitlerden biri (Odysseus ya da Akhilleus) Hektor'un çocuğunu surlardan aşağı atıp öldürür (<i class="calibre1">Andromakhe</i>).</p>
	<h3 id="toc_id_129" class="block12">At-Adam. </h3>
	<p class="block16">Bkz. Kentauros.</p>
	<h3 id="toc_id_130" class="block12">Atalante. </h3>
	<p class="block6">Arkadya (ya da Boiotia) bölgelerinde Artemis'i simgeleyen bir avcı kız. Arkas'ın torunu, Lykurgos'un oğlu olan babası İasos erkek çocuğu olsun istermiş, Atalante kız olarak doğunca, onu bir dağ başına bırakmış. Bebeği bir dişi ayı emzirmiş, sonra da avcılar alıp büyütmüşler, yaman bir avcı olarak yetişmiş Atalante, koşuda kimse geçemezmiş onu. Ama kız oğlan kız kalmak istediği içindir ki, ırzına geçmeye yeltenen iki at adamı öldürdükten sonra, taliplerini kendisiyle koşuda yarışmaya zorlar, hepsini geçer ve sonra da kargısıyla vurur öldürürmüş. Kalydon avına da katılıp orada büyük bir başarı kazanmış olan Atalante'yi Melanion (ya da Hippomenes) yenmiş, koşuya başlamadan önce yanına üç altın elma almış (bunlar Aphrodite'nin Kıbrıs'taki tapınağından, ya da Batı Kızlarının bahçesinden gelmeymiş), Atalante'nin yaklaştığını görünce elmalardan birini yere düşürür, kız da dayanamaz, eğilip toplar, böylece geri kalırmış. Melanion yarışı kazandıktan sonra, Atalante'yle evlenmiş, ama bir gün av dönüşü karı-koca Zeus'un (ya da Kybele'nin) tapınağına girmişler, orada sevişmişler. Bu saygısızlığa içerleyen tanrılar ikisini de aslana çevirmişler (<i class="calibre1">Meleagros</i>).</p>
	<h3 id="toc_id_131" class="block12">Ate. </h3>
	<p class="block6">Eski Yunan düşününe özgü soyut bir kavram ve onu simgeleyen dişi cinsten tanrısal bir varlık. Hesiodos'a göre Ate, kavga tanrıçası Eris'ten doğmuştur. Akıl, insanın gerçeği olduğu gibi görmesini, iyiyi kötüden ayırt etmesini sağlayan yetidir. Aklı başından alınır, gözü karartılırsa, aldanır, basireti bağlanır ve gaflete düşüp hata işler, suç işler, günah işler. Bunun sonucunda da cezaya çarpılır. </p>
	<p class="block6">Çağdaş dillerde karşılığı zor bulunan bu kavram Türkçemizde en iyi "<i class="calibre1">gaflet</i>" sözcüğüyle karşılanabilir, ne var ki derin dinsel anlamı ve insanlık dramında bu kavramın oynadığı büyük rol gene de yansıtılmış olmaz. En iyisi Yunan kaynaklarının kavramı nasıl tanımladıklarına bakmaktır. İlkin Homeros'u alalım. İlyada destanının asıl konusu Akhilleus'la Agamemnon arasındaki kavga sona erince, krallar kralı hata ettiğini kabul eder ve şöyle der (İl. XIX, 85):</p>
	<p class="block4"> </p>
	<p class="block13">Akhalar sık sık söylediler bana bunu, </p>
	<p class="block13">bana çıkıştılar, ama suçlu değilim ben, </p>
	<p class="block13">Zeus, Kader, karanlıkta yürüyen Erinys </p>
	<p class="block13">o toplantıda çeldiler aklımı, </p>
	<p class="block13">düşürdüler kötü bir çılgınlığa (Ate) </p>
	<p class="block13">aldığım gün Akhilleus 'un onur payını, </p>
	<p class="block13">benim elimden ne gelirdi ki? </p>
	<p class="block13">Tanrı getirir her şeyin sonunu. </p>
	<p class="block13">İnsanları şaşırtan çılgınlık büyük kızıdır </p>
	<p class="block13">Zeus 'un, </p>
	<p class="block13">uğursuzun inceciktir ayakları, basmaz yere, </p>
	<p class="block13">konar insanların kafalarına, bela olur, </p>
	<p class="block13">onu bunu alır ağının içine. </p>
	<p class="block13">Bir gün Zeus'u bile şaşırttı o, </p>
	<p class="block13">insanlardan, tanrılardan üstün Zeus'u.</p>
	<p class="block4"> </p>
	<p class="block6">Ate Zeus'u bile aldatmıştır: Tanrı Mykene krallığını Perseus'un ilk doğacak olan torununa vereceğini söyledi ve bunun Herakles olacağını sandı, oysa Hera'nın bir oyunuyla Herakles'ten önce Eurystheus doğdu ve yiğit böylece bu akrabasına kul, köle olmak zorunda kaldı. Zeus Ate'nin bu düzenine kızarak onu saçlarından tutup tiksintiyle atar Olympos'tan aşağı, Ate de gelir yerleşir insanların arasına.</p>
	<p class="block6">Ate Kader'in elinde bir oyuncaktır ve insana kendi eliyle bilmeden, istemeden nice nice suçlar işletir. Yunan tragedyasının başlıca yürütücüsü bu amansız tanrıçadır. Oidipus babası Laios'u öldürüp anasıyla evlendiğini bilmez, Kaderce bile bile aldatılmış, şaşırtılmıştır. Aiskhylos'un "Persler" tragedyasında Kserkses de Ate'nin kurbanı olur. Ate kralı bütün ordusuyla Boğazları geçmeye kandırır, Salamis'te ordu kırılınca imparatorluk çöker, suç işlenmiştir, geri dönüş yoktur. Ate böylece gözü kararıp suç ve günah işlemiş bahtsız - çoğu kez tanrıların lanetine uğramış - kişiyi öç tanrıçaları Erinys'Ierin eline bırakır. Kişi kurtulacağına, daha beter batar. Çıldırır ya da canına kıyar. Bir tanrı onu suçundan arındırmak yolunu bulamazsa, yeraltında da kurtuluş yoktur onun için. İşte böyle zalim olarak canlandırılmıştır Kader ve onun yardımcısı Ate Yunan efsanesinde (<i class="calibre1">Erinys'ler</i>).</p>
	<p class="block6">Bir efsaneye göre, tanrı Zeus'un öfkelenerek yeryüzüne attığı belalı tanrıça Anadolu'nun Phrygia bölgesindeki bir tepeye düşmüştür. Ate tepesi (Gaflettepe) adı verilen bu tepenin üstüne sonraları İlos İlion kentini kurmuştur. İlion (Troya)'un başına gelen bütün belalar bundandır (<i class="calibre1">İlos, Palladion</i>).</p>
	<h3 id="toc_id_132" class="block12">Athamas. </h3>
	<p class="block6">Yeller tanrısı Aiolos'un oğlu Boiotia kralı Athamas bulut tanrıça Nephele ile evlenir, Phriksos'la Helle adlı biri oğlan, öbürü kız iki çocuğu olur. Athamas Nephele'yi boşar, Kadmos'un kızı İno Nephele'nin çocuklarını kıskanır, ülkede meydana gelen bir kıtlığa son vermek için kocasını Phriksos'u kurban etmeye zorlar. Nephele bunu önler ve çocuklarını altın postlu bir koç üstünde Karadeniz'in Kolkhis ülkesine kaçırır. Ama yolda Helle denize düştüğünden Boğazlara Hellespontos (Helle denizi) denmiştir (<i class="calibre1">Phriksos, Helle</i>).</p>
	<p class="block6">Bir anlatıma göre, Athamas'a karşı büyük bir hınç besleyen tanrıça Hera onu delirtmiş. Deliren Athamas kendi oğullarından birini öldürmüş ve karısı İno'yu da öldürmek için kovalamaya başlamış. İno kaçarak deniz kıyısına varmış ve öbür çocuğuyla birlikte denize atlamış. Sulara karışan İno sonradan bütün gemicilerin fırtınaya tutulunca imdadına koşan bir deniz tanrıçası olmuş. Odysseus'u kurtarmakta da büyük bir rol oynayan (Od. V, 333 vd.) İno'ya Leukothea (<i class="calibre1">Ak tanrıça</i>) da denir (<i class="calibre1">İno</i>). Athamas, İno, Phriksos tragedyalara konu olmuşlar ne var ki bu tragedyalar yitik olduğundan, hangi efsaneleri nasıl işledikleri belli değildir (<i class="calibre1">Argonaut'lar</i>).</p>
	<h3 id="toc_id_133" class="block12">Athena. </h3>
	<h4 class="block14">(1) DOĞUŞU. </h4>
	<p class="block6">Zeus Olympos tanrılarının egemenliğini kurduktan sonra ilkin Okeanos kızı Metis tanrıçayla birleşir (Tab. 9). Metis Yunanca akıl, us, düşünme gücü demektir. Tanrılar tanrısının kendine ilk eş olarak Metis'i seçmesi anlamlıdır, ama onu gebe bıraktıktan sonra dölüyle birlikte kendi gövdesine alması daha da derin bir anlam taşır: Akıl gücü ve ancak onun aracıyla elde edilebilen dünya egemenliği baştanrıdan ayrılamamakta, ürünleri de ancak onun kafasından çıkabilmektedir. Bu kavram ve düşünceyi şöyle dile getirir Hesiodos (Theog. 886 vd.):</p>
	<p class="block4"> </p>
	<p class="block13">Tanrıların kralı Zeus ilk eş olarak </p>
	<p class="block13">Metis'i, bilge tanrıçayı seçti kendine. </p>
	<p class="block13">Metis en çok şey bilendir </p>
	<p class="block13">bütün tanrılar ve ölümlüler arasında. </p>
	<p class="block13">Ama bu tanrıça tam doğuracağı sırada </p>
	<p class="block13">çakır gözlü Athena'yı. </p>
	<p class="block13">Zeus Toprağın ve Göğün öğütlerine uyarak </p>
	<p class="block13">sevdalı sözlerle aldatıp eşini </p>
	<p class="block13">yuttu, gövdesinin içine aldı onu. </p>
	<p class="block4"> </p>
	<p class="block6">İkinci süreç olarak Athena'nın Zeus'un kafasından çıkması şöyle anlatılır (Theog. 924 vd.):</p>
	<p class="block4"> </p>
	<p class="block13">Ve Zeus çıkardı bir gün kendi kafasından</p>
	<p class="block13">çakır gözlü yaman Athena 'yı</p>
	<p class="block13">o dünyayı birbirine katan tanrıçayı,</p>
	<p class="block13">o hiç yorulmadan orduları yöneten,</p>
	<p class="block13">o cenk ve savaş bağrışmalarından hoşlanan</p>
	<p class="block13">yüceler yücesi sayılan tanrıçayı.</p>
	<p class="block4"> </p>
	<h4 class="block14">(2) ADİ VE EK ADLARI. </h4>
	<p class="block6">Zeus'un kızı ve on iki, Olympos tanrısının biri olan Athena (Tab. 5) çoğu zaman iki adla, yani Pallas Athena diye anılır. Athena adının kökeni bilinmedigi gibi, Pallas'ın kaynağı da tartışma konusudur. Pallas adlı bir Titan vardır, adının Yunanca; "<i class="calibre1">pallo</i>", kargı sallamak, atmak anlamına gelen bir kökenden türemiş olduğu sanılır; ayrıca bir efsanede tanrıça Athena'nın Pallas adında Attika'lı bir devi öldürdüğü de anlatılır (Pallas); Athena'nın ek adı bu devlerle ve kargı sallamakla ilgili midir? Bilindiği gibi, bir efsaneye göre, tanrıça Athena babası Zeus'un kafasından silahlı ve elinde kargısı olarak çıkmıştır. Yoksa Pallas ek adı, kız oğlan kız anlamına gelen bir sıfattan mı türemedir ve Pallas Athena mı anlaşılmaktadır? Bunu bugün kesinlikle saptamak güçtür. İlyada'da Zeus sevgili kızına "<i class="calibre1">Tritogeneia</i>" diye seslenir, Triton'dan doğma anlamına gelebilen bu ad da açık değildir, deniz tanrısı Triton'la Athena'nın bir ilişkisi yoktur görünürde, Amphitrite ve Triton adlarında geçen bu "<i class="calibre1">trit</i>" kökeni denizin uğultusunu yansıtan bir ses benzetmesi olabilir, ama Athena'nın denizle tek ilişkisi, anası Metis'in bir Okeanos kızı oluşundandır. Acaba Tritogeneia adı buna mı çağrışımdır?</p>
	<p class="block6">Sıfatları daha belirgin anlamlıdır: Aigis kalkanını taşıyan "<i class="calibre1">aigiokhos</i>" (Aigis), gök gözlü, çakır gözlü "<i class="calibre1">glaukopis</i>" sıfatı tanrıçanın en sevdiği kuş olan "<i class="calibre1">glauks</i>", baykuşla ilgili görülmüştür, olabilir; son olarak "<i class="calibre1">obrimopatre</i>" babası güçlü olan sıfatı doğrudan doğruya baştanrı Zeus'un kızı oluşundandır.</p>
	<h4 class="block14">(3) NİTELİĞİ VE EFSANELERİ. </h4>
	<p class="block6">İlyada'da Athena bir savaş tanrıçası olarak çıkar karşımıza, ama taraf tutar, Akha'lardan yanadır, Akhilleus, Diomedes, Odysseus ve Menelaos'u her fırsatta korur, Troya'lı yiğitlere karşı pis pis düzenler kurmaktan hiç çekinmez. Aslında çirkin bir rol oynar İlyada'da, bu erdem tanrıçası hiç haktan yana görünmez, davranışları hep hırs ve tutkuların etkisiyle olur: Athena'nın Hera ve Poseidon'la birlikte babası Zeus'u nasıl zincire vurmak istediği anlatılır (I, 400), sevmediği, kendisine rakip gördüğü Aphrodite ve Ares'e karşı tutumu insafsızdır, yenilip yaralanmalarına yardım eder, sonra da yüksekten bakar onlara, babası Zeus karşısında da atıp tutar, onu eleştirmekten çekinmez: Akhilleus'Ia Hektor arasındaki savaşta ölüm kur'asını çekecek olan Zeus'u şöyle etkiler (İl. XXII, 127 vd.):</p>
	<p class="block4"> </p>
	<p class="block13">Ne diyorsun kara bulutlu babam, ak </p>
	<p class="block13">yıldırımlı!</p>
	<p class="block13">Kaderi çoktan belli, ölümlü bir adamdır bu, </p>
	<p class="block13">kaçırmak mı istersin onu canlara kıyan </p>
	<p class="block13">ölümden?</p>
	<p class="block13">Yap yapacağını ama, biz tanrılar </p>
	<p class="block13">onaylamayız yaptığını.</p>
	<p class="block4"> </p>
	<p class="block6">Kızının bu sert çıkışlarına yumuşakça karşılık verir tanrıların babası, uyar isteklerine, güler, okşar onu. Ve burada Athena Deiphobos kılığına girerek aldatır Hektor'u ölüme sürükler(<i class="calibre1">Hektor, Deiphobos</i>).</p>
	<p class="block6">Odysseia'da Athena'nın rolü bir başkadır ve anlamlıdır: Zeus'un kendi ağzından duyuyoruz ki Odysseus "<i class="calibre1">ölümlülerin en üstünüdür akıldan yana</i>", bu akıllı adamı akıl ve erdem tanrıçası Athena tutar, tutması da doğal görünür, İlyada'da Zeus'un oynadığı yönetici rolü, Odysseia'da Athena oynar: Odysseus'un da, bütün ailesinin de kaderi onun elindedir, ne kadar olay, eylem ve konuşma varsa, hepsi Athena'nın buyruğu, kılavuzluğuyla olur, tanrıça Odysseus'a Telemakhos'a, Penelope'ye, Nausikaa'ya yapacağı işi, benimseyeceği davranışı esinlemek için bin bir kılığa girer, Mentes olur, Mentor olur, bir genç kız, bir küçük çocuk olur, ama her an varlığıyla oluşu etkiler yönetir. Odysseus'a karşı davranışında da tutarlı bir duygusu belirir tanrıçanın: Çok çile çekmiş yiğide acır, bunca akıl ve dirayetin boşa gitmesini istemez, İlyada'daki tutumunun tam tersine hakkın üstün gelmesini ister. Onun içindir ki destan boyunca Athena'nın kılavuz rolündeki eylem ve davranışlarının, konuşmalarının anlatımına doyum olmaz, tanrıça bu sevimli rolüyle başka destanlara, şiirlere girmiş, denebilir ki Homeros Odysseia'da Odysseus tipini yarattığı gibi Athena tipini de yaratmış ve ölümsüzleştirmiştir.</p>
	<p class="block6">Pallas Athena'nın efsaneleri o kadar çok değildir, kız oğlan kız oluşu ve bu niteliğini yitirmekten çekinmesi, huylanması tuhaf bazı masalların doğmasına yol açmıştır (<i class="calibre1">Erikhtonios, Aglauros</i>). Odysseus'u tuttuğu gibi Argonaut'ları da tutar ve Argo gemisinin yapılmasına yardım eder (<i class="calibre1">Argonaut'lar</i>). El işçiliğini ve el sanatlarını koruyan tanrıça olarak Arakhne efsanesinde rol oynar (<i class="calibre1">Arakhne</i>). Atina'nın kurucusu ve koruyucusu olarak tanrıçanın oynadığı rol de ilginçtir; Attika ilinin ve Atina şehrinin tanrıçası olma hakkını şöyle kazanmış diye anlatılır: Poseidon tanrıyla Pallas Athena bu yetkiyi kazanmak için yarışmaya girmişler, Olympos tanrılarını da yargıç olarak almışlar: Poseidon Atina akropolünün üstünde tuzlu bir göl meydana getirmiş, Athena ise bir zeytin ağacı. Tanrılar, zeytin ağacını tuz gölünden daha yararlı bularak yetkiyi Athena'ya bağışlamışlar, böylece Athena bölge ve kentin yönetimini elde etmiş.</p>
	<p class="block6">Başka şehirler de Athena'yı koruyucu tanrıça olarak benimsemişlerdir, bunların başında Troya gelir. Troya'nın en büyük, en eski ve kutsal tapınağı bugün de kalıntıları görülen Athena tapınağı olduğu gibi, tanrıçanın tahtadan yapılmış ve Pallaidon diye anılan heykeli şehir varlığının simgesi sayılırdı. Bundan ötürüdür ki Palladion'un kaçırılmasıyla ilgili birçok efsaneler doğmuştur (<i class="calibre1">Palladion</i>).</p>
	<p class="block6">Pallas Athena'nın kültü en ilginç biçimiyle Atina'nın klasik çağında kendini göstermiştir.</p>
	<p class="block6">Tanrıçanın onuruna düzenlenen Panathenai bayramı Hellen dünyasında hem din, hem de kültür ve sanat bakımından büyük bir yer tutmuş, Parthenon ve onun kabartmaları gibi ilkçağın en değerli yapıtlarının bazılarını esinlenmiştir.</p>
	<h3 id="toc_id_134" class="block12">Atlantis. </h3>
	<p class="block6">Yunan ilkçağında mythos yaratma işine koyulmamış hiçbir yazar yoktur. Filozoflar bile bu çabaya katılırlar, en başta da Platon. Bazı diyologlarınm sonunda, gerçekdışı ve gerçeküstü bir düzeni örnek olarak göstermek için canlandırdığı öbür dünya efsaneleri bir yana, Timaios ve Kritias diyaloglarında, başka hiçbir kaynakta izine rastlanmayan bir yitik ülke masalı uydurur. Bunu niçin yapar? Timaios'ta Atina'lı devlet adamı ve şair Solon'un Mısır'a gidişi anlatılır, Nil deltasında bulunan Sais kentinin rahipleriyle konuşur Solon, biri ona şöyle der (Tim. 22 b):</p>
	<p class="block16">— Ey Solon, Solon, siz Hellen'ler hep çocuk kalırsınız, yaşlanmış bir tek Hellen yoktur.</p>
	<p class="block16">— Ne demek istiyorsun?</p>
	<p class="block16">— Ruhunuz genç hepinizin, çünkü eski bir geleneğe dayanan ne bir görüsünüz var, ne de zamanla kocalmış bir bilginiz.</p>
	<p class="block6">Bu sözün doğruluğu en iyi mythos'ta görülür, zaman kavramı bilmez mythos, tarih dışı insan gerçeklerini yansıtmak, canlandırmak ve Atina devletine dokuz bin yıl öncesine kadar uzanan bir tarih yaratmak hevesine kapılmış olsa gerek. Her neyse, günümüze dek romanlara, filmlere konu olan ve tarihçilerle coğrafyacıların üstünde kafa patlattıkları Atlantis efsanesi, Timaios diyalogunda başlayıp, bitmemiş Kritias diyalogunda yanda kalıyorsa da, şöyle özetlenebilir:</p>
	<p class="block6">Atlantis, Batıda Herakles sütunları (Cebelitarık) yoluyla Akdeniz'den Okeanos'a çıkıldığı yerde karşılaşılan büyük bir ada ve çevresindeki takımadalara verilen admış. Korkunç depremler sonucunda suların altına gömülen bu ada bir zamanlar Libya ile Asya'nın bir arada kapladıkları alandan daha yaygınmış. Dünyanın kuruluşunda tanrılar yeryüzünü aralarında paylaşırken, Atina, tanrılardan Athena ve Hephaistos'a, Atlantis de Poseidon'a düşmüş. Atlantis yerlilerinden Euenor'un bir kızı varmış. Poseidon, bu kızı sevmiş, onu merkez adaya bir kaleye yerleştirmiş ve beş kuşak erkek çocuk yetiştirmiş onunla birlikte. Tanrı sonra adayı on bölgeye bölmüş, en büyük oğlu Atlas'ı hepsinin kralı olarak öbür oğulları arasında dağıttığı bölgelerin başına getirmiş. Atlantis bitkileri, hayvanları ve özellikle madenleriyle çok zengin bir ülkeymiş: altın, bakır, demir ve "oreikhalkos" (yani dağ bakırı) diye ateş gibi parlak bir madeni varmış; yöneticiler surlar, köprüler, kanallar ve tünellerle bezenmiş kentler, limanlar kurarak ülkeyi son derecede uygar bir hale sokmuşlar. Ülkenin sosyal yapısı, askerlik durumu üstünde durup, başkentte yılda bir yapılan bir törene ve bu tören sırasında kesilen boğa kurbanlarına değindikten sonra, Kritias diyalogu birdenbire kesilir. Ancak Timaios diyalogunda Mısırlı rahibin ağzından öğrenilen Atina'nın dokuz, on bin yıl önce bu ülkeyle savaşa giriştiğidir. Atlantis fazla güç kazanmış ve Akdeniz'in büyük uluslarını köle durumuna sokacak bir saldırıya geçmiş de, Atina hem kenefini, hem de bütün komşularını tek başına kurtarmış bu afetten. Ne var ki, bir gece deprem Atlantis'i haritadan silince, Atina'nın oraya gönderdiği ordu Atlant'larla birlikte yok olur. Atina'nın bu eski tarihi üstünde hiçbir bilgisi olmayışı, bu ünlü olayı bir Mısır'lı rahibin ağzından öğrenmesi bütün öyküyü Platon'un uydurduğu kanısını uyandırmakla beraber, insanda tuhaf bir izlenim bırakmaktadır. Hiçbir zaman çözülememiş bu gizdir ki, Timaios ile Kritias diyaloglarının ütopya, yani hayal beldeleri anlatan öyküler arasında özlü bir yer tutmasına yol açar.</p>
	<h3 id="toc_id_135" class="block12">Atlas. </h3>
	<p class="block6">(1) Titan İapetos Okeanos kızı Klymene (başka bir kaynağa göre Asia) ile evlenir ve Atlas, Menoitios, Prometheus, Epimentheus diye dört oğlu olur (Tab.3). İki tanrı kuşağı arasında bulunup Olympos'lulara baş kaldıran bu dev yapılı yaratıklara eserlerinde özel bir yer ayıran Hesiodos Theogonia'da (Theog. 507 vd.) onları şöyle tanımlar:</p>
	<p class="block4"> </p>
	<p class="block13">İapetos aldı Klymene'yi, </p>
	<p class="block13">güzel topuklu Okeanos kızını, </p>
	<p class="block13">girdi onunla gerdeğe ve bir oğlu oldu: </p>
	<p class="block13">Azgın yürekli Atlas tanrı. </p>
	<p class="block13">Çılgınlığı ve aşırı gücü yüzünden </p>
	<p class="block13">Atlas zorlu bir baskı altında kaldı: </p>
	<p class="block13">Dünyanın bittiği bir yerlerde, </p>
	<p class="block13">güzel sesli akşam perilerinin karşısında </p>
	<p class="block13">dimdik durup ayakta tutuyor göğü </p>
	<p class="block13">başı ve yorulmaz kolları üstünde. </p>
	<p class="block13">Akıllı Zeus 'un ona ayırdığı kader bu.</p>
	<p class="block4"> </p>
	<p class="block6">Homeros'a göre, Atlas göğü değil de, "<i class="calibre1">yeri, göğü birbirinden ayıran direkleri</i>" taşır omuzlarında (Od. 1,54). Herodotos Atlas'ın Kuzey Afrika'da bir dağ olduğunu söyler (IV, 184). Bu dağ şöyle meydana gelmiş: Perseus Gorgo'yu öldürdükten sonra, Atlas'a canavarın kafasını göstererek onu bir kayaya çevirmiş.</p>
	<p class="block6">Atlas'ın çok çocuğu olmuş: Pleione'den Pleiade's ve Hyades kızları, Hesperis'ten Hesperid'ler, yani akşam perileri. Dione ve Kalypso da onun kızları olarak gösterilir.</p>
	<p class="block6">Atlas Herakles efsanesinde de rol oynar (<i class="calibre1">Herakles</i>).</p>
	<p class="block6">(2) Atlantis'in yöneticisi. İapetos oğlu Atlas ile hiçbir ilişkisi olmasa gerek (<i class="calibre1">Atlantis</i>).</p>
	<h3 id="toc_id_136" class="block12">Atreus.</h3>
	<p class="block6">Pelops'la Hippodameia'nın oğlu, Thyestes'in kardeşi, Homeros destanlarında Atreus-oğulları diye anılan Agamemnon'la Menelaos'un babası (Tab. 14 ve 15). Atreus ve Atreus-oğullarının hayat hikâyesi destanlara da, tragedyalara da sonsuz bir konu kaynağı olmuştur. İnsanlık dışı eylem ve tüyler ürpertici faciaları canlandıran bu öyküler Yunan mythos'unun başlıca efsane çemberlerinden biridir.</p>
	<p class="block6">Atreus'a değgin ilk kaynağımız Homeros'tur. İlyada'da (İl.II,100 vd.) Agamemnon'un kral değneği şöyle tanımlanır:</p>
	<p class="block4"> </p>
	<p class="block13">Güçlü Agamemnon, elinde değneği, kalktı. </p>
	<p class="block13">Hephaistos yapmıştı didine didine o </p>
	<p class="block13">değneği,</p>
	<p class="block13">vermişti onu Kronos oğlu kral Zeus'a, </p>
	<p class="block13">Zeus da Argos'u öldüren yol gösterici </p>
	<p class="block13">Hermes'e vermişti, </p>
	<p class="block13">atları kamçılayan kral Pelops 'a vermişti o </p>
	<p class="block13">da,</p>
	<p class="block13">Pelops da erlerin güdücüsü Atreus 'a </p>
	<p class="block13">vermişti,</p>
	<p class="block13">Atreus da bol sürüsü olan Thyestes 'e</p>
	<p class="block13">bırakmıştı ölürken, </p>
	<p class="block13">Thyestes de onu, taşısın diye,</p>
	<p class="block13">Agamemnon 'a bırakmıştı, </p>
	<p class="block13">Bunca adalarda, Argos 'ta boydan boya </p>
	<p class="block13">sözünü geçirsin diye.</p>
	<p class="block4"> </p>
	<p class="block6">Belli ki Homeros Atreus-oğullarının başına kuşaktan kuşağa süregelen laneti bilmiyor, daha doğrusu tragedyanın vazgeçilmez konusu olan suç ve lanet zincirlemesi destandan sonra efsaneye katılmış bir motiftir. Atreus-oğulları efsanesi bu ilenme sürecinin en parlak örneklerinden biridir. İlk lanetleme Pelops'la başlar: Atreus'la Thyestes babaları Pelops'un bir nympha'dan olan oğlu Khrysippos'u anaları Hippodameia'nın yardımıyla öldürürler. Pelops iki oğluna lanet okur, onları sürer. Atreus'la Thyestes Mykene'de kral Sthenelos'un yanına sığınırlar. Sthenelos'un oğlu Eurystheus döl bırakmadan ölünce, bir tanrı sözü Mykene'lilere Pelops-oğullarından birini kral olarak seçmeyi buyurur. İşte o andadır ki, iki kardeş arasında rekabetten doğan korkunç bir kin ve nefret başlar. Her biri ötekini ortadan kaldırıp yerine geçebilmek için iğrenç düzenler kurar. Atreus'un sürüsünde egemenlik simgesi altın postlu bir koyun vardır, bu hayvanı Artemis'e kurban etmeye ant içtiği halde, sözünde durmaz ve pöstekiyi kendine saklar. Ne var ki Thyestes Atreus'un karısı Aerope'yi ayartır, kadın da altın postu gizlice kocasından aşırıp âşığına verir. Mykene'liler kardeşlerden hangisini kral seçeceklerini tartışınca, Thyestes hangisi altın postu çıkarabilirse diye öneride bulunur. Pöstekinin çalındığını bilmeyen Atreus şartı kabul eder. Thyestes altın postu ortaya koyup kral seçilir. Ama Zeus Atreus'a düşünde Hermes'i gönderir; gerçek kralın başka bir tanrı işmarıyla seçilmesi konusunda Thyestes'le anlaşmasını buyurur; güneş yolunu değiştirirse Atreus'un kral olacağını, yoksa Thyestes'in tahtta kalacağını bildirir Hermes. Bu kez de Thyestes şartı kabul eder, ama o akşam güneş doğuda batacak olur. Tanrıların Atreus'u tuttukları, krallığı ona verdikleri besbellidir. Atreus tahta çıkar çıkmaz, Thyestes'i kovar. Ama daha sonra karısı Aerope ile kardeşi arasındaki gönül macerasını öğrenince büsbütün çileden çıkar, kardeşiyle barışır gibi olur, onu Mykene'ye çağırır. Tyestes'in üç çocuğunu doğrar, pişirir ve babalarının önüne koyar. Tyestes farkına varmadan kendi çocuklarını yer. Derken Atreus çocukların kesik kafalarını getirir, gösterir babalarına. Thyestes korkunç lanetler savurarak masayı devirmiş, söylentiye göre de güneş o gün öylesine ürkmüş, öylesine tiksinmiş ki gökteki yolunu tamamlamadan geri dönmüş. Dipsiz bir karanlığa bozulmuş ortalık. Thyestes bu kez Sikyon'a sığınır. Suç ve günahların iyice izine dalar: Kendi kızı Pelopeia ile kızın haberi olmadan birleşir ve Aigisthos adlı oğlunu üretir. Sonra Pelopeia'yı oğluyla birlikte Atreus'un sarayına yollar, kral kadının kim olduğunu bilmeden onunla evlenir ve Aigisthos'u da benimser. Ona gidip Thyestes'i öldürmek görevini verir, ama Aigisthos son dakikada bu düzenin farkına varır ve kendi babasını değil, Atreus'u öldürür.</p>
	<p class="block6">Atreus'un Aerope'den iki oğlu olmuştu: Agamemnon'la Menelaos, Atreusoğulları diye anılan bu iki kahraman Homeros destanında baş rolü oynarlar. Atreus-oğullarının laneti süregider. Aigisthos, amcası Atreus'un babasına karşı işlediği suçun öcünü Agamemnon'dan alır (<i class="calibre1">Agamemnon, Aigisthos</i>).</p>
	<h3 id="toc_id_137" class="block12">Atropos. </h3>
	<p class="block6">Kaderi simgeleyen tanrıçalar üçtür. Üçüne birden verilen ad. Moira ya da Ker'dir. Hesiodos Theogonia'nın bir yerinde bu tanrıçaların Gece'den (Theog. 218), başka bir yerinde de Zeus'la Themis'ten doğmuş olduklarını söyler (Theog. 902 vd.). Adı "geri dönülmez" anlamına gelen Atropos ömür ipliğini büken Moira'lar arasında eceli, ölümü simgeler (<i class="calibre1">Moira</i>).</p>
	<h3 id="toc_id_138" class="block12">Attis. </h3>
	<p class="block16">Bkz. Agdistis ve Kybele.</p>
	<h3 id="toc_id_139" class="block12">Auge. </h3>
	<p class="block6">Tegeia kralı Aleos'un kızı. Delphoi'deki tanrı sözcüsü Aleos'a kızının doğuracağı bir çocuğun amcalarını öldüreceğini bildirince, Aleos Auge'yi tanrıça Athena'nın tapınağına adamış. Ama yiğit Herakles kızı görüp sevmiş. Auge bir süre sonra Telephos'u doğurmuş. Babası bunu öğrenince Auge'yle Telephos'u bir sandığa kapatıp denize atmış, ya da köle olarak satmış. Anadolu'nun Mysia kıyılarına çıkmışlar. Auge kral Teuthras'la evlenmiş. Telephos gerçekten bir süre sonra amcalarını kaza ile öldürmüş (<i class="calibre1">Telephos</i>).</p>
	<h3 id="toc_id_140" class="block12">Augias. </h3>
	<p class="block6">Helios'un oğlu, Aktor'un kardeşi, Elis kralı (Tab. 8). Argonaut'lar seferine katılmıştır. Herakles efsanesinde önemli bir rol oynar. Augias'ın büyük, zengin sürüleri varmış, ama ağıllarını temizlemeyi ihmal eltlği için, davarları barınamaz olmuş. Augias yiğil Herakles'i çağırıp ağıllarının temizlenmesini istemiş, Herakles de bu işi bir günde yapacağını, ama karşılığında sürünün onda birini alacağını bildirmiş. Pazarlıkta uyuşmuşlar. Yiğit de Alpheios'la Peneus ırmaklarını yataklarını değiştirerek sularını ağıllardan geçirmiş ve bir günde hepsini temizlemiş. Ne var ki Augias verdiği sözde durmamış, Herakles'e işin karşılığını ödemek istememiş, ayrıca da onu kendi oğlu, Herakles'in arkadaşı Phyleos'la birlikte mahkemeye vermiş. Yargıç her ikisini de suçlu bularak ülkeden sürmüş. Bir orduyla geri gelen Herakles Augias'ı öldürmüş, kentini ele geçirip Phyleos'u babasının tahtına oturtmuş (<i class="calibre1">Herakles</i>).</p>
	<h3 id="toc_id_141" class="block12">Aurora. </h3>
	<p class="block6">Şafak tanrıça Eos'un Latince adı (<i class="calibre1">Eos</i>).</p>
	<h3 id="toc_id_142" class="block12">Autolykos. </h3>
	<p class="block6">Antikleia'nın babası, Odysseus'un dedesi. Autolykos Hermes'in oğludur ve yakalanmadan hırsızlık yapma yeteneğini babasından almıştır. Odysseia'da şöyle tanıtılır (Od. XIX, 395):</p>
	<p class="block4"> </p>
	<p class="block13">Anasının soylu babasıydı Autolykos, </p>
	<p class="block13">hırsızlıkta ve yalan yere yeminde üstüne </p>
	<p class="block13">yoktu.</p>
	<p class="block13">Hermeias tanrının kendisi vermişti bu yetiyi </p>
	<p class="block13">ona,</p>
	<p class="block13">yaktığı kuzu ve oğlak butlarından</p>
	<p class="block13">hoşlanmıştı çok, </p>
	<p class="block13">hep yoldaş olurdu ona, bu yüzden isterdi </p>
	<p class="block13">iyliğini.</p>
	<p class="block4"> </p>
	<p class="block6">Odyseus'un sütninesi Eurykleia'nın anlattığına göre, Odysseus'a adını koyan dedesiymiş. Odysseus büyüyüp de Autolykos'un konağına misafir gidince, dedesi ve amcalarıyla birlikte Parnesos dağında bir yaban domuzu avına katılmış, canavarı vurmuş, ama bir yara almıştı. Yarasını iyileştiren de Autolykos olmuş, sonraları bu yara izi Odysseus'un sütninesi tarafından tanınmasına yol açar (Od. 386-407).</p>
	<p class="block6">Başka anlatımlara göre, Autolykos Amyntor'un öküz derisinden yapılmış sağlam tolgasını aşırmış ve Odysseus'a vermişti. (İl. IX, 261 vd.), Eurytos'un sürülerini çalmış, Sisyphos'a da aynı şeyi yapmak istemiş, ama basaramamış. Sisyphos davarlarını geri almak için konağına gelince, Autolykos Laertes'e nişanladığı kızı Antikleia'yı önce Sisyphos'la birleştirmiş, bundan da amacı doğacak torununun Sisyphos gibi kurnaz olmasıymış. Bu anlatıma göre, Odysseus Laertes'in değil de, Sisyphos'un oğluymuş. Homeros bu görüşe katılmaz.</p>
	<p class="block6">Başka kaynaklarda Autolykos'un Herakles'e güreş öğrettiği, Argonaut'lar seferine katıldığı ve çaldığı hayvanların postunu boyayıp onları tanınmaz hale getirmesini başardığı anlatılır.</p>
	<h3 id="toc_id_143" class="block12">Automedon. </h3>
	<p class="block6">İlyada'da Akhilleus'un arabasını süren yiğit. Ege denizindeki adaların birinden Troya savaşına katılmaya gelmiş, sonradan Akhilleus'ın seyisi olmuştur: Ölümsüz atları Ksanthos'la Balios'a bakar.</p>
	<p class="block6">Patroklos'un ölüsünü elde etmek için yiğitçe savaşan Automedon Akhilleus'un en vefalı arkadaşlarından sayılır (<i class="calibre1">Balios</i>).</p>
	<p class="block4"> </p>
	<h1 class="block11" id="id_B"><span class="text1"></span><span class="text2">B</span><span class="text1"></span></h1>
	<h3 id="toc_id_144" class="block12">Babys. </h3>
	<p class="block6">Tanrı Apollon'la flüt yarışmasına girişen satyr Marsyas'ın kardeşi. Babys de kaval çalarmış, ama onun kavalı tek borulu ilkel bir kaval olduğundan Apollon Babys'e önem vermemiş, böylece Babys Marsyas'ın uğradığı cezaya uğramamış (<i class="calibre1">Marsyas</i>).</p>
	<h3 id="toc_id_145" class="block12">Bacchus. </h3>
	<p class="block6">Dionysos'un Latince adı. Bkz. Dionysos.</p>
	<h3 id="toc_id_146" class="block12">Bakkha'lar. </h3>
	<p class="block6">Tanrı Dionysos-Bakkhos'un dinsel törenlerini kutlayan kadınlar alayı. Tıpkı tanrının kendisi gibi çıplak bedenlerini nebris denilen benekli ceylan postlarıyla örter, başlarına sarmaşık çelenkleri sarar ve ellerinde thyrsos, ucunda bir çam kozalağı bulunan sarmaşık ve asma yaprakları sarılı uzun değnekleri ve Prometheus'un insanlara ateşi taşıdığı nartheks kamışıyla tanrının peşinden koşarlar, geceleri dağda, bayırda, ormanlarda kendilerinden geçerek tanrıya karışırlar. O sırada doğa ile birlik olan Bakkha'lar üstün bir güçle önlerine gelen vahşi hayvanları parçalarlar. Dionysos dinini benimsemiş bu kadınlara olgun ermişlik anlarında <span class="text3">Thyas</span> (thyo, vecit halinde olmak), çılgınca kendilerinden geçtikleri zaman da <span class="text3">Mainas</span> (mainomai, çıldırmak, taşkın bir coşkuya kapılmak) denir.</p>
	<p class="block6">Her iki hallerini ve özlerindeki niteliği canlandırmak için Euripides'in"<i class="calibre1">Bakkha'lar</i>" tragedyasından bir parçayı buraya almayı en uygun bulduk. Euripides'in son eserlerinden biri olan bu oyunda koro hem Bakkha'lardan meydana gelmekte, hem de bir Bakkha olan Agaue'nin korkunç dramı canlandırılmaktadır. Bakkha'ları gören bir haberci onları, Dionysos dinini Thebai'den sürmeye kararlı kral Pentheus'a şöyle anlatır (M. Eğ. B. Yayınları, S. Eyuboglu çevirisi, s. 46):</p>
	<p class="block16">Güneş ışıklarıyla toprağı ısıtmaya başlarken, otlattığım öküz sürüsüyle yüksek dağların başında düz ve kayalık bir yere varmıştım. Üç alay kadın, üç koro gördüm; birinin başında Autonoe, birinin başında Agaue, senin anan, birinin başında da İno vardı. Hepsi serilmiş uyuyordu. Kimi sırtını bir çam kütüğüne dayamış, kimi başını toprağa, meşe yapraklarının üstüne koymuş; uslu, edepli yatmışlardı, hiç de, senin dediğin gibi, şarapla ve kaval sesleriyle sarhoş olmuş, ıssız ormanlar da Kypris'in peşine düşmüş değillerdi. Anan, boynuzlu öküzlerin böğürdüğünü duyar duymaz Bakkha'ların ortasından ayağa kalktı; vücutlarını saran uykuyu kovmak için keskin bir çığlık kopardı. Bakkha'lar derin uykularını gözlerinden sildiler; genç, ihtiyar, bakire, hepsi birden, görülmedik bir düzenle fırlayıp kalktılar. Önce saçlarını omuzlarına döktüler; çözülmüş nebris'lerini bağlayıp sıkıştırdılar; sonra yanaklarını yalayan yılanları benekli postlarına kemer gibi sardılar. Bazıları, kollarında taşıdıkları geyik, kurt yavrularına bembeyaz bir süt veriyordu; bunlar çocuklarını yeni doğurup bırakmış, memeleri süt dolu kadınlardı. Nihayet hepsi sarmaşık, meşe ve çiçekli saparna dallarından çelenklerini başlarına geçirdiler, içlerinden biri thyrsos'unu yakalayıp bir kayaya vurdu: Kayadan sabahın çiyi kadar duru bir su fışkırdı. Başka biri nartheks'ini toprağa dokundurdu: Tanrı topraktan bir şarap gözesi kaynattı. Canı isteyen de süt içiyordu: Parmaklarıyla toprağı kazınca, topraktan oluk oluk süt akıyordu. Sarmaşıktı thyrsos'lardan bal damlıyordu. Ah, orada olup da bu mucizeleri göreydin, inanmadığın bu tanrıya şükürler ederdin. Biz, öküz ve koyun çobanları, hep bir araya gelip gördüğümüz garip şeyler üzerinde konuştuk. İçimizden, şehre gidip gelen ve konuşmasını bilen biri dedi ki: "Ey, yüce dağ başlarında yaşayanlar, gelin, Pentheus'un anası Agaue'nin ardına düşelim; onu Bakkha'lardan ayırıp kralımızın gönlünü hoş edelim". Bu düşünceyi doğru bulduk; çalılıkların arasına saklanıp pusu kurduk. Bakkha'lar, vakit gelince, thyrsos'larını sallayarak ayinlerine başladılar; hep bir ağızdan "İakkhos, Zeus'un oğlu Bromios" diye bağırdılar. O zaman dağlar, taşlar Bakkha'larla bir olup coştu; vahşi hayvanlar bile cümbüşe katıldı; yer yerinden oynadı. Ansızın Agaue'nin sıçrayarak yanımdan geçtiğini gördüm; saklandığım çalılıktan fırlayıp onu yakalamak istedim. O zaman Agaue Bakkha'lara: "Hey, benim rüzgâr kanatlı dişi tazılarım; erkekler bize pusu kurmuş. Gelin, gelin ardımdan, thyrsos'larınızı sallayıp koşun!" diye bağırdı. Kendimizi güç kurtardık; kaçmasaydık Bakkha'lar bizi parçalayacaklardı. Bizi tutamayınca, taze çayırlarda otlayan sürülere saldırdılar; ellerinde bıçak mıçak yoktu. Görmeliydin, Bakkha'lardan biri, nazik elleriyle, memeleri süt dolu bir azgın ineği nasıl zaptediyordu. Genç danaları parça parça ettiler. Kaburga kemikleri, tırnaklı ayaklar havada uçuşuyor; bazen çamlara takılıp kalıyor; dallardan kan damlıyordu. Bakkha'lara öfkeyle saldıran azgın boğalar bir anda yere seriliyor; binlerce genç kadın eli boğaları boynuzlarından tutup sürüklüyordu. Kralımın kirpikleri şöyle bir defa açılıp kapanmadan Bakkha'lar hayvanların derilerini yüzüp hepsini didik didik ettiler; sonra, havalanıp giden kuş sürüleri gibi dalgalardan sarmaş dolaş indiler; Asopos ırmağının kıyılarına, Thebai'lilere bereketli başaklar veren ovalara rüzgâr gibi atıldılar. Kithairon kayalıklarının eteklerindeki Hysia ve Erythra şehirlerine düşman orduları gibi girdiler; her şeyin altını üstüne getirdiler. Evlerden çocukları alıp kaçtılar. Omuzlarına attıkları hiçbir şey artık kara toprağa düşmüyor; tunç ve demir bile bellerini bükmüyordu. Alev alev yanan saçları vücutlarını yakmıyordu. Nihayet şehirlerin erkekleri Bakkha'ların her şeyi alıp götürdüklerini görünce öfkeyle silahlarına sarıldılar ve işte o zaman, kralım, hiç görülmedik bir sahne gördük: Demir uçlu oklar Bakkha'lardan bir damla kan akıtmadı; mutlak bir tanrıdan yardım gören bu kadınlar thyros'larıyla erkekleri yaraladılar ve önlerine katıp kovaladılar. Sonra geldikleri yere döndüler; tanrının onlar için yerden kaynattığı sulara koştular; orada kana bulanmış vücutlarını yıkadılar. Yılanlar, yanaklarından damlayan kanları yaladı; güneş de vücutlarını kurutup parlattı. Kralım, bu tanrı kim olursa olsun, bırak bu şehre girsin; büyük bir tanrı bu. Dediklerine göre, ölümlülere keder dağıtan şarabı veren oymuş. Şarap olmazsa insanlar için ne aşk kalır, ne de başka bir şey.</p>
	<h3 id="toc_id_147" class="block12">Bakkhos. </h3>
	<p class="block16">Bkz. Dionysos.</p>
	<h3 id="toc_id_148" class="block12">Balios. </h3>
	<p class="block6">(1) Yel tanrı Zephyros'la Harpya Podarge'den doğma iki attan biri. Ksanthos'la Balios'u Poseidon Peleus'a Thetis'le evlendiği gün düğün hediyesi olarak vermiş. Akhilleus da bu ölümsüz atları Troya savaşına getirmişti. Homeros İlyada'da onları şöyle anlatır (İl. XVI, 148 vd.):</p>
	<p class="block4"> </p>
	<p class="block13">Automedon koştu tez giden atları </p>
	<p class="block13">boyunduruğa, </p>
	<p class="block13">Yel gibi uçan atları, Ksanthos'la Balios'u, </p>
	<p class="block13">onları Zephyros yeline kasırga Podarge </p>
	<p class="block13">doğurmuştu, </p>
	<p class="block13">otlarken bir çayırda, Okeanos ırmağı </p>
	<p class="block13">kıyısında.</p>
	<p class="block4"> </p>
	<p class="block6">Patroklos ölünce, Akhilleus'un atları ağlar (İl. XVII, 426 vd.): Zeus acır onlara ve şöyle seslenir yüreğinde:</p>
	<p class="block15"> </p>
	<p class="block13">Zavallıcıklar, ne diye verdim sizi kral </p>
	<p class="block13">Peleus'a,</p>
	<p class="block13">ne diye bir ölümlü insana verdim sizi. </p>
	<p class="block13">Siz ki bilmezsiniz ölüm ne, yas ne, </p>
	<p class="block13">bahtı kara insanlarla acı çekmeniz için mi? </p>
	<p class="block13">Şu dünyada soluk alan, yürüyen </p>
	<p class="block13">yaratıklar arasında </p>
	<p class="block13">insandan daha acınacak bir yaratık yok.</p>
	<p class="block4"> </p>
	<p class="block6">Zeus böylece yüreklendirir atları ve katılırlar Akhilleus'un Hektor'la olan savaşına (Ksanthos).</p>
	<p class="block6">(2) Akteon'un bir köpeğinin adı.</p>
	<h3 id="toc_id_149" class="block12">Batieia. </h3>
	<p class="block16">Bkz. Myrina.</p>
	<h3 id="toc_id_150" class="block12">Battos. </h3>
	<p class="block6">(1) Tanrı Hermes Apollon'dan aşırdığı sığırları sürerken dağda Battos adlı bir ihtiyara rastlamış, kendisini ele verir korkusuyla ona demiş ki, kimseye bir şey söylemezsen sana bir düve armağan edeceğim. Sonra da hayvanları saklamış ve kılık değiştirerek ihtiyarın karşısına çıkmış, yitirdiği sürüleri arar gibi olmuş. Battos da sözünü tutmayıp hayvanların saklandığı yeri göstermiş. Tanrı öfkesinden kayaya çevirmiş onu (<i class="calibre1">Hermes</i>).</p>
	<p class="block6">(2) Battos Libya'nın Kyrene kentinin kurucusu sayılır. Asıl adı, Aristoteles ya da Aristaios imiş de kekeme olduğu için Battos denmiş ona. Ama tarihçi Herodotos'a göre Battos Libya dilinde "<i class="calibre1">kral</i>" demekmiş. Pausanias Battos'un Kyrene'yi kurduktan sonra, düzgün konuşmaya başladığını anlatır.</p>
	<h3 id="toc_id_151" class="block12">Baukis. </h3>
	<p class="block16">Bkz. Philemon.</p>
	<h3 id="toc_id_152" class="block12">Bebryk'ler. </h3>
	<p class="block6">Anadolu'nun Bithynia bölgesinde yaşayan bir boy (<i class="calibre1">Amykos</i>).</p>
	<h3 id="toc_id_153" class="block12">Bellerophontes. </h3>
	<p class="block6">Bellerophontes efsanesi bugün de yaşar bizim için. Ateş nasıl yanar, alev nasıl kızıllık saçarsa öyle yaşar. Mavi yolculukta geceyi korsanlar yatağı Ceneviz körfezinde geçirdikten sonra, gemimiz masmavi bir denizin yarlarla kesilmiş koyu yeşil kıyıları boyunca gide gide Olympos kentine varır. Çıralı derler bugün oraya. Alacalı taşlar üstünde gümbürdeyen bir çayın denize döküldüğü bu lahitler kentinin önü ak bir kumsaldır, ardı da girift çalılıklarla yükselen koca bir dağ. İşte bu dağda ateş yanar, toprak yer yer gazlar saçıp kendiliğinden tutuşur. Yanar Taş dedikleri bu yer Lykia'nın en eski, en güzel efsanesini bugün de canlandırır. Bu efsaneyi Homeros'un ağzından duyalım: İlyada'nın VI. bölümünde Yunanistan'lı Diomedes'le Anadolu'lu Glaukos çarpışırken savaşa ara verip soylarını soracak olurlar birbirlerine, Glaukos'un anlattığı öykü Lykia'nın en önemli efsanesini dile getirmekle kalmaz, iki düşman savaşçıyı konuk ve dost olarak da birleştirir (İl. VI. 152-211):</p>
	<p class="block4"> </p>
	<p class="block13">At besleyen Argos'un bir bucağında Ephyre </p>
	<p class="block13">İli vardır, </p>
	<p class="block13">Aiolos oğlu Sisyphos yaşardı orada, </p>
	<p class="block13">insanların en kurnazıydı o, </p>
	<p class="block13">bir oğlu oldu, Glaukos'tu adı; </p>
	<p class="block13">Bellerophontes doğdu ondan sonra, </p>
	<p class="block13">Glaukos'un kusursuz oğlu. </p>
	<p class="block13">Erkeklik, güzellik bağışladı tanrılar ona. </p>
	<p class="block13">Ama Proitos geçirdi gönlünden kötü şeyler, </p>
	<p class="block13">kendisi ondan çok daha güçlüydü, </p>
	<p class="block13">sürdü onu Argos'lular arasından; </p>
	<p class="block13">Zeus almıştı Bellerophontes'i </p>
	<p class="block13">Proitos'un eli altına. </p>
	<p class="block13">Tanrısal Anteia, Proitos'un karısı, yanıp </p>
	<p class="block13">tutuşuyordu, </p>
	<p class="block13">Belterophontes'le, diyordu, gizlice bir </p>
	<p class="block13">sarmaş dolaş olsam, </p>
	<p class="block13">ama birazcık olsun kandıramadı onu, </p>
	<p class="block13">o sıra aklı başındaydı Bellerophontes'in. </p>
	<p class="block13">Kadın bir yalan attı kral Proitos'a, dedi ki: </p>
	<p class="block13">"Bellerophontes'i öldürmezsen lanet sana, </p>
	<p class="block13">o benim zorla koynuma girmek istedi". </p>
	<p class="block13">Böyle dedi o, kralı birden öfke kapladı. </p>
	<p class="block13">Ama saygı besliyordu yüreğinde, </p>
	<p class="block13">Bellerophontes'e kıyamadı. </p>
	<p class="block13">Gönderdi onu Lykia'ya, </p>
	<p class="block13">Eline uğursuz işaretler verdi, </p>
	<p class="block13">üst üste katlanan bir levhaya </p>
	<p class="block13">yazdı bir sürü ölüm yazıları. </p>
	<p class="block13">Kaynatasına göstermesini buyurdu, </p>
	<p class="block13">böylece yok olacaktı o. </p>
	<p class="block13">Bellerophontes tanrıların eliyle vardı oraya. </p>
	<p class="block13">Gelince Lykia'ya, Ksanthos nehrine, </p>
	<p class="block13">yaygın Lykia'nın kralı onu saydı. </p>
	<p class="block13">Ağırladı onu tam dokuz gün, </p>
	<p class="block13">dokuz tane öküz kurban etti. </p>
	<p class="block13">Gül parmaklı şafak görününce onuncu </p>
	<p class="block13">günü.</p>
	<p class="block13">Bellerophontes'e sordu, </p>
	<p class="block13">damadımdan getirdiğin işaret hani? dedi. </p>
	<p class="block13">Alır almaz damadının işaretini, </p>
	<p class="block13">buyurdu önce azgın Khimaira'yı </p>
	<p class="block13">öldürmesini; </p>
	<p class="block13">tanrı soyundandı o, insan değildi. </p>
	<p class="block13">Önü aslan, arkası yılan, ortası keçiydi, </p>
	<p class="block13">yalımlı nefesiyle kötü soluyordu. </p>
	<p class="block13">Bellerophontes uydu tanrıların isteğine, </p>
	<p class="block13">onu bir anda yere serdi. </p>
	<p class="block13">Çarpıştı sonra ünlü Solymo'larla. </p>
	<p class="block13">Girdiği savaşların bu en çetiniydi. </p>
	<p class="block13">Erkek gibi Amazon'ları öldürdü sonra. </p>
	<p class="block13">Dönüşünde kral ona zorlu bir tuzak kurdu: </p>
	<p class="block13">Yaygın Lykia 'dan en iyi yiğitleri </p>
	<p class="block13">seçti gönderdi pusuya, </p>
	<p class="block13">ama onlar bir daha dönmediler evlerine, </p>
	<p class="block13">kusursuz Bellerophontes öldürmüştü </p>
	<p class="block13">hepsini.</p>
	<p class="block13">Kral da anladı onun tanrı soyundan </p>
	<p class="block13">olduğunu, </p>
	<p class="block13">alıkoydu orada, verdi kızını, </p>
	<p class="block13">bütün krallık onurlarını bölüştü </p>
	<p class="block13">Lykia'lılar da ayırdılar bahçelik, buğdaylık </p>
	<p class="block13">bir tarla, </p>
	<p class="block13">ayırdılar en büyük, en güzel bir toprağı. </p>
	<p class="block13">Karısı üç çocuk doğurdu bilgili </p>
	<p class="block13">Bellerophontes'e: </p>
	<p class="block13">Isandros, Hippolokhos, Laodameia. </p>
	<p class="block13">Akıllı Zeus, koynuna girdi Laodameia'nın. </p>
	<p class="block13">Laodameia, doğurdu tanrıya denk tunç </p>
	<p class="block13">silahlı Sarpedon'u. </p>
	<p class="block13">Ama bir gün tanrılar tiksindi </p>
	<p class="block13">Bellerophontes'ten, </p>
	<p class="block13">Aleion ovasında kaldı o tek başına, </p>
	<p class="block13">insan uğrağından uzakta yedi kendi </p>
	<p class="block13">kendini.</p>
	<p class="block13">Savaşa doymayan Ares öldürdü oğlu </p>
	<p class="block13">İsandros'u, </p>
	<p class="block13">çarpışırken ünlü Solymo'larla.</p>
	<p class="block13">Kızdı dizginleri altın kakmalı Artemis, </p>
	<p class="block13">aldı Laodameia'nın canını.</p>
	<p class="block13">Hippolokhos da baba oldu bana, </p>
	<p class="block13">ben övünürüm onun oğlu olduğum için.</p>
	<p class="block13">Troya'ya gönderdi beni o, </p>
	<p class="block13">sıkı sıkı salık verdi bana:</p>
	<p class="block13">Hep yiğitçe dövüşeyim, </p>
	<p class="block13">üstün olayım başkalarından, </p>
	<p class="block13">utandırmayayım atalarımın soyunu, </p>
	<p class="block13">onlar ki Ephyra'da, yaygın Lykia'da </p>
	<p class="block13">en iyi, en ünlü kişilerdi.</p>
	<p class="block13">Övünürüm işte, bu soydan, bu kandan </p>
	<p class="block13">olmakla.</p>
	<p class="block4"> </p>
	<p class="block6">Bu parçadan öğrendiğimize göre, Bellerophontes Korinthos (Ephyra Korinthos'un eski adıdır) kral ailesinden ve ünlü Sisyphos'un torunudur (Tab. 25). Ne var ki Glaukos Bellerophontes'in "ölümlü" babasıdır, yiğit aslında Poseidon'un dölündendir. Tanrısal nitelikleri de oradan gelme. Homeros'un bize açıklamadığı Bellerophontes'in adı ve niçin Tiryns kralı Proitos'un yanına sığındığıdır. Bellerophontes Belleros'u öldüren demek. Birçok yiğitler gibi Bellerophontes de kaza ile adam öldürmüş, öldürdüğü bu Belleros'un kim olduğu da pek bilinmiyor, ne var ki bu yüzden yurdundan ayrılıp kendisini suçundan arındıracak birinin yanına gitmesi gerekiyor. Bu adam da Proitos'tur. Anteia kocasına Bellerophontes'i suçlayınca, Proitos konuğunu kendi eliyle cezalandırmaktan çekinir ve onun içindir ki eline katlanmış tabletler, yani bir mektup verip kaynatası lobates'e gönderir. Lykia kralı da konukluk kurallarına saygılıdır ve ancak zorunlu kaldığı zaman ağır işlere koşar Bellerophontes'i. Yiğidin ağzı ateş saçan Khimaira'yı nasıl öldürdüğü Homeros'ta anlatılmamıştır. Hesiodos'a göre (Theog. 324):</p>
	<p class="block4"> </p>
	<p class="block13">Pegaros hakkından geldi bu Khimaira'nın </p>
	<p class="block13">koca yiğit Bellerophontes 'le birlikte.</p>
	<p class="block4"> </p>
	<p class="block6">Bir anlatıma göre, yiğit kanatlı atı Korinthos'ta bir çeşmede su içerken bulmuş, sağrısına binip doğru Khimaira'yı öldürmeye gitmiş onunla (<i class="calibre1">Pegasos</i>). Bellerophontes'in tanrıların öfkesine uğramasının nedeni şöyle açıklanır: Gurura kapılan yiğit kanatlı atının sırtında Olympos'a kadar yükselmek istemiş, Zeus da kızarak atmış onu gökten aşağı yeryüzüne. Düştüğü Aleion ovası da Kilikya'da bir bölgedir. Bellerophontes'in kızı Laodameia, İlyada'da Lykia'lıların başında savaşan Zeus oğlu Sarpedon'un anasıdır (<i class="calibre1">Proitos, Anteia, Khimaira, Sarpedon</i>).</p>
	<h3 id="toc_id_154" class="block12">Bellona. </h3>
	<p class="block6">Romalıların savaş tanrıçası olarak simgelendirdikleri Bellona (Lat. Bellum savaş demek) zamanla Yunanlıların Enyo tanrıçasıyla bir tutulmuştur. Mars'ın eşi olarak da gösterilir. Bir savaş arabasında, elinde bir kılıç, bir kargı ya da yanan bir çırağı ile canlandırılır, korku saçan bakışlarıyla Furia'ları andırır (<i class="calibre1">Furia</i>).</p>
	<h3 id="toc_id_155" class="block12">Beİlos. </h3>
	<p class="block6">Libya adlı nympha'nın tanrl Poseidon'dan doğurduğu ikiz kardeşlerden biri (Tab. 10). Öteki Agenor'dur. Agenor Suriye'ye yerleşiği halde, Belos Mısır'da kalmış ve Nil ırmağının kızı Ankhihoe ile evlenmiş; Aigyptos'Ia Danaos adlı ikiz çocukları olmuş (<i class="calibre1">Aigyptos, Danaos</i>).</p>
	<h3 id="toc_id_156" class="block12">Bendis. </h3>
	<p class="block6">Trakya'lıların ay tanrıçası. Kültü, Perikles zamanında Atina'ya yayılmıştı.</p>
	<h3 id="toc_id_157" class="block12">Berekynthia. </h3>
	<p class="block6">Ana tanrıça Kybele'nin ek adlarından biri. Berekynthes Phrygia'da oturan bir boya verilen isimdir (<i class="calibre1">Kybele</i>).</p>
	<h3 id="toc_id_158" class="block12">Bia. </h3>
	<p class="block6">Güç, kuvvet anlamına gelen Kratos'la zor, zorbalık, şiddet anlamına gelen Bia (ya da Bie) tanrı ve kral yetkilerini simgeleyen birer kavramdır. Hesiodos bunların doğuşunu şöyle anlatır (Theog. 383 vd.):</p>
	<p class="block4"> </p>
	<p class="block13">Okeanos kızı Styks Pallas 'la sevişti, </p>
	<p class="block13">Zetos 'la Nike'yi doğurdu, güzel topuklu, </p>
	<p class="block13">Sonra Kratos'la Bie'yi, o yaman çocukları; </p>
	<p class="block13">Zeus nerede oturursa, onlar oradadır, </p>
	<p class="block13">Zeus nerede yürürse, ardındadır onlar, </p>
	<p class="block13">ayrılmazlar gümbürtülü Zeus'tan.</p>
	<p class="block4"> </p>
	<p class="block6">Kratos'la Bie, Aiskhylos'un "<i class="calibre1">Zincire Vurulmuş Prometheus</i>" tragedyasında önemli bir rol oynarlar: Oyunun başında Prometheus'u kollarından tutarak Kafkas dağına sürüklerler ve arkalarından gelen Hephaistos, Zeus'a baş kaldıran insansever tanrıyı bir kayaya mıhlar. Bu sahnede Bie sessiz bir kişi olarak bulunur. Hephaistos'la konuşmayı Kratos yapar (<i class="calibre1">Kratos</i>).</p>
	<h3 id="toc_id_159" class="block12">Bias. </h3>
	<p class="block6">Kâhin Melampus'un kardeşi, onun serüvenlerine katılır (<i class="calibre1">Melampus</i>).</p>
	<h3 id="toc_id_160" class="block12">Biton. </h3>
	<p class="block6">Kydippe'nin oğlu, Kleobis'in kardeşi (<i class="calibre1">Kleobis</i>).</p>
	<h3 id="toc_id_161" class="block12">Bona Dea. </h3>
	<p class="block6">"İyi tanrıça" anlamına gelen eski bir Latium tanrıçası. Kültü kır tanrısı Faunus'Ia ilgilidir. Bu tanrının kızı ya da karısı sayılan Bona Dea'nın Roma'da Aventinus tepesinde bir tapınağı vardı, orada belli günlerde gizli ayinler yapılır, bunlara yalnız kadınlar katılırdı (<i class="calibre1">Faunus</i>).</p>
	<h3 id="toc_id_162" class="block12">Bona Fides. </h3>
	<p class="block6">Verilen sözü ve içilen andı simgeleyen tanrıça, Roma tanrıları arasında çok eskiden beri yer alan bu kavramsal yaşlılığın Palatinus tepesinde bir tapınağı vardı. Orada bulunan resmi dünya kadar yaşlı bir kocakarı olarak gösterilir ve rahipleri de içilen andı simgelemek üzere ellerine beyaz bezler sararlardı. Bona Fides, Roma'lıların, adına yemin ettikleri Dius Fidius'un dişi karşılığıdır.</p>
	<h3 id="toc_id_163" class="block12">Boreas. </h3>
	<p class="block6">Adı Türkçeye poyraz diye geçen kuzey rüzgârı, esiş yönüne göre bugün bizim yıldız dediğimiz yele karşılıktır. Hesiodos'a göre, şafak tanrıçanın oğlu olan Boreas, Notos ve Zephyros'un kardeşidir. Şairler Boreas'ı kara bulutlarla gökten sağanak sağanak kopan ve engin dalgalarla denizi allak bullak eden azgın bir yel, buz gibi esen bir kasırga olarak nitelerler. Odysseia'da önemli bir rol oynayan Boreas kimi zaman da arkadan püfür püfür esince, gemicileri dosdoğru ereğe ulaştıran güzelim bir yel sayılır (<i class="calibre1">Rüzgârlar</i>).</p>
	<p class="block6">Efsaneye göre, Boreas Trakya'da oturan gür sakallı, engin kanatlı, güçlü kuvvetli bir yaratıkmış. Titanlar soyundan olduğu için, onlar gibi sert, dizginsiz ve azgınmış. Bir gün Atina kralı Erekhtheus'un kızı Oreithya'yı arkadaşlarıyla ırmak kıyısında oynarken görmüş, ona vurulmuş ve tozu dumana katarak üstüne yürümüş, onu kızıl kanatlarıyla sardığı gibi doğru soğuk Trakya'ya kaçırmış ve Kalais ile Zetes'e gebe bırakmış. Boreas bir at kılığına girerek Erikhthonis'in kısraklarına aşmış ve on iki tay üretmiş, bu taylar öyle hafif, öyle çevikmiş ki, buğday tarlaları üstünden geçerken başaklar eğilmez ve denizin üstünden en ufak bir kırışık yapmadan uçarmış.</p>
	<h3 id="toc_id_164" class="block12">Brankhos-Brankhosoğulları. </h3>
	<p class="block6">Brankhos'un kişiliği ve efsanesi, Didyma'da kurulmuş Apollon tapınağı ve bilicilik merkezinin ününü ve yaygınlığını sağlamak için uydurulmuştur.</p>
	<p class="block6">Brankhos Miletos'lu bir delikanlıymış. Anası onu doğurmadan önce bir düş görmüş: Güneş ışınları ağzından, boğazından girip karnına varıyor ve bedenini dolaştıktan sonra göbeğinden çıkıyormuş. Bu düşü hayra yoran biliciler doğan çocuğa "Brankhos" yani boğaz adını vermişler. Brankhos çok güzel bir delikanlı olarak yetişmiş, ovada sürülerini otlatırken bir gün tanrı Apollon onu görmüş ve sevmiş, bilicilik yetisini bağışlamış ona. Miletos'un güneyinde kurduğu tapınakta bu ustalığından faydalandığı gibi, soyu sopu da Brankhidai, yani Brankhosoğulları adıyla falcılığı sürdürmüşler. Didyma Yunanistan'da Delfi'ye rakip bir bilicilik merkezi olmuş. Tarihçi Herodotos, Lydia kralı Kroisos'un Delfi'ye verdiği kadar bol ve zengin armağanları Didyma'ya da bağışladığını söyler. Tapınak o kadar zenginmiş ki, Milet, Pers savaşlarına girişecekken, Didyma'nın hazinesiyle bir donanma kurmayı düşünmüş.</p>
	<p class="block6">Karadeniz'den Mısır'a kadar doksana yakın sömürge kuran Miletos işlek bir liman, bolluk içinde yaşayan bir şehirdi. Milet'ten Didyma'nın limanı Panormos'a gemiyle - karayolu yokmuş o zaman - oradan da kutsal yol boyunca Didyma'ya fal baktırmaya gelen devlet adamları, işadamları bilicileri elbette ki memnun ediyorlardı, ama her müşterinin nabzına göre şerbet vermek, yani falını arzuladığı sonuca yöneltmek de biliciye düşen görevdi. Kolay iş değildi bu. Nitekim Lade yenilgisiyle Milet, Pers'lerin eline düşünce, şehirde ne kadar erkek varsa hepsi öldürülüp, kadınlar ve çocuklar köleliğe sürüklenince, Didyma tapınağı da yağmaya uğramış. Brankhosoğulları bu durumda Pers kralıyla anlaşmayı yeğ görmüş olacaklar ki, tapınak hazinesini ve daha önemlisi, Apollon'un dev heykelini Serhas'a verip onunla birlikte İran'ın Susa şehrine göçmüşler. Bir gün İskender'in çıkageleceğini bilememiş Brankhosoğulları. İssos savaşından sonra Büyük İskender'in ilk işi Miletos'a gelmek olmuş. Emeli, Anadolu'da Yunan uygarlığını kalkındırmaktı. İon şehirlerinin öcünü alacaktı. Bu amaçla Milet'te kalmış ne kadar Brankhosoğlu varsa hepsini kesmiş. İşin tuhafı, Milet'in başına gelecek yıkımı Delfi bilicileri önceden haber vermişti, hem de Milet'lilerin kendilerine değil de, Argos şehrinin geleceğini öğrenmeye gelen Argos'lulara. Tarihçilerin bize sakladığı aşağıdaki dizelerden -kehanetler her zaman heksametron dizeleriyle dile getirilirdi- fışkıran sevinç Delfi'nin Anadolu'daki zengin rakibi Didyma'yı ne kadar kıskandığını belli etmiyor mu?</p>
	<p class="block4"> </p>
	<p class="block13">Ve o gün, Miletos, işte o gün, sen ey kötü</p>
	<p class="block13">düzenli kent, </p>
	<p class="block13">bereketli bir av olacaksın düşmanlara, </p>
	<p class="block13">bir şölen sofrası sürü sürü insanlara! </p>
	<p class="block13">Saçlı, sakallı savaşçıların </p>
	<p class="block13">ayaklarını yıkayacak kadınların. </p>
	<p class="block13">Ve senin de, ey Didyma, </p>
	<p class="block13">yabancılar el koyacak Tapınağına.</p>
	<p class="block4"> </p>
	<p class="block6">Pers savaşlanndan sonra yeni baştan kurulan Didyma tapınağı Roma imparatorluğu zamanına kadar önemini sürdürmüş ve ortaçağda bir depremle yıkıldıktan sonra dev kalıntıları bugüne kadar korunabilmiştir (<i class="calibre1">Didyma, Didymeion</i>).</p>
	<h3 id="toc_id_165" class="block12">Briareus. </h3>
	<p class="block6">Uranos'la Gaia'nın yüzer kollu ve ellişer başlı dev oğullarından biri, Kottos'la Gyes'in kardeşi (Tab. 2), (<i class="calibre1">Yüz, Kollular</i>).</p>
	<h3 id="toc_id_166" class="block12">Briseis. </h3>
	<p class="block6">Akhilleus'un Ege bölgesine yaptığı çapulculuk seferlerinden getirdiği en değerli tutsak Briseis'tir. Asıl adı Hippodameia olan Briseis Lyrnessos'a Apollon rahibi Brises'in kızıdır. Brises'le, Khryse'nin Apollon rahibi Khryses kardeştirler. Briseis evli barklı bir kadındı, Akhilleus kocasını öldürdükten sonra ele geçirir onu. Briseis de acısına katlanır, çünkü yıkılan yuvasına, yanan şehrine ağlarken, Akhilleus'un temiz yürekli arkadaşı Patroklos onu tatlı sözlerle avutmuş, Akhilleus'a karı olacağına söz vermişti. Akhilleus'un barakasında sessiz, sedasız yaşamaktadır ki, günün birinde Akhilleus'la Agamemnon arasında kopan kavga altüst eder hayatını. Apollon tanrının öfkesini ve salgını önlemek için Khryseis'i babasına geri vermeye razı olunca Agamemnon şöyle konuşur (İl. I, 183 vd.):</p>
	<p class="block4"> </p>
	<p class="block13">Phoibos Apollon istiyorsa Khryseis'i ille de, </p>
	<p class="block13">şu gemimle, yoldaşlarımla göndereceğim </p>
	<p class="block13">onu.</p>
	<p class="block13">Ama barakandan alacağım, kendim gelip </p>
	<p class="block13">senin onur payını, güzelyanaklı Briseis'i. </p>
	<p class="block13">Senden ne güçlü olduğumu o zaman anla, </p>
	<p class="block13">gör.</p>
	<p class="block13">Korksun boy ölçüşmekten, ibret alsın, </p>
	<p class="block13">kim benimle eşit görmek isterse kendini.</p>
	<p class="block4"> </p>
	<p class="block6">Akhilleus bu sözlere çok öfkelenir, kılıcını kınından çıkarmak, Agamemnon'un üstüne yürümek üzeredir ki, tanrıça Athena elini tutar. Akhilleus da krallar kralına sövüp saydıktan sonra, bir daha ne olursa olsun savaşa katılmamaya ant içip çadırına çekilir. Bu arada Agamemnon, Khryses'i bir gemiye bindirip, babasına gönderir, tanrı Apollon'un öfkesini yatıştırmak için yüz sığırlık kurbanlar kestirir. Ama bununla da kalmaz, iki habercisini Akhilleus'un çadırına yollar ve kadını aldırır.</p>
	<p class="block6">Akhilleus'un dileği üzerine anası Thetis gider, Zeus'tan yalvarır Akhilleus savaşa katılmadıkça Akha'lara zaferi vermesin diye. Zeus sözünü tutar, öyle ki, Agamemnon bile yaptığına pişman olur ve Akhilleus'la barışmak için elçiler gönderir ona. Birçok armağanlarla birlikte Briseis'i geri vereceğini, zaten o kadına hiç dokunmadığını söyletir. Akhilleus gene de yumuşamaz (İl. IX, 336 vd.).</p>
	<p class="block6">Patroklos öldüğü gün Briseis, Akhilleus'un yanına döner. İki sevgiliyi ölünün üstünde ağlar görürüz. Sonra İlyada'da pek sözü geçmez Briseis'in. Yalnız son bölümde Akhilleus insanlık duygularına uyarak Hektor'un ölüsünü babası Priamos'a verdikten sonra, gece döşeğine uzanınca, uğruna çok acı çektiği karısı Briseis de gelir, yanına yatar.</p>
	<p class="block6">Homeros'tan sonraki öykülerde Briseis uzun boylu, esmer, kalın kaşlı, parlak bakışlı bir kadın olarak tanımlanır. Akhilleus öldükten sonra, ona son görevleri Briseis yapmış (<i class="calibre1">Khryseis, Akhilleus</i>).</p>
	<h3 id="toc_id_167" class="block12">Brises. </h3>
	<p class="block6">Lyrnessos'ta Apollon tanrının rahibi, Briseis'in babası. Akhilleus kentini yağma edip kızını götürünce Brises canına kıymış (<i class="calibre1">Briseis</i>).</p>
	<h3 id="toc_id_168" class="block12">Britomartis. </h3>
	<p class="block6">Zeus'un kızı olduğu söylenen bir Girit tanrıçası. Adı "<i class="calibre1">atlı bakire</i>" anlamına gelen Britomartis Girit'in Gortyn şehrinde Artemis alayına katılırmış. Kral Minos ona vurulup peşine takılmış ve dokuz ay süresince kovalamış kızı Girit'in dağlarında, ovalarında. Sonunda yakalanacağını gören Britomartis kendini denize atmış, ama bir balıkçı ağına takılıp kurtulmuş. Bu yüzden de ona Diktynna, yani ağdan çıkma kız adı verilmiş.</p>
	<p class="block6">Artemis gibi o da avcı kılığında, köpeklerle dağda, bayırda yalnız başına dolaşır ve erkeklerden kaçar bir kız tanrıça olarak canlandırılır (<i class="calibre1">Artemis</i>).</p>
	<h3 id="toc_id_169" class="block12">Bromios. </h3>
	<p class="block6">Tanrı Dionysos'a takılmış bir ad. "<i class="calibre1">Gümbürtülü</i>" anlamına gelen bu ek ad tanrıya yıldırımlar arasında doğduğu için verilmiş olacak (<i class="calibre1">Dionysos</i>).</p>
	<h3 id="toc_id_170" class="block12">Brontes. </h3>
	<p class="block6">Uranos (gök) ile Gaia'nın (toprak) birleşmesinden doğan tek gözlü devlerden biri (Tab. 2). Adı "gürleyen" anlamına gelen Brontes, Zeus'a gök gürültüsünü armağan eden Kyklops olsa gerek (<i class="calibre1">Kyklops</i>).</p>
	<h3 id="toc_id_171" class="block12">Busiris. </h3>
	<p class="block6">Yunan efsanesine göre, Busiris çok zalim bir Mısır kralıdır. Öyle insafsız bir zorba imiş ki, Nil bölgesine yerleşmiş deniz tanrı Proteus bile ondan kaçmak zorunda kalmış. Busiris Batı kızlarını kaçırmak için bir haydut çetesi kurmuş, altın elmaları almaya gittiği zaman Herakles bu çeteye rastlamış ve haydutların hepsini öldürmüş. Günün birinde Mısır'da kıtlık olmuş. Busiris Kıbrıs'tan gelme Phrasios adlı bir biliciye ne yapmak gerektiğini sormuş, bilici de demiş ki, yılda bir Zeus'un öfkesini yatıştırmak için, ona bir insan kurban kesmeli. Busiris de işe hemen Phrasios'u kurban etmekle başlamış. Herakles Mısır'a uğrayınca, Busiris onun başına çiçek çelenkleri koymuş, kutsal sargılarla sarmış kollarını ve sunağa götürüp kurban etmek istemiş. Ama yiğit sargıları çözerek, Busiris'i de, oğlunu da, orada kim var, kim yok herkesi öldürmüş.</p>
	<p class="block6">Bir anlatıma göre, Busiris Poseidon'un oğluymuş ve onu Mısır tahtına dünya seferine çıkan Osiris oturtmuş. Belki Busiris Osiris adının bozulmuş bir biçimidir.</p>
	<h3 id="toc_id_172" class="block12">Byblis. </h3>
	<p class="block6">Miletos'un kızıymış Byblis, Miletos'un kızı olmakla da Apollon'un torunu. Anasının kim olduğu konusunda söylentiler çeşitli, en akla yakını şu: Anası Maiandros, yani Büyükmenderes ırmağının kızı Kyane'dir. Masmavi, koyu mavi anlamına gelen Kyane, bir ırmak kızı için güzel bir ad. Ama Byblis'in serüveni acı: Bir ikiz kardeşi var Kaunos adında. Byblis ikizini öyle sever, öyle beğenirmiş ki, doyamazmış okşamaya, öpmeye. Bu sevginin kardeş sevgisinden öte bir şey olduğunun nasıl farkına vardığını uzun uzadıya anlatıyor bize Ovidius (Met. 451 vd.). Byblis anlar sevgisinin doğadışı olduğunu, gene de dayanamaz, bir mektupla bildirir aşkını Kaunos'a. O da öfkeyle, tiksintiyle kınar bu aşkı, ikizini bir daha görmemek için kaçar yurdu Miletos'tan, gider, gider de Karia ile Lykia sınırında Kaunos kentini kurar. Byblis çıldırır, o da düşer yollara, deli gibi dolaşır Anadolu'yu boydan boya, rahat bulamaz hiçbir yerde. Sonunda yüksek bir kayadan aşağıya atar kendini, ama nympha'lar acır ona, kızı bir pınara çevirirler, pınar Byblis'in çağlayan gözyaşları gibi akar durur. Bu Ovidius'un anlatımı.</p>
	<p class="block6">Başka bir anlatım işi tersine çeviriyor: Doğadışı aşka kapılan Byblis değil, Kaunos’ınuş. Kaunos bu yüzden sürülmüş, Byblis de bu yüzden çıldırmış ve asmış kendini. Adını iki kente vermişler: Biri Karia'da Byblis, öteki Fenike'de Byblos.</p>
	<p class="block6">Bu öyküleri anlatanlar Kaunos şehrini görmemişlerdi herhalde, yoksa öykünün sonunu bambaşka biçimde getirirlerdi: Eski Kaunos şehrinin (bugünkü Köyceğiz Dalyanı'nın) önünde göz alabildiğine uzanan ve ancak oraları iyi bilen gemicilerin şaşırmadan aşabildikleri bir sazlık vardır. Bu bataklık nasıl meydana geldi belli, Ege kıyılarındaki bütün limanlar gibi bir ırmağın taşıdığı millerle dolmuştur, ama şair görüşüyle bu yol yol bataklığın Byblis'in tükenmez gözyaşlarıyla meydana geldiği düşünülemez mi? (<i class="calibre1">Kaunos</i>).</p>
	<h3 id="toc_id_173" class="block12">Byzas. </h3>
	<p class="block6">Bizans'ın kurucusu Byzas, tanrı Poseidon'la Keroessa'nın oğludur. Keroessa da Zeus'un İo'dan olan bir kızı. İo onu Bizans'a yakın bir yerde dünyaya getirmişti. Oğlu da şehri orada kurmuş ve Apollon ve Poseidon tanrılardan yardım görerek surlarla çevirmişti. Günün birinde Trakya kralı Haimos şehre saldırınca, Byzas onu teke tek savaşta yenmiş ve Trakya'nın içine kadar kovalamış. Kral yokken de Bizans İskitlerin saldırısına uğramış, kuşatılmış boydan boya. Bu kez de Byzas'ın karısı Phidaleia kurtarmış şehri: Öbür kadınlarla birlik olup sürüyle yılan atmışlar düşman karargâhına, böylece çekilmelerini sağlamışlar.</p>
	<p class="block4"> </p>
	<h1 class="block11" id="id_C"><span class="text1"></span><span class="text2">C</span><span class="text1"></span></h1>
	<h3 id="toc_id_174" class="block12">Cacus. </h3>
	<p class="block6">Vulcanus'un oğlu, ağzı ateş saçan üç başlı dev. Aventinus tepesinin bir mağarasında oturup komşu bölgeleri yağma ediyormuş. Herakles Geyoneus'u öldürüp sığırlarına el koyduktan sonra İtalya'ya gelince, Tiber nehrinin kıyısında uzanmış, kestiriyormuş. Yiğit uyurken, Cacus gelmiş, birkaç hayvanını aşırmış, iz bırakmamak için de sığırları kuyruklarından çekerek geri geri götürmüş. Herakles uyanınca işin farkına varmış. Mağaradaki hayvanların böğürmesinden, ya da başka bir anlatıma göre, kız kardeşinin Cacus'u ele vermesinden, Herakles mağaraya girmiş ve ateş alev saçan Cacus'u boğazlamış.</p>
	<h3 id="toc_id_175" class="block12">Camilla. </h3>
	<p class="block6">Vergilius'un Aeneis destanında anlatılan Camilla efsanesi İtalya'nın halk masallarından esinlenmiş olsa gerek. Camilla Volsk'lar kralı Metabus'un kızıymış. Düşmanlarınca tahtından kovulan Metabus bebek yaşta olan kızını alarak kaçıyormuş ki, Latium'da küçük bir ırmağın kenarına gelmişler. Düşman da arkalarında ha yetişti ha yetişecek. Metabus çocuğu kalın kargısının ucuna bağlayıp karşı kıyıya atmayı düşündü, ama Diana'ya yakararak, bu işi başarırsa kızını ona adamaya söz verdi. Camilla'yı attıktan sonra kendi de yüzerek geçmiş ırmağı. İkisi de kurtulmuşlar. Kırlarda büyüyen Camilla güçlü kuvvetli bir genç kız olup Yunan Amazon'ları gibi avcı ve savaşçı olarak yetişmiş ve Aeneas'a karşı kahramanca savaştıktan sonra öldürülmüş.</p>
	<h3 id="toc_id_176" class="block12">Carna. </h3>
	<p class="block6">Roma'nın kurulduğu kırsal bölgede yaşayan bir nympha. Roma'lılar Augustus çağına kadar Carna'ya kutsal bir ormanda tapınırlardı. Efsanesi şöyledir: Kız oğlan kız olan Carna, gününü avlanmakla geçirir, yanına erkek yaklaştırmazmış. Bir gönüllü çıktı mı, onu peşinden ormana sürükler, yolunu şaşırtırmış. Bir gün iki yüzlü tanrı İanus takılmış peşine ve saklandığı kayanın arkasında onu yakalayarak bozmuş kızlığını. Karşılık olarak da tanrısal bir güç vermiş ona: Evlerden her türlü uğursuzluğu defeder, özellikle yeni doğmuş bebekleri beşikte kanlarını emen kuşlardan korurmuş.</p>
	<h3 id="toc_id_177" class="block12">Ceres. </h3>
	<p class="block6">Yunan bereket tanrıçası Demeter'in Latince karşılığı. "<i class="calibre1">Topraktan bitmek</i>" anlamına gelen bir kökten türemiş olan Ceres adı Latin'lerin de bu çeşit bir tanrısal varlığa çok eskiden beri tapındıklarını gösteriyorsa da, Yunanistan'dan gelme tanrıça onun izlerini silmiştir. Efsaneye göre, Etrüsk'ler yeni kurulmuş olan Roma cumhuriyetine saldırınca, şehirde kıtlık baş göstermiş, Roma'lılar da Sibylla kitaplarına danışınca, Demeter ve Dionysos kültünün Roma'ya alınması gerektiğini öğrenmişler. İ.Ö. 496 yılında bu iş olmuş ve Ceres tapınağı Aventinus tepesine kurulmuş (<i class="calibre1">Demeter</i>).</p>
	<h3 id="toc_id_178" class="block12">Cupido. </h3>
	<p class="block6">Yunan aşk tanrısı Eros'un Latince karşılığı. Adı, arzu anlamına gelir (<i class="calibre1">Eros</i>).</p>
	<p class="block4"> </p>
	<h1 class="block11" id="id_D"><span class="text1"></span><span class="text2">D</span><span class="text1"></span></h1>
	<h3 id="toc_id_179" class="block12">Daidalos. </h3>
	<p class="block6">Kekrops, yani Attika'nın kral soyundan gelme olduğu söyleyen Atina'lı sanatçı. "Ustaca işlenmiş ya da işleyen" anlamına gelen adı, eli her sanata yatkın olduğu için kendisine verilmiş. Gerçekten de Daidalos hem mimar, hem heykeltıraş, hem de her türlü mekanik araçlar yapan ve Platon'un Menon adlı diyaloğunda sözü geçen canlı heykelleri (Men. 97d) bile meydana getiren çok yönlü bir yaratıcıdır. Atina'daki işliğinde yeğeni Talos'la birlikte çalışırmış. Ne var ki günün birinde Talos ölü bir yılanın dişlerinden esinlenerek testereyi icat etmiş, bunu fena kıskanan Daidalos çırağını Akropol'den aşağı atarak öldürmüş. Davaya bakan Areopagos mahkemesi de Daidalos'u sürgüne mahkûm etmiş. Usta sanatçı Girit'e gidip kral Minos'un emrine girmiş ve onun İçin türlü işler görmüş: Bir boğaya âşık olan Pasiphae'ye içine girebileceği tahtadan bir inek yapmış (<i class="calibre1">Pasiphae</i>), Minotauros'u barındıracak Labyrinthos'u kurmuş, Theseus'un buraya girip çıkması için de Ariadne'ye bir yumak iplik kullaması fikrini vermiş. Theseus'un başarısında Daidalos'un parmağı olduğunu öğrenince Minos çok kızmış ve ustasını oğlu İkaros'la birlikte Labyrinthos'a kapatmış. Ama Daidalos oradan çıkmak çaresini de bulmuş: İkaros'la kendisine birer çift kanat yapmış, ikisi de böylece uçup gitmişler. Ikaros babasının sözünü dinlemediği için denize düştüğü halde, (<i class="calibre1">İkaros</i>) babası sağ salim Sicilya'nın Cumae şehrine inmiş ve kral Kokalos'un yanında saklanmış. Daidalos'u Sicilya'ya kadar kovalayan ve sonunda da bulan Minos gene usta sanatçının uydurduğu bir düzenle öldürüldükten sonra, Daidalos Kokalos'a olan şükran borcunu ona birbirinden güzel yapılar yapmakla ödemiş.</p>
	<h3 id="toc_id_180" class="block12">Daktyl'ler. </h3>
	<p class="block6">"Daktylos" Yunanca parmak dernektir. Mitolojide ise bu adla anılan ve sayısı değişik olan birtakım cinlerin sözü geçer. Daktyloi, yani parmak cinleri çokluk İda'lı diye vasıflandırılıp Girit'li Zeus, anası Rhea, ya da Phrygia'lı tanrıça Kybele'yle ilişkili olarak gösterilirler. Efsaneye göre, Daktyl'ler beş’tir ve doğuşları şöyle olmuştur. Tanrıça Rhea, Girit'in Diktys mağarasında Zeus'u doğurmak için sancı çekerken, ellerini toprağa dayayarak ıkınmış ve topraktan doğum sancılarını hafifletecek güç almış. Sağ elinin toprak üstünde bıraktığı izden beş cin doğuvermiş, bunlar tepeden tırnağa silahlı olarak çıkmışlar ortaya ve çıkar çıkmaz da yeni doğan Zeus tanrının şerefine hora tepmeye başlamışlar. Daktyller sonraları tanrıça Kybele'nin hizmetine girerek, onun kültünde rol oynamışlar. Kaynaklarda bu cinler çeşitli alanlarda yararlı olarak gösterilirler: Kureta'lar ya da Korybant'lar gibi baştanrı ve anasının tapım ve gizemlerinde gürültülü rakslarıyla yer alırlar, ayrıca, adlarından da belli olduğu gibi elişlerinde yaratıcı olurlar; Daktyl'ler bir efsaneye göre madenlerin ve maden işlemeciliğinin bulucularıdır, bunun ötesinde de, çok önemli bir çığır açarak "<i class="calibre1">heksametron</i>" denilen vezni kurmuş olmakla ün salmışlardır. Bilindiği gibi, altı ölçülü destan vezni Homeros'un İlyada ve Odysseia'sında kullanılmakla Yunan şiirinin doğuşuna yol açmıştır, bu vezinse daktylos denilen bir uzun, İki kısa heceli ayak, yani ölçülerden meydana gelir. Bu vezne parmak vezni denmesi parmaklardaki bir uzun ve iki kısa boğumdan ileri gelmektedir. Ne var ki Ege'de meydana geldiği apaçık anlaşılan ve Yunan dilinin yapısına pek de uygun olmadığı gözle görülen bu vezin efsaneden de, arkeolojik buluntulardan da anlaşıldığı gibi Ana Tanrıça kültüyle sıkı sıkıya bağlıydı. Elin en ilkel insanlarda da büyü aracı olarak ne büyük bir değer taşıdığı öteden beri bilinirdi, ama Çatalhöyük'te meydana çıkarılan fresklerden bu simgenin ne kadar geriye gittiği, eski taş çağını bulduğu görülmüştür. Bu inanç ve simgesi kesintisiz bir evrimle Phrygia'lı Kybele ve Efes'li Artemis kültüne gelmiş ve orada hem tapımın temeli olan raks ve müziğin doğup gelişmesine, hem de dünyada çığır açacak bir şiir ölçüsünün yaratımına yol açmış olabilir. Halikarnas Balıkçısı'nın birçok eserlerinde önerdiği bu görüş bugüne bugün büsbütün kanıtlanmış değilse de, din tarihine de, yazın tarihine de ışık tutacak bir buluş olarak değerlendirilebilir. Buluşun doğruluğunu pekleştiren kanıtlardan biri de bu vezinde beş daktyl’den sonra altıncı ölçünün “spondaios” yani sunu diye adlandırılmış, yani beş ayak, ya da adım oynadıktan sonra şarap sunusu yapılması, böylece veznin doğrudan doğruya bir kutsal dansla ilgili olduğunu göstermesidir; öte yandan ilkçağın bazı geç yazarlarında “Ephesia grammata” diye Efes’te Artemis tapınağında bulunan büyü formüllerinden söz edilmekte ve bunlardan birinin metni verildiğinde, bunun parmak vezinli altılık ölçüyle yazıldığı dikkati çekmektedir.</p>
	<p class="block6">Çıkan sonuç şu ki, Yunan şiirinin ana vezni olan heksametron doğrudan doğruya Anadolu’lu Ana Tanrıçanın tapımından çıkmış ve uygarlıkta eşsiz bir ileri adım atılmasına, yani şiirin de, dansın da yaratılmasına önayak olmuştur. Bu önerinin daha yapılacak araştırma ve bulgularla büsbütün aydınlanacağı umulabilir (<i class="calibre1">Kybele</i>).</p>
	<h3 id="toc_id_181" class="block12">Damokles.</h3>
	<p class="block6">Sicilya'da Syrakusa zorbası Dionysos mutluluğunu öven Damokles'e mutluluğundan kendisine de pay vereceğini bildirmiş ve onu armağanlara boğmuş, ama başının üstünde keskin bir kılıç sallandırılmasını da buyurmuş. Bir kılla tavana bağlı olup her an başına düşecek durumda bulunan bu kılıç damokles'e bütün varlıklarını zehir etmiş. Damokles'in kılıcı deyimi hep tehdit ve tehlike altında bulunan maddesel varlığı dile getirir.</p>
	<h3 id="toc_id_182" class="block12">Danae. </h3>
	<p class="block6">Argos kralı Akrisios'la Eurydike'nin kızı (Tab. 10). Tunç kaplamalı bir odaya kapatıldığı halde Zeus'tan hamile kalır ve Perseus'u doğurur (Tab. 13). Danae çocuğuyla birlikte bir sandığa konarak denize atılır. Ama Zeus onları korur ve Seriphos adasına çıkmalarını sağlar. Danae orada kral Polydektes'in kardeşi Dyktis'in yanına sığınır, ne var ki Polydektes güzel kadına göz koymuştur, onu elde edebilmek için oğlu Perseus'u oradan uzaklaştırmak ister ve bu amaçla onu Medusa'yı öldürmeye gönderir. Bu arada kral Danae’ye karşı da, kardeşi Dyktis’e karşı da zor kullanır, ama Perseus dönüp Medusa'nın başını göstererek kralı taşa çevirir. Sonra tahtı Diktys’e bırakır ve anasını Argos'a geri götürür (<i class="calibre1">Akrisios, Perseus</i>).</p>
	<h3 id="toc_id_183" class="block12">Danaos.</h3>
	<p class="block6">İo soyundan gelme Argos kralı. Danaos, Belos’la Ankhinoe’nin oğlu, Aigyptos’un ikiz kardeşidir (Tab. 10). Efsanesi İo döllerinin Akdeniz’in güney kıyılarına, Suriye ve Mısır’a göçtükten sonra ana vatanları sayılan Mora yarımadasına dönmelerini dile getirmek için uydurulmuş olsa gerektir. Ne var ki Danaos adını bütün soyuna vermekle de ün salmıştır: Bilindiği gibi Homeros destanlarında Troya savaşına Yunanistan’dan gelme saldırganların hepsine birden Akha’lar, Argos’lular ya da Danao’lar (Danaoi) denir. Bu adın kaynağı ise açık değildir, kökeninin kuraklıkla bir ilişkisi olduğu, Danaos’un da Danaos kızları efsanesinde rastlanan pınar arama motifiyle bir araya getirilerek Mısır’dan gelmiş bir su arayıcısı, izcisi olabileceği ileri sürülmüştür. “Dan” kökü Halikarnas Balıkçısı’nın da belirttiği gibi en büyük tanrıların adında görülen ve belkl bizim “tanrı” sözcüğümüzle bir tutulabilecek bir köktür. Zeus adının nesnel halinde ve hele Demeter (Dan-meter’den gelme), Poseidaion (Poti-dan,yani koca tanrı) ve bazı ünlemlerde bu kökene rastlanır. Adı kadar Argos’a yerleşme efsanesi de anlamlıdır Danaos’un: Libya kralı olduğu halde, elli kızını kardeşi Mısır kralı Aigyptos’un elli oğluna vermek istemez. Danaos bu yüzden de Afrika’dan kaçıp Argos’a sığınır. Athena’nın öğüdüne uyarak elli kürekli bie gemi yapıp Akdeniz’e açılmış. Bir süre Rodos’ta kalmış ve o sırada kızları Lindos Athena tapınağını kurmuşlar. Argos’a vardıklarında tahtta Gelanor, ya da Pelasgos adlı bir kral varmış. Bu iki ad da aynı derecede anlamlıdır: Gelanor Lykia dilinde kral anlamına geldiğinden, Pelasgos’da Akdeniz çevresine yerleşmiş en eski boyun adı olduğundan ötürü. Danaos’la Pelasgos arasındaki taht kavgasını efsane şöyle anlatır: Danaos Gelanor’a tahtı elinden almak niyetinde olduğunu bildirince tartışmaya tutuşmuşlar, tanrılar krallığı kime uygun gördüklerini bir işmarla belli etmişler. Ormandan bir kurt çıkıvermiş ve oradaki bir sürünün başındaki bir boğaya saldırıp onu öldürmüş. Argos’lular, kurdun Danaos’u, boğanın da Gelanor’u nsimgelediğine inanarak, Danaos’u kendilerine kral seçmişler. O da kurt tanrı diye Apollon Lykios’a bir tapınak yaptırmış. Bu efsane de, Danaos Kızlarının serüveni de, dışarıdan gelme bu göçmenlerin ileri sürüldüğü gibi Argos’un yerlileri olmadıklarını, tam tersine zor kullanarak Peloponez’e yerleştiklerini açığa vurur. Lykia’lı Apollon’la ilişkileri de bir okadar anlamlı ve önemlidir (<i class="calibre1">Aigyptos, Danaos Kızları</i>).</p>
	<h3 id="toc_id_184" class="block12">Danaos Kızları.</h3>
	<p class="block6">Amca oğullarıyla evlenmemek için babaları Danaos yöneticiliğinde Argos’a kaçıp sığınan Danaos kızlarının serüveni Aiskhylos’un en eski tragedyası sayılan “Hiketides” (Yalvarıcı Kadınlar) oyununa konu olmuştur. Danos kızlarından meydana gelen ve oyunda çok önemli bir rol oynayan koroda bu kızların Aigyptos oğullarına varmaktan ve özellilke erkeklerle birleşmekten duydukları ürküntü ve tiksinti dile gelmektedir. Erkeklere karşı Amazon’ların tutumunu andıran bu davranış hem doğal (çünkü Aigyptosoğulları fazla yakınlarıdır), hem doğadışı sayılmaktadır (çünkü Danaos kızları doğa kanunu olan evliliğe de karşı koyarlar). Babalarının öğütlediği suçu, Danaos kızları işleyip kocalarını öldürdükleri halde, yalnız biri, Hypermestra kocasını esirger. Aishyklos Prometheus oyununda süreci şöyle anlatır (Prom. 855 vd):</p>
	<p class="block4"> </p>
	<p class="block13">Arzudan gözleri kararmış amca oğulları,</p>
	<p class="block13">Güvercinlere saldıran çaylaklar gibi,</p>
	<p class="block13">Yasak gerdeklerin avcıları gibi,</p>
	<p class="block13">Koşup gelecekler onların ardından.</p>
	<p class="block13">Ama tanrı hoş görmeyecek birleşmelerini.</p>
	<p class="block13">Pelagos topraklarında kalacak ölüleri.</p>
	<p class="block13">Karanlıkta pusu kuran kadın yüzlü cinayet</p>
	<p class="block13">Hakkından gelecek hepsinin bir gece:</p>
	<p class="block13">Her gelin öldürecek güveysini,</p>
	<p class="block13">Kızıl kanlara boyanacak hançerleri.</p>
	<p class="block13">Böylesi gelin güveylik düşman başına!</p>
	<p class="block13">Bir tek gelin yalnız, ana olmak hevesiyle</p>
	<p class="block13">Gevşeyip öldürmeyecek güveysini,</p>
	<p class="block13">İkisi de kötü yollardan birisini seçecek,</p>
	<p class="block13">Katil olacağıma kahpe olurum, diyecek.</p>
	<p class="block13">Ve işte ondan doğacak Argos’ta bir kral </p>
	<p class="block13">Soyu.</p>
	<p class="block4"> </p>
	<p class="block6">Ölüler ülkesinde Danaos kızlarının cezalandırılması, onların dibi delik bir fıçıyı sonsuzluğa dek doldurmak için uğraşmalrı işkencesi efsaneye sonradan katılmış bir motif olsa gerek. Klasik Yunan yazarlarında bu motif yoktur.</p>
	<h3 id="toc_id_185" class="block12">Daphne.</h3>
	<p class="block6">Defne ağacına dönüşen Thesallia ırmağı Peneus’un kızı Daphne güzelin güzeli bir nympha imiş. Kendini Gaia tanrıçaya adadığı için erkekten kaçarmış. Tanrı Apollon ona gönül vermiş, peşine düşmüş, kız kaçar, tanrı kovalarmış. Tam yakalanacağı anda Daphne, babası ırmağa yakarmış onu kurtarsın diye. Birden bir defne ağacına dönüşmüş. Tanrı da bakmış ki kolları arasında sıktığı gövde bir ağaç kütüğü. Defne ağacını kendi kutsal ağacı diye benimsemiş tanrı, sazını çalar, Musa’ların korosunu yönetirken dallarından yaptığı çelenkleri eksik etmemiş başından.</p>
	<p class="block6">İlkçağda Daphne efsanesinden en çok esinlenen şair Ovidius’tur. Bizde Melih Cevdet Anday işlemiş bu konuyu. Onun şiirini olduğu gibi veriyoruz:</p>
	<p class="block4"> </p>
	<p class="block19">DEFNE İLE TANRI</p>
	<p class="block13">Eskiden çok eskiden yeryüzünde</p>
	<p class="block13">Güzelliği dillere destan</p>
	<p class="block13">Bir su perisi vardı adı Defne</p>
	<p class="block13">Upuzun saçları altın sarısıydı</p>
	<p class="block13">Dolaşırdı kuytu ormanlarda bütün gün</p>
	<p class="block13">Defne ırmak tanrısının kızıydı</p>
	<p class="block13">Babası Pene derdi ki, kızım</p>
	<p class="block13">Sen bana bir damat borçlusun</p>
	<p class="block13">Sen bana bir torun borçlusun</p>
	<p class="block13">Defne dedi ki babacığım</p>
	<p class="block13">Beni zorlama ne olursun</p>
	<p class="block13">Bırak beni kız kalayım ne olursun</p>
	<p class="block15"> </p>
	<p class="block13">Sıram sıram boynu büyük yavuklu</p>
	<p class="block13">Bekleyedursun bir yanda</p>
	<p class="block13">Defne başıboş gönlü özgür</p>
	<p class="block13">İnatçı, hırçın ve gururlu</p>
	<p class="block13">Koşup dururdu ormanda</p>
	<p class="block13">“Benim geyiğim sen, kuzum sen</p>
	<p class="block13">Benim biricik güvercinim sen</p>
	<p class="block13">Kuzu kurttan korkar, geyik aslandan</p>
	<p class="block13">Güvercin kartaldan kaçar</p>
	<p class="block13">Ben sana acı vermek istemem</p>
	<p class="block13">Ayaklarını kanatmasın çalılar</p>
	<p class="block13">Yavaşla biraz düşeceksin</p>
	<p class="block13">Geçtiğin keçi yolları dar</p>
	<p class="block13">Dur hele kaçma benden</p>
	<p class="block13">Sevgimdir seni kovalayan…”</p>
	<p class="block15"> </p>
	<p class="block13">Daha sözünü bitirmeden avcı</p>
	<p class="block13">Korkak adımlarla uzaklaştı Defne</p>
	<p class="block13">Kaçarken daha bir güzelleşti de</p>
	<p class="block13">Ardında tir tir titreyen avcı</p>
	<p class="block13">Tavşan kovalayan hırslı bir tazı</p>
	<p class="block13">Gibi düştü Defne’nin peşine.</p>
	<p class="block13">“Ben de yılmadan kovalayacağım</p>
	<p class="block13">Büyülediğin kimmiş öğren</p>
	<p class="block13">Ben ne bir dağlı ne bir çobanım</p>
	<p class="block13">Oklardan sakınılmaz tanrıyım</p>
	<p class="block13">Koca Zeus’tur babam</p>
	<p class="block13">Geçmişi, bugünü, geleceği</p>
	<p class="block13">Benimle bildi herkes, benimle bilir</p>
	<p class="block13">Saz tellerine ben verdim seslerini</p>
	<p class="block13">İlaçlar yaptım yabanıl otlardan</p>
	<p class="block13">Ama bana çare değil şimdi hiçbiri</p>
	<p class="block13">Kimden kaçıyorsun öyle sen</p>
	<p class="block13">Asıl sensin benim avcım</p>
	<p class="block13">Beni sen vurdun can evimden”.</p>
	<p class="block13">Tavşan koşuyor, durmadan koşuyordu</p>
	<p class="block13">Ardında av köpeği ter içinde</p>
	<p class="block13">Boynunu uzatmış, yetişmek üzere</p>
	<p class="block13">Birinde umut vardı, birinde korku</p>
	<p class="block13">Tavşan ensesinde nefesler duyuyordu</p>
	<p class="block13">Çünkü ışık gibi saran tanrıyı</p>
	<p class="block13">Sevinin kanatlarıydı.</p>
	<p class="block13">Gücü kalmamıştı artık Defne’nin</p>
	<p class="block13">Koşamıyordu kaçamıyordu</p>
	<p class="block13">Sapsarı, yalvardı babasına</p>
	<p class="block13">Pene’nin suları üstünde gezdirip gözlerini</p>
	<p class="block13">“Cezasını çekiyorum güzelliğimin</p>
	<p class="block13">Irmakların gücü de sen gibi tanrısalsa</p>
	<p class="block13">Ne yap yap değiştir beni</p>
	<p class="block13">Başka bir biçime koy baba”.</p>
	<p class="block15"> </p>
	<p class="block13">Yalvarması daha bitmemişti ki</p>
	<p class="block13">Bir gevşeklik sardı her yerini</p>
	<p class="block13">Örtüldü göğüs yaprakla</p>
	<p class="block13">Kolları, saçları dal oluverdi.</p>
	<p class="block13">Avcı kollarına aldığı zaman</p>
	<p class="block13">Kalbi çarpıyordu Defne’nin</p>
	<p class="block13">Taze yaprakların altından.</p>
	<p class="block13">Yazık dedi tanrı çok yazık</p>
	<p class="block13">Saramadan yitirdim seni</p>
	<p class="block13">Bari benim ağacım ol da</p>
	<p class="block13">Yaprakların çelenk olsun kahramanlara</p>
	<p class="block13">Ezgilerde, türkülerde anılsın bundan sonra</p>
	<p class="block13">Yan yana adlarımız</p>
	<p class="block13">Yazık dedi tanrı çok yazık.</p>
	<p class="block4"> </p>
	<h3 id="toc_id_186" class="block12">Daphnis. </h3>
	<p class="block6">Öldükten sonra tanrılaştırılan Sicilyalı sığırtmaç. Çoban şiirinin kurucusu sayıldığı için, Theokritos da, Vergilius da onun adına şiirler yazdıkları gibi, Daphnis adını bu türün bir simgesi olarak da kullanırlar. Öyküsü şudur: Daphnis tanrı Hermes'le bir nympha'nın oğluymuş. Doğar doğmaz anası onu defne ağaçlarından bir koruluğa bırakmış, periler de alıp büyütmüşler, çoban olarak yetiştirmişler. Daphnis öyle güzel, öyle yakışıklıymış ki, nympha'lar da, kır tanrıları da tutkunmuş ona. Pan Daphnis'e kaval çalmasını öğretmiş, Apollon da şiir düzmesini.</p>
	<p class="block6">Sürülerini otlatırken Daphnis ya kaval çalar, ya da kendi uydurduğu türküleri çağırırmış. Ama genç yaşında canına kıymış. Nedeni de şu: Daphnis Nomia adlı bir çoban kızıyla sevişirmiş. Nomia'ya ömrü oldukça sadık kalacağına söz vermiş, ama kral kızı güzel çobanı bir gece sarhoş edip baştan çıkarmış, yatmış onunla. Öfkeye kapılan Nomia sevgilisinin iki gözünü kör etmiş. Daphnis de bir sürü dokunaklı yas türküleri çağırır, güzel dünyayı göremediğine bir türlü katlanamazmış. Öyle ki, sonunda bir uçuruma atmış kendini ve ölmüş. Söylentiye göre, babası Hermes bir kayaya ya da bir pınara döndürmüş onu. Her yıl bu pınarın önünde sunular sunulurmuş bu çoban tanrıya.</p>
	<p class="block6">Vergilius'un Beşinci Sığırtmaç türküsünde iki çoban Mopsus'la Menalcas şöyle anarlar Daphnis'i (Çan yayınları, İ. Z. Eyuboglu çevirisi):</p>
	<p class="block4"> </p>
	<p class="block13">Yok olmuş artık Daphnis, nymphalar </p>
	<p class="block13">Onun yürekler acısı ölümüne ağlamışlar, </p>
	<p class="block13">Bir tekgüdücü bile o acı günlerde </p>
	<p class="block13">Sürmemiş boğalarını ırmaklara, </p>
	<p class="block13">Soğuk sulara, ey Daphnis. </p>
	<p class="block13">Evet, o günler ırmaktan ne bir yudum su</p>
	<p class="block13">içen,</p>
	<p class="block13">Ne de bir tutam ot yiyen sürü olmuş </p>
	<p class="block13">Otlaklardan.</p>
	<p class="block13">Ey Daphnis, inlemiş o gün senin ölümüne </p>
	<p class="block13">Afrika 'nın aslanları bile.</p>
	<p class="block4"> </p>
	<h3 id="toc_id_187" class="block12">Dardanos. </h3>
	<p class="block6">Atlas'ın kızı Elektra ile Zeus'un oğlu (Tab. 16). Dardanos Samothrake (Semendirek) adasında kardeşi İasion'la birlikte yaşarmış, ama İasion ölüp adayı da su basınca, bir sal üstünde karşıki kıyıya, yani Anadolu toprağına göçmek zorunda kalmış. Orada kral olan Teuker iyi karşılamış onu. Teuker bölgenin en büyük ırmağı Skamandros'la en büyük dağı İdaia'nın oğluymuş. Dardanos'a Teuker, kızı Batieia'yı vermiş ve öldükten sonra da tahtını. Dardanos kendi adını taşıyan bir şehir kurmuş - bugün Çanakkale'nin biraz ötesinde Troya yolunda Dardanos tepesi diye bu tepe gösterilir - ve ülkeye kral olduktan sonra bütün bölgeye Dardanos adı verilmiş. Dardanos böylece Troya kral soyunun atası olmuştur. Ayrıca Samothrake'den Kabir'ler (<i class="calibre1">Kabir’ler</i>) myster'lerini, giderek Kybele kültünü Phrygia'ya getirmiş olduğu söylenir. Pallas heykeli olan Palladion'u Arkadya'dan çalarak Troya'ya yerleştiren de oymuş derler. Dardanos soyunun gelişmesi İlyada'da Aineias'ın ağzından şöyle anlatılır (İL XX, 215 vd.):</p>
	<p class="block4"> </p>
	<p class="block13">Bulut devşiren Zeus ilkin baba oldu</p>
	<p class="block13">Dardanos 'a,</p>
	<p class="block13">Dardanos kurdu Dardanie 'yi, </p>
	<p class="block13">O zamanlar kutsal İlyon yoktu, </p>
	<p class="block13">ölümlü insanların büyük şehri</p>
	<p class="block13">yoktu ovada. </p>
	<p class="block13">Dardanos'lular çokpınarlı İda’nın</p>
	<p class="block13">eteklerinde otururdu. </p>
	<p class="block13">Dardanos 'tan Erikhtonios doğdu,</p>
	<p class="block13">kral oldu,</p>
	<p class="block13">en varlıklı adamı oldu ölümlü insanların. </p>
	<p class="block13">On bin kısrağı otlardı çayırlarda, </p>
	<p class="block13">sevinirlerdi körpe taylarına bakıp. </p>
	<p class="block13">Boreas, otlarken gördü onları, vuruldu, </p>
	<p class="block13">bir at oldu kara yeleli, bindi kısraklara, </p>
	<p class="block13">kısraklar gebe kaldı on iki tay doğurdular, </p>
	<p class="block13">taylar bereketli tarlada hoplayıp zıpladılar, </p>
	<p class="block13">koştular başakların tepesinde, başaklara</p>
	<p class="block13">dokunmadılar, </p>
	<p class="block13">dört döndüler denizin engin sırtında, </p>
	<p class="block13">alacalı köpükler üstünde dört döndüler. </p>
	<p class="block13">Erikhtonios'tan Tros doğdu, Troya'lıların</p>
	<p class="block13">kralı.</p>
	<p class="block13">Kusursuz üç oğlu oldu Tros'un da: </p>
	<p class="block13">İlos, Assarakos, tanrıya denk Ganymedes. </p>
	<p class="block13">En güzeliydi Ganymedes ölümlü insanların, </p>
	<p class="block13">tanrılar kaçırdı onu Olympos'a, </p>
	<p class="block13">Zeus 'a şarap sunan olsun diye, </p>
	<p class="block13">dediler güzelliğiyle yaşasın tanrılar</p>
	<p class="block13">arasında,</p>
	<p class="block13">İlos'un oğlu kusursuz Laomedon 'du. </p>
	<p class="block13">Tithonos'la Priamos doğdu Laomedon 'dan. </p>
	<p class="block13">Lampos, Klytios, Ares 'in dölü Hiketaon</p>
	<p class="block13">doğdu.</p>
	<p class="block13">Assarakos'un oğlu Kapys, Kapys 'in oğlu</p>
	<p class="block13">Ankhises'ti. </p>
	<p class="block13">Ankhises'ten ben doğdum, Priamos'tan</p>
	<p class="block13">Hektor doğdu. </p>
	<p class="block13">Övünürüm bu soydan, bu kandan olmakla.</p>
	<p class="block4"> </p>
	<h3 id="toc_id_188" class="block12">Deianeira. </h3>
	<p class="block6">Deianeira Kalydon kralı Oineus'la Althaia'nın kızı ve Meleagros'un kız kardeşidir. Asıl babası Oineus değil de, bir ara Kalydon sarayında misafir kalan Dionysos’ınuş. Deianeira kardeşi Meleagros gibi yiğit bir kızdır, savaş arabasını ve silahlarını kullanmasını bilirmiş. Deianeira'nın acı öyküsünü Sophokles "<i class="calibre1">Trakhis Kadınları</i>" adlı tragedyasına konu etmiştir.</p>
	<p class="block6">Herakles Hades'e inişinde Meleagros'un gölgesine rastlar, Kalydon avında can veren yiğit ona kız kardeşi Deianeira ile evlenmesini salık verir. Herakles de yeryüzüne döndüğünde güzel kıza gönül verir, ama onu alabilmek için önce Akheloos ırmağıyla dövüşmek zorunda kalır (<i class="calibre1">Akheloos</i>). Sonra Deianeira ile evlenir ve Hyİlos adlı bir çocukları olur. Yiğit bir süre sonra karısı ve oğluyla Kalydon'dan ayrılır. Yolda derin bir ırmağı geçmeleri gerekir, at adam Nessos'a rastlarlar, Nessos ırmağı geçirmek için Daianeira'yı sırtına alır, o sırada kadına yanaşmak ister. Karısının çığlıklarına koşan Herakles at adamı Lerna canavarının kanına batırdığı zehirli oklarından biriyle vurur. Nessos can çekişmekteyken Deianeira'ya yarasından akan kanı alıp büyü gibi kullanmasını öğütler. Bu iksirle kocasının sevgisini her zaman için koruyabileceğini söyler. Trakhis'e varırlar, Herakles Deianeira ile Hyİlos'u oraya bıraktıktan sonra başka işlere koşar. Bir ara Oikhalia kralı Eurytos'u yener, kızı İole'yi tutsak olarak alır ve Deianeira'nın yanına gönderir. Zaferini kutlamak için de karısından yeni bir gömlek ister. Kocasının tutsağı olan güzel İole'ye âşık olduğunu ve kendisini onunla aldattığını haber alınca Deianeira korkunç bir öfkeye kapılır, kıskançlık içini kemirmeye başlar, o sırada Nessos'un büyülü kanı aklına gelir, yeni gömleği bu iksire batırarak Herakles'e gönderir. Yiğit onu sırtına giyer giymez gömlek derisine yapışır ve korkunç acılarla yakmaya başlar. Gömleği çıkarayım derken, derisi de yüzülür. Bu dayanılmaz işkenceye son vermek için Herakles Oita dağında bir odun yığını hazırlatır, kendini alevlerin içine atar. Deianeira da duyduğu pişmanlığa dayanamaz, canına kıyar. Trakhis'te mezarı varmış, gelen gidene gösterirlermiş (<i class="calibre1">Herakles</i>).</p>
	<h3 id="toc_id_189" class="block12">Deimos. </h3>
	<p class="block6">Savaş tanrı Ares'in yanından ayrılmayan Deimos'la Phobos dehşeti, panik, korku ve onun sonucunda meydana gelen bozgunu simgelendirirler. Hesiodos bu iki tanrıyı şöyle tanımlar (Theog. 933 vd.) (<i class="calibre1">Ares, Aphrodite</i>):</p>
	<p class="block4"> </p>
	<p class="block13">Bu arada kalkan delen Ares 'le </p>
	<p class="block13">Kıbrıslı Tanrıça Aphrodite'nin</p>
	<p class="block13">Birleşmesinden</p>
	<p class="block13">iki çocuk doğuytodu, Phobosla Deimos, </p>
	<p class="block13">Bozgun ve korku yaratan tanrılardır bunlar. </p>
	<p class="block13">Belalı, korkunç savaşlarda bu tanrılar </p>
	<p class="block13">iter kakarlardı ordu birliklerini </p>
	<p class="block13">Yakıp yıkıcı Ares 'in yardımıyla.</p>
	<p class="block4"> </p>
	<h3 id="toc_id_190" class="block12">Deioneus.</h3>
	<p class="block6">İksion'un karısı olan Dia'nın babası. Deioneus kızını İksion'a verdikten sonra kendisine sunulması gereken armağanları isteyince, İksion onu ateş dolu bir kuyuya atıp öldürmüş (<i class="calibre1">İksion</i>).</p>
	<h3 id="toc_id_191" class="block12">Deiphobos. </h3>
	<p class="block6">Priamos'la Hekabe'nin oğlu (Tab. 16). Troya savunmasında yiğitçe çarpışan savaşçılardan biridir. Gözü pek ve akıllı olduğu için Hektor kardeşleri arasında en çok onu sever, ona güvenir ve bunun içindir ki tanrılar, özellikle Athena Hektor'un ölümünü sağlamak için onu araç olarak kullanırlar. Akhilleus'la Hektor ölüm-kalım savaşına girişmişlerdir ki, tanrılar Hektor'un öleceğine karar verirler. Athena yeryüzüne iner ve önce Akhilleus'a görünüp kendisiyle birlikte çarpıştığını, Hektor'u gidip kandıracağını söyler, sonra Deiphobos'un kılığına girerek Hektor'a yaklaşır (İl. XXII, 226 vd.).</p>
	<p class="block6">Deiphobos kılığında Athena birkaç parlak sözle iyice kandırır Hektor'u o da, güvenle saldırır düşmana, atar kargısını (İl. XXII, 289 vd.).</p>
	<p class="block6">Bundan sonraki sahne İlyada'nın en dokunaklı, insanca değeri en yüksek olan sahnesidir. Deiphobos'un adı geçmez artık İlyada'da. Ama sonraki efsaneler Paris öldükten sonra, onun Helene için Helenos'la yarışmaya girdiğini, kadını kazanıp aldığını, onunla evlendiğini, sonra da Troya düşünce Odysseus'la Menelaos'un onun evine birlikte saldırdıklarını, kendisini öldürüp bedenini paramparça ettiklerini anlatırlar. Homeros'un en güzel, en temiz kişilerinden birini kirletip lekelerler böylece. Biz onlara kulak vermeyelim, bizim için Deiphobos İlyada'nın Deiphobos'u kalsın, yani kaderin elinde oyuncak olup en sevdiği ağabeyisine kıyan trajik bir kişi.</p>
	<h3 id="toc_id_192" class="block12">Deipyle. </h3>
	<p class="block6">Adrastos'un kızı, Tydeus'un karısı, Diomedes'in anası (Tab. 23), (<i class="calibre1">Adrerstos, Tydeus</i>).</p>
	<h3 id="toc_id_193" class="block12">Deipylos. </h3>
	<p class="block6">(1) İlyada'da adı bir kere geçen Akha'lı bir savaşçı. Sthenelos'un arkadaşı.</p>
	<p class="block6">(2) Troya'nın savaş sonrası efsanelerinde uydurulan bir kişi. Deipylos, Trakya kralı Polymestor'un Priamos'un büyük kızı İlione'den olan oğluymuş. Ama kral Priamos en küçük oğlu Polydoros'u ablasına emanet etmiş ki, Troya'ya bir şey olursa onu korusun diye. İlione kendi oğlu Deipylos'la kardeşi Polydoros'u karıştırmış ki, miras Polydoros'a değil de Deipylos'a kalsın. Ne var ki, Troya düşünce, Agamemnon Polymestor'dan Polydoros'u öldürmesini istemiş, Trakya kralı bunu yapmış, ama Polydoros'u öldürdüğünü sanarak kendi oğlunu öldürmüş. Bir gün Deipylos, yani Polydoros, Delphoi kehanetine başvurunca, kâhin ona yurdunun yanıp yok olduğunu, anasıyla babasının da öldüğünü bildirmiş, İlione'den gerçeği öğrenen Polydoros ablasını kocası Polymestor'u kör edip öldürmeye zorlamış. Polydoros üstüne İlyada'da bambaşka bir öykü anlatılmaktadır (<i class="calibre1">Polydoros, Polymestor, Hekabe</i>).</p>
	<h3 id="toc_id_194" class="block12">Delos. </h3>
	<p class="block6">Efsaneye göre, Poseidon günün birinde yabasıyla denize vuracak olmuş, vurduğu yerden bir parça toprak, bir ada çıkıvermiş. Ama yalın kayalıkmış bu ada, üstünde bir ot bile bitmezmiş, üstelik de denizlerde yüzer, dalgalarla oradan oraya sürünürmüş.</p>
	<p class="block6">Gel zaman, git zaman tanrıça Leto doğuracak bir yer aramış (<i class="calibre1">Leto, Apollon, Artemis</i>). Zeus'tan gebe kaldığı için, Hera'nın hışmına uğramışmış, bu yüzden de hiçbir yer onu barındırmak istememiş. Trakya'da Athos, Anadolu'da İda dağlarına, İmbros, Lesbos, Samos adalarına, Miletos ve Knidos şehirlerine başvurmuş, ama ne dağ, ne ada, ne şehir, hiçbiri almamış Leto'yu Hera korkusundan. Derken Leto gitmiş, gitmiş, karşısına bir yüzen ada çıkmış, ona seslenmiş, demiş ki -Deloslu Apollon'a Homerik hymnos'ta modern denebilecek turistik bir görüşle diyor ve ant içiyor ki- ada doğumuna izin verirse, oraya öyle bir tapınak yaptıracak ki, bütün geçimini dünyanın dört bucağından bu tapınağa gelecek olan gezginlerden, yakarışlardan çıkarabilecek. Ve adada doğuyor Apollon'la Artemis. Ne var ki dokuz gün, dokuz gece sancı çekiyor Leto, bütün tanrıçalar başında bulunduğu halde doğuramıyor bir türlü, ta ki Hera'nın Olympos'ta alıkoyduğu kızı ebe tanrıça Eileithyia yardıma gelsin. </p>
	<p class="block6">O gelince, onuncu günü dünyaya geliyor ikiz tanrılar. Ondan sonra da Delos'a "<i class="calibre1">parlak</i>" anlamına gelen adı verilir ve Zeus onu toprağın dibine mıhlar, Kyklad takımadalarından biri oluverir. Ve hymnos dört yılda bir Delos'ta kutlanan Apollon törenlerini şöyİe anlatır:</p>
	<p class="block4"> </p>
	<p class="block13">Nice tapınakların oldu, nice kutsal</p>
	<p class="block13">koruların oldu; </p>
	<p class="block13">yüce dağ başları senin oldu, ovalara bakan</p>
	<p class="block13">dağ başları, </p>
	<p class="block13">senin oldu denize dökülen nice ırmaklar; </p>
	<p class="block13">ama gönlünü sevindiren ver, ey tanrı</p>
	<p class="block13">Delos'tu asıl.</p>
	<p class="block13">Orada toplanırlar uzun etekli İyonya’lıların</p>
	<p class="block13">senin,</p>
	<p class="block13">kadınlarını ve çocuklarını getirirler</p>
	<p class="block13">yanlarında.</p>
	<p class="block13">Sonra başlanır oyunlara, </p>
	<p class="block13">sana bağlı olanlar gelirler ziyaretine, </p>
	<p class="block13">yumruk, ezgi, dans yarışmaları sunarlar. </p>
	<p class="block13">Onları oyunlarda gören sanır</p>
	<p class="block13">ölümsüzdürler. </p>
	<p class="block13">Sanki onlar için zaman denen şey yok, yaş</p>
	<p class="block13">yok.</p>
	<p class="block13">Kim görse bu erkekleri, bu güzel kuşaklı</p>
	<p class="block13">kadınları,</p>
	<p class="block13">hızlı gemilerini ve bütün varlıklarını kim</p>
	<p class="block13">görse onların, </p>
	<p class="block13">sevinç ve coşkuyla dolar yüreği.</p>
	<p class="block4"> </p>
	<h3 id="toc_id_195" class="block12">Demeter. </h3>
	<p class="block6">Homeros destanlarında "<i class="calibre1">güzel saçlı kraliçe</i>", "<i class="calibre1">güzel örgülü Demeter</i>" diye anılan toprak ve bereket tanrıçası Demeter (adını "Ge-meter" toprak ana olarak açıklayanlar vardır) Hesiodos'a göre Kronos'la Rheia'nın kızı, ikinci tanrı kuşağındandır (Tab. 5). Rheia'nın ilk kızı Hestia'dan hemen sonra doğmuştur. Öyküsünü kısaca şöyle anlatır Hesiodos (Theog. 911 vd.):</p>
	<p class="block4"> </p>
	<p class="block13">Demeter 'in de yatağına girdi Zeus. </p>
	<p class="block13">Canlıları doyuran, tarlalar tanrıçasının. </p>
	<p class="block13">Ak kollu Persephone'yi doğurdu Demeter, </p>
	<p class="block13">yeraltı tanrısı Aidoneus </p>
	<p class="block13">kaçırdı onu anasının koynundan </p>
	<p class="block13">ve bilge Zeus bıraktı kızını ona.</p>
	<p class="block4"> </p>
	<p class="block6">Demeter ekinleri ve özellikle buğdayı simgeler, onun tek efsanesi mevsimleri simgeleyen bir efsanedir. Bu efsane Yunan dünyasının daha çok buğday üreten bölgelerinde gelişmiş, tutunmuştur. En çok tapıldıgı yerler Eleusis ve Sicilya ovalarıdır, ama tapımına Girit'te, Trakya'da ve Peloponnesos'ta rastlanır.</p>
	<p class="block6">Demeter tapımında da, efsanesinde de kızı Persephone'den ayrılmaz. Kimi zaman "<i class="calibre1">Kore</i>" (<span class="text3">genç kız</span>) adıyla anılan Persephone ile Demeter'e "iki tanrıça" denir. Persephone'nin Aidoneus, yani yeraltı tanrısı Hades tarafından kaçırılması Demeter kültünün de merkezindedir, tanrıçanın Eleusis'te kutlanan myster'lerinde de bu efsanenin derin sırlarına ermekle Demeter erenleri arasına karışılırdı.</p>
	<p class="block6">Bu efsaneyi E. Peterich'in "<i class="calibre1">Küçük Yunan Mitologyası</i>"nda (M. Eg. B. yayınları, çeviren S. Baydur) anlatıldığı gibi alalım:</p>
	<p class="block16">"Persephone bir gün oyun arkadaşlarıyla birlikte çayırda çiçek toplarken birdenbire yer yarılmış, tanrı Hades arabasıyla dışarı çıkagelmiş, kızı yakaladığı gibi kaçıp gitmiş. Ümitsizlikten ne yapacağını bilmeyen tanrı ana, kızını araya araya bütün dünyada dolaşmadık yer bırakmamış. Sonunda her şeyi gören ve bilen güneş tanrı Helios Kore'nin bulunduğu yeri söylemiş. Bunun üzerine Demeter Olympos'tan kaçmış, yüreği sızlayarak ıssız bir yere çekilmiş. Onun küsmesiyle toprağın bereketi kalmamış, insanlar kıtlık tehlikesine uğramışlar. Zeus boşuna onu barıştırmaya çalışmış, boşuna Hades'ten kızı geri vermesini istemiş: Tanrı kadın yalvarmalara kulak vermiyor, kendisine Hades'in sunduğu nar meyvesini yemiş olan Persephone bu sevgi büyüsüyle yeraltı hakimine bağlanmış bulunuyormuş. Bütün yalvarmalarının boşa gittiğini gören Zeus, Persephone'nin yılın üçte ikisini yani çiçek açma ve meyve zamanını, anası Demeter'in, geri kalan üçte birini, yani kışı da kocası Hades'in yanında geçirmesini kararlaştırmış. Böylelikle toprağa yeniden bereket gelmiş.</p>
	<p class="block16">Sıkıntılarla dolu bu dolaşmaları sırasında Demeter bir kocakarı kılığına girmiş olarak Eleusis kralı Keleos'un evine uğramış. Kralın karısı Metaneira karşısındakinin tanrı olduğunu anlayamamış. Demeter'e oğlu Demophon'u bakmak, büyütmek üzere vermiş. Demeter bir tanrı besliyormuş gibi çocuğu nektar ve ambrosia ile beslemiş. Bir gün Metaneira, sütnineyi çocuğu alevler içine tutarken yakalamış. Çok korkmuş olan kraliçeyeye, tanrıça olduğunu söylemiş, büyük bir İşi bozduğunu bildirmiş: Demophon alevler içinde bütün dünya bağlarından kurtulup temizlenerek tanrı olacakmış; şimdiyse bir ölümlü olarak kalmış.</p>
	<p class="block6">Başka masallara göre, Demophon'un erkek kardeşi Triptolemos tanrının evlatlığıymış. Triptolemos kanatları bulunan sihirli bir arabayla bütün dünyayı dolaşıyor, insanlara tarla bakımını ve Demeter tapımını ögretiyormuş. Anlatıldığına göre, tanrı kadının kendisi, Keleos'la oğullarına Eleusis'teki Demeter tapınağını kurmak öğüdünü vermiş. Bu tapınağın mysteria denilen gizli tapımı bütün eskiçağ boyunca büyük bir saygı görüyordu" (<i class="calibre1">Eleusis, Keleos, Metaneira, Triptolemos</i>).</p>
	<p class="block6">Demeter'in İasion adlı bir ölümlüyle macerası da anlatılır. Bu macera tanrıçaların ölümlü erkeklerle sevişmelerine bir örnek olarak gösterilir (Od. V. 125) ve İasion'dan zenginliği, bolluğu simgeleyen Plutos adlı bir oğlu olur (<i class="calibre1">İasion, Plutos</i>).</p>
	<p class="block6">Atina'da her ekim ayında yalnız kadınların katıldıkları "<i class="calibre1">Thesmophoria</i>" bayramı kutlanır ve iki tanrıçaya da "<i class="calibre1">thesmophoriai</i>" yani yasa getiren, insanlara doğal yasaları öğreten tanrıçalar denirdi. Aristophanes "<i class="calibre1">Thesmophoria Bayramını Kutlayan Kadınlar</i>" adıyla bir komedya yazarak, kadınların nasıl bu gizli törenler sırasında kadın düşmanı Euripides'i suçladıklarını sahneye koymuştur.</p>
	<p class="block6">Romalıların tapındıkları Ceres, Demeter'den pek farklı değildir. Oysa Demeter'le Anadolu'nun bereket tanrıçası Kybele arasında hemen de hiçbir ilişki kurulamaz.</p>
	<p class="block6">Demeter'e yazılmış birçok övgüler vardır. Bunların en önemlilerinden biri Homerik denilen bir hymnos'tur, biri de İskenderiye'li şair Kallimakhos'tandır.</p>
	<h3 id="toc_id_196" class="block12">Demodokos. </h3>
	<p class="block6">Bunca bin dizelik Homeros destanlarında öylesine usta bir ya da birkaç ozanın sesini, sözünü dinler de, bir tekinin adını öğreniriz yalnızca, o da Demodokos'tur. Demodokos Phaiak kralı Alkinoos'un sarayında görevli ozandır. Adından da belli olduğu gibi demos; halkla ilişkilidir. Bu, ozan, halka söyler, halktan saygı görür; değerlidir, halkın saydığı ve sevdiği bir kişidir. Odysseus kendisi şöyle tanımlar ozanı (Od. VIII, 478 vd.):</p>
	<p class="block4"> </p>
	<p class="block13">Ozanlar saygı görürler ve değerli bilinirler </p>
	<p class="block13">bu yeryüzünde yaşayan tekmil insanlar</p>
	<p class="block13">arasında, </p>
	<p class="block13">çünkü Musa öğretmiştir onlara ezgi</p>
	<p class="block13">söylemeyi,</p>
	<p class="block13">Musa çok sever ozanlar soyunu.</p>
	<p class="block4"> </p>
	<p class="block6">Kral Alkinoos da hiçbir şöleninden eksik etmez onu, şölene oturulacak mı, hemen çağırır (Od. VIII, 44 vd.).</p>
	<p class="block6">Gelince altın çivili bir koltuğa oturturlar ozanı, yemek dolu bir masa çekerler önüne, sazını asarlar başının üstünde bir çengele ve şölende, oyunda, bedenin de, ruhun da devineklerini yöneten bu ozandır (Od. VLIL 261 vd.).</p>
	<p class="block6">Ozan Demodokos birkaç kez sahneye çıkıp ezgi söyler. Odysseia'da, Ares'le Aphrodite'nin aşklarını söyler (Od. VIII, 267 vd.), ve Troya savaşını söyler, destanlık yiğitleri anar, o sıra Odysseus duygulanır, kimliğini açığa vuracak bir dilekte bulunur, şöyle der ozan (Od. VIII, 487 vd.):</p>
	<p class="block4"> </p>
	<p class="block13">Daha çok sayarım, Demodokos, seni tekmil</p>
	<p class="block13">ölümlülerden.</p>
	<p class="block13">Sanatı ya Musa öğretti sana, ya da Apollon. </p>
	<p class="block13">Ne güzel söyledin Akha'ların destanını,</p>
	<p class="block13">olduğu gibi, </p>
	<p class="block13">neler yaptıklarını ne güzel söyledin, </p>
	<p class="block13">nelere katlandıklarım, neler çektiklerini. </p>
	<p class="block13">Haydi şimdi geç başka bir konuya, </p>
	<p class="block13">şu tahta at olayını anlat şimdi bize, </p>
	<p class="block13">Athena’nın yardımıyla Epelos yapmıştı onu</p>
	<p class="block13">hani,</p>
	<p class="block13">getirmiş Akropolis’e dayamıştı tanrısal</p>
	<p class="block13">Odysseus da kurnazca, </p>
	<p class="block13">İlyon'u yıkacak adamlarla doluydu içi. </p>
	<p class="block13">Anlatabilirsen bunları, getirip bir biçimine, </p>
	<p class="block13">bundan böyle tekmil insanlara ben de</p>
	<p class="block13">diyeceğim ki: </p>
	<p class="block13">Tanrı sevdi onu, tanrısal bir şiir bağışladı</p>
	<p class="block13">ona.</p>
	<p class="block13">Odysseus'un da yiyordu içi içini, </p>
	<p class="block13">yanaklarını ıslatıyordu kirpiklerinden sızan</p>
	<p class="block13">yaşlar...</p>
	<p class="block4"> </p>
	<p class="block6">Yalnız Alkinoos farkına varır Odysseus'un ağladığının, susturur ozanı ve sorar konuğuna niçin acı gözyaşları döktüğünü "dinlerken Argos'luların ve İlyon'un başına gelenleri".</p>
	<p class="block6">Odysseus da işte o zaman başlar Odysseia' yi, yani geçirdiği bütün serüvenleri anlatmaya.</p>
	<p class="block6">Demodokos Odysseia destanının en sevimli, en ışıklı bir kişisidir. Homeros'un kendisi midir? Kör ozan üstüne nice söz söylendi, nice mürekkep döküldü. Homeros kör müydü, değil miydi diye tartışıldı. Okuyucu kendi duygu ve izlenimine göre karar versin, ben bugüne dek okuduğum bunca yapıtların hiçbirinde şair Homeros'un gözü gibi gören göz görmedim.</p>
	<h3 id="toc_id_197" class="block12">Demophon. </h3>
	<p class="block16">Bkz. Demeter.</p>
	<h3 id="toc_id_198" class="block12">Deukalion.</h3>
	<p class="block6">(1) Soylar mythos'unda Hesiodos tunç soylu insanların kendi elleriyle yok olduklarını, ad bırakmadan öbür dünyaya göçüp Hades'in karanlıklarına gömüldüklerini söyler, ama bunun nasıl olduğunu anlatmaz. Tufan sözü ve kavramına rastlanmaz en eski Yunan kaynaklarında. Ne var ki Yunan mythos'unun Tufan kahramanları Deukalion'la Pyrrha'nın, insanlığın başına gelen yıkımlarının kaynağında bulunan Prometheus ve Epimetheus soyundan olmaları (Tab. 3) Hesiodos'un Sümer, Babil ve Samî kaynaklarından bazı efsaneleri alıp, bazılarını almadığını gösterir. Yunanlıların Tufan efsanesi daha sonraki bir çağda, belki Tesalya'da uydurulmuş ve kahramanları Deukalion'la Pyrrha, Prometheus-Pandora mythos'una bağlanmış olabilir. Bu efsane Hellen ırkının atasını kurma işine de yaramış, şöyle ki Tufan'dan kurtulan Deukalion'la Pyrrha'nın bir oğlu olur, adı Hellen, onun da üç oğlu olur: Doros, Ksuthos ve Aiolos. Doros'la Aiolos doğrudan doğruya Dor ve Aiol ırklarının atası, Ksuthos ise çocukları Akhaios'la İon yoluyla Akha'ların ve İon'ların atası olur (Tab. 20; <i class="calibre1">Tufan, Hellen</i>).</p>
	<p class="block6">(2) İlyada'da adı geçen bir Deukalion daha vardır: Girit kralı Minos'la Pasiphae'nin oğlu ve Troya savaşına katılan Meriones'in dedesidir (<i class="calibre1">Meriones</i>). Theseus'un dostu olan bu Deukalion Kalydon avında da bulunmuş.</p>
	<h3 id="toc_id_199" class="block12">Devler ve Tanrılar Savaşı (Titanomakia). </h3>
	<p class="block6">Hesiodos Olympos tanrılarına kadar birbirini izleyen soyları, kuşakları, saydıktan sonra, şöyle der (Theog. 630 vd.).</p>
	<p class="block4"> </p>
	<p class="block13">Titan tanrılarla Kronos oğulları </p>
	<p class="block13">ki birileri, mağrur Titanlar, Othrys'de,</p>
	<p class="block13"> öbürleri, tüm nimetleri verenler, </p>
	<p class="block13">Olympos'un tepesinde oturanlar, </p>
	<p class="block13">uzun zamandan beri savaşıyorlardı </p>
	<p class="block13">güçlü saldırılarla birbirlerine girerek. </p>
	<p class="block13">Yürekleri hınçla dolup taşarak </p>
	<p class="block13">tam on yıl cenkleşti durdular, </p>
	<p class="block13">bitip tükenmek bilmiyordu bu kavga, </p>
	<p class="block13">belli değildi kimin kazanacağı. </p>
	<p class="block4"> </p>
	<p class="block6">Demek ki Zeus Kronos'u yenmekle egemenliği hemen ele alamadı, Olympos'luların saltanatı ancak kendilerinden önceki kuşakla on yıl süren bir savaştan sonra kurulabildi. Bu başarının da ancak Yüz Kollu Devlerin yeraltındaki hapislerinden çıkarılmalarıyla sağlanabildiği belirtilir. Othrys'le Olympos ikisi de Thessalia'nın birer yüksek doruğudur. Bu iki dağın tepesinden sürdürülen savaş Theogonia'nın en renkli, en devinekli sahnelerindendir (Theog. 666-735): </p>
	<p class="block4"> </p>
	<p class="block13">Ogün tanrı ve tanrıça hepsi </p>
	<p class="block13">azgın bir cenk havası estirdiler, </p>
	<p class="block13">Hepsi, Titan tanrıları, Kronos oğulları </p>
	<p class="block13">ve Zeus 'un gün ışığına çıkardığı </p>
	<p class="block13">güçlerine dayanılmaz azgın devler, </p>
	<p class="block13">Her birinin yüz kolu vardı onların </p>
	<p class="block13">omuzlarında heybetle savrulan, </p>
	<p class="block13">her birinin elli de kafası vardı </p>
	<p class="block13">güçlü bedenlerinin omuz başlarında. </p>
	<p class="block13">Dikildiler Titanlara karşı korkunç savaşta </p>
	<p class="block13">koca ellerinde yalçın kayalarla. </p>
	<p class="block13">Titanlar da atılıyordu şevkle sıra sıra, </p>
	<p class="block13">her iki taraf gösteriyordu var gücünü. </p>
	<p class="block13">Çevrede sonsuz deniz homurdanıyordu, </p>
	<p class="block13">Toprak kükredi birden gür sesiyle, </p>
	<p class="block13">engin gökler yankılanıp inildedi </p>
	<p class="block13">ölümsüzlerin saldırıları altında, </p>
	<p class="block13">koca Olympos sarsılıyordu temelinden, </p>
	<p class="block13">ağır bir deprem iniyordu Tartaros'a kadar </p>
	<p class="block13">karışarak gümbürtüsüne korkunç </p>
	<p class="block13">saldırışların, </p>
	<p class="block13">savrulan kayaların, gürzlerin. </p>
	<p class="block13">Haykırışlarla yüklüydü atılan her şey, </p>
	<p class="block13">iki tarafın birbirine karışan sesleri </p>
	<p class="block13">yükseliyordu yıldızlı göklere kadar, </p>
	<p class="block13">korkunç bir kargaşaya dönerken </p>
	<p class="block13">boğuşmaları. </p>
	<p class="block13">Zeus da artık tutmaz oldu öfkesini. </p>
	<p class="block13">Yüreği dolar dolmaz öfkesiyle </p>
	<p class="block13">bütün gücünü salıveriyordu ortaya. </p>
	<p class="block13">Şimşekler saçıyordu gökten ve </p>
	<p class="block13">Olympos'tan, </p>
	<p class="block13">gürbüz elinden fırlayıp uçuyordu yıldırım </p>
	<p class="block13">gök gürültüleri arasında parıl parıl, </p>
	<p class="block13">sallayıp savuruyordu kutsal alevi </p>
	<p class="block13">gittikçe sıklaşan şimşekleriyle. </p>
	<p class="block13">Dört bir yanda, çatır çatır yanıyordu </p>
	<p class="block13">canlılara can veren Ana Toprak, </p>
	<p class="block13">bar bar bağırıyordu ateş alan ormanlar, </p>
	<p class="block13">kaynıyordu karalar ve ekinsiz denizler, </p>
	<p class="block13">yakıcı bir soluk sarıyordu yer oğlu </p>
	<p class="block13">Titan'ları </p>
	<p class="block13">koskaca alevler karışırken bulutlara; </p>
	<p class="block13">ne kadar güçlü de olsa Titan tanrılar </p>
	<p class="block13">kamaşıyordu gözleri şimşek ve </p>
	<p class="block13">yıldırımlardan, </p>
	<p class="block13">akıl almaz bir azgınlık sarmıştı evren </p>
	<p class="block13">boşluğunu, </p>
	<p class="block13">gözlerin gördüğü, kulakların işittiği </p>
	<p class="block13">göklerin yerle çarpışmasından doğabilecek </p>
	<p class="block13">görüntülere ve seslere benziyordu. </p>
	<p class="block13">Daha büyük olamazdı gümbürtü. </p>
	<p class="block13">Biri çökerken öteki üstüne düşse onun. </p>
	<p class="block13">Böylesine büyüktü gümbürtüsü </p>
	<p class="block13">birbiriyle cenkleşen tanrıların. </p>
	<p class="block13">Rüzgârlar da karışıp bu kaynaşmaya </p>
	<p class="block13">savuruyorlardı sarsılan toprağı </p>
	<p class="block13">karıştırıp birbirine tozları, </p>
	<p class="block13">şimşekleri, yıldırımları, gümbürtüleri, </p>
	<p class="block13">büyük Zeus'un bu savaş silahlarını. </p>
	<p class="block13">Bir yandan öbür yana taşıyorlardı </p>
	<p class="block13">savaşların bağırış çağırışlarını. </p>
	<p class="block13">Yamandı gümbürtüsü bu korkunç savaşın </p>
	<p class="block13">ve yamandı gözlere sığmayan görüntüleri. </p>
	<p class="block13">Derken, herkes hışımla birbirine girmişken </p>
	<p class="block13">savaş duraklayıverdi birdenbire. </p>
	<p class="block13">Ama ön saftaki Kottos, Briareus, Gyes, </p>
	<p class="block13">savaşa doymayan bu yüz kollu devler </p>
	<p class="block13">azdırdılar yeni baştan savaşı: </p>
	<p class="block13">Üç yüz taş birden fırladı </p>
	<p class="block13">bu devlerin güçlü kollarından. </p>
	<p class="block13">Kapkara saldırılarla ezdiler Titanları, </p>
	<p class="block13">yol yol toprağın altına tıktılar onları, </p>
	<p class="block13">vurdular zincire yendiklerini </p>
	<p class="block13">ve gökler ne kadar uzaksa topraktan </p>
	<p class="block13">toprağın o kadar altına gömdüler onları. </p>
	<p class="block13">Bir örs gökten düşse dokuz gün, dokuz gece </p>
	<p class="block13">ancak onuncu günü varabilirdi yeryüzüne </p>
	<p class="block13">ve tunç bir örs düşse yeryüzünden ancak </p>
	<p class="block13">dokuz gün, dokuz gece sonra varabilir </p>
	<p class="block13">Tartaros'a. </p>
	<p class="block13">Tunçtan bir duvar çevirmiştir orayı, </p>
	<p class="block13">üç kat karanlık sarar dar boğazını, </p>
	<p class="block13">üstünde kökleri bitegelmiştir toprağın, </p>
	<p class="block13">ve ekinsiz, uçsuz bucaksız denizin. </p>
	<p class="block13">İşte orada saklıdır Titan’lar karanlıkta </p>
	<p class="block13">bulutları toplayan Zeus'un istemiyle. </p>
	<p class="block13">Güçleri yetmez çıkmaya oradan </p>
	<p class="block13">Poseidon kapamıştır tunç kapıları, </p>
	<p class="block13">dört bir yanda yükselir duvarları. </p>
	<p class="block13">Kalkan tutan Zeus'un buyruğuyla </p>
	<p class="block13">durur orada sadık birer bekçi gibi </p>
	<p class="block13">Gyes, Kottos ve coşkun yürekli Briareus.</p>
	<p class="block4"> </p>
	<h3 id="toc_id_200" class="block12">Dia. </h3>
	<p class="block6">Deioneus'un kızı, İksion'un karısı (<i class="calibre1">İksion</i>).</p>
	<h3 id="toc_id_201" class="block12">Diana. </h3>
	<p class="block6">Erken çağlardan beri Yunan Artemis'iyle bir tutulan İtalya'lı bir tanrıça. Diana'nın Roma'da anlatılan efsaneleri Yunan Artemis'inden esinlidir. Orestes İtalya'ya Tauris Artemis'ini getirmiş ve Nemi'ye yerleştirmiş. Gerçekten de Latium'un bu şehri çevresinde bir göl, kutsal bir koru ve Diana'nın bir tapınağı vardı. Tauris'te olduğu gibi burada da tanrıçaya insan kurban edilirdi. Tapınağa başrahip olabilmek için kendinden önceki başrahibi tanrıçaya kurban etmek gerekirmiş bu tapınakta. Başka bir efsaneye göre, tanrı Asklepios'un dirilttiği Hippolytos Artemis'e kaçırılıp İtalya'ya getirilmiş ve Virbius adıyla tanrıçanın kültüne girmişti.</p>
	<p class="block6">Roma'lıların gözünde Diana avcı tanrıça değil de, daha çok Apollon'un kardeşi bir ışık tanrıçası sayılırdı (<i class="calibre1">Artemis</i>).</p>
	<h3 id="toc_id_202" class="block12">Dido. </h3>
	<p class="block6">Kartaca kraliçesi Dido'nun efsanesi Vergilius'un "<i class="calibre1">Aeneis</i>", destanına dokunaklı bir sevda romanı olarak girmezden önce de vardı ve şöyle anlatılırdı: Fenike kenti Tyros'un kralı iki çocuk bırakarak ölmüş, biri kızı Elissa, öbürü oğlu Pygmalion. Babası öldüğü zaman Pygmalion çocukmuş, ama halk onu krallığa seçmiş, amcası Sicharbas'ı da naip olarak saptamış ve Elissa'yı onunla evlendirmiş. Ne var ki Pygmalion amcasının definelerine göz dikerek Sicharbas'ı öldürtmüş. Bu korkunç durum karşısında Elissa Tyros'tan göçmeye karar vermiş ve yanına kentin ileri gelenlerinden bir grupla Sicharbas'ın definesini de alarak denize açılmış. Yolda giderken gemiden ağzına kadar dolu torbalar atıyorlarmış denize. Dido bu torbaların içinde Sicharbas'ın altınları olduğu kanısıyla kardeşini aldatmaya girişmiş, oysa torbalar kumla doluymuş. Göçmenler, gide gide Afrika'nın Libya kıyılarına varmışlar ve orada karaya çıkmışlar. Önce Kıbrıs'a uğrayıp Aphrodite tapınağından seksen genç kız kaçırarak kendilerine eş edinmişler. Libya yerlileri Elissa ile adamlarını iyi karşılamış, bir öküzün pöstekisine sığacak kadar toprağı seçip oraya yerleşebileceklerini söylemişler. Elissa da bir öküz derisini öyle ince şeritler halinde kesmiş ki, epey bir toprağı elde edip oraya bir kent kurmaya koyulmuş. Bu kent sonradan Kartaca diye anılacak Roma'nın düşmanı, büyük Afrika kentidir. Elissa orada kraliçe olur, ne var ki yöre krallarından biri ona talip çıkar, evlenmek ister. Elissa bu isteği tiksintiyle karşılar, ama komşu krala karşı koyamayacağını bildiği için, üç aylık bir düşünme süresi ister, o sırada ölen kocasının ruhunu yatıştıracağını söyler. Üç ay sonra da bir odun yığınının üstüne çıkarak kendini diri diri yakar.</p>
	<p class="block6">Vergilius'un bu efsaneyi kullanarak yarattığı öykü şöyledir: Elissa'nın adı Dido'ya çevrilir, Sicharbas Sychaeus olur. Destan, Aeneas'ın Kartaca topraklarına ayak basmasıyla başlar, kentini kurmakta olan kraliçe Troya'lı kahramanı görür görmez çarpılır, tanrıça Aphrodite'nin düzenlerine kurban gider. Aşkı ona her şeyi unutturur, Vergilius kraliçenin Aeneas'a Troya savaşını nasıl anlattırdığını uzun uzadıya gözümüzün önüne serdikten sonra, bir av sırasında fırtına ve doludan kaçan Troya'lı kahramanla Kartaca'lı kraliçenin nasıl bir mağaraya sığınıp orda Eros'un oklarına dayanamadıklarını, büyük bir aşk harlayışıyla birbirinin olduklarını anlatır. Hemen Fama diye bir tanrıça çıkar ortaya, dedikoduyu simgeleyen, bu Fama gider dünyanın dört bir yanına yayar haberi, Dido'nun Aeneas'la seviştiği haberini; Zaman geçer, Dido aşkını kız kardeşi Anna'ya açar, bu sırada komşu kral İarbas, Dido'nun bir yabancıyla sevişmesini rezalet sayarak Dido'yı sıkıştırır. Tanrılar da Odysseia misali araya girerler ve Aeneas'a haberci gönderirler ki, kaderi Dido'nun yanında keyif sürmek değil, İtalya'ya gidip yeni bir kent, bir devlet kurmaktır. Aeneas boyun eğer, gizlice kaçmaya hazırlanır, Dido farkına varır, aralarında sert bir tartışma, büyük bir kavga kopar, kraliçe sevgilisini alıkoyamayacağını anlar ve canına kıymayı göze alır; bir odun yığını hazırlatır, Aeneas'la birlik, beraberliklerini yansıtan ne varsa hepsini oraya yığar, gece yarısı gene tanrıların dürtüsü üzerine Troya'lılar yelken açtıklarında, Dido gidişlerini gözler, sonra kılıcının üstüne atılarak kendini öldürür. Böylece hazırlanan odun yığını ölüsünün yakıldığı odun yığını olacaktır. Uzaklaşan Aeneas ufukta sevgilisininin yanan mezarından yükselen dumanları görür. Bu serüven Latin şairinin en güzel, en içli dizeleriyle dile gelmiştir. Anna diye anılan kız kardeşi belki de ilerde Anna Perenna adıyla tapılan Roma tanrıçasıyla bir tutulabilir (<i class="calibre1">Aineias, Anna Perenna</i>).</p>
	<h3 id="toc_id_203" class="block12">Didyma-Didymeion. </h3>
	<p class="block6">İonya'nın en büyük kenti Miletos'un Didyma denilen yerde kurduğu Apollon tapınağına "<i class="calibre1">Didymeion</i>" denirdi. İlkçağ yazarları bu adın kaynağını vermiyorlar; ikiz tapınak, ya da ikizler tapınağı anlamına gelen bu ad, iki doruklu bir dağdan, ya da tanrı Apollon'un sevdiği ikizlerden gelmedir diyenler var. Oysa -<i class="calibre1">Didym</i>- kökü Yunanca değil, Anadolu'nun yer adlannın çoğu gibi, Yunan öncesi bir zamandan kalma olsa gerek. Nitekim Apollon'a -<i class="calibre1">Apollon adı da Yunanca değil, onu Yunan diline bağlamak amacıyla yapılan bütün açıklamalar yetersizdir</i>- Greklerin Anadolu'ya gelmesinden önce tapındırdı herhalde Didyma'da.</p>
	<p class="block6">Pers savaşlarından sonra İonya'nın yeniden kalkınmasıyla Miletos Didyma tapınağını bir daha kurmak ve bilicilik merkezini canlandırmak yoluna gider. Bu iş çok büyük çapta tutulur: Mimar olarak, Efes'te yanan Artemision'u yeniden yapan Panionios'la, Milet'li mimar Daphnis seçilir. Bitince Didyma tapınağı dünyanın sekizinci harikası olacaktır. Ne var ki yeni Didymeion 150 yıl boyunca Milet'in hazinesini yıprattığı halde, bir türlü tamamlanamamış, tapınak hiçbir zaman doğru dürüst bir çatıyla örtülememiştir. Hıristiyan ortaçağında Didyma' nın hâlâ orada durduğu ve belki de canlılığını sürdürdüğü tapınağın tabanında çizili görülen haçlardan belli. Işık tanrı Apollon'un gücünü Hıristiyanlar da kolay kolay söndürememiş olacaklar ki, hemen arkalarından gelen puta tapanlar haçları birer daireyle çevirmişler.</p>
	<p class="block6">Didymeion'a gelen duacılar, Panormos limanında karaya iner ve dört Idlometrelik, aslanlarla süslü yolu yürüyerek varırlardı tapınağa. Delphoi'de olduğu gibi Didyma'da da falcılar kadınmış. Ellerinde kutsal bir değnek, bir kuyunun üstünde oturur, kara sularda gördükleri ışıltıları yorumlarlar ve bilicilere fısıldarlarmış. Tanrı sarhoşluğuna kapılmış kadının ağzından gelişigüzel dökülen sözleri vezinli dizeler halinde dile getirmek de bilici rahiplerin göreviydi (<i class="calibre1">Brankhos, Brankhosoğulları</i>).</p>
	<h3 id="toc_id_204" class="block12">Dike. </h3>
	<p class="block6">Dike, Themis'le Zeus'un kızı ve Eunomia ve Eirene'yle birlikte Hora'ların biridir. Adı Yunan dilinde birçok anlamlara gelir; simgelediği başlıca soyut kavram hak, doğruluk ve adalettir. Dike sözcüğü, adaletin uygulandığı mahkeme için de kullanılır, mahkemede verilen hüküm için de; "<i class="calibre1">diken didonai</i>" deyimiyse ceza görmek anlamına gelir.</p>
	<p class="block6">Dike insanlar arasında yaşar, onun içindir ki, şiirde de, düzyazıda da çok adı geçer. Dike kavramından Yunanlıların ne anladığını iyice kavramak için başlıca kaynaklarımız Hesiodos ve tragedya yazarları olsun. Bu kavramı incelemeye değer.</p>
	<p class="block6">Hesiodos'un ikinci büyük eseri "<i class="calibre1">İşler ve Günler</i>"de Dike'ye 180 dizeye yakın uzun bir bölüm ayrılmıştır. Bu bölüm Hesiodos'un bütün hayat felsefesini verir. Yalnız Hesiodos'u tanımak bakımından değil de, orta halli bir insanın toplum içinde Dike tanrısal kavramını nasıl görüp, nereye yerleştirdiği açısından incelemek istiyoruz bu parçayı. Bölüm bir hayvan masalıyla başlar (İşl. 202 vd.); "krallara" yani kadılara, yargıçlara seslenen şair hayvanlar dünyasında kaba kuvvetin hüküm sürdüğünü, ama insanlar dünyasında öyle olmadığını söyler. İnsanlar arasında Dike vardır. Dike tanrı Zeus'tan gelir, Dike yani doğruluk toplulukların varlığını ve mutluluğunu sağlar. Hesiodos burada tanrıça Dike'ye uzun bir övgü yazar. Kardeşi Perses'ten haksızlık gören ve yargıçlarca korunmayıp hakkını alamayan Hesiodos'un Dike'ye bu övgüsü patetik olmakla kalmaz, kendilerine yargıç deyip de rüşvet alarak eğrilik yoluna sapan krallara da etkin bir derstir.</p>
	<p class="block6">Soylar mythos'u dünyayı bir cehenneme çevirmekle bitmişti. Yoksulluk, umutsuzluk sarmıştı ortalığı, insan Pandora'nın işlediği suç (ki buna da suç denmez ya, bir tedbirsizlikti sadece) yüzünden ne kadar kötülük varsa, hepsini başlarına bela etmişlerdi. Bundan kurtuluşu adalete güvenle, Dike'yi insanların arasına almak, onu her işte uygulamakla görmek ve salık vermek Hesiodos'un Yunan düşüncesine en büyük katkısıdır. Kratos'la Bia'yı kendine başlıca yardımcı eden Zeus burada bir zorba olmaktan çıkıyor, insanlığa yarar ve iyilik getiren tanrı, gerçek bir tanrı oluveriyor. Yeryüzü de yeni baştan bir altın çağa, bir cennete dönüyor. Doğruluk üzerine kurulu bir insan cenneti.</p>
	<p class="block6">Hesiodos'un bu yüce görüşünü tragedya yazarları da benimser, benimseyenlerin, dile getirenlerin başında da Aiskhylos gelir. Ahlakı her şeyden üstün tutan bu şair, doğruların ocaklarında mutluluğun ürünleri bulunduğunu söyler (Ağam. 750 vd.); Sophokles de Elektra tragedyasında, işlenen suçun hemen peşinden Dike'nin öç tanrıları Erinys'lerle birlikte geldiğini ileri sürer (Elekt. 472 vd.).</p>
	<p class="block6">Şiirde bir tanrısal varlık olarak canlandırılan Doğruluk gitgide soyutlaşır Yunan düzyazısında ve sonunda Platon'un bunca diyalogunda, özünün nitelikleri, toplum içinde yeri ve etkisi araştırılan "<i class="calibre1">to dikaion</i>" diye dinsiz bir felsefe kavramına döner.</p>
	<h3 id="toc_id_205" class="block12">Diktynna. </h3>
	<p class="block16">Bkz. Britomartis.</p>
	<h3 id="toc_id_206" class="block12">Diktys. </h3>
	<p class="block16">Bkz. Danae.</p>
	<h3 id="toc_id_207" class="block12">Diomedes. </h3>
	<p class="block6">(1) Bir Trakya kralı. Ülkesine gelen yabancıları atlarına yem olarak verirmiş. Herakles, Diomedes'i kendi atlarına yedirerek bu vahşi töreye son vermiş (<i class="calibre1">Herakles</i>).</p>
	<p class="block6">(2) Tydeus'la Deipyle'nin oğlu, Troya önünde savaşan Argos'lu yiğitlerin en yamanı (Tab. 23). Diomedes'e verilen sıfatlar hep savaşta üstünlük gösterir niteliktedir. Babası gibi ünlü, güçlü bir at sürücüsü olmaya özenir Diomedes. Diomedes'e bütün bir bölüm ayrılmıştır İlyada'da, orada tanrıça Athena ona destek olup, her türlü yiğitle, giderek tanrılarla bile boy ölçüşmeye kışkırtır onu. İki benzetmeyle Diomedes'in atılganlığı dile getirilir.</p>
	<p class="block6">(İl. V, 142):</p>
	<p class="block13">Tıpkı bir aslan gibi kudurmuştu işte </p>
	<p class="block13">dev yapılı Diomedes, Troyahlara </p>
	<p class="block13">saldırınca. </p>
	<p class="block4"> </p>
	<p class="block6">(İl. V, 87 vd.):</p>
	<p class="block13">Eriyen karlarla beslenip taşan bir ırmak gibi</p>
	<p class="block13">köpürüyordu Diomedes ovada.</p>
	<p class="block13">Zeus 'un yağmuru yağınca sağanak sağanak,</p>
	<p class="block13">birdenbire kabarır, taşar o ırmak, </p>
	<p class="block13">akar hızla, yıkar sınırlarını, </p>
	<p class="block13">tutamaz onu üst üste yığılı toprak, </p>
	<p class="block13">bol çiçekli bahçelerin duvarları tutamaz</p>
	<p class="block13">onu,</p>
	<p class="block13">gelir, yok eder insanların el emeğini. </p>
	<p class="block13">Troya’lıların sıraları Tydeus-oğlunun elinde </p>
	<p class="block13">oluyordu iste böyle darmadağın, </p>
	<p class="block13">çok kalabalıktılar, ama dayanamıyorlardı.</p>
	<p class="block4"> </p>
	<p class="block6">Diomedes, Lykia'lı yiğit Pandaros tarafından yaralanınca büsbütün kudurur, art arda altı Troya'lı öldürür, iki esir aldıktan sonra Pandaros'u da tepeler (V, 290 vd.), Aineias'ı, iki insanın kaldıramayacağı kadar ağır bir taşla yaralar, o sırada oğlunun yardımına koşan Aphrodite ile çarpışır.</p>
	<p class="block6">Aphrodite ile yetinmez, Ares'i de yaralar Diomedes (V, 855 vd.). Destan boyunca savaşta da, karada da ön planda görürüz Diomedes'i. Odysseus'la birlikte gece keşfe çıkar, Troya'lı gözcü Dolon'u öldürürler (X, 272-279), öldürmeden önce de birçok sırlar alırlar ağzından. Sonra Trakya'lıların kampından geçerken, korkunç bir katliam yaparlar, önderlerleri Rhesos'u öldürüp, atlarını alıp götürürler.</p>
	<p class="block6">Diomedes, taşkın canlı da olsa, yasa, töre bilmez bir yiğit değildir. Glaukos'la çarpışmaktan vazgeçmekle konukluk kurallarına saygısını belirtir (İL VI, 12 vd.) (<i class="calibre1">Glaukos, Bellerophontes</i>). İlyada'dan sonraki destanlarda Odysseus'la birlikte Lemnos'a gidip Philoktetes'i aradıkları anlatılır (<i class="calibre1">Philoktetes</i>). Troya savaşı bitip de Argos'a dönünce kendisini aldatan karısı Aigialeia'nın kurduğu tuzaktan zor kurtulmuş. Bu ceza ona yaraladığı Aphrodite'den gelmeymiş.</p>
	<p class="block6">Diorfiedes "Thebai'ye Karşı Yediler" destanında da rol oynar. Babası Tydeus, Adrastos'un damadı olmak bakımından bu seferde ön planda savaşmış ve büyük bir ün kazanmıştı. At adam Kheiron tarafından yetiştirilen Diomedes de dedesi Adrastos'tan Argos tahtını miras aldıktan sonra,babasının öcünü almak üzere Epigon'lar seferine katılır. Diomedes gücü kuvveti ve gözüpekligiyle Yunan efsanesinde Herakles'ten hemen sonra gelen üstün bir yiğit sayılır.</p>
	<h3 id="toc_id_208" class="block12">Dione. </h3>
	<p class="block6">Hesiodos Dione'yi Okeanos'la Tethys'ten doğma üç bin Okeanos kızı arasında sayar (Theog. 253). Homeros destanlarında bu tanrıça Zeus'Ia evlenerek Aphrodite'nin anası olur. Güzellik tanrıçası oğlu Alneias'i korumak için savaşa karışıp da Diomedes'in kargısıyla yaralanınca, Dione onu tam bir ana şefkatiyle sarar, öğütler verir, yarasını iyi eder (İl. V, 370 vd.):</p>
	<p class="block13">Aphrodite, anası Dione nin kapandı</p>
	<p class="block13">dizlerine.</p>
	<p class="block13">Dione kollarıyla sardı kızını, okşadı diller</p>
	<p class="block13">döktü:</p>
	<p class="block13">"Hangi tanrı kıydı sana, yavrucuğum, </p>
	<p class="block13">göz göre göre bir kötülük mü işledin ki?" </p>
	<p class="block13">Karşılık verdi cilveli Aphrodite, dedi ki:</p>
	<p class="block13">"Tydeus oğlu, taşkın canlı Diomedes vurdu</p>
	<p class="block13">beni,</p>
	<p class="block13">sevgili oğlumu, Alneias 'ı çekiyordum</p>
	<p class="block13">savaştan;</p>
	<p class="block13">tekmil insanlar arasında onu severim en</p>
	<p class="block13">çok.</p>
	<p class="block13">Kavga Troya'lılarla Akha'lar arasında değil</p>
	<p class="block13">artık,</p>
	<p class="block13">Danao'lar başladı ölümsüzlerle</p>
	<p class="block13">çarpışmaya". </p>
	<p class="block13">Karşılık verdi yüce tanrıça Dione, dedi ki: </p>
	<p class="block13">"Aldırma kızım, sık dişini, bağrına taş bas. </p>
	<p class="block13">Biz Olympos 'ta saray kurmuş tanrılar </p>
	<p class="block13">çok çektik insanlardan, </p>
	<p class="block13">epey de çektirdik birbirimize... </p>
	<p class="block13">Diomedes'i de gök gözlü Athena saldı senin</p>
	<p class="block13">üstüne.</p>
	<p class="block13">Ama şunu bilmiyor Tydeus'un o çılgın oğlu: </p>
	<p class="block13">Ölümsüzlerle savaşan insan çok yaşamaz". </p>
	<p class="block13">Böyle dedi, sildi iki eliyle </p>
	<p class="block13">Aphrodite'nin bileğindeki özü, </p>
	<p class="block13">yara iyi oldu, ağır acılar dindi.</p>
	<p class="block4"> </p>
	<h3 id="toc_id_209" class="block12">Dionysos. </h3>
	<p class="block6">Dionysos adındaki tanrının ilkçağ din, efsane, sanat ve yazınında ne denli bir yer tuttuğunu Apollon'a ayırdığımız bölümün girişinde tanımlamaya çalıştık. Sabahattin Eyuboğlu'nun Fransız bilgini Mario Meunier'nin çevirisinden dilimize aktardığı "<i class="calibre1">Bakkha'lar</i>" kitabının önsözünde söylediği gibi, "<i class="calibre1">Euripides'in bu tragedyası eski Yunanistan'da Dionysos dininin İncil'i yerinde</i>" idi. Biz de, dinsel kişiliği dal budak salmış, tapımı çeşitli ve ayrıntılı inanç ve görüşleri, insanlığın derine giden birçok düşüncelerini bir araya toplayıp yansıtan bu tanrının incelenmesine "Bakkha'lar" oyunundan aldığımız bir parçayla başlamak istiyoruz. İnanıyoruz ki, bu parçanın gereğince yorumlanması bize Dionysos tanrıyı bütünüyle kavramak ve doğru yolda anlamak olanağını verecektir:</p>
	<p class="block6">Tragedya'nın açılışında Dionysos sahneye çıkarak şöyle konuşur:</p>
	<p class="block6">Dionysos — <i class="calibre1">İşte ben, Zeus'un oğlu Dionysos, Kadmos'un kızı Semele'nin yıldırım dolu şimşekler içinde doğurduğu tanrı, Thebai toprağına ayak basıyorum. Tanrılığımdan soyunup insan suretine girdim... Ben Lydia'nın altın ovalarından geliyorum. İran'ın güneşten kavrulan kırlarını, Baktria'nın uzun surlarını; Media'nın buzlarla örtülü topraklarını, saadet diyarı Arabistan'ı, tuzlu denizin kıyılarında uzanan bütün Asya ülkesini, Barbarlarla Hellen'lerin karışık yaşadığı, güzel hisarlarla süslü şehirleri dolaştım. Oralarda korolarımı topladım; dinimi, ayinlerimi öğrettim; şimdi kendimi Hellen'lere tanıtmak istiyorum. Hellen toprağında Bakkha'ların keskin çığlıklarıyla çınlattığım, kadınlarının çıplak vücutlarını ceylan postlarıyla sarıp ellerine thyrsos'u, sarmaşıklı asayı verdiğim ilk şehir Thebai oldu.</i></p>
	<p class="block6">Tanrı Thebai'de gerçekleştirmek istediği amacı da anlattıktan sonra, Bakkha'lar korosu girer ve aşağıdaki ezgiye başlar:</p>
	<p class="block6">Bakkhalar korosu:</p>
	<p class="block13">Asya topraklarından geldim, </p>
	<p class="block13">yüce Tmolos'u aştım, </p>
	<p class="block13">tanrımız Bromios uğrunda </p>
	<p class="block13">durmadan, yorulmadan koşuyorum. </p>
	<p class="block13">Euhoi diye bağırarak </p>
	<p class="block13">Bakkhos'un şerefine. </p>
	<p class="block13">Kim o, yolda gezen? </p>
	<p class="block13">Kim o, kim o, yolda gezen? </p>
	<p class="block13">Çekilsin herkes damının altına, </p>
	<p class="block13">temizleyip kapansın bütün ağızlar; </p>
	<p class="block13">şimdi ben, Euhoi sesleriyle </p>
	<p class="block13">Dionysos'u kutluyorum.</p>
	<p class="block15"> </p>
	<p class="block13">Ne mutlu bahtı açık olana,</p>
	<p class="block13">ne mutlu tanrıların sırlarına erene!</p>
	<p class="block13">Hayatını temizleyip günahlardan,</p>
	<p class="block13">ruhunu Bakkhos'a verene!</p>
	<p class="block13">Yıkayıp bütün kirlerini dağlarda,</p>
	<p class="block13">Tanrının delisi olana!</p>
	<p class="block13">Ne mutlu, yoluyla kutlayana</p>
	<p class="block13">Kybele anamızın cümbüşlerini;</p>
	<p class="block13">ne mutlu, tyrsos'u sallayarak</p>
	<p class="block13">başına sarmaşıklı çelengi takarak</p>
	<p class="block13">Dionysos'un ardından gidene!</p>
	<p class="block13">Haydi, Bakkha'lar, durmayın,</p>
	<p class="block13">indirin Bromios'u Phrygia dağlarından;</p>
	<p class="block13">getirin Dionysos'u, tanrı babanın tanrı</p>
	<p class="block13">oğlunu,</p>
	<p class="block13">Hellen ülkesinin mutlu şehirlerine.</p>
	<p class="block13">O tanrılar ki bu, anası, eski bir zamanda,</p>
	<p class="block13">doğum sancıları içinde,</p>
	<p class="block13">çarpıldı Zeus'un yıldırımlarına;</p>
	<p class="block13">can verdi düşürüp karnındakini.</p>
	<p class="block13">O zaman Kronos'un oğlu Zeus</p>
	<p class="block13">aldı düşen çocuğu,</p>
	<p class="block13">görmesin diye karısı Hera,</p>
	<p class="block13">sokup kendi baldırına</p>
	<p class="block13">altın kancalarla kancaladı.</p>
	<p class="block13">Sonra, Moira'lar vakti doldurunca</p>
	<p class="block13">Zeus doğurdu boğa boynuzlu tanrıyı;</p>
	<p class="block13">başına bir çelenk taktı yılanlardan.</p>
	<p class="block13">Onun için Mainad'lar,</p>
	<p class="block13">yılanları toplar, saçlarına örerler.</p>
	<p class="block15"> </p>
	<p class="block13">Ey Thebai, Semele'yi besleyen toprak,</p>
	<p class="block13">takın artık sarmaşık çelenklerini.</p>
	<p class="block13">Açılsın çiçekleri, açılsın</p>
	<p class="block13">güzel meyveli yeşil saparnanın!</p>
	<p class="block13">Bürün yapraklarına meşelerin, çamların!</p>
	<p class="block13">Giyin benek benek ceylan postunu,</p>
	<p class="block13">süslen ak koyunların yününden örgülerle,</p>
	<p class="block13">yansın elinde narteks'lerin sönmez ateşi!</p>
	<p class="block13">Yakındır yeryüzünün korolarla coşup</p>
	<p class="block13">taşması.</p>
	<p class="block15"> </p>
	<p class="block13">Bromios geliyor, olaylarıyla, dağdan dağa, </p>
	<p class="block13">Dionysos delisi kadınların </p>
	<p class="block13">gergeflerini, mekiklerini bırakıp </p>
	<p class="block13">kaçtıkları dağlara.</p>
	<p class="block15"> </p>
	<p class="block13">Ey karanlık diyarı Kureta'ların,</p>
	<p class="block13">Girit'te Zeus'un doğduğu kutsal mağaralar,</p>
	<p class="block13">orada icat ettiler, benim için,</p>
	<p class="block13">üç sorguçlu miğfer giyen Korybant'lar</p>
	<p class="block13">çembere gerilen deriyi,</p>
	<p class="block13">Orada karıştı coşkun davul sesleri</p>
	<p class="block13">Phrygia kavallarının tatlı nefeslerine.</p>
	<p class="block13">Korybant'lar davulu Rhea anamıza verdiler</p>
	<p class="block13">Bakkha'ların çığlıkları arasında</p>
	<p class="block13">gümbürdesin diye.</p>
	<p class="block13">Onu coşkun Satryr'ler Ana Tanrıçadan</p>
	<p class="block13">aldılar,</p>
	<p class="block13">sesini korolara karıştırdılar, </p>
	<p class="block13">Dionysos'a hoş gelen Trieterit</p>
	<p class="block13">Bayramlarında</p>
	<p class="block15"> </p>
	<p class="block13">Koşmak ne güzel, dağlarda</p>
	<p class="block13">Bakkhos alaylarının ardından!</p>
	<p class="block13">Sarılıp gezmek benekli ceylan postuna,</p>
	<p class="block13">serilip yatmak toprağa!</p>
	<p class="block13">Yakalayıp boğazlamak yaban tekelerini.</p>
	<p class="block13">Kanlarını içmek, çiğ çiğ yemek etlerini!</p>
	<p class="block13">Euhoi! diye bağırınca Bromios.</p>
	<p class="block13">atılmak Lydia'nın, Phrygia'nın dağlarına!</p>
	<p class="block13">O zaman yeryüzünde derelerde süt akar,</p>
	<p class="block13">derelerde şarap akar, bal akar;</p>
	<p class="block13">yükselir sanki yerden,</p>
	<p class="block13">Lübnan buhurunun dumanları.</p>
	<p class="block13">Bakkhos, elinde kızıl alev saçan narteks,</p>
	<p class="block13">sihirli gür saçları rüzgârda,</p>
	<p class="block13">koşturur peşinden dağlara düşmüş koroları.</p>
	<p class="block15"> </p>
	<p class="block13">Ve haykırır ruhları coşturan sesiyle:</p>
	<p class="block13">"Hey Bakkha'lar, koşun,</p>
	<p class="block13">koşun Bakkha’lar!</p>
	<p class="block13">Irmağından altın akan Tmolos'u</p>
	<p class="block13">şenlendiren kadınlar!</p>
	<p class="block13">Kutlayın Dionysos'u</p>
	<p class="block13">derin gümbürtülü davullarınızla;</p>
	<p class="block13">Euhoi sesleriyle çağırın Euhios tanrıyı!</p>
	<p class="block13">Phrygia 'dan kopup gelen güzel çığlıklar</p>
	<p class="block13">karışsın, sizi dağdan dağa koşturan</p>
	<p class="block13">kavalların tatlı seslerine".</p>
	<p class="block13">O zaman Bakkha, sevinç içinde,</p>
	<p class="block13">sıçrar, çayıra giden bir tay gibi</p>
	<p class="block13">anasının ardından;</p>
	<p class="block13">atılır bir ok gibi ileri.</p>
	<p class="block4"> </p>
	<h4 class="block14">(1) ADLARI. </h4>
	<p class="block6">Bu metinde de görüldüğü gibi tanrıya bir adla değil, birçok adlarla seslenilmektedir: Dionysos, Bakkhos, Bromios ve Euhios, biraz ötede Dithyrambos ve başka metinlerde de İakkhos ve İobakkhos. Hiçbir Olympos tanrısı bu kadar çok adla anılmaz, çok adlılık olsa olsa Anadolu Ana Tanrıçası Kybele ve onun benzeri Artemis'te görülür. Aynı kaynaktan olduğu yukarda okunan parça boyunca da anlaşılan Dionysos'un adları anlamlıdır. Birincisi yani Dionysos adı bugüne bugün büsbütün açıklanmış değildir. <i class="calibre1">Dio</i>-ve -<i class="calibre1">nysos</i> diye iki kökenden katışıktır, Dio-Zeus'un özneden gayrı hallerinde görülen (<i class="calibre1">Dios, Dia, Dii</i>) kökeni taşımakta, ki bu köken Latince Deus'ta görüldüğü gibi tanrı anlamına gelmektedir, buna Nysa eklenince, Dionysos Nysa tanrısı, giderek Nysa Zeus'udur demek. Neymiş bu Nysa? "<i class="calibre1">Vahşi hayvanlar yatağı Nysa dağı</i>" deniyor Bakkha'larda, tıpkı İda dağı için Homeros metinlerinde söylendiği gibi. Ama Nysa, İda ile bir tutulmuyor, açıklamalarda Nysa, efsanelik bir dağ diye gösteriliyor: Hermes, Zeus'un buyruğuyla Dionysos'u çocukken bu dağın perilerine emanet etmiş (tıpkı Zeus'un Girit mağaralarında nympha'larca büyütüldüğü gibi), bu dağ ise Homeros'un İlyada'sında Trakya'da gösterilir (İl. VI, 133), ama Tesalya'da, Makedonya'da, giderek Hindistan ve Arabistan'da da Nysa dağları vardır, Anadolu'da aynı adı taşıyan birkaç dağ ve Aydın yöresinde Nysa (<i class="calibre1">Sultanhisar</i>) adlı bir kentin yıkıntıları da görülür. Dionysos'un baştanrısı olduğu dağ hangisidir? Herhalde özellikle hiçbiri, bu Nysa adı Olympos ve İda gibi yüksek dağlara verilen bir genel ad olsa gerek, tanrı da bir doğa tanrısı olarak yüksek bir dağın doruğunda doğmuş ve o dağla simgelenmektedir.</p>
	<p class="block6">Dionysos adının etimolojisi böylece açıklanmadığı gibi (<i class="calibre1">kimi mitograflar bu adın iki kez doğan anlamına geldiğini ileri sürerler, ne var ki bu açıklama Yunancada desteksiz kalır</i>) tanrıya verilen öbür adlar da anlamsızdır. Bakkhos ne demek? "Bakkheuo" diye bir fiil, "bakkheion" diye bir isim geçer sözlüklerde, bunlar Bakkhos coşkusuna kapılmak, Bakkhos gizemlerini kutlamak anlamını taşır ve Bakkhos adının kendisini açıklamaz. Bakkhos adının Trakya kaynaklı olduğu ileri sürülse de, İobakkhos olarak da karşımıza çıkması düşündürücüdür ve Bromios, Euhios ve İakkhos gibi, tanrının öbür adları gibi bir ses benzetmesi, bir ünlemden türediği kanısını uyandırır. Gerçekten de Euhios, Bakkha'lar alayının kırda, bayırda kendinden geçmiş olarak tanrı coşkusu içinde koşunca bağırdığı "Euhoy" ya da "Euhay" seslerinden türemedir, İakkhos ise çığlık anlamına gelen "iakkhe" sözcüğünün erkek adına çevrilmesidir. Bromios'a gelince, açıkça bir ses benzetmesidir ve gürleyen, gümbürtülü anlamındaki bu sıfatın ve ondan türeme su, ateş, fırtına ve davul gürültüsünü yansıttığı görülür. Dionysos doğayla karışan, doğayı simgeleyen ve tanrı olduğuna göre, adları da insanın doğa karşısında çıkardığı ses ve ünlemlerle dile getirilir. Bu adlarının ardında ya da kaynağında insan düşüncesi ve mantığıyla kurulmuş bir kavramsal sözcük arama boşunadır. Dionysos coşkusu, yani şarap ve sarhoşluk insanları içinde yaşadıkları kalıpların baskısından da kurtardığı içindir ki, bu tanrıya Yunanca "Eleutheros", hür, özgür, özgürlük veren sıfatı takılmış, Roma dininde de Dionysos'un Latince adı, tam bu anlama gelen Liber olmuştur.</p>
	<h4 class="block14">(2) DOĞUŞU. </h4>
	<p class="block6">Dionysos dışardan gelme bir tanrıdır, hem yabancı, hem de Hellen pantheon'una aykırı düşen bir tanrıdır. Bu tanrıyı benimsemekte Yunanistan'ın güçlük çektiği, ona karşı direndiği Dionysos üstüne anlatılan efsane ve masallarda dile gelir. Denebilir ki, bütün efsaneleri bir tek motif üstüne kuruludur: Tepki ve direnç.</p>
	<p class="block6">Doğuş efsanesi buna örnektir: Anası Kadmos kızı Semele Zeus'la birleşir, ama seviştiği tanrının gücüne tam inanmamıştır ki, onu bütün araç ve gereçleriyle görmek ister, böylece yıldırımla çarpılıp ölür. Karnındaki yedi aylık çocuğu da Zeus alıp baldırına koyar ve ikinci bir doğumla meydana çıkarır. Bu ikinci doğum motifini Athena'da da görmüştük, şu farkla ki Athena Zeus'un kafasından, Dionysos ise baldırından doğar. Efsanenin anlam ve simgesi de şudur: Hellen'lerin baştanrısı Zeus'tur, dışardan gelme bir tanrısal varlığı ne yapıp yapıp onun buyruğuna sokmak, ondan çıkmış olarak göstermek gerekiyordu. Semele efsanesi işte bu amaçla uydurulmuş, böyle bir bağlantı kurma çabasının ürünüdür. Bu efsanenin merkezi olarak gösterilen bölge de önemli: Boiotia ve başkenti Thebai Yunanistan'da en tutucu ve gerici bir yöre sayılırdı, nitekim Semele'yle doğum efsanesinden sonra, Pentheus tipi de buradan çıkmıştır (<i class="calibre1">Semele, Pentheus</i>).</p>
	<p class="block6">Homeros destanlarında adı bir tek kez geçen Dionysos için aynı tepkiyi dile getiren bir başka efsane anlatılır: Lykurgos efsanesi. Lykurgos Trakya'lıdır, ama o da Pentheus gibi kovalamaya kalkar "Dionysos'un sütannelerini", yani Bakkha'ları, bu yüzden de ceza görür, kör edilir (<i class="calibre1">Lykurgos</i>). Ne var ki İlyada'daki bu parçada Dionysos insandan korkup kaçan ve denizin içindeki tanrılara sığınan bir ödlek gibi gösterilir. Homeros destanlarının zamanından Euripides'in "<i class="calibre1">Bakkha'lar</i>"ı yazdığı çağa kadar çok şey değişmiş ve Dionysos, dışardan gelme bu güçlü tanrı Yunanistan'da epey tutunmuştur besbelli.</p>
	<h4 class="block14">(3) KAYNAK VE NİTELİKLERİ. </h4>
	<p class="block6">Sonradan ve bir amaçla uydurulduğu besbelli olan Semele ve Thebai hanedanından doğuş efsanesi, tanrının kaynaklarını açığa vuran anlatımlarda da tutarsız değişiklikler yapılmasına yol açmıştır. Dionysos Thebai'de Semele'den doğmuşsa, ta Hindistan ve Arabistan'dan gelişi ne oluyor? Çelişki şöyle çözümlenmiş: Yunanistan'da doğduğu halde tanrının Uzakdoğuya bir yolculuk yaptığı - turistik bir gezi gibi bir şey - sonra da asma kütüğü, şarap ve kendisine tapınanların alayıyla birlikte yurda döndüğü ve dışardan getirdiği bu armağanları kendi yurttaşlarına (Pentheus Dionysos'un teyze çocuğu olur) bin bir zorla benimsettiği anlatılıyor. Oysa Euripides'in tragedyasından da Dionysos'un asıl kaynağı açıkça ve bütün ayrıntılarıyla belli olmaktadır. Dionysos bir Lydia-Phrygia tanrısıdır, Homeros destanlarında düpedüz Asia diye anılan yöreden gelmedir. Bakkha'lar korosunun İlk sözü "<i class="calibre1">Asia topraklarından geliyorum</i>" ve "<i class="calibre1">Tmolos'u aştım</i>" deyimi, tanrının kendini tanıtlamasına da tıpatıp uygundur: "<i class="calibre1">Ben Lydia'nın altın ovalarından geliyorum</i>". Daha sonra da Pentheus'la konuşurken, "<i class="calibre1">Vatanım Lydia'dır</i>" der Dionysos. Kılığı kıyafeti; tavırlarıyla bu bölgenin özelliklerini taşır da ondandır ki kadınca gördüğü bu tutumu yadırgar Pentheus. Şöyle der: "<i class="calibre1">Yabancı bir sihirbazdan da bahsediyorlar; Lydia'dan gelmiş; kokulu saçları, sarı perçemleri, mor yanakları varmış; siyah gözlerinde Aphrodite'nin sihri parlıyormuş</i>". Davul, dümbelek, tef ve flüt de Asya denilen bölgenin törelerindendir. Dionysos'un Manisa-Bozdağ-Sardes yöresiyle ilişkisi dram boyunca sık sık belirtilir: Dionysos şöyle der Bakkha'lara: "<i class="calibre1">... Alın Phrygia'dan getirdiğimiz davulları, anamız Rhea ile benim için icat edilmiş olan davulları...</i>", bu Rhea denilen tanrıça Manisa dağı eteklerinde kayaya oyulmuş heykeli bulunan Ana Tanrıçadan başkası değildir. Dionysos cümbüşleriyle Kybele'ninkilerin bir olduğunu Bakkha'lar da söyler (yukarda. "<i class="calibre1">Ne mutlu yoluyla kutlayana/Kybele anamızın cümbüşlerini</i>"). Kybele ve Dionysos dinlerinin özünde bulunan orgiastik coşku, kendinden geçme, vect karakteri her iki tapımda aynı simgelere, aynı davranışlara, araç ve gereçlere başvurulmasıyla da belirir, Bakkha'ların çılgınlığı Kybele törelerinde kendilerini hadım eden Pessinus rahiplerinin tutumunu andırır. Kaldı ki gene aynı yukardaki parçada geçen Korybant ve Kureta gibi deyimler Dionysos kültünü hem Kybele, hem de Girit'li Zeus kültüne bağlamaktadır. Her üçünün de Anadolu-Girit kaynağından fışkırdığına hiç şüphe kalmamıştır (<i class="calibre1">Kybele, Zeus</i>).</p>
	<p class="block6">Dionysos tanrının niteliklerini ele alacak olursak, iki büyük alan ve akımı kavradığı göze çarpar. İlkin bir doğa tanrısıdır, topraktan fışkıran bitkileri ve bu bitkiler arasında insanı en çok etkileyenleri, yaşamına yön verenleri simgeler. Kybele ve öbür doğa tanrıları gibi, doğayı en belirgin biçimlerle yansıtan dağlarda, ormanlarda, yabani hayvanlar ve yaratıklarla bir arada yaşar ve coşar gösterilir. Osiris, Adonis, Attis gibi doğanın mevsim mevsim değişmelerini de kişiliğinde simgeler. Dionysos her bakımdan doğaya çevriktir, ama onun simgelediği asıl büyük kuvvet doğanın kendisi değil, insanla doğa arasında bir ilişki, insanı doğanın sırlarına erdiren büyülü bir güçtür. Yunan dili bu güce eren insanın durumunu iki sözcükle yansıtmıştır: "<i class="calibre1">Mainomai</i>" ve "<i class="calibre1">enthousiasmos</i>". Doğa sırlarına ve gücüne ermek, yani tanrılaşmak, insan için ulaşımı en çok özlenen bir aşamadır. Dionysos bu ereğe varmanın yolunu herkes için ve kolay kolay açar: Bu yol şarap ve sarhoşluktur. Asma kütüğünün yeryüzüne yayılmasıyla uygarlığın buğdaydan sonraki aşaması gerçekleştirilmiş, ama insanlığın evresinde de yalnız tarımla açılamayan bir çığır açılmıştır, insan ancak şarabı elde ettikten sonradır ki, yaratıcılığın kökeninde bulunan değişim yapma gücüne kavuşmuştur. "Mainomai" de "enthousiasmos" da işte bu tanrıya erme, tanrıyla karışma ve tanrılaşma yetisini dile getirir. Adları "mainomaiden türemiş olan <i class="calibre1">Mainad'lar </i>bir çeşit çılgınlık içinde doğayı dolaşırlar, ama yaratıcılığın bu tanrısal soluğun dışarıya vurmasıyla elde edilebileceğini anlamıştır insan. Dionysos işte bu gerçeği, hem doğal, hem de doğaüstü bir olayı dile getirip simgeler.</p>
	<p class="block6">Dionysos'un öbür doğa tanrılarından daha etkili, dininin öbür sanat kollarından daha üstün, şiirin en insancası sayılacak bir yazın türü olan tragedyayı esinlemiş olmak bu tanrının bir tek tanrısal güç olarak değil de, kolektif bir güç olarak gerçekleşmesinden ileri gelir. Adından ya da adlarından da belli ki Dionysos bir değil, bütün bir insanlık halidir. Bu yüzden durgun değil, sürekli devinim, değişim halindedir, evrensel yaşamın özellikle insanın beden ve ruhu aracıyla yansıyıp oluşmasıdır. Bakkha'lar tragedyasında bu halin parlak bir belirtisi dile getirilmiştir: Dionysos hem tanrıdır, hem insan. Bakkha'lar yerine ve anına göre kadın kişiliğinden vahşi hayvana, yırtıcı azmana dönüşür, böylece gerçeğin gerçeküstüne ulaşması ve gerçeğe gerisin geri inmesiyle doğal bir kasırga olan hayatın dalgaları yansıtılmış olur. Bu dalgalanmanın insanlık dünyasında açtığı yaralar, yarattığı korkunç dramlar, facialar, afetler tragedya denilen o şaşırtıcı, tüyler ürpertici hayat aynasında görülür. Kişinin bilinçüstü ve bilinçaltına dek erişebilmesi bu tanrının etkisiyle olmuştur. Dionysos tanrının insana verdiği bu gücü akıl ölçüsüne vurup değerlendirmek Euripides'in "Bakkha'lar" oyununun belli başlı bir konusudur. Kaba aklı simgeleyen Pentheus, Bakkha'ların çılgınlığını bir ayıp, törelere ve ahlaka karşı işlenmiş bir suç sayar. Oysa tam tersine bu coşku insanı doğayla birleştiren, ona cenneti yeryüzünde yaratan bir mutluluktur. Asıl akıl yolu da bu mutluluğa erişmenin çarelerini arayıp bulmaktır. Bu gerçek "Bakkha'lar" tragedyasında kimi kez kâhin Teiresias'ın, kimi kez de Bakkha'ların ağzından şöyle dile getirilir:</p>
	<p class="block6">Teiresias — <i class="calibre1">Yalnız, ikimiz, doğru düşünüyoruz; ötekilerin akılları başlarında değil... En yüksek zekâların varacağı hikmet bile onlar karşısında âcizdir... Senin (Pentheus'un) sözlerinde sağduyudan eser yok... Senin alaya aldığın bu yeni tanrının Yunan dünyasında ne büyük bir yer tutacağını anlatmaya benim gücüm yetmez. Delikanlı, insanlar için en başta gelen iki tanrı vardır: Biri Demeter tanrıça yahut toprak; ona dilediğin adı verebilirsin; ölümlülerin kuru yiyeceklerini veren odur. Öteki de Semele'nin oğludur ve Demeter kadar kudretlidir: Üzüm suyunu bulup insana veren odur. Bu içki dertlilerin derdini avutur; onu içenleri tanrı uykuya kavuşturur, onlara günlük üzüntülerini unuttutur. İnsanların dertlerine başka deva yoktur. Bu tanrı, insanların tanrıları memnun etmek için içtikleri şarabın kendisidir; bundan ötürü saadetimizi ona borçluyuz... Bakkhos'un sarhoşluğunda da, çılgınlığında da geleceği görme kudreti saklıdır... Azgın kadınları Aphrodite'ye iten Dionysos değildir. Bu itiliş onların tabiatında vardır; insanın tabiatında olan herşeydeyse, bir hikmet saklıdır".</i></p>
	<p class="block4"> </p>
	<p class="block20">Bakkha'lar korosu da şöyle ünler:</p>
	<p class="block13">Bromios, mutlu tanrıların en mutlusu, </p>
	<p class="block13">Güzel çelenkli şölenlerin baş tacı!</p>
	<p class="block13">Odur koroların başında koşan, </p>
	<p class="block13">kaval sesleriyle sevinip coşan; </p>
	<p class="block13">odur tanrı sofralarında, </p>
	<p class="block13">kederleri dağıtan, </p>
	<p class="block13">akınca şarap testilerinden </p>
	<p class="block13">pırıl pırıl özü salkımın, </p>
	<p class="block13">dağılınca insanlara uyku </p>
	<p class="block13">sarmaşıkla bezenmiş şölenlerde.</p>
	<p class="block13">……………</p>
	<p class="block13">Zeus 'un oğlu Dionysos </p>
	<p class="block13">düşkündür sevincine şölenlerin! </p>
	<p class="block13">Sever Dionysos Barış'ı, </p>
	<p class="block13">insanları rahata kavuşturan, </p>
	<p class="block13">çocukları besleyip büyüten tanrıçayı. </p>
	<p class="block13">Odur veren zengine de, fakire de </p>
	<p class="block13">keder dağıtan şarabın ferahlığını. </p>
	<p class="block13">Sevmez Dionysos, </p>
	<p class="block13">cömert günlerin, gecelerin </p>
	<p class="block13">sevincine varamayan insanı. </p>
	<p class="block13">Uyaklın dediklerine, </p>
	<p class="block13">kapılma gurura ve derin düşüncelere; </p>
	<p class="block13">inan en basit halkın inandığına </p>
	<p class="block13">onun yaşadığı gibi yaşa.</p>
	<p class="block4"> </p>
	<p class="block6">Bu sözlerden Dionysos dininin Euripides'in bu son tragedyasını yazdığı İ. Ö. V. yüzyılın sonlarında Yunanistan'da ne kadar yaygın ve tutunmuş olduğunu gösterir. Bütün insanlara seslenen Dionysos tapımı bir halk dini olmuştur. Kara kafalıların, Pentheus gibi yarım akıllı yobazların kovmaya uğraştıkları bu tanrı, bin bir işkenceyle daha da yücelttikleri bu ermiş ilkçağda İsa dinine örnek olmuştur ve tıpkı Meryem Ana nasıl Artemis'in ve Kybele'nin özelliklerini benimseyip tutunabilmişse, İsa da ancak Dionysos dinine sırtını dayayarak yayılabilmiştir geniş halk kitleleri arasına.</p>
	<h4 class="block14">(4) ETKİSİ. </h4>
	<p class="block6">Dionysos dininden tragedyanın nasıl doğduğu, <span class="text3">Dithyrambos</span> denilen bu tanrıya övgünün nasıl gelişip de akıllara durgunluk verecek bu şiir türünü ortaya çıkardığını anlatmak bu sözlüğün sınırlarını aşmak olur. Biz Dionysos tanrının mistik akımlar, tarikatlar üstündeki etkisi ve özellikle bunun Anadolu'da gelişen biçimi üstünde durmak istiyoruz. Bektaşiliğin ve günümüze dek yaygınlığını yitirmeyen başka tarikatların kaynağında ilkçağın Dionysos dini bulunduğu artık herkesçe görülen, ama daha etraflıca incelenmediği için büsbütün gün ışığına çıkmamış bir gerçektir. Halikarnas Balıkçısı'nın ortaya attığı bir görüşe göre zeybekler, ilkçağdan kalma "İobakkhi" adlı bir topluluktan türemedir.</p>
	<h3 id="toc_id_210" class="block12">Dioskur'lar. </h3>
	<p class="block6">"Dioskuroi" Zeus'un delikanlıları anlamına gelir. Bu isim, Leda'nın oğulları Kastor'la Polydeuskes'e (yahut Polluks) verilir. Tanrı Zeus'un Leda'ya yaklaştığı gece, Leda ölümlü kocası Tyndareos'la da yatmış. Zeus'tan Helena ile Polydeukes'i, Tyndareos'tan da Kastor ile Klytaimestra'yı doğurmuş (Tab. 12). Birbirinden hiç ayrılmayan Kastor'la Polydeukes kardeşliğin ve dostluğun simgesi olmuşlardır. Efsane, omuz omza vererek yaptıkları kahramanlıkları anlatır: Theseus kız kardeşleri Helena'yı kaçırınca, Atina'ya karşı sefere çıkmışlar ve Theseus'un Hades ülkesine indiği bir sırada onu geri almışlar, ayrıca da Theseus'un anası Aithra'yı kaçırıp Sparta'ya getirmişler (<i class="calibre1">Aithra</i>); Kalydon avına da, Argonaut'lar seferine de katılmışlar (<i class="calibre1">Argonautlar, Amykos</i>) ve her iki seferde yararlık göstermişler. Ne var ki Helena uğruna açılan Troya savaşında bulunamamışlardı, çünkü daha önce talihsiz bir macerada can vermişlerdi: Dioskur'lar Leukippos'un iki kızı Phoibe ile Hilaira'yı kendilerine eş olmaları için kaçırmak istemişler, ama bu kızların hem amca oğulları, hem de nişanlıları olan Lynkeus'la İdas, Dioskur'ların peşine takılmışlar, aralarında çıkan kavgada Kastor can vermiş, ölümsüz olan Polydeukes de yaralanmıştı. Zeus bu iki kardeşi birbirinden ayırmamak için, ikisini de göğe alıp yıldızlar arasına yerleştirmiş (<i class="calibre1">İkizler burcu</i>).</p>
	<p class="block6">Sparta'nın Taygetos dağında dünyaya geldikleri söylenen Dioskur'lar Dor ırkının temsilcileridir, Dor uygarlığının merkezi Sparta'nın Atina'ya karşı olan ezeli düşmanlığını simgelerler.</p>
	<h3 id="toc_id_211" class="block12">Dirke. </h3>
	<p class="block6">Thebai kralı Lykos'un karısı. Amphion ile Zetos'a eziyet eder ve cezasını bulur (<i class="calibre1">Amphion</i>).</p>
	<h3 id="toc_id_212" class="block12">Dithyrambos. </h3>
	<p class="block6">Dithyrambos, tanrı Dionysos'a verilen bir addır. "Bakkha'lar" tragedyasının bir korosunda baştanrı Zeus'un ağzından şu sözler söylenir:</p>
	<p class="block4"> </p>
	<p class="block13">Gel, Dithyrambos, baldırıma gir, </p>
	<p class="block13">bir erkeğin rahminde büyü. </p>
	<p class="block13">İstiyorum ki, ey Bakkhos, Thebai seni </p>
	<p class="block13">iki kere doğmuş tanrı diye </p>
	<p class="block13">ansın ve kutlasın.</p>
	<p class="block4"> </p>
	<p class="block6">Kaynağının ne olduğu bilinmeyen bu sözcüğün, yukardaki Euripides dizelerine dayanarak ve başındaki -<span class="text3">di</span>- ekine bakarak iki kez doğmuş anlamına geldiği sanılmış ve bilginlerce ileri sürülmüştür. Ama hiçbir çaba sözcüğün doğru dürüst bir açıklanmasını sağlayamamış, Dithyrambos Yunancada Anadolu kökenli sayılan birçok sözcük gibi karanlık kalmıştır. Ne var ki dithyrambos'un hem kullanılışından, hem "<i class="calibre1">iambos</i>" ve "<i class="calibre1">thriambos</i>" gibi müzik terimleriyle ilişkisinden, Dionysos dinine özgü bir terim olduğu anlaşılmaktadır. İambos, Yunan şiirinde ve özellikle tragedyada konuşma bölümleri için kullanılan bir ölçüdür, Yunan şiirine ilkin hiciv türüyle girmiş, sonra da en yaygın bir vezin olmuştur. Thriambos'a gelince, bu da Bakkhos alaylarında tanrı şerefine söylenen bir ezginin, bir övgünün adıdır. Dithyrambos gibi bu sözcüklerin de Dionysos diniyle birlikte Anadolu'dan, özellikle Lydia-Phrygia'dan geldiği şüphe götürmez (<i class="calibre1">Dionysos</i>). Bakkhos tanrının bir ses ve çalgı cümbüşü içinde kendisini kutlamak için kullanılan ünlem ve çağrıları kendi adları olarak benimsediği görülür. Dithyrambos'un kökenindeki anlam ne olursa olsun, tanrı Dionysos'u övmeye, kutlamaya yarayan bir sözcük olduğu anlaşılır.</p>
	<p class="block6">Terim şu bakımdan önemli ki, dithyrambos bir yazın türü ve özellikle tragedyaya doğrudan doğruya kaynak olmuş bir tür olarak gösterilir. İlk tiyatro denemeleri dithyrambos şairlerinden doğmuştur denir. Elimizde dithyrambos türünden birkaç örnek vardır, en ilginci Dor şairi Pindaros'tan bilinen birkaç dizedir; bunların en dikkati çeken yönü de şu ki, tanrı Dionysos için Olympos'ta Zeus'un bir şenlik hazırladığı anlatılır, büyük Ana Tanrıçanın yanı başında davul ve dümbeleklerin çalındığı, bu arada vahşi hayvanlarıyla birlikte tanrıça Artemis'in de gelip raksa katıldığı, çam ağaçlarının altında meşaleler yanarak cümbüş yapıldığı belirtilir. Bu dithyrambos'tan da Dionysos dininin Anadolu'lu ana tanrıçaların ikisiyle de ilişkide olduğu ortaya çıkmaktadır. Dithyrambos türüne gelince, çalgı, oyun ve sözü bir arada birleştirdiği, bu terimle üçünün de dile geldiği bellidir.</p>
	<h3 id="toc_id_213" class="block12">Dolios. </h3>
	<p class="block6">Odysseia'da, Laertes'in bağına, bahçesine bakan ihtiyar ve sadık bahçıvan. Odysseus Troya savaşına gidince, bağlarına çekilen yaşlı Laertes'e bekçilik eden odur. Odysseia'nın son bölümünde Odysseus talipleri öldürüp babası Laertes'i bulmaya gelince, onu Dolios ve altı oğlu sevinçle karşılarlar ve ağırlarlar. Öldürülen taliplerin öcünü almaya gelen İthaka'lıları püskürtmeye yardım ederler (Od. XXIV).</p>
	<h3 id="toc_id_214" class="block12">Dolon. </h3>
	<p class="block6">Troyalı haberci Eumedes'in oğlu Dolon çirkin, ama tez ayaklı bir adamdır. Hektor onu Akha'lıların gemilerine gözcü olarak gönderir, bu işi başarırsa ona Akhilleus'un atlarıyla arabasını vereceğine ant içer. Ama Dolon, gece keşfe çıkan Odysseus'la Diomedes'in tuzağına düşer ve yakalanır. Öldürülmemek için yalvarmaları yakarmaları, Troya'lıları ele vermeleri boşunadır. Akha yiğitleri onu amansızca öldürtükten sonra, ölüsünü bir ılgın ağacına asarlar (İl. X, 314-464) (<i class="calibre1">Diomedes</i>).</p>
	<h3 id="toc_id_215" class="block12">Doris. </h3>
	<p class="block6">Okeanos'un kızı Doris, Pontos'un oğlu Nereus'la evlenir ve Nereus kızları diye anılan elli kızı olur (Tab. 6). Hesiodos Theogonia'da bu kızların bazılarının adlarını sayar (Theog. 233-264).</p>
	</body></html>
