<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Mitoloji Sözlüğü</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h3 id="toc_id_438" class="block12">Kassiepeia. </h3>
	<p class="block6">Andromeda'nın anası Kassiepeia güzelliğiyle fazla övünen bir kadınmış, Nereus kızları, ya da Hera'yla boy ölçüşecek olmuş. Tanrıçalar da Poseidon'dan öçlerini almasını istemişler. Deniz tanrı bir ejder göndermiş, Kassiepeia kızını bu ejdere kurban etmek zorunda kalmış, tam canavarın eline geçecekken yiğit Perseus kızı kurtarmış (<i class="calibre1">Andromeda, Perseus</i>).</p>
	<p class="block6">Kassiepeia'nın yurdu üstünde mitograflar arasında ayrılık vardır, kimi Suriyeli, kimi Aithiopialı olduğunu yazar. Efsanesinin güney Akdeniz kıyılarıyla ilgili olduğu bellidir.</p>
	<h3 id="toc_id_439" class="block12">Kastalia. </h3>
	<p class="block6">Delphoili bir genç kızın adı. Apollon Tapınağının yanında tanrının saldırısına uğrayınca kendini orda fışkıran bir kaynağın sularına atar. Kaynak, tanrı Apollon'a adanmış ünlü Kastalia pınarı olur.</p>
	<h3 id="toc_id_440" class="block12">Kastor. </h3>
	<p class="block16">Bkz. Dioskurlar.</p>
	<h3 id="toc_id_441" class="block12">Katreus. </h3>
	<p class="block6">Minos'la Pasiphae'nin oğlu ve Atreus'un karısı, Agamemnon'la Menelaos'un anası olan Aerope'nin babası (Tab. 15).</p>
	<h3 id="toc_id_442" class="block12">Kaunos.</h3>
	<p class="block6"> Miletos şehrinin kurucusu Miletos'un oğlu, Byblis'in ikiz kardeşi. Byblis’le doğadışı ilişkisi yüzünden Miletos'tan sürülmüş ve gidip Karia'da Kaunos şehrini kurmuş (<i class="calibre1">Byblis</i>).</p>
	<p class="block6">Kaunos şehrinin yıkıntıları bugün Köyceğiz Dalyanının önünde göz alabildiğine bir sazlığın dibindedir.</p>
	<h3 id="toc_id_443" class="block12">Kekrops. </h3>
	<p class="block6">Merkezi Atina olan Attika bölgesinin efsanelik kralı (Tab. 24). Doğrudan doğruya topraktan fışkırmış olduğu söylenen Kekrops, Attika'nın ilk kralı sayılır, bir zamanlar "Akte" (kıyı) diye anılan bölgeye onun adına Kekropeia denmiş. Kekrops, Aglauros'la evlenmiş ve Erysikhton (Erysikhton) diye bir oğlu ve Erikhtonios efsanesinde rol oynayan üç kızı olmuş (<i class="calibre1">Aglauros</i>).</p>
	<p class="block6">Kekrops'un gövdesi onun topraktan doğmuş olduğunu şöyle belli edermiş: üstü insan, altı yılan biçimindeymiş.</p>
	<p class="block6">Kekrops'un krallığı sırasında tanrılar yeryüzündeki şehirleri aralarında paylaşmaya kalkışmışlar. Atina'ya Poseidon ve Athena talip olmuşlar ve armağanlar yarışmasına girmişler, yargıç olarak aldıkları Kekrops da Poseidon'un akropol'ün üstünde yarattığı tuz gölünü beğenmeyip zeytin ağacını diken Athena'ya ödül verince, tanrı öfkesinden Afrika'yı sular altında bırakmış.</p>
	<p class="block6">Kekrops barışsever, uygar bir kral olarak anılır: Şehir kurmasını, ölüleri gömmesini, giderek yazı yazmasını da o öğretmiş yurttaşlarına (<i class="calibre1">Athena</i>).</p>
	<h3 id="toc_id_444" class="block12">Keleos. </h3>
	<p class="block6">Demeter efsanesinde rol oynayan efsanelik Eleusis kralı (<i class="calibre1">Demeter</i>).</p>
	<h3 id="toc_id_445" class="block12">Kentauroi (Kentaur'lar). </h3>
	<p class="block6">Kentaur'lar, yani at adamlar yarı insan, yan hayvan bedenli yaratıklardır. Önden bakınca başları, göğüsleri ve kolları, kimi zaman da ön bacakları insan gibidir, karınlarından arkası at biçimindedir. Yeleleri, kuyrukları vardır. Dağlarda, ormanlarda yaşayan bu at adamlar çig et yer, çokluk yabanıl ve azgındır.</p>
	<p class="block6">Efsaneye göre, Kentauros (ya da Kentaur'ların hepsi) Hera’nın bir görüntüsünü alan Iksion'dan doğmadır (<i class="calibre1">İksion</i>). Yalnız iki at adamın kaynağı başkadır: Kheiron, Kronos'Ia Philyra'nın, Pholos ise Silenos'la bir orman perisinin birleşmelerinden doğmuştur (<i class="calibre1">Kheiron, Pholos</i>). Bu ikisi öbürlerine benzemez, insansever, konuksever, bilgili ve yararlıdırlar.</p>
	<p class="block6">Kentaur'lar Herakles efsanesinde rol oynar: Herakles, Erymanthos yaban domuzunu avlarken Pholos'a konuk olmuş, at adam yiğide pişmiş etler ikram etmiş, kendisi de çiğ et yiyecekken, Herakles şarap istemiş, Pholos Dionysos'un Kentaur'lara armağan ettiği bir testi şarabı bulunduğunu, ama hepsinin malı olduğu için bunu açmaya cesaret edemedigini söylemiş, yiğidin ısrarı üzerine getirmiş ve içmeye başlamışlar. Derken şarap kokuşuna gelen at adamlar kocaman taşlar ve çam ağaçlarıyla Herakles'e saldırmışlar. Yiğit hepsinin hakkından gelmiş ve onları kovalarken Kheiron'u da bir okuyla yaralamış. Herakles bu yarayı iyi etmeye çalışmış, başaramamış, ölümsüz olan Kheiron o kadar acı çekiyormuş ki, ölmek istemiş, ölümsüzlüğünü yüklenecek birini aramış. Prometheus bu işe razı olunca, Kheiron ölümsüzlüğü ona vererek ölmüş.</p>
	<p class="block6">Kentaur'lar üstüne çok revaç bulmuş, özellikle birçok ünlü kabartmalara konu olmuş bir efsane de Kentaur'Iarla Lapith'ler arasındaki savaştır. Parthenon tapınağının büyük heykeltıraş Phidias'ın elinden çıkma metop kabartmaları işte bu savaşı canlandırır. Lapith'ler Thessalia'da oturan bir boydur. Bunların önderi Peirithoos Hippodameia ile evlenecekken, düğününe Kentaur'ları da çağırır, şarap içmeye alışık olmayan bu at adamlar düğün şöleninde sarhoş olup gelini kaçırmaya kalkışırlar. Lapith'lerle Kentaur'lar arasında korkunç bir boğuşma başlar. Sonunda Lapith'ler savaşı kazanır ve at adamları bölgeden kovarlar.</p>
	<p class="block6">Deianeira'yı kaçırmak isteyen, sonra da ona Herakles'in ölümüne sebep olacak iksiri veren at adam Nessos için<i class="calibre1"> bkz. Nessos, Dei-aneira, Herakles.</i></p>
	<h3 id="toc_id_446" class="block12">Kephalos. </h3>
	<p class="block6">Kephalos'un kaynağı üstüne anlatılan efsaneler birbirini pek tutmamaktadır: Kimine göre Deukalion'un soyundandır, kimine göre Hermes'le Herse'nin yahut da Atina kralı Pandion'un oğludur.</p>
	<p class="block6">En ünlü efsanesi Şafak tanrıça Eos tarafından kaçırılmasıdır. Eos onu Suriye'ye götürür, orada sevişirler ve tanrıça Phaethon'u doğurur (<i class="calibre1">Eos</i>). Ama Kephalos tanrıçanın yanında uzun zaman kalmaz, ondan ayrılıp Attika'ya gelir ve Prokris'le evlenir.</p>
	<p class="block6">Prokris'le evliliği de hadiseli geçer. Kephalos'la Prokris çok sevişmektedirler, ama günün birinde Kephalos karısını denemek hevesine kapılır, evden gidiyormuş gibi yapıp başka kılıkta karısının yanına sokulur ve onu parlak armağanlarla elde etmeye çalışır. Prokris uzun zaman dayandıktan sonra, kanacak gibi olur, o sırada Kephalos kendini tanıtır. Prokris öfkesinden dağa kaçar, Kephalos ardına düşer, sonunda barışırlar. Ama iş bununla bitmez: Bir gün Prokris kocasından şüphe edecek olur: Avlanırken bir Nympha'yı çağırdığı haberini kocasının uşağından alınca, gizlice onu izlemeye koyulur. Kephalos çalılıklar arasında çatırtılar duyunca, hedefini şaşmaz bir okla Prokris'i vurur. Prokris can çekişmektedir, ölmeden hatasını kabul eder. Kephalos Areopagos mahkemesinde yargılanır, suçlu görülüp sürülür. Kephalos arkadaşı Amphitryon'un yanına sığınır ve onun seferlerine, savaşlarına katılır (<i class="calibre1">Amphtryon</i>).</p>
	<h3 id="toc_id_447" class="block12">Kepheus. </h3>
	<p class="block6">(1) Arkadya kralı, Argonaut'lar seferine katılır ve Herakles efsanesinde rol oynar. Kepheus yönetimi kızı Sterope'ye bırakarak Herakles'le birlikte Lakedaimon'a karşı savaşa girişir. O sırada Sterope Gorgo'nun kafasından kesilmiş bir kılla düşmanı püskürtmek gücünü elde eder. Ama Kepheus ve oğulları savaşta ölürler.</p>
	<p class="block6">(2) Aithiopia kralı Belos'un oğlu, Kassiepeia'nın kocası, Andromeda'nın babası. Öldükten sonra yıldızlar arasına katılır (<i class="calibre1">Andromeda</i>).</p>
	<h3 id="toc_id_448" class="block12">Ker-Keres. </h3>
	<p class="block6">Hesiodos'un Theogonia'sında Ker bir ölüm tanrıçasıdır, şöyle tanımlanır (Theog. 211 vd.):</p>
	<p class="block4"> </p>
	<p class="block21">Gece üç ölüm tanrısı yarattı: </p>
	<p class="block21">Korkunç Moros, kara Ker ve Thanatos'u </p>
	<p class="block21">Uyku’yu ve sürü sürü Düş’leri. </p>
	<p class="block21">Kimseyle yatmadan kendi başına </p>
	<p class="block21">yarattı onları karanlık Gece.</p>
	<p class="block4"> </p>
	<p class="block6">Ne var ki, birkaç dize ötede, Keres, yani ölüm tanrıçalarından çoğul olarak dem vurulur ve bunlar kader tanrıçaları Moira'larla bir tutulur.</p>
	<p class="block6">Homeros destanlarında, özellikle İlyada'da Ker, Keres kavramı sık sık karşımıza çıkmakta, bu kavramın üç anlamda kullanıldığı göze çarpmaktadır.</p>
	<p class="block6">Ker, ölüm anlamına gelen bir cins ismidir, kara, uğursuz ve belalı gibi sıfatlarla nitelenir ve "getirdi aklına ölümü", "kara ölümden tiksinir" gibi deyimlerde kullanılır. Kimi yerde has isim olup, ölümü simgeleyen tanrıça - ya da tanrıçalar - için kullanılır (İl. XVIII, 535 vd.):</p>
	<p class="block4"> </p>
	<p class="block21">Aralarında Kavga, Boğuşma ve uğursuz</p>
	<p class="block21">Ölüm de vardı, </p>
	<p class="block21">Ölüm kimini yakalıyordu yeni yaralanmış,</p>
	<p class="block21">diri,</p>
	<p class="block21">kimini yarasız, beresiz yakalıyordu, </p>
	<p class="block21">bir sürü ölüyü de çekiyordu kargaşalıkta</p>
	<p class="block21">ayaklarından, </p>
	<p class="block21">sırtında bir elbise vardı, erlerin kanıyla</p>
	<p class="block21">kızıla boyalı.</p>
	<p class="block4"> </p>
	<p class="block6">Burada Ker, Thanatos tanrının dişisidir. Başka yerde Ker bir değil, birçoktur (İl. XI, 338):</p>
	<p class="block4"> </p>
	<p class="block21">... Gittiler kara Ölüm tanrıçalarının peşi</p>
	<p class="block21">sıra...</p>
	<p class="block4"> </p>
	<p class="block6">Tıpkı Hesiodos gibi Homeros da ölümü simgeleyen tanrıçaları insanın kader ipliğini büküp günün birinde kesen Moira'lar (<i class="calibre1">Moira</i>, Lat. <i class="calibre1">Parca</i>) gibi görür ve Ker'i, ister tekil, ister çoğul olarak bir insanın, ya da bütün bir ulusun alın yazısı diye canlandırır: Akhilleus iki ayrı kaderle karşı karşıyadır, birinden birini seçmek zorundadır. Kısa ömürlü olup büyük bir ün kazanmayı seçer.</p>
	<p class="block6">Ölüm yazgısı, ecel anlamına gelen bu Ker iki düşmanı simgeleyen birer tanrıça gibi de çıkar karşımıza. Akhalarla Troyalılar arasındaki savaşın en kızgın bir anındayız (İl. VIII, 70 vd.):</p>
	<p class="block4"> </p>
	<p class="block21">Gökyüzünün tam ortasına gelince gün </p>
	<p class="block21">bir altın terazi kurdu baba tanrı, </p>
	<p class="block21">bir kefeye Troya’lıların kara ölümünü kodu, </p>
	<p class="block21">bir kefeye Akha larm kara ölümünü.</p>
	<p class="block4"> </p>
	<p class="block6">Ker, yani ecelin tartılması olayı asıl Hektor'la Akhilleus söz konusu olunca, dramatik bir nitelik kazanır (fi. XXII, 209 vd.):</p>
	<p class="block4"> </p>
	<p class="block21">... Bir altın terazi kurdu baba tanrı</p>
	<p class="block21">acıklı ölümün iki tanrıçasını kodu kefelere,</p>
	<p class="block21">biri Akhilleus'unkiydi, biri at sürücüsü</p>
	<p class="block21">Hektor'unki, </p>
	<p class="block21">ortasından tuttu, kaldırdı teraziyi,</p>
	<p class="block21">ağır bastı Hektor'un kara günü, </p>
	<p class="block21">kefe düştü, yuvarlandı Hades'e dek.</p>
	<p class="block4"> </p>
	<p class="block6">Ecel gelip çatınca, hiçbir tanrının Zeus'un bile elinden bir şey gelmez. Burada Apollon tanrı Hektor'u korumaktan vazgeçmek zorunda kalır, Hektor her eylemiyle yavaş yavaş Ker'ine, yani eceline kavuşacaktır.</p>
	<p class="block6">Homeros ve Hesiodos'tan sonraki klasik çağda Ker'ler kendilerine özgü kişiliği yitirip Moira'larla karışır, kimi zaman Erinys'lerden güzel şeyleri bozan, kirleten bir çeşit kötü kader diye söz eder, onları böylece Harpya'lara benzetir. Halk geleneğinde Ker'lerin ölülerin ruhlarıyla bir tutulduğu, bunların kötülüğünden korunmak için onlara Anthesteria bayramlarında kurbanlar kesildiği görülür.</p>
	<h3 id="toc_id_449" class="block12">Keramos. </h3>
	<p class="block6">Atina'nın Kerameikos mahallesine adını veren efsanelik kişi. Dionysos'la Ariadne'nin oğlu sayılan Keramos, adından da anlaşıldığı gibi, çömlekçilik sanatının kurucusudur. Nitekim Kerameikos mahallesi gibi, Anadolu'da adını taşıyan bütün bölgeler (Kerme körfezinde Keramos - bugün Ören - şehri ve körfezin kendisi) seramik sanatının merkezleridir.</p>
	<h3 id="toc_id_450" class="block12">Kerberos. </h3>
	<p class="block6">Hades'in köpeği Kerberos, başka birkaç canavarla birlikte Typhon'la Ekhidna'dan doğmadır (Tab. 6) der Hesiodos (Theog. 310 vd.):</p>
	<p class="block4"> </p>
	<p class="block21">Ekhidna bir azgın canavar daha doğurmuş: </p>
	<p class="block21">Adı dile alınmaz Kerberos 'u. </p>
	<p class="block21">Hades 'in o tunç sesli, elli başlı, </p>
	<p class="block21">o aman vermez, yırtıcı köpeğini.</p>
	<p class="block4"> </p>
	<p class="block6">Odysseus ölüler ülkesine gittiğinde onunla doğrudan doğruya karşılaşmaz, ama Herakles'in ruhu ona şöyle anlatır (Od. XI, 623 vd.):</p>
	<p class="block4"> </p>
	<p class="block21">Bir ara buraya göndermişti beni o (yani</p>
	<p class="block21">Eurystheus), </p>
	<p class="block21">Kerberos köpeğini al getir, demişti, </p>
	<p class="block21">aklınca bu onun bana yüklediği en güç işti, </p>
	<p class="block21">ama ben köpeği alıp çıkarıverdim</p>
	<p class="block21">Hades'ten dışarı, </p>
	<p class="block21">Hermeias'la gök gözlü Athene bana</p>
	<p class="block21">kılavuzluk etmişti.</p>
	<p class="block4"> </p>
	<p class="block6">Herakles'in on ikinci işi sayılan bu başarısı efsanede eşsizdir (<i class="calibre1">Herakles</i>). Kerberos ölüler ülkesinin bekçisidir, görevi dirilerin içeriye girmesini ve bir girenin bir daha dışarıya çıkmasını önlemektir.</p>
	<p class="block6">Kerberos çokluk üç başlı - kimi anlatımda elli, ya da yüz kafalı - bir köpek olarak gösterilir. Kuyruğu kocaman bir yılandır, sırtında kara yılanlar dikilir. Bu korkunç hali ve Hades'in giriş kapısında zincirlerle bağlı olduğu yerden havlamalarıyla ölü ruhları dehşete düşürür. Vergilius'un "Aeneis" destanında Aeneas'ı yeraltına götüren Sibylla Kerberos köpeğine uyuşturucu bir besi atar da öyle girebilirler içeriye(Aen. VI, 417 vd.). Kerberos'u yalnız Orpheus büyüleyip yumuşatabilmiştir (<i class="calibre1">Orpheus</i>).</p>
	<h3 id="toc_id_451" class="block12">Keroessa. </h3>
	<p class="block6">Bizans'ın kurucusu Byzas'ın anası olan Keroessa, İo ile Zeus'un kızı sayılır. İo, "altın boynuz" diye anılan Halic'i geçtikten sonra, oracıkta bir kız çocuk doğurmuş ve çocuğa boynuzla ilgili (keras boynuz demek) bir isim verilmiş. Bu Nympha'nın yetiştirdiği Keroessa tanrı Poseidon'la sevişerek Byzas'ı doğurmuş. Byzas kral olduktan sonra Keroessa'nın başka bir oğlu kardeşine ve Bizanslılara karşı savaş açmış (<i class="calibre1">Byzas</i>).</p>
	<h3 id="toc_id_452" class="block12">Keto. </h3>
	<p class="block6">Adı, Yunanca büyük deniz yaratıkları için kullanılan (ketos balina demek) Keto, Gaia'nın, Pontos, yani Toprağın Denizle birleşmesinden doğmuştur (Tab. 6). Aynı anadan ve babadan olan kardeşi Phorkys'le birleşerek önce Graia'ları ve Gorgo'ları doğurur (<i class="calibre1">Graia, Gorgo</i>), sonra, Hesiodos'a göre, bir de yılan meydana getirir.</p>
	<h3 id="toc_id_453" class="block12">Khaos. </h3>
	<p class="block6">Yunan mitograflarının hepsine göre, dünya var olmadan önce khaos vardı. Khaos sözcüğü Yunanca açık, boş olmak anlamına gelen "khainein" fiilinden türeme olsa gerek. Khaos'tan boşluk, daha biçime girmemiş, varlığa kavuşmamış öğelerin karışımı anlaşıldığı aşağıdaki tanımlardan bellidir. Hesiodos Theogonia'nın başında şöyle anlatır Khaos'u (Theog. 116 vd.):</p>
	<p class="block4"> </p>
	<p class="block21">Khaos 'tu hepsinden önce var olan </p>
	<p class="block21">sonra geniş göğüslü Gaia, Ana Toprak, </p>
	<p class="block21">sürekli, sağlam tabanı bütün ölümsüzlerin, </p>
	<p class="block21">onlar ki tepelerinde otururlar karlı</p>
	<p class="block21">Olympos'un, </p>
	<p class="block21">ve yol yol toprağın dibindeki karanlık</p>
	<p class="block21">Tartaros'la...</p>
	<p class="block21">Khaos'tan Erebos ve kara gece doğdu, </p>
	<p class="block21">Gece'dense Esir ve Günışığı doğdu, </p>
	<p class="block21">Erebos 'la sevişip birleşmesinden.</p>
	<p class="block4"> </p>
	<p class="block6">Khaos'u ayrıntılarıyla anlatan bir başka şair de Ovidius'tur. "Değişimler" adlı eseri şöyle başlar. (Met. I, 1 vd.; çev. İ. Z. Eyuboglu):</p>
	<p class="block4"> </p>
	<p class="block21">Anlatmak istiyorum değişen nesnelerin </p>
	<p class="block21">yeni biçimler alışım. Sizin işiniz bunlar, </p>
	<p class="block21">yardım edin bana başladığım işte ey</p>
	<p class="block21">tanrılar!</p>
	<p class="block21">Ulaştırın bu türkümü doğanın</p>
	<p class="block21">başlangıcından </p>
	<p class="block21">Günümüze değin, denizden, karadan bütün</p>
	<p class="block21">bunları</p>
	<p class="block21">kuşatan gökyüzü var olmadan, tek</p>
	<p class="block21">görünümlüymüş </p>
	<p class="block21">evren içinde doğa, khaos deniyordu ona, </p>
	<p class="block21">kımıldamaz, biçimsiz, düzensiz ağır bir</p>
	<p class="block21">yığın,</p>
	<p class="block21">karmakarışıkmış içinde nesnelerin türlü</p>
	<p class="block21">türlü öğeleri.</p>
	<p class="block4"> </p>
	<p class="block6">Bundan sonra da öğelerin bir bir ayrılmasıyla bir kosmogonia taslağı yapar Ovidius.</p>
	<h3 id="toc_id_454" class="block12">Kharites (Kharit'ler). </h3>
	<p class="block6">Kharit'ler göze hoş olanı simgeleyen tanrıçalardır, nitekim adları da parlaklık, ışıltı, güzellik anlamına gelen "kharis" sözcüğüyle ilgilidir. Yunan mythos'unun Üç Güzeli'ni şöyle tanımlar Hesiodos (Theog. 907 vd.):</p>
	<p class="block4"> </p>
	<p class="block21">Okeanos kızı Eurynome'yle evlendi Zeus, </p>
	<p class="block21">güzelliği görenleri büyüleyen uyum</p>
	<p class="block21">tanrıçayla;</p>
	<p class="block21">üç kızı oldu ondan, Kharit'ler, Üç Güzeller: </p>
	<p class="block21">Aglaie, Euphrosyne ve sevimli Thalia.</p>
	<p class="block4"> </p>
	<p class="block6">Kharit'ler tanrıların da, insanların da yüreğine neşe ve sevinç serpen tanrıçalardır. Musa'larla birlikte Olympos'ta otururlar, Apollon'un alayına katılarak hora teperler, ezgi söylerler. Kharit'ler her çeşit sanat işini esinleyen ve koruyan, insanda ve tanrıda yaratıcılık doğuran tanrıçalardır. Harmonia'nın elbisesinin nakışlarını onlar yapmıştır (<i class="calibre1">Kadmos, Harmonia</i>). Athena’nın yanı başında görünürler, Aphrodite'yle Eros'un ve kimi zaman da Dionysos'un alayına katılırlar.</p>
	<p class="block6">Aphrodite doğar doğmaz, Himeros'la birlikte onun ardına koyuldukları gibi onu süslemede hep görev başında gösterilirler (Od VIII, 362vd.):</p>
	<p class="block4"> </p>
	<p class="block21">... Gülümser Aphrodite de Kıbrıs'a gitti,</p>
	<p class="block21">Paphos'a</p>
	<p class="block21">kutsal bir koru tüten sunaklar vardı ya, işte</p>
	<p class="block21">oraya,</p>
	<p class="block21">Üç Güzeller yıkadılar orada onu</p>
	<p class="block21">ve ovdular ölümsüz tanrıların bedenini</p>
	<p class="block21">parlatan yağlarla, </p>
	<p class="block21">güzelim rubalar giydirdiler, gözlere şenlik.</p>
	<p class="block4"> </p>
	<p class="block6">Tanrıça Thetis, oğlu Akhilleus'a yeni silahlar yaptırmak için Hephaistos'un işliğine gittiğinde, tanrının Kharis diye karısıyla karşılaşır (İl. XVTlI, 382), Hera da İda dağında Zeus'u uyutmayı aklına koyunca, Hypnos, yani Uyku tanrıya istediğini yapması için bir Kharit tanrıça vermeye ant içer (İl. XIV, 267). Bu Kharit'in adı Pasithea'dır.</p>
	<h3 id="toc_id_455" class="block12">Kharon. </h3>
	<p class="block6">Yeraltı ülkesinde ölülere Akheron ırmağını geçiren sandalcı. Kharon abus çehreli, sert, kaba ve pinti bir ihtiyar olarak canlandırılır. Ölü ruhlarına ırmağı geçirtmek için para alır, onun içindir ki ölülerin ağzına bir obolos (metelik) konurdu. Para almazsa, Kharon ruhları kovar, taş çatlasa yumuşamazdı. Hele toprağa gömülmeyen ruhların Hades bataklığını geçmeleri olanaksızdı, onun içindir ki, ölülerin tek amacı toprağa kavuşmaktır. Gömülemeyen ruhların yüz yıl havalarda serseri dolaştıkları, bu korkunç çileden sonra kaderlerinin ne olacağı konusunda bir karara varıldığı söylenirdi. Bu inanç destanda da, tragedyada da dramatik bazı kişilerin ele alınmasına yol açmıştır (<i class="calibre1">Elpenor, Polyneikes</i>).</p>
	<p class="block6">Kharon Herakles efsanesinde rol oynar: Sandalcı, yiğidi öte tarafa geçirmek istemeyince, Herakles onu küregiyle döver, zorla geçirtir kendini, Kharon bu işe razı olduğu için bir yıl boyunca Hades'ten sürülür. Aeneas Kharon'a Sibylla'nın kendisine verdiği ve Proserpina'ya adanmış bir altın dalı sunmakla katı yürekli sandalcıyı yumuşatmak yolunu bulur.</p>
	<p class="block6">Yunan efsanesinde pek belirli bir rol oynamayan Kharon'un Roma'da Etrüsk etkisiyle önemli ve belirgin bir kişilik kazandığı; Etrüsk mezarlarında sık sık rastlanan simgesi, bu kişinin ölmekte olan insanı yeraltı ülkesine almakla tam anlamıyla öldüren bir cin olduğu görülür.</p>
	<p class="block6">Kharon'un asıl rol oynadığı bir yapıt, Samsatlı (Malatya bölgesinde) Lukianos'un "Öbür Dünyada Konuşmalar"dır. Hermes'in kılavuzluğunda yeraltına inen birçok ölüler - ve aralarında filozoflar - Kharon'la ve kendi kendileriyle konuşurlar, ölümden sonra her türlü varlığın boş olduğu sonucuna varırlar.</p>
	<h3 id="toc_id_456" class="block12">Kharybdis. </h3>
	<p class="block6">Efsaneye göre, Sicilya'yı İtalya'dan ayıran Messina Boğazında Kharybdis'le Skylla diye iki canavar vardır. Odysseus'un serüvenlerinde çok önemli bir rol oynayan bu canavarların ünü atasözlerine ve deyimlere geçecek kadar yaygın olmuştur, nitekim Batı dillerinde "Kharybdis'ten Skylla'ya düşmek" diye bir söz vardır, yağmurdan kaçarken doluya tutulmak anlamına gelir.</p>
	<p class="block6">Odysseia destanından önce Kharybdis'in adı Herakles efsanesiyle ilgili olarak geçer: Kharybdis, Gaia ile Poseidon'un birleşmesinden doğma ölümlü bir yaratıkmış. Çok oburmuş, ne yese doymazmış. Herakles Geryoneus'tan çaldığı sürülerle önünden geçerken Kharybdis hayvanlara saldırmış ve hepsini yemiş. Buna öfkelenen Zeus. Kharybdis'in üstüne yıldırımını salarak onu denizin dibine atmış. Kharybdis bundan böyle bir deniz canavarı olmuş.</p>
	<p class="block6">Büyücü Kirke Odysseus'la arkadaşlarını adasından yola çıkardığı zaman, yolda karşılaşacağı bütün güçlükleri kendisine bir bir sayar. Atlatılması gereken en büyük bela Skylla ile Kharybdis kayalarının arasından geçmektir. Skylla'yi anlattıktan sonra (<i class="calibre1">Skylla</i>), Kharybdis'i şöyle tanımlar (Od. XII, 101 vd.):</p>
	<p class="block4"> </p>
	<p class="block21">Göreceksin, Odysseus, daha alçak öbür</p>
	<p class="block21">kaya (yani Kharybdis), </p>
	<p class="block21">çok yakınlar birbirine bu kayalar, </p>
	<p class="block21">vurursun birinden öbürüne bir okla, </p>
	<p class="block21">bir incir ağacı var üstünde, yaprak dolu,</p>
	<p class="block21">kocaman,</p>
	<p class="block21">tanrısal Kharybdis sömürür, yutar kara</p>
	<p class="block21">suları ağacın altından. </p>
	<p class="block21">Üç kez kusar günde ve çeker içine sömürür</p>
	<p class="block21">üç kez,</p>
	<p class="block21">suları yuttuğu sıra varayım deme oraya</p>
	<p class="block21">sakın,</p>
	<p class="block21">yeri sarsan tanrı bile seni yıkımdan</p>
	<p class="block21">kurtaramaz.</p>
	<p class="block4"> </p>
	<p class="block6">Odysseus Kharybdis'in önünden geçip büsbütün yok olmaktansa, Skylla'ya altı arkadaşını kurban vermeyi yeğ görür. Ve geçidi şöyle anlatır (Od. XI!, 234 vd.):</p>
	<p class="block4"> </p>
	<p class="block21">Böylece girdik dar boğaza içimizi çeke çeke, </p>
	<p class="block21">Skylla bir yanımızda, tanrısal Khraybdis</p>
	<p class="block21">Bir yanımızda.</p>
	<p class="block21">Ne korkunçtur bu canavar yutarken denizin</p>
	<p class="block21">acı sularını, </p>
	<p class="block21">kustuğu zaman da kaynayıp gümbürder</p>
	<p class="block21">koca engin </p>
	<p class="block21">ateşin üstünde dopdolu bir kazan </p>
	<p class="block21">gibi köpükler yükselir iki kayanın doruklarına</p>
	<p class="block21">kadar,</p>
	<p class="block21">sonra doruklardan aşağı yuvarlanır bu</p>
	<p class="block21">köpükler. </p>
	<p class="block21">Bir daha yutunca acı sularını denizin, </p>
	<p class="block21">dibi görünür anaforların içinde. </p>
	<p class="block21">Sarsılır gümbürtüyle çevresinde kayalar, </p>
	<p class="block21">dipteki masmavi kumlar fırlar dışarı.</p>
	<p class="block4"> </p>
	<p class="block6">Odysseus bütün arkadaşlarını yitirdikten sonra, batan gemisinin yelken direğini omurgaya bir kayışla bağlayarak, üstüne oturur ve Kharybdis'in önünden bir daha geçer, bu kez sözü geçen incir ağacına tırmanır, anaforun salını yutup yeniden su yüzüne çıkmasını bekler. Sal birkaç saat sonra meydana çıkınca, kendini bırakıp tam üstüne düşer. Böylece korkunç tehlikeyi atlatır, ellerini kürek gibi kullanarak oradan uzaklaşır.</p>
	<p class="block6">Homeros'un akıllara durgunluk verecek bir dakiklik ve canlılıkla anlattığı Kharybdis belki Messina boğazında bulunan zamanla efsaneleşmiş bir akıntı ve anafordur.</p>
	<h3 id="toc_id_457" class="block12">Kheiron. </h3>
	<p class="block6">Kronos'la Philyra'nın oğlu Kheiron at adamların en iyisi, en ünlüsü, en bilginidir. Adı "<b class="calibre2">Kheir</b>", yani "<b class="calibre2">el</b>"den gelir, gerçekten de eli her şeye yatkındır. Bir doğa adamı olan Kheiron doğadan aldığı derslerle en büyük yiğitleri yetiştirmiştir. Asklepios, İason, giderek tanrı Apollon bile ondan ders almışlardır. Ama Kheiron'un en ünlü öğrencisi Akhilleus'tur (<i class="calibre1">Akhilleus</i>). Kheiron'un, Akhilleus'un babası Peleus'la özel bir ilişkisi vardır, onu her fırsatta korur, destekler: Akastos'un sarayında başına gelen serüvenden kurtarmış (<i class="calibre1">Akastos</i>), deniz tanrıçası Thetis'le evlenmesini salık vermiş, düğünde Peleus'a hedefini şaşmaz bir kargı armağan etmiştir (<i class="calibre1">Peleus, Thetis</i>). Thetis kocasını bırakıp denize dönünce, Peleus oğlu Akhilleus'u Kheiron'a emanet eder (<i class="calibre1">Akhilleus</i>). Kheiron öğrencisini dillere destan olacak biçimde yetiştirir: Ona avlanmayı ve savaşmayı öğrettiği gibi, müzik, ahlak ve hekimlik dersleri de verir. Akhilleus'un üstün yeteneklerini, Tesalya'nın Pelion dağı eteklerindeki mağarada hocası Kheiron'la geçirdiği eğitim yıllarına borçludur.</p>
	<p class="block6">Kherion'un ölümü Herakles'in elinden olur. Kronos, deniz perisi Philyra'yla birleşmek için bir at biçimine girmiş derlerdi, Kheiron'un da at adam olarak doğması ondanmış. Ne var ki tanrı oğlu olduğundan ölümsüzmüş. Herakles kendisine saldıran at adamları püskürtünce oklarından biri Kheiron'un etine saplanmış. Yarasının iyileşmeyeceğini anlayan Kheiron da ölümsüzlüğü Prometheus'la değişerek ölmeyi yeğ görmüş (<i class="calibre1">Kentauroi</i>).</p>
	<h3 id="toc_id_458" class="block12">Khimaira. </h3>
	<p class="block6">İkisi de yeraltı yaratıktan olan Typhon'la Ekhidna'nın birleşmesinden Khimaira diye bir canavar doğar. Hesiodos onu şöyle anlatır (Theog. 318 vd.):</p>
	<p class="block4"> </p>
	<p class="block21">Khimaira 'yı da doğurdu Ekhidna, </p>
	<p class="block21">söndürülmez ateşi üfleyen Khimaira'yı, </p>
	<p class="block21">korkunç ve büyük, hızlı ve güçlü, </p>
	<p class="block21">biryerine, üç kafalı Khimaira'yı: </p>
	<p class="block21">Biri azgın bakışlı aslan kafası, </p>
	<p class="block21">öteki keçi, öteki yılan, ejderha kafası </p>
	<p class="block21">Pegasos hakkından geldi bu Khimaira'nın </p>
	<p class="block21">koca yiğit Bellerophontes 'le birlikte.</p>
	<p class="block4"> </p>
	<p class="block6">Homeros aşağı yukarı Hesiodos gibi tanımladığı Khimaira'yı Bellerophontes efsanesine bağlar (<i class="calibre1">Bellerophontes</i>). Homeros'la Hesiodos'ta sözü geçmeyen bir anlatıma göre, Bellerophontes Khimaira'ya saldırmak için Pegasos atına binmekle kalmamış, kargısının ucuna (ya da kullandığı oklara) kurşun koymuş, canavarın ağızlarından fışkıran ateşle eriyen kurşunlar etini dağlayıp yakmış, korkunç ejderha da böylece can vermiş.</p>
	<p class="block6">Khimaira’nın bulunduğu yer Lykia'da Olympos (bugün Çıralı) kentinin arkasındaki Yanartaş diye gösterilir. Burada ilkçağda olduğu gibi bugün de dağdan doğal gazlar fışkırır ve bunlar kendiliğinden ya da bir kibritle tutuşturulup hiç durmadan yanar. Öyle ki dağda yer yer yanan ateş denizden bile gözüküp gemicilere kılavuz olurmuş. İlkçağ yazarları da Khimaira ateşini bilir, ne var ki yeri üstünde bir uygunluk yoktur anlattıklarında, Plinius'a göre, "mons Chimaera" Phaselis'e yakındır, Skylax'ın açıklaması gerçeğe daha uygundur: "Dionysias adası, Siderus limanı ve burnu; bunun üstünde, dağda Hephaistos mabedi ve topraktan kendiliğinden fışkıran büyük alev bulunmaktadır ki, hiçbir zaman sönmemektedir". Her iki yazar da doğal ateşin fışkırdığı yerde Hephaistos'a bir tapınak bulunduğunu söylemektedirler. Gerçekten de bugün orada yapı kalıntıları ve Hıristiyanlık çağına kadar uzanan bir tapınak yeri olduğunu gösteren yazıtlar bulunmaktadır.</p>
	<h3 id="toc_id_459" class="block12">Khrysaor. </h3>
	<p class="block6">Khrysaor, Gorgo'lardan Medusa'nın oğlu sayılır (Tab. 6). Doğumunu şöyle anlatır Hesiodos (Theog. 280 vd.):</p>
	<p class="block4"> </p>
	<p class="block21">Perseus kestiği zaman kafasını </p>
	<p class="block21">Khrysaor’la Pegasos çıkıverdi kanından. </p>
	<p class="block21">Biri deniz kıyısında doğduğu için, </p>
	<p class="block21">öteki elinde altın kılıç tuttuğu için </p>
	<p class="block21">almışlardı Pegasos'la Khrysaor adlarını</p>
	<p class="block4"> </p>
	<p class="block6">Khrysaor, Okeanos kızı Kallirhoe ile evlenir ve Geryoneus'u üretir. Kallirhoe'den Ekhidna da doğar (<i class="calibre1">Ekhidna</i>).</p>
	<h3 id="toc_id_460" class="block12">Khryseis. </h3>
	<p class="block6">Troya savaşı bir kadın yüzünden çıkmıştır. Bu savaşta kadınlar önemli bir rol oynar. Hele ikisi, Helene'nin kaçırılmasından çok sonraki olayları canlandıran İlyada'da Helene'den de daha büyük bir yer tutarlar: Bunlar Khryseis'le Briseis'tir.</p>
	<p class="block6">Destan bir korku sahnesiyle açılır: Akha ordusu salgından kırılmaktadır. Neden? Akhalar Troya'yı kuşattıktan sonra yıllarca beklerler güçlü kentin surları önünde: Troya düşmez de düşmez. Bu sırada, Akhilleus başta olmak üzere, saldırgan Akhalar çapulculuk seferlerine girişerek talan etmeye uğraşırlar zengin Anadolu şehirlerini. Altın, tunç, demir, değerli silahlar almakla kalmazlar, yağma ettikleri şehirlerden seçkin kızlar, kadınlar da kaçırırlar. Yığın yığın mallar, sürü sürü tutsaklar ortaya konup Akha yiğitleri arasında bölüşülür. En büyük pay her zaman krallar kralı Agamemnon'a gider. Troas bölgesine yaptığı bir çıkarmada Akhilleus Khryse kentinin Apollon rahibi Kryses'in kızı Khryseisi tutsak olarak almış, getirmiştir. Onu barakasında karısı gibi kullanır, giderek sever, nikâhlı karısı Klytaimestra'dan üstün tutar onu. Ne var ki günün birinde Khryses zengin kurtulmalıklarla kızını geri almaya gelir, yalvarır, yakarır, Akha önderleri kızı geri vermek isterler, yalnız Agamemnon karşı koyar bu isteğe ve Khryses'i sert sözlerle kovar. Bunun üzerine rahip Apollon tanrıya yakarır ve tanrı Khryses'in öcünü alır (İl. I, 43 vd.) (<i class="calibre1">Apollon</i>).</p>
	<h3 id="toc_id_461" class="block12">Kikon'lar. </h3>
	<p class="block6">Odysseus'un dönüş yolculuğunda,ilk uğrağı Kikon'lar adlı bir boyun oturduğu İsmaros kentidir, Bu Trakya şehri bugünkü Dedeağaç olsa gerek. Orayı Akhalar bir iyice talan ederler. Neden? Kikon'lar Troyalıların savaş ortağı olduklarından mı, yoksa giderayak bolca mal edinmek için mi? Bu serüvenini anlatan Odysseus nedenini söylemez, ama oradan yedi külçe altın, bir gümüş tas, on iki sağrak dolusu da İsmaros şarabı alır. Bir tasına yirmi tas su katılıp içilen bu bal gibi şarapla ileride Kyklops Polyphemos'u sarhoş edecektir Odysseus. Bu işleri yaptıktan sonra arkadaşlarının çabuk gemilere dönmelerini buyurur, ama onlar şarap içip, yemek yemekle oyalandıklarından dağlardan inen atlı Kikon'ların saldırısına uğrarlar. Savaş, dövüş, gene de ucuz kurtulurlar: Altı ölü verip kaçarlar (Od. IX, 38-61).</p>
	<h3 id="toc_id_462" class="block12">Kiliks. </h3>
	<p class="block6">Agenor'un oğlu, Europe, Kadmos, Thasos ve Poiniks'in kardeşi (Tab. 10). Kardeşleriyle birlikte kaçırılan Europe'yi aramaya gider, bulamayınca Kilikya bölgesine yerleşir ve buraya adını verir. Bir efsaneye göre Kiliks, Europe'nin Zeus'tan olan oğlu Sarpedon'la birlikte komşu Lykia'ya saldırır, zafer kazanır ve Sarpedon'a bu bölgenin krallığını verir (<i class="calibre1">Sarpedon</i>).</p>
	<h3 id="toc_id_463" class="block12">Kimmerioi (Kimmer'ler). </h3>
	<p class="block6">Kimmer'ler Odysseia'da adı geçen efsanelik bir ulustur. Odysseus ölüler ülkesine Kimmer'lerin oradan iner ve burayı şöyle tanımlar (Od. XI, 14 vd.):</p>
	<p class="block4"> </p>
	<p class="block21">Güneş batarken ve kararırken tekmil yollar </p>
	<p class="block21">vardık sınırlarına deri nakışlı Okeanos 'un, </p>
	<p class="block21">oradadır Kimmerlerin ülkesi ve kenti, </p>
	<p class="block21">oldum olası bol sisle ve bulutlarla örtülü, </p>
	<p class="block21">parlak güneş onları ışınlarıyla göremez</p>
	<p class="block21">hiçbir vakit, </p>
	<p class="block21">ne yükseldiği vakit yıldızlı göğe,</p>
	<p class="block21">ne de gökten toprağa döndüğü vakit. </p>
	<p class="block21">Öylece serili durur bir uğursuz gece </p>
	<p class="block21">bu zavallı ölümlülerin üstünde.</p>
	<p class="block4"> </p>
	<p class="block6">Kimmer'lerin nerede oturduğu, güneş görmeyen bu ülkeyi batıya mı, kuzeye mi yerleştirmek gerektiği mythos yazarları arasında tartışma konusu olmuştur. Kimmer'ler diye bir ulusun varlığı ilkin Homeros'un Odysseia'sında geçtiğine göre, onları bizim dünya haritamıza yerleştirmek için Homeros'un dünya haritasını göz önüne getirmeli. Odysseia'nın önsözünde belirtildiği gibi (s. 22 vd.) Odysseia'ya göre dünya -ki o zaman tanınan dünya yalnız Akdeniz dünyasıydı- yuvarlak bir disk biçimindedir, bu diski Okeanos ırmağı çepeçevre sarar. Güneş bu ırmakta batar -buraya batı denir-, gene ırmağın karşı tarafında doğar -oraya doğu denir-. Kimmer'ler de Okeanos'un ötesinde kuzeybatıya rastlayan bir bölgede düşünülmelidir. Güneş görmediği için karanlık sayılan bu ülkenin karanlığın ta kendisi olan ölüler ülkesiyle ilgili görülmesi doğaldır.</p>
	<p class="block6">Homeros'tan sonraki efsane ve görüşlerde Kimmer'lerin, Kelt ya da İskit boylarının ataları oldukları ileri sürülür. Roma dünyasında ise ölüler ülkesine girişin güney İtalya şehri Cumae'den olduğu sanılırdı. Bu görüşü Vergilius'un "Aeneis" destanında buluruz. Başka efsanelerde Kimmer'lerin yeraltında galerilerde oturdukları anlatılır; burada belki batı Avrupa'da maden işleten ve Akdeniz'den gelme kervanlara bakırla tunç satan uluslar söz konusudur. Tarihsel çağlarda (İ. Ö. VII. yüzyıl) Kimmer'lerin Anadolu'ya saldırıp Phrygia başkenti Gordion'u yıktıkları bilinir.</p>
	<h3 id="toc_id_464" class="block12">Kinyras. </h3>
	<p class="block6">Kıbrıs kralı Kinyras'ın adı İlyada'da geçer: Troya savaşına katılması için Agamemnon ona Odysseus'la birlikte Talthybios'u göndermiş, Kinyras da elli gemi yollamaya söz vermiş, ama Akhaları aldatmış: Bir gerçek gemi donatmış, kırk dokuz tane de topraktan tekne yaptırıp, hepsini denize indirmiş, kırk dokuzu batmış, yalnız bir gemi varabilmiş Aulis'e. Ama böylece Kinyras sözünü tuttu sayılmış.</p>
	<p class="block6">Kinyras Kıbrıs adasının yerlisi değildir: Suriye'nin Byblos kentinden gelmedir. Kendi ve oğlu Adonis'le ilgili efsanelerin Fenike kaynaklı oluşundan da bu çıkmaktadır. Kinyras Kıbrıs'a gelince Paphos kentini kurmuş, Kıbrıs kralı Pygmalion'un kızını almış ve Adonis'ten başka bir oğluyla üç kızı olmuş. Tanrıça Aphrodite'nin öfkesini üzerlerine çeken bu kızlar birer yosma olmuşlar: Kıbrıs'a gelen, giden yabancılara verirlermiş kendilerini. Sonunda da Mısır'a göçmüşler.</p>
	<p class="block6">Kinyras efsanesinin en ilginç yönü, onun kızı Myrrha'ya (ya da Smyrna) olan doğadışı aşkıdır. Bu aşktan Adonis doğar (<i class="calibre1">Adonis</i>). Efsanenin başka bir dalında Kinyras tanrıça Aphrodite'nin saydığı ve sevdiği bir kral olarak gösterilir. Kıbrıs'ta bu tanrıçanın kültünü kurmakla kalmamış, usta bir bilici ve müzikçi olarak adaya sanatları ve uygarlığı da getirmiş. Fenike'den gelme "kinnor" adlı bir sazla (Kinyras adı oradan türemeymiş) tanrı Apollon'la yarışmaya girmiş ve Marsyas gibi tanrının gazabına uğramış.</p>
	<p class="block6">Kinyras Kıbrıs adasında bakır madenlerini ortaya çıkaran, tunç işlemeciliğini kuran ve adaya ilkçağdaki zenginliğini kazandıran kral olarak geçinir. Aphrodite onu sevdiği için uzun ömürlülük bağışlamış, Kinyras da 160 yaşına kadar yaşamış.</p>
	<h3 id="toc_id_465" class="block12">Kirke. </h3>
	<p class="block6">Büyücü tanrıça Kirke tıpkı Kalypso gibi Odysseus'un serüvenlerinde başlıca rol oynayan kişilerdendir. Güneş tanrı Helios'la Okeanos kızı Perseis'ten doğmadır denir kimi efsanelerde, kimine göre de Hekate'nin kızıdır ve büyücülüğü ondan almıştır. Kirke yalnız Odysseia'da değil, Argonaut'lar destanında da söz konusu olur, Kolkhis kralı Aietes'in ve Giritli Minos'un karısı Pasiphae'nin kız kardeşidir (Tab. 8). Efsaneler Kirke'nin Aiaie adasında oturduğunu belirtirler. Bu adanın nerede olduğu az çok belli, çünkü bugün de italya'nın Sardunya karşısındaki Etruria kıyılarında Capo Circeo diye anılan bir yer var, ama bu bir ada değil, bir burundur. "Aia", "gaia" yani toprak anlamına geldiğine göre, efsanenin bu konuda bu kadarcık yanılması doğaldır.</p>
	<p class="block6">Aiolos'un adasından kovulduktan, yamyam Laistrygonlara epey kurban verdikten sonra Odysseus'aı arkadaşları Kirke'nin Aiaie adasına varırlar( İd X, L35 vd.):</p>
	<p class="block4"> </p>
	<p class="block21">Gide gide Aiaie adasına vardık sonunda, </p>
	<p class="block21">orada Kirke otururdu, güzel belikli, </p>
	<p class="block21">insan sesli korkunç tanrıça...</p>
	<p class="block4"> </p>
	<p class="block6">Odysseus arkadaşlarına besi sağlamak için ava gider, çıktığı tepeden Kirke'nin konağını görür uzakta, dumanı tütmektedir sık çalılığın, ormanın ötesinde. Korka korka birkaç arkadaşını gönderir oraya. Başlarında Eurylokhos vardır (Od. X, 210 vd.).</p>
	<p class="block6">Odysseus'un arkadaşları dışarıya çağırırlar Kirke'yi, oysa tanrıça onları içeri alır, yalnız Eurylokhos kuşkulanıp dışarda kalır. Sonra da olan olur Odysseus'un arkadaşlarına: Kirke'nin onları domuza dönüştürmesini şöyle anlatır Homeros (Od. X, 232 vd.):</p>
	<p class="block4"> </p>
	<p class="block21">Tanrıça onları içeride tahtlara, iskemlelere</p>
	<p class="block21">oturttu,</p>
	<p class="block21">peynir, sarı bal ve arpa unu ezdi Pramnos</p>
	<p class="block21">şarabında,</p>
	<p class="block21">sağrağa korkunç ilaçlar karıştırdı </p>
	<p class="block21">büsbütün unutsunlar diye baba toprağını. </p>
	<p class="block21">Verdi onlara bu içkiyi, onlarda hemen</p>
	<p class="block21">diktiler,</p>
	<p class="block21">onlar diker dikmez içkiyi, Kirke hepsine</p>
	<p class="block21">değneğiyle vurdu </p>
	<p class="block21">ve kapattı yoldaşlarımı domuz ağılına. </p>
	<p class="block21">Şimdi onlar tıpkı domuza benzemişlerdi</p>
	<p class="block21">başları ve sesleri, kılları ve gövdeleriyle, </p>
	<p class="block21">ama akıl vardı gene içlerinde eskisi gibi. </p>
	<p class="block21">Ağlar, sızlar halde onları kapadı oraya, </p>
	<p class="block21">attı önlerine kayın kozalağı, palamut,</p>
	<p class="block21">kızılcık yemişi, </p>
	<p class="block21">hep yediği şeylerdi bunlar yerde sürünen</p>
	<p class="block21">domuzların.</p>
	<p class="block4"> </p>
	<p class="block6">Tanrı Hermes Odysseus'un yardımına koşar; büyücü Kirke'yi nasıl alt edeceğini söyler ona: Kirke ona zehirli şarabı içirecegi anda, içine tanrının onun için kopardığı "malü" diye sihirli bir bitkiyi atacak ve kılıcıyla saldırıp tanrıçayı alt edecek, kendisine ve arkadaşlarına bir kötülük yapmayacağına ant içirecektir. Öyle olur, Kirke Odysseus'un gücü karşısın de şaşakalır, güzelliğine, erkekliğine vurulur ve onu yatağına aldıktan sonra, yoldaşlarını da insan kılığına sokar. Odysseus böylece Kirke'nin konağında bir yıl kalır, yiyip içip keyif sürmekte, Kirke de tıpkı Kalypso gibi onu kendine koca etmek hevesiyle yanıp tutuşmaktadır. Ne var ki Odysseus'un arkadaşları onu uyarırlar, yurda dönmek gerektiğini hatırlatırlar ona. Kirke razı olur, ama önce ölüler ülkesine gidip Teiresias’ın ruhuna danışmasının gerektiğini bildirir. Bundan sonra Odysseus'un Hades yolculuğu anlatılır (Od. X, 307'den XI sonuna dek). Dönüşte Odysseus gene Aiaie adasına uğrar, bu kez, Kirke ona ilerdeki yolculuğun nasıl düzenlenmesi gerektiğini, Seirenlerden, Skylla ve Kharybdis'ten nasıl korunabileceğini bildirir. Kirke' nin sözleri tıpatıp doğru çıkar ve Odysseus sonunda selameti büyücü tanrıçanın öğütlerine borçlu olur.</p>
	<p class="block6">Kirke'nin kimliği ve nitelikleri üstünde bilginler çok durmuş, düşünmüştür. Kirke'nin yeri, yurdu besbelli ki İtalya'dadır, bugün Capo Circeo'nun bulunduğu bölgede Roma çağlarında Feronia adlı tanrıçaya tapıldığı görülür. Bu tanrıçanın "feri" yani vahşi hayvan sözcüğünden türeme adı, vahşi hayvanları dizgine alan tanrıça anlamını taşır. Bu Feronia ile Kirke arasında bağlantı kurmamak olanaksız. Bölgenin Etruria yani Anadolu'dan gelme Etrüsklerin yerleştiği yer olduğu da akla getirilirse, Kirke'nin, daha sonra da Feronia'nın Anadolu'nun Ana Tanrıçası Kybele ile ilişkisi göze çarpar. <i class="calibre1">Kirke-Feronia, Artemis-Kybele</i> gibi doğaya hâkim, hayvanları evcilleştirip arabasına koşan tanrısal varlığı simgeler. Bu tanrıça dişidir, dişilik, doğurganlık ve bereket kavramını erkeği boyunduruğa almak, büyülemek, herhangi bir hayvan haline getirmekle açığa vurur. Motifleri Ana Tanrıça kültünün özelliklerini andıran Kirke efsanesi Odysseia'da sözü geçen başka temalarda olduğu gibi peri masalı, çeşnisi de taşır. Bütün bu öğeler Ana Tannça'nın kişiliği ve yaygınlığı tam bir aydınlığa kavuşacağı zaman gereğince değerlendirilebilecektir.</p>
	<p class="block6">Odysseia'dan sonraki efsanelere göre Kirke'nin Odysseus'tan birçok çocukları olur, biri Telegonos, öteki de Latinos'tur derler. Telegonos'un İtalya'da Tusculum şehrini kurduğu, Latinos'un da Latinlerin atası sayıldığı hesaba katılırsa, Kirke-Odysseus macerasının İtalya efsanesince ne kadar benimsendiği görülür.</p>
	<h3 id="toc_id_466" class="block12">Kleio. </h3>
	<p class="block6">Adı, kutlamak, övmek anlamına gelen "kleio" fiilinden türemiş olan Kleio (ya da Klio) Musaların biridir. İnsanların unutulmaması gereken ünlü, şanlı eylemlerini dile getirdiği için, tarih alanı ona ayrılmış, tarih yazarlarını esinleyen peri sayılmıştır. Sağ elinde boru, ya da gitar bulunur, kahramanlıkları dile getirir bunlarla; kimi resimlerde elinde bir klepsydra, yani su saati vardır, olayların akışını ölçmeyi simgeler.</p>
	<h3 id="toc_id_467" class="block12">Kleobis. </h3>
	<p class="block6">Arabayı çekecek ineklerin olmadığı bir günde, Argos'taki Hera tapınağı rahibesi olan anneleri Kydippe'nin arabasını, 45 menzil uzaktaki tapınağa kadar, Kleobis'le Biton götürdüler. Kydippe, tanrıçadan, oğullarına, insanlar için en iyi şeyi bağışlamasını diledi. Hera da bu dileği yerine getirerek iki oğlanı uyuttu, öylece öldüler. Argoslular iki kardeşin heykelini Delphoi'ye adadılar.</p>
	<p class="block6">Bu öykü Herodotos'un Tarihinde (I, 31) anlatılmıştır. Atinalı Solon zenginler zengini kral Kroisos'a konuk gidince, Kroisos ona bu dünyada en mutlu insanın kim olduğunu sorar. Solon ilk olarak yurdu için can veren Tellus'u saydıktan sonra ikinci örnek olarak da Kleobis'le Biton'u gösterir.</p>
	<h3 id="toc_id_468" class="block12">Klotho. </h3>
	<p class="block6">Zeus'le Themis'in kızları olan kader tanrıçaları Moira'ların biri. Adı bükmek, dokumak anlamına gelen Klotho hayat ipliğini büken tanrıça sayılırdı (<i class="calibre1">Moira’lar</i>).</p>
	<h3 id="toc_id_469" class="block12">Klymene. </h3>
	<p class="block6">Okeanos'la Tethys'in kızı. Bir kaynağa göre İapetos'la evlenip Atlas, Prometheus, Epimetheus ve Menoithios'un anası olmuştur (Tab. 3).</p>
	<h3 id="toc_id_470" class="block12">Klytaimestra. </h3>
	<p class="block6">Adı Klytaimestra ya da Klytaimnestra olarak geçer. Tyndareos'la Leda'nın kızıdır. Leda kuğu kuşu haline girmiş tanrı Zeus'la birleştikten sonra, iki yumurta doğurmuş derler, birinden Helena ile Polydeukes, öbüründen Klytaimestra ile Kastor çıkmış, Helena ile Polydeukes Zeus'un dölleri, Klyaimestra ile Kastor ölümlü Tyndareos'un çocuklarıymış (Tab. 12).</p>
	<p class="block6">Klytaimestra mythos'ta Helena kadar eşsiz bir rol oynar, suç işleyen, adam öldüren, kötüye varan yolların hepsini deneyen kadın olarak yazarları sonsuzca esinleyen bir tip niteliğini kazanmıştır. Benliğinde zıt duyguların çarpıştığı öbür trajik kişiler gibi Klytaimestra'nın da destanda pek adı geçmez, sözü edilse de işlediği suçların asıl etkeni olarak gösterilmez, Klytaimestra aşığı Aigisthos'un elinde bir araçtır. Ancak tragedya iledir ki, Klytaimestra özgür bir kişilik kazanır ve dramı daha derin, içindeki karşıt duyguların çarpışması daha karmaşık olduğundan Aigisthos-Klytaimestra ikiliğinde baş rolü alır. Tragedya yazarlarından Aiskhylos da, Sophokles de, Euripides de Klytaimestra tipini kendi görüşlerine göre sonuna kadar işlemekten geri kalmamışlardır. Öyle ki Klytaimestra nicelik ve nitelik bakımından da efsanenin en göze çarpan kişilerinden biri olarak karşımıza çıkar, yani rol oynadığı tragedyalar hem çok, hem de bu tragedyalarda oynadığı rol biricik ve eşsizdir. Bütün bu tragedyaları bir bir ele alamayacağımıza göre, hepsinin birden esinlediği Klytaimestra tipini özetlemeye çalışalım.</p>
	<p class="block6">Klytaimestra'nın içinde başlıca yeri tutan duygu, çağdaş bir görüşle nitelenecek olursa, kıskançlık diye adlandırılmalıdır. Klytaimestra ömrünün başından sonuna kadar kıskançlıkla kıvranmış durmuş, onu suça iten duygu da bu kıskançlık olmuştur. Helena'nın ikizi olmakla başlar bu kompleks; gerçi Agamemnon'la evlenmeden Klytaimestra'yı bazı efsaneler Tantalos'la evli gösterir, bu Tantalos Thyestes'in oğludur (Tab. 15). Agamemnon bu Tantalos'u da, çocuklarını da öldürür, Klytaimestra'nın kardeşleri Dioskur'ların saldırısına uğrayınca Klytaimestra ile evlenmek zorunda kalır. Uğursuzlukla başlayan bu evlenme sonsuz bir kin ve suç zincirinin birinci halkasıdır. Agamemnon'la Klytaimestra mythos'ta geçinemeyen, birbirini sevmeyen çiftin ta kendisidir. İlyada'da bile krallar kralı tutsağı Khryseis'i meşru karısı Klytaimestra ile bir tutmak cüretini gösterir (İl. 1,112 vd.):</p>
	<p class="block4"> </p>
	<p class="block21">Doğrusunu isterseniz, </p>
	<p class="block21">asıl karım Klytaimestra 'dan üstün o kız, </p>
	<p class="block21">ondan aşağı değil yapısı, boyu bosu, </p>
	<p class="block21">aklı, fikri yerinde, üstelik ev kadını.</p>
	<p class="block4"> </p>
	<p class="block6">Khryseis'ten daha güçlü bir kuma da çıkarır karşısına: Troya'dan Kassandra'yı sarayına getirince, Klytaimestra'ya ona iyi davranmasını öğütler. Kadınlığı böylece hor görülen Klytaimestra ister istemez kendini kardeşi Helena ile kıyaslar, kadın ve eş olarak bunca şımarıklığı olan Helena'nın hiç ceza görmediğini, onun yüzünden kendi başına bunca belalar geldiğini yana yakıla dile getirir.</p>
	<p class="block6">Ama Klytaimestra'nın kocasına olan asıl hıncı kadın yüzünden değildir. Onu koca, az daha evlat katili yapan kızı İphigeneia’nın kurban edilmesidir. Bunu Agamemnon'a bir türlü affedemez. Bu yüzden duyduğu kini öbür çocuklarına da bulaştırır: Elektra'dan, Orestes'ten nefret eder. Elektra anasıyla sert tartışmalarından Klytaimestra'nın ileri sürdüğü bu İphigeneia olayının, aslında suçluluğunu örtmek için bir bahane olduğunu yüzüne vurur. Gerçekten de tragedyanın sahneye koyduğu Klytaimestra yüreğinde en ufak bir analık duygusu olmayan bir kadındır, Orestes'e anana kıyma diye yalvarır, ama onun öldüğü haberini alınca tanrılara şükran adakları adayacak kadar sevinir.</p>
	<p class="block6">Tragedyaların bazıları Agamemnon'un öldürülmesinde Klytaimestra'yı asıl fail olarak gösterir, kiminde de Mykene'de yalnız kaldığı için Aigisthos'un zorlamasına dayanamayıp kendini veren ve âşığının elinde bir araç gibi kullanılan bir zavallı kadın pozundadır. Klytaimestra'nın ilginç ve karmaşık tipinin tam bir portresini okumak için Aiskhylos'un "Agamemnon", Sophokles'in "Elektra", Euripides'in "Elektra" ve "Orestes" tragedyalarını okumak gerekir.</p>
	<h3 id="toc_id_471" class="block12">Kodros.</h3>
	<p class="block6">Poseidon'un soyundan olan efsanelik Atina kralı. Krallığı sırasında Atina Peloponez'lilerin saldırısına uğramış, Delphoi kehaneti de Peloponezliler Atina kralını öldürürlerse zafer kazanacaklarını bildirmiş. Bunu haber alınca Kodros hayatını yurduna feda etmeye karar vermiş ve dilenci kılığına girerek şehirden dışarı çıkmış. İki düşmanla karşılaşmış ve onlarla kavgaya tutuşmuş, birini öldürmüş, öbürünün eliyle de vurulup ölmüş. Atinalılar işin farkına vararak ölüsünü Peloponezlilerden istemişler. Onlar da kralı öldürdüklerini anlayarak saldırıdan vazgeçmişler.</p>
	<p class="block6">Kodros'un mezarı tarihsel çağlarda Atina kapılarının birinin önünde gösterilirmiş. Kodros öldükten sonra Atina tahtına oğlu Medon çıkmış. Küçük oğlu Neleus da Miletos'a göçmüş (<i class="calibre1">Neleus 2</i>).</p>
	<h3 id="toc_id_472" class="block12">Koios. </h3>
	<p class="block6">Uranos'la Gaia'nın oğlu, Titanlardan biri (Tab. 4). Erkek kardeşleri Okeanos, Hyperion, İapetos ve Kronos'tur, kız kardeşleri Theia, Rheia, Themis, Tethys, Mnemosyne ve Phoibe'dir. Koios'la Phoibe evlenirler, iki kızları olur: Leto ve Asterie. Işığı simgeleyen göksel varlıktan meydana getiren Koios' la Phoibe Apollon ve Artemis'in atalarıdır.</p>
	<h3 id="toc_id_473" class="block12">Kokalos. </h3>
	<p class="block6">Sicilya'da Kamikos (sonradan Agrigentum olur) şehrinin kralı. Daidalos havaya uçarak Girit'ten kaçtığı zaman Kokalos'un yanına sığınmış ve saklanmış. Minos da Daidalos'u aramaya çıkıp Sicilya'ya vardığında usta yapıcıyı bulmak için bir düzene başvurmuş: Bir iplikle bir şeytanminaresi almış, ipliği bir ucundan öbür ucuna geçirmesini başarana ödül vereceğini bildirmiş. Kokalos dayanamayıp bunun çözümünü Daidalos'a sormuş, o da ipliği bir karıncaya bağlayıp karıncayı şeytanminaresinin içinden geçirtmek gerektiğini söylemiş. Kokalos bu çözümü Minos'a bildirince, Girit kralı Daidalos'un burada saklandığını anlamış, Kokalos'u konuğunu teslim etmeye zorlamış, ne var ki Kokalos konukluk kurallarını çiğnememek için kızlarına Minos'u öldürmelerini buyurmuş, onlar da kralın üstüne kaynar su dökerek ölümüne sebep olmuşlar (<i class="calibre1">Daidalos</i>).</p>
	<h3 id="toc_id_474" class="block12">Kokytos. </h3>
	<p class="block6">İniltiler ırmağı anlamına gelen Kokytos ölüler ülkesinde akan ve Akheron'a dökülen bir ırmaktır. Odysseus yeraltı ülkesine inecekken, büyücü tanrıça Kirke ona Hades haritasını şöyle çizer (Od. X, 508 vd.):</p>
	<p class="block4"> </p>
	<p class="block21">Ama geçtiğin zaman Okeanos'u geminle, </p>
	<p class="block21">orada Alçakkıyı var ve Persephone'nin</p>
	<p class="block21">koruluğu, </p>
	<p class="block21">uzun uzun kavaklar göreceksin, kısır</p>
	<p class="block21">söğütler,</p>
	<p class="block21">derin anaforlu Okeanos 'un kıyısında çek</p>
	<p class="block21">karaya gemini, </p>
	<p class="block21">sonra çık yola, Hades bataklarına doğru, </p>
	<p class="block21">orada Akheron, Pyriphlegeton ve Kokytos</p>
	<p class="block21">akar,</p>
	<p class="block21">Styks 'ten gelen sular da dökülür oraya.</p>
	<p class="block4"> </p>
	<p class="block6">Odysseus yeraltı dünyasına inmek için çukuru orada kazacaktır. Pyriphlegeton adından da belli olduğu gibi (pyr ateş demek) kaynar sulu bir ırmak olduğu halde, Kokytos'un suları buz gibi diye tanımlanır.</p>
	<h3 id="toc_id_475" class="block12">Komaitho. </h3>
	<p class="block16">Bkz. Amphitryon.</p>
	<h3 id="toc_id_476" class="block12">Kore. </h3>
	<p class="block6">Kore ya da Kora, genç kız anlamına gelir. Demeter'in kızı Persephone'ye verilen ikinci bir isimdir (<i class="calibre1">Demeter</i>).</p>
	<h3 id="toc_id_477" class="block12">Korinnos. </h3>
	<p class="block6">Korinnos Troya’nın yerlisi bir ozanmış. Homeros'tan önce ve Troya savaşının olduğu sıralarda İlyada destanını yazmış. Yazı yazmasını da Palamedes'ten ögrenmişmiş (<i class="calibre1">Palamedes</i>). Homeros destanlarını yazmak için onun eserlerinden esinlenmiş.</p>
	<h3 id="toc_id_478" class="block12">Koronis.</h3>
	<p class="block6">Lapith'ler kralı Phlegyas'ın kızı, hekim tanrı Askleplos'un anası (<i class="calibre1">Asklepios</i>).</p>
	<h3 id="toc_id_479" class="block12">Korybant'Iar. </h3>
	<p class="block6">Korybantes ve Kuretai diye yazın kaynaklarında geçen Ana Tanrıça'nın rahiplerini Euripides Bakkha'lar "tragedyasında şöyle tanımlar:</p>
	<p class="block4"> </p>
	<p class="block21">Ey karanlık diyarı Kureta’ların.</p>
	<p class="block21">Girit'te Zeus 'un doğduğu kutsal mağaralar!</p>
	<p class="block21">Orada icat ettiler, benim için,</p>
	<p class="block21">üç sorguçtu miğfer giyen Korybant'Iar</p>
	<p class="block21">çembere gerilen deriyi.</p>
	<p class="block21">Orada karıştı coşkun davul sesleri</p>
	<p class="block21">Pbrygia kavallarının tatlı nefeslerine.</p>
	<p class="block21">Korybant'Iar davulu Rhea anamıza verdiler</p>
	<p class="block21">Bakkha’ların çığlıkları arasında</p>
	<p class="block21">gümbürdesin diye.</p>
	<p class="block4"> </p>
	<p class="block6">Kureta'lar Giritli ana tanrıça Rhea'nın, Korybant'Iar da Phrygialı ana tanrıça Kybele'nin rahipleridir. Burada iki ana tanrıçanın ve onun hizmetinde bulunan efsanelik rahiplerin de birbirine karıştığı görülür. Korybas Lydia ya da Phrygia dilinde ilkin Attis'e verilen bir addır. Kureta'lar ise Zeus efsanesinde rol oynayan cinlerdir. Toprağın oğulları oldukları söylenir: Rhea Girit'in Lyktos mağarasında Zeus'u doğurduğu zaman onu Amaltheia adlı nympha'ya teslim eder, Amaltheia da onu keçi sütüyle besleyip büyütür (<i class="calibre1">Amaltheia</i>), ama tanrı bebeğin seslerini Kronos duyup da öbür çocukları gibi Zeus'u da bulup yutmasın diye, Rhea çocuğun çevresinde Kureta'ların coşkun rakslarla tunç kalkanlarına vura vura gürültü yapmalarını emretmiş, böylece çocuğun bağrışmalarını tunç sesleriyle boğuyorlarmış. Efsaneye göre Kureta'lar iki ya da dokuzmuş. Sonradan Zeus, Kybele ve Dionysos tanrılannın kültleri birbirine karışmış ve Daktyl'ler, Korybant'Iar ve Kureta'lar, hepsi birden Ana Tanrıça Kybele'nln kültüne bağlanmıştır. Bu rahipler Kybele ayinlerini baş döndürücü rakslarla, bağrışmalarla, flüt, davul ve tef sesleriyle kutlarlar, gümbürtülü bir vecit içinde kendilerinden geçerek "<span class="text3">enthousiasmos</span>" denilen duruma girerek tanrıya karışmayı sağlarlardı (<i class="calibre1">Daktyller, Dionysos</i>).</p>
	<h3 id="toc_id_480" class="block12">Kottos. </h3>
	<p class="block6">Uranos'la Gaia'nın yüzer kollu ve ellişer başlı dev oğullarından birinin adı. Gyes'le Briareus'un kardeşi (<i class="calibre1">Yüzkollular</i>).</p>
	<h3 id="toc_id_481" class="block12">Kranaos. </h3>
	<p class="block6">Attika'nın ilk krallarından biri. Kranaos da Kekrops gibi topraktan doğma imiş (<i class="calibre1">Kekrops</i>). Kekrops'tan sonra tahta çıkan o olmuş ve Attikalılara "Kranaos'lular", Atina'ya da Kranae denmiş. Kranaos'un Atthis adlı bir kızı olmuş. Attika bölgesi bu kıza göre adlandırılmış.</p>
	<h3 id="toc_id_482" class="block12">Kratos. </h3>
	<p class="block6">Pallas'la Styks'in oğlu (Tab. 6), güç ve kuvvet simgesi (<i class="calibre1">Bia</i>).</p>
	<h3 id="toc_id_483" class="block12">Kreon.</h3>
	<p class="block6">(1) Korinthos kralı, İason'la Medeia efsanesinde rol oynar: İolkhos'tan kovulunca İason'la Medeia Korinthos'a, Kreon'un yanına sığınırlar ve birkaç yıl barış içinde yaşarlar. Ama günün birinde Kreon kızı Kreusa (ya da Glauke)'yi İason'a vermeye kalkışır, İason Medeia'yı boşayıp Kreusa'yı almaya razı olur. Medeia'nın korkunç dramı bu olayla başlar: Büyücü kadın bu evlenmeye ses çıkarmayacak gibi olur, kumasına armağan olarak bir gelinlik gönderir. Kreusa gelinliği alır, giyer, sırtına geçirir geçirmez de cayır cayır yanmaya başlar. Yanına varıp onu kurtarmak isteyen Kreon da aynı ateşle tutuşup yanar (<i class="calibre1">Medeia</i>).</p>
	<p class="block6">(2) Menoikeus'un oğlu Kreon, İokaste'nin kardeşi ve Thebai kralı Laios'un kaynatasıdır (Tab. 19). Adı Oidipus efsanesinde geçer: Oidipus Thebai'den sürülünce şehre kral olur. Oidipus'un ölümünden sonra oğullan Eteokles'le Polyneikes savaşa tutuşunca, Kreon Eteokles'in tarafını tutar, Polyneikes'i şehirden sürer. Antigone dramında büyük bir rol oynar ve doğanın kanunlarını hesaba katmadan devlet kanunlarını yürürlüğe koymaya çalışan yöneticinin iflasını simgeler (<i class="calibre1">Antigone, Oidipus, Haimon</i>).</p>
	<h3 id="toc_id_484" class="block12">Kres. </h3>
	<p class="block6">Giritlilere adını veren kurucu kahraman. Bir efsaneye göre tanrı Zeus'la İda dağının bir nympha'sından doğmuştur, başka birine göre de Girit toprağından doğmuş ve Girit'in ilk konukları Eteokretes, yani gerçek Giritlilerin atasıdır. Zeus bebekken babası Kronos'un elinden kurtarılmak için Girit'e bırakılınca Kres adada hüküm sürmekteydi ve Zeus'u koruyan o olmuştur. Minos'tan çok önce Girit'e yasalar vermiş ve uygarlık getirmiştir. Efsanenin biri Kres'i, Girit'i her türlü çıkarmaya karşı koruyan Talos adlı robotun babası sayar (<i class="calibre1">Talos</i>).</p>
	<h3 id="toc_id_485" class="block12">Kretheus. </h3>
	<p class="block6">Aiolos'la Enarete'nin oğlu. Tyro ile evlenir ve Aison'u doğurur (Tab. 22). Kretheus, Tyro'nun tanrı Poseidon'dan olan Neleus ve Pelias adlı oğullarını evlatlığa alır. Kretheus, İason ve Pelias'ın şehri olan İolkos'un kurucusudur (<i class="calibre1">Tyro, Pelias</i>).</p>
	<h3 id="toc_id_486" class="block12">Kreusa.</h3>
	<p class="block6">(1) Atina kralı Erekhteus'un kızı, İon'un anası (İon).</p>
	<p class="block6">(2) Troya kralı Priamos'la karısı Hekabe'nin kızı, Aineias'ın karısı (Tab. 17). En eski destanlarda Aineias'ın karısının adı Kreusa değil, Eurydike'dir. Vergilius Aeneis destanında Kreusa'nın Troya'nın yıkıldığı ve Aineias'ın babası Ankhises'le oğlu Askanios'u alarak şehirden kaçtığı gece bir tanrıça (Aphrodite ya da Kybele) tarafından kaçırıldığını anlatır. Aineias karısını aramak için şehre geri döndüğünde, Kreusa'nın görüntüsü karşısına çıkıp yeni bir yurt kurmaya gitmesi gerektiğini bildirir (<i class="calibre1">Aineias</i>).</p>
	<h3 id="toc_id_487" class="block12">Krinis.</h3>
	<p class="block6">Mysia şehri Khryse'de bulunan Apollon Smintheus tapınağının kurucusu. İlyada'da Agamemnon'un tutsak tuttuğu kızı Khryseis'i almaya gelen Khryses bu tapınağın rahibidir. Tapınağın kurulması efsaneye göre şöyle olmuş: Krinis günün birinde Apollon tanrının öfkesine uğramış, bu yüzden de evi barkı, tarlası, toprağı, nesi varsa sıçanların saldırısına uğramış. Sıçandan geçilmiyor, sıçanlar her şeyi kemirip yok ediyormuş. Ama tanrı bir gün yeryüzüne inecek olmuş, Krinis'ln sürülerine bakan çobana konuk olmuş ve ondan çok memnun kaldığı için bölgeyi sıçanlardan temizlemeye karar vermiş, oklarıyla hepsini öldürmüş, bir yandan da Krinis'e Apollon Smintheus'a bir tapınak dikmesini buyurmuş (<i class="calibre1">Apollon Smintheus</i>).</p>
	<h3 id="toc_id_488" class="block12">Krios. </h3>
	<p class="block6">Uranos'la Gaia'nın oğlu, Titanlardan biri. Eurybie ile birleşir ve Astraios, Pallas ve Perses'i meydana getirir (Tab. 4).</p>
	<h3 id="toc_id_489" class="block12">Kritheis. </h3>
	<p class="block6">Ozan Homeros'un anası sayılan efsanelik kişi. Kritheis Ege bölgesinin bir nympha'sıymış, İzmir'de akan Meles ırmağıyla sevişmiş ve birleşmelerinden Homeros meydana gelmiş. Başka bir efsaneye göre, Kritheis Kyme'li (izmir'in güneyinde Namurt) bir adamın kızıymış, bu adam ölürken kızını kardeşi Maion'a bırakmış. Kritheis amcasını bırakıp Phemios adında bir İzmirliye kaçmış, bir gün de Meles ırmağının kıyısında çamaşır yıkamaya gitmişmiş ki Homeros'u doğurmuş. Bu efsane koca ozana verilen Melesigenes (Meles'ten doğma) adının nereden geldiğini anlatmaya yarar.</p>
	<p class="block6">Efsanenin başka bir anlatımında Kritheis adalı bir genç kızdır, Musalarla ilişiği olan bir cinle sevişmiş, ama sonra da korsanlar tarafından kaçırılıp İzmir'e götürülmüştür. Lydia kralı Maion onunla evlenmiş, Kritheis de Meles ırmağının kıyısında Homeros'u doğurup hemen sonra ölmüştür. Her iki efsanede de Maion adlı birinin söz konusu edilmesi özellikle Latin şairlerince Homeros'a verilen Maionides, yani Maion oğlu, ya da Maionialı (Lydialı) ek adının açıklanması yapılıyor.</p>
	<h3 id="toc_id_490" class="block12">Kronos. </h3>
	<h4 class="block14">(1) ADI. </h4>
	<p class="block6">Kronos adının zaman anlamına gelen "khronos" sözcüğüyle aslında hiçbir ilişiği yoktur, ama sonraki efsane ve açıklamalara göre bu iki kelime bir tutulmuş ve Kronos tanrının zamanı, zamanın akışını, geçişini simgelediği ileri sürülüp, imgelerinde elinde bir tırpanla gösterilmiştir. Oysa efsanesinden görüleceği gibi Kronos'un bu yorumu bir zorlama ürünüdür.</p>
	<h4 class="block14">(2) DOĞUŞU. </h4>
	<p class="block6">Uranos'la Gaia'nın son oğulları Kronos Titanlar soyundandır ve babası Uranos'u erkeklikten yoksun etmekle birinci kuşak tanrılarının egemenliğine son verip, ikinci kuşağı başa getirmiştir (Tab. 4), (<i class="calibre1">Uranos, Gaia, Aphrodite</i>). Beş erkek titan ve altı kız titan'ın doğuşundan sonra Kronos'un dünyaya gelişini Hesiodos şöyle anlatır (Theog. 137 vd.):</p>
	<p class="block4"> </p>
	<p class="block21">Bunlardan sonra Kronos geldi dünyaya,</p>
	<p class="block21">o art düşünceli tanrı,</p>
	<p class="block21">en belalısı Toprakoğullarının.</p>
	<p class="block21">Ve Kronos diş biledi yıldızlı babasına.</p>
	<p class="block4"> </p>
	<p class="block6">Kronos'tan sonra Toprak Ana Kyklopları ve Hekatonkheir'leri doğurduğu halde, Uranos hepsini gün ışığına çıkar çıkmaz Gaia'nın karnına gerisin geri tıkamakta, böylece onu inim inim inletmektedir. Gaia bir düzen kurar ve o düzeni oğlu Kronos eliyle gerçekleştirir.</p>
	<h4 class="block14">3. EFSANELERİ. </h4>
	<p class="block6">Kronos'la ilgili iki efsane de Hesiodos'un Theogonia'sında anlatılmaktadır. Homeros destanlarında adı geçer, Zeus'la Hera'ya soyadı olarak Kronides (Kronosoğlu) denir, Kronos'un Zeus eliyle yeraltına kapatıldığına da değinilir, ama efsane olarak anlatılmaz. Uranos, Kronos, Zeus efsanesinde iki kez görülen babanın oğla baskı yapıp oğlun ayaklanması ve babasını alt ederek egemenliğini elinden alması teması, hele doğan varlıkları yutmak gibi ilkel motiflerle Yunan mythos'una dışardan katılmış öğelerdir. Kaynağı güneydoğu Akdeniz çevresinde bulunan bu efsanelerin Yunanlılara Fenikeliler yoluyla geçtiği sanılır. Homeros'un İonya'sında bunlar bilindiği halde pek tutunmadığı da destanlardan belli olmaktadır. Hesiodos'un etki altında kalarak uzun uzadıya anlattığı bu masallar Yunan mythos'unda tek örnek olmak bakımından daha da ilgi çekicidir (<i class="calibre1">Theogonia</i>).</p>
	<p class="block6">Kronos'un, anası Gaia'nın eline verdiği çelik tırpanla babası Uranos'un hayalarını kesmesi tanrı kuşakları arasındaki çekişmenin ilk aşamasıdır (Theog. 154-210). Uranos'un erkeklik aygıtından akan kanlardan Erinys'ler (<i class="calibre1">Erinys</i>) ve spermasından da Aphrodite (<i class="calibre1">Aphrodite</i>) doğar. Hesiodos'un Theog. 453-506'da anlattığı Kronos-Zeus çekişmesi Zeus maddesinde ele alınacaktır.</p>
	<p class="block6">Kronos'un Philyra ile birleşmesinden at adam Kheiron doğmuş (<i class="calibre1">Kheiron</i>). Başka efsanelerde de Hephaistos, ya da Aphrodite'nin babası olarak geçer.</p>
	<p class="block6">Orfik tarikat geleneğinde Kronos Zeus'la barışmış ve Mutlular Adalarında yaşar gibi gösterilir. Bu kaynaklara göre Kronos yeryüzünde iyiliği ve bereketi kuran ilk tanrıdır. Onun egemen olduğu çağ Altın Çağına rastlar. Hesiodos'un da anlattığı Çağlar Efsanesi Kronos'la ilişkili olarak özellikle Roma'da tutunmuş ve Saturnus çağı üstüne efsaneler birçok şairleri esinlemiştir (<i class="calibre1">Soylar Efsanesi, Saturnus</i>).</p>
	<h3 id="toc_id_491" class="block12">Ksanthos. </h3>
	<p class="block6">Kula at anlamına gelen Ksanthos Akhilleus'un ölümsüz atlarından biridir. Patroklos'la Hektor arasındaki savaşa Balios'la birlikte katılır (<i class="calibre1">Balios</i>) ve Patroklos öldükten sonra ağlar. Akhilleus'a Hektor'la savaşında da yardım eden bu ölümsüz at dile gelerek efendisine yakında öleceğini bildirir (<i class="calibre1">Akhilleus</i>).</p>
	<h3 id="toc_id_492" class="block12">Kureta'lar. </h3>
	<p class="block16">Bkz. Korybantlar.</p>
	<h3 id="toc_id_493" class="block12">Kyane. </h3>
	<p class="block6">Irmak tanrı Maiandros'un kızı, Kaunos'la Byblis'in anası (<i class="calibre1">Byblis</i>).</p>
	<h3 id="toc_id_494" class="block12">Kybele. </h3>
	<p class="block6">Tarih öncesinin en gerilerinden tek tanrılı dinlerin yerleştiği dönemlere kadar uzanan ve Akdeniz yöresini kapladıktan sonra, bir yandan kuzey ülkelerine, öte yandan Asya'nın içlerine dek yayılan, birçok ulus, uygarlık ve kültürlerde değişik adlarla anılıp hep aynı prototipe indirgenebilen Ana Tanrıça dininin kaynağı Anadolu'dur. Bu su götürmez gerçek gün geçtikçe daha belirgin biçimde gözümüzün önüne serildiği halde, kültü dal budak salmış bu tanrıça figürünün değindiği bilim dalları o kadar çoktur ki, araştırmaları bir tek ilgi merkezinde toplamak, elde edilen verilerle bulguları bir açıdan inceleyip değerlendirmek yepyeni denebilecek bir uğraştır. Ana Tanrıça dinini aydınlatmak bugün arkeoloji, tarih, din tarihi, mitoloji ve sanatla yazın tarihinin katışık görevi olmalıdır. Bütün bu kolların çabası bir araya geldikten sonradır ki, Ana Tanrıça'yı gereğince, gerçeklere uygun olarak tanıyabileceğiz ve anlayabileceğiz.</p>
	<p class="block6">Son yıllarda konuyu en çok aydınlatan bilim dalı arkeoloji olmuştur. Çatalhöyük ve Hacılar'da yapılan kazılar Ana Tanrıça figürünün İ.Ö. 6500-700 yıllarına kadar uzandığını ortaya koymuştur. Sümer'den de önceki bir kültür çağını yansıtan bu tarihler Ana Tanrıça'nın Anadolu'nun yerlisi olduğunu açığa vurmaktadır. İşin en tuhaf ve düşündürücü yönü de Ana Tanrıça yontularıyla bir sırada Çalalhöyük'te bulunan çizgi motiflerinin Anadolu'nun geleneksel halk sanatlarını, örneğin bugün bile yaşayan kilim motiflerini yansıtmasıdır. Yontuların heykel, figürin ve idol biçiminde olanlarına gelince, bunlar yazın kaynaklarındaki Ana Tanrıça tanımlarına tıpatıp uymakta, çok sonraları tarihsel çağlarda anlatılan efsanelerini bile dile getirmektedir. Oturmuş durumda, kalın kalçalı, göbekli, dolgun memeli bir tanrıça, kollarında çok daha ufak boyda bir erkek figürü taşımakta; bu figür göğsüne yapışmış, üstüne tırmanmış gibidir. Bu erkek, Tanrıçanın hem çocuğu, hem sevgilisidir, ilerde efsanesi anlatılacak Attis'in ta kendisidir. Oturmuş, ya da doğurmak pozunda olan tanrıça ise iki yanındaki iki aslana dayanmaktadır. Tıpkı çok sonraki heykellerinde görüleceği gibi, "<span class="text3">potnia theron</span>" yani hayvanların kraliçesi, doğa üstüne sonsuz egemenliğinin bir simgesi olarak aslanı yanından ayırmamaktadır. Kalın kalça, meme, karın altının bir üçgen biçiminde belirtilmesi gibi motifler analığı ve dişiliği simgelemek bakımından Kybele'den Artemis'e kadar büyük ana tanrıça imgelerinde bulunmak tadır.</p>
	<p class="block6">Bir de arkeolojinin daha değinmediği, toprak üstünde oldukları için belki hiç değinmeyeceği Kybele anıtları vardır ki, ilkçağda Phrygia diye tanınan bölgede yaygın bir alana dağılmış kır tapınaklarıdır. Eskişehir'le Afyon arasında ulaşımı zor bir yöredeki bu anıtlardan en çok tanınanı Yazılıkaya diye anılan Midas anıtıdır. Çoğu ormanlarda, yeşillik arasında bir kayaya yaslanmış olarak, ya da düzlükte birkaç basamak üstüne kurulmuş olan bu anıtlar birer cepheden ibarettir. Üçgen biçiminde bir çatı, altında bir taş duvar, duvarın içinde de çokluk bir niş oyulmuştur ve nişlerin kimisinde ayakta bir tanrıça heykeli görülmektedir. Tapınakların bazılarında tanrıça heykelinin iki yanında ön bacaklarını tanrıçaya dayamış iki aslan vardır, tanrıçanın da, aslanların da seks yerleri zamanla aşınmıştır. Buraya Ana Tanrıçaya tapınmaya gelen duacıların Kybele'nin simgelediği bereket ve doğurganlıktan pay almak için seks yerlerine dokunup onları aşındırdıkları bellidir. Ev biçimindeki bu basit tapınaklar Phrygia'da Kybele dininin kentler dışına da taştığını, bütün doğayaı yayıldığını gösterir. Bu cephe tapınaklarında dikkati çeken bir nokta bunların Lykia'daki kaya mezarlarına çok benzemeleridir. İstanbul Üniversitesi Film Merkezince çevrilmiş olan bir belgesel filmden tanıdığımız bu Kybele anıtlarının arkeoloji buluntularıyla ve başka bölgelerde rastlanan buluntularla karşılaştırılıp değerlendirilmesi Ana Tanrıça dinini aydınlatmaya yarayabilir. Sözü geçen filmin asıl değeri de Ana Tanrıçayı Çatalhöyük'ten Roma çağına kadar her çeşit anıt ve imgeleriyle ortaya sermekle kalmayıp, Anadolu halk törelerinde bu inançtan kalma iz ve etkileri de ortaya koymaya çalışmasıdır: Phrygia ırmağı Sangarios'un kaynağında; suya çiçek ve özellikle menekşe atmakla kutlanan Attis, yani bahar şenliklerinden bugün de bir şeyler kalmıştır. Kybele'nin tapım merkezlerinden olan Manisa'daki Mesir bayramı ve bu bahar bayramında camiden aşağıya halka bereket ve doğurganlık sağlayan macunların atılması Anadolu'nun yerlisi olan bir inancın süregelmesi olabilir. Yukarda sözünü ettiğimiz bilim kollarında işbirliği ve daha derine giden kıyaslamak araştırmalar bu alanda çok yararlı olabilir.</p>
	<p class="block6">Yazılı kaynaklarımıza gelince, Kybele gerek şiir, gerek düzyazıyla en çok sözü edilen tanrıçalardan biridir. Bu alanda bilgilerimiz Yunan yazarlarından çok, Roma yazarlarından gelmedir.</p>
	<h4 class="block14">(1) ADLARI VE SIFATLARI. </h4>
	<p class="block6">Hiçbir mitolojide hiçbir tanrı Ana Tanrıça kadar çeşitli adlarda adlandırılmamıştır. Bu ad ve sıfat çokluğu Ana Tanrıçanın kaynağı Anadolu'da olmak üzere uluslarüstü bir nitelik kazandığını kanıtlamaya yeter. Kültepe tabletlerinde adına Kubaba olarak rastlanır, Lydia'da adı <i class="calibre1">Kybebe</i>, Phrygia'da<i class="calibre1"> Kybele</i> olarak geçer, Hitit kaynaklarında <i class="calibre1">Hepat</i> diye adlandırılır. Komana Pontika (Tokat bölgesinde Gümenek) ve Kayseri yöresindeki Komana Kappadokika (Kemer) kentlerinde adı çok eski bir Anadolu adı olan <i class="calibre1">Mâ</i>'dır. Sümer'de <i class="calibre1">Marienna</i>, Hitit'te <i class="calibre1">Arinna</i>, Mısır'da <i class="calibre1">İsis</i>, Syria'da <i class="calibre1">Lat</i>, Girit'te <i class="calibre1">Rhea</i>, Efes'te <i class="calibre1">Artemis</i>, italya'da Nemi gölü bölgesinde <i class="calibre1">Venüs</i>, Ana Tanrıçanın aldırı değişik adlardır. Ayrıca bazı yer adlarından üreme sıfatlara Yunanca meter, Latince mater sözcüğü eklenerek tanrıçanın bölgesel niteliği de dile gelmektedir: <i class="calibre1">Sipylene Sipylos</i> (Manisa) dağının, <i class="calibre1">İdaia</i> Girit'teki İda ve Troya'ya hâkim Kazdağının, <i class="calibre1">Berekyntia</i> Sakarya kıyısındaki eski bir kalenin, <i class="calibre1">Steunene</i> Aizani (Çavdarhisar) yöresindeki Steunos (Kesikmagara) mağarasının tanrıçası olduğunu belirtir; bu sıfatlar arasında en yaygın olan da <i class="calibre1">Dindymene</i> adıdır ki Dindymos dağının tanrıçası anlamına gelir. Anadolu'da ise Dindymos adını taşıyan üç dağ vardır, biri Phrygia' daki Murat dağı, öbürü Mysia-Phrygia sınırındaki Kapıdağ, üçüncüsü de tanrıçanın en önemli merkezi olan Pessinus'a yakın Günyüzü dağıdır. Pessinus da eski adı Justinianopolis olan Sivrihisar'ın biraz güneyinde, Gordium'un güneybatısındaki Balhisar'dır.</p>
	<p class="block6">Ana Tanrıçanın Pessinus'tan da daha eski bir tapım merkezi Komana şehridir, ya da şehirleridir. Tarih kaynaklarından burada tapınılan tanrıçanın şimşek, topuz ve çift ağızlı baltayla simgelenen bir savaş ve zafer tanrıçası olduğu anlaşılır, Yunanlılar bu tanrıçayı savaş tanrı Ares'in çevresindeki Enyo ile, Romalılarsa Bellona ile bir tutmuşlardır. Bu niteliğiyle Ana Tanrıça'nın kültüyle Karadeniz bölgesinde merkezlenen Amazonlarla ilişkisi olduğu sonucuna varılır ki, anaerkil bir toplumun ürünü olan savaşçı Amazonları efsanelerin hepsi ister Artemis, ister başka adlarla anılan Ana Tanrıçanın hizmetinde, ya da onunla ilişkili olarak gösterir (<i class="calibre1">Amazonlar, Artemis</i>).</p>
	<h4 class="block14">(2) NiTELiĞi VE EFSANESİ </h4>
	<p class="block6">Bütün bu isim ve sıfatlardan anlaşıldığı gibi, tanrıça doğayı bütün canlılığı, verimliliğiyle simgeleyen evrensel bir nitelik taşımaktadır. Toprak ve bereketin kaynağında olmaktan başka, her türlü uygarlığın da etkeni olarak daha sonraki dönemlerde, Efes Artemis'inde görülen kuleli taçları başında taşımakla bir de <i class="calibre1">meter turrita</i> ya da <i class="calibre1">turrigera</i> (Lat. kuleli ya da kule taşıyan ana demektir) olur. Romalıların <i class="calibre1">Magna Mater</i> (Büyük Ana) diye andıkları tanrıça analık vasfını da yalnız insan alanında değil, doğal ve evrensel bir ilke olarak canlandırır.</p>
	<p class="block6">Aslında bir tek efsanesi vardır, bu efsanede hem tanrıçada analık kavramının nasıl anlaşıldığı dile gelmekte, hem de tapımının biçimi saptanmaktadır: Tanrıça Attis (ya da Attes) adlı bir delikanlıya tutkundur (<i class="calibre1">Agdistis</i>), onu Pessinus kralının (kimi kaynaklarda kral Midas'ın) kızıyla evlenmek üzereyken düğün yerinde birden karşısına dikilerek çıldırtır ve kendi kendini hadım etmesini sağlar. Attis kendi kestiği hayalarından akan kanla toprağı sular, bitkilerin fışkırmasına yol açar ve bir çam ağacına dönüşür.</p>
	<p class="block6">Toprak-bereket efsanelerinin hepsinde, özellikle Adonis mythos'unda (<i class="calibre1">Adonis</i>) görülen bu ölme-dirilme motifi, Kybele kültünde birtakım vecit, kendinden geçme ve esrime hallerine kanşmakta ve Ana Tanrıça tapımının özünde olan bir çeşit kurban töreniyle gerçekleşmektedir. Attis erkekliğini keserek kendini nasıl tanrıçaya kurban ettiyse, Kybele'nin başrahibi de kanlı bir törenle kendi eliyle kendini hadım etmek zorundaydı. Attis efsanesinde simgelendigi gibi, akan kan ve yitirilen erkeklik gücü daha evrensel bir nitelik kazanarak bereket ve canlılığın daha geniş bir alana, yani bütün doğaya geçmesini sağlamaktadır. Gizemli cümbüşler, şenlikler arasında yapılan bu eylem gene Anadolu'ya özgü ve bazı tarikatlarda bugün başka biçimde de olsa yaşayan bir törenin ilk örneğidir.</p>
	<h4 class="block14">(3) TAPIMI VE TARİHİ. </h4>
	<p class="block6">Yazılı kaynaklar bize Kybele'nin Pessinus'taki tapımı üstüne ayrıntılı bilgi verir. Tanrıçaya orada bir idol biçiminde tapınılırdı. Bu idol bir "<i class="calibre1">diopetes</i>" yani gökten düştüğü ileri sürülen bir meteorit, bir kara taştı. Pessinus'taki tapınağı siyasal güçlerden büsbütün bağımsız bir din merkezi olarak yönetilirdi. Bu dinsel yönetimin başında iki başrahip bulunur, bunların biri Attis adını taşır, Megabyzos adıyla anılan ikincisi dışardan gelme olması şart koşulan bir yabancıydı. Bu iki kral-rahibin Attis efsanesinde anlatıldığı gibi erkekliklerini tanrıçaya adamış olması gerekiyordu. Galloi diye anılan öbür rahiplerin de vecit halinde hadım edilmeleri töredendi. Phrygia'da yerli bir kült olduğu bütün kaynaklardan belli olan bu rahip devleti özekligini bögeye gelip yerleşen bütün yönetimlere karşı korumuştur. Gerek Komana'da, gerekse Pessinus'taki tapım merkezleri Hititlerin Anadolu'da kurdukları egemenlik döneminde büyük Hitit kralıyla iyi ilişkiler kurmuş, rahip krallar büyük kralın siyasal yönetimini tanımakla birlikte onun din merkezlerine karışmasına hiçbir zaman izin vermemişimin Phrygia dışardan gelme ulusların iki kez saldırısına uğramıştır, biri İ. Ö. 1200 yıllarında Friklerin, ikincisi İ. Ö. 686 (ya da 676) sularında Kimmerlerin bölgeye yayılmasıdır. Her iki saldırıda da Ana Tanrıçanın tapım merkezi uluslarüstü niteliğini koruyarak bağımsızlığını ve din devleti olarak etkisini sürdürmek yolunu buluyor. Aynı süreç Efes'teki Artemision'da da görülür, İonyalı kolonistler din merkezine dokunmak şöyle dursun, burada egemen olan tanrıçayı benimseyip tapımını sürdürürler. Friklerle tanrıçanın kaynaşması dikkati çeken bir süreçtir: Ana Tanrıça kültünün yerli olup Phrygia bölgesini ele geçiren ve yöreye adını veren ulustan çok daha eski olduğu bütün kanıtlardan anlaşıldığı halde, tanrıça bu yeni siyasal gücü ve etnik topluluğu öylesine etkilemiş ki, tarihe Kybele bir Phrygia tanrıçası olarak geçmişti. Phrygia krallarından Midas'ın da, Marsyas'ın da Ana Tanrıça ile yakın ilişkileri tarihe geçmiştir. Midas tanrıçanın oğlu olmakla, Pessinus'taki tapınağını kurmakla övünüldü. Kimmerler de Phrygia devletini yıkar, ama Ana Tanrıça kültünü ortadan kaldıramazlar. Tersine bu tapım daha çok Lydia yöresine kaydıktan sonra, Metragyrtoi diye anılan dilenci rahipler Akdeniz çevresine yayılır ve birer misyoner gibi davranarak Ana Tanrıçanın mistik ve gizemli dinini dört bir yana tanıtırlar. Öyle ki Ana Tanrıça kültü Phrygialılardan çok eski olduğu halde, bu dini benimseyen bütün ülkeler onu bir Phrygia tanrıçası olarak tanırlar. Nitekim Yunan ve Roma çağında Kybele kültü bütün töreleriyle Phrygia uygarlığına özgü bir belirti sayılır.</p>
	<p class="block6">Klasik çağlarda Yunanistan'ın ve Anadolu'nun dört bir yanına dağılan Phrygia köleleri ve dilenci rahipleri hor görüldüğü oranda gizemli bir din ve kültünün temsilcileri olmakla saygı ve gıpta ile karşılanırlar, çünkü Phrygia evrensel bir dinin merkezi olduğu kadar Yunanlılara yön veren bir sanatın, müziğin ve bir de yaşam biçiminin, kılık kıyafetin kurucusu, öncüsüdür. Phrygia uygarlığı Ege kıyılarını kapladıktan sonra, Phokaialılarla Fransa'ya kadar da yayılır, Marsilya'yı kuran göçmenlerin yeni yurtlarına taşıdıktan törelerin arasında bugüne dek Fransa cumhuriyetinin benimsediği Phrygia başlığı da yok mudur? Phrygialı olmak kültür bakımından yetkin, üstün olmak anlamına gelir ve bu Roma imparatorluğu çağına kadar süregelecektir.</p>
	<p class="block6">İlyada'da Kybele'nin adı hiç geçmediği halde, Phrygialılardan söz edilir: Bunlar Troya savaşında Troyalılara yardıma gelir (İl. II, 862):</p>
	<p class="block4"> </p>
	<p class="block21">Askanios yönetir Phrygia'lıları, </p>
	<p class="block21">uzak Askania 'dan gelmişlerdir onlar...</p>
	<p class="block4"> </p>
	<p class="block6">Askania Limne hem Gemlik, hem de Burdur gölünün adıdır. Uzak Askania dendiğine göre bu savaşçıların geldiği yöre Burdur bölgesi olsa gerek. Ana Tanrıça üstüne en zengin buluntuları sağlayan Hacılar da Burdur'a yakın değil midir?</p>
	<p class="block6">Phrygialılardan kral Priamos kendisi de söz eder, Helene'ye anlatır (İl. III, 184 vd.):</p>
	<p class="block4"> </p>
	<p class="block21">Eskiden bağlık, bahçelik Phrygia'ya</p>
	<p class="block21">gitmiştim, </p>
	<p class="block21">atları dörtnal giden bir sürü Phrygia'lı</p>
	<p class="block21">görmüştüm...</p>
	<p class="block21">Orduları yayılmıştı Sakarya 'nın kıyılarına. </p>
	<p class="block21">Amazonlar gelmişti hani, erkek gibi, işte o</p>
	<p class="block21">gün,</p>
	<p class="block21">aralarına savaş ortağı almışlardı beni...</p>
	<p class="block4"> </p>
	<p class="block6">Phrygia'nın bir Amazon saldırısına uğraması, Priamos'un da Phrygialıların yardımına koşması anlamlı, ama İlyada'dan sonraki metinlerde Troyalıların Phrygialı diye anılması büsbütün ilginç ve dikkat çekici bir yöndür. Bir kültür taşıyıcısı olarak Phrygialıların Troyalıları da simgelemek için kullanılmaları ne zaman ve nasıl başlar? Herhalde şairler, özellikle tragedya yazarları şiir dilinde bu iki ulus adını karıştırmışlardır, ama bu olay sonradan çok önemli sonuçlar doğurmuş, Roma'nın Aineas'ı kurucu ata olarak benimsemesiyle Phrygia uygarlığını da kültürünün kaynağı saymış, Ana Tanrıçanın da bu kültür göçüyle birlikte Roma'ya alınmasını sağlamıştır. Magna Mater'in Roma'ya nakli din tarihinde eşine rastlanmayan bir olaydır. Ondan önce Atina Ana Tanrıçayı çağırmış, kültünü sınırları içine almakla geçirdiği bir bunalıma çare bulunacağına inanmıştır: Peloponez savaşı denilen iki büyük Yunan şehrinin, Atina ile Sparta’nın amansız ve sonsuz savaşında Atina'lılar Phrygia'nın Ana Tanrıçasını getirterek şehirlerinde ona büyük bir tapınak kurmuşlar, onu Demeter'le birleştirip bir devlet tanrıçası olarak benimsemişlerdir. O sıralarda Delphoi tanrısı Apollon'un rahipleri bu olayı desteklemiş olacak: Tanrının kâhinleri, Sibylla'lar Anadolu'dan gelmeydi, iki tanrı ve iki din arasında bağlantılar tarih öncesi çağlara dek uzanmaktaydı (Sibylla).</p>
	<p class="block6">Gene Sibylla kitaplarının önerisiyle Ana Tanrıça'nın Roma'ya getirilişi derin siyasal sonuçlar doğurmuştur. İ. Ö. 204 yılında Pessinus'taki meteortaşı törenle Roma'ya aktarılmış ve Palatinus tepesine tapınağı kurulan Magna Mater'in şerefine Megalensia denilen bayramlar kutlanmaya başlamıştır. Bu olay da kritik bir döneme rastlar: Roma Afrika seferlerine çıkmak üzeredir, imparatorluğu kurmaya yol açacak yayılma politikası yürürlüğe girmektedir. O sırada Roma'da bir taş yağmuru olur, halk heyecana kapılır, yeni ve daha köklü inançlara özlem duyulmaktadır. Magna Mater bu gereksinmeyi karşılamış olacak ki, yeni dini kutlamakta şairler ağız birliği ederler. Yeni efsaneler doğar: Ana Tanrıça taşını Tiber'den yukarı taşıyan gemi birden karaya oturur, o sırada Ana Tanrıçanın sesi duyulur: Temiz, afif ellerle şehre alınmasını ister, derken Claudia Quinta adlı bir kız ortaya çıkar ve tanrıçaya yakarır, kirletildiği, kız oğlan kız olmadığı ileri sürülmektedir, tanrıça afifligini kanıtlamak için gemisinin kendi eliyle çekilmesine izin versin. Gerçekten de öyle olur, Claudia halatları eline alır ve gemiyi Tiber'den yukarı Roma şehrine kadar çeker. Kybele'nin Phrygia'dan gelme tef, zil ve davul gibi çalgılarla, coşkun danslarla kutlanan törenleri, rahiplerinin hadım oluşu, Attis efsanesinin bu törenlerde ve gizemlerde yinelenmesi Roma şairlerini öylesine etkilemiş, esinlendirmiştir ki, Kybele-Attis efsanesini konu edindikleri şiirlerinde tanrıçanın Galli adlı rahiplerine atıfla "<i class="calibre1">galliambus</i>" diye coşkun bir vezin de uydururlar. Ama Ana Tanrıça sanat yönünde çığır açmakla kalmaz, Anadolu'nun kapılarını açmıştır, yalnız uygarlık ve kültür merkezi sayılan Anadolu'nun değil, bütün doğu Akdeniz çevresinin. Roma ile Anadolu arasında kültür köprüsü kurulmuştur, birkaç yıl sonra Romalı komutan Manlius, Sipylos eteğindeki Magnesia'da (Manisa) Syria kralı III. Antlokhos'u yenip Orta Anadolu'ya ordusuyla ayak basınca Romalıları Pessinus tapınağının rahipleri coşkun sevinç gösterileriyle karşılar. Bundan sonradır ki Roma Bergama krallığını miras yoluyla elde eder ve Anadolu'ya egemenliğini kurmakla bölgede çığır açıcı bir dönemin başlamasını sağlar. Denebilir ki Romalılara doğunun kapılarını açan Anadolu'nun yerlisi ve simgesi olan Ana Tanrıçadır. Onunla ilişki kurup Batı ile Doğu arasında köprü atmak ve kültürünün yoksun olduğu bir temeli kültür beşiği Anadolu'da arayıp bulmak Roma'nın siyasal dehasına bir örnektir. Başta Augustus olmak üzere imparatorların hepsi hiç tükenmeyen bir özü gelip Anadolu'dan almışlardır. Eşsiz bir uygarlık ve kültür temeline oturtmayı başardıkları kültürleri böylece hem italya'da, hem Anadolu'da geliştikçe gelişmiştir. Bunun simgesi de binlerce yıl öncesi gibi Roma'nın egemenlik çağında da gene aynı tanrıça, hangi adla anılırsa anılsın, Anadolu'nun büyük Ana Tanrıçasıdır.</p>
	<h3 id="toc_id_495" class="block12">Kydippe. </h3>
	<p class="block6">Kleobis'le Biton'un anneleri, Hera rahibesi (<i class="calibre1">Kleobis</i>).</p>
	<h3 id="toc_id_496" class="block12">Kydnos. </h3>
	<p class="block6">Kilikya'da bugün Tarsus çayı diye anılan ırmağın tanrısı. Ana tarafından İapetos'un torunu sayılır. Kydnos'un Parthenios adlı bir oğlu varmış, Kydnos ırmağının denize döküldüğü yerde bir şehir kurup ona Parthenia demiş. Bu şehir bugünkü Tarsus'tur.</p>
	<h3 id="toc_id_497" class="block12">Kyklopes (Kyklop'lar). </h3>
	<p class="block6">Türkçeye "Tepegöz" diye çevirebileceğimiz Kyklop'lar tek yuvarlak gözlü devlerdir. Yunan mythos'unda bu yaratıkların üç türünden söz edilir: Biri Gaia ile Uranos'un oğulları göksel Kykloplar, öbürleri Odysseia'da adı geçen Polyphemos gibi Sicilyalı Kykloplar, sonuncuları da kaynakları Lykia'da bulunan duvarcı Kykloplardır.</p>
	<p class="block6">Birinci türden Hesiodos Theogonia'da şöyle söz eder (Theog. 139 vd.):</p>
	<p class="block4"> </p>
	<p class="block21">Sonra Toprak Kyklop'ları doğurdu, azgın</p>
	<p class="block21">yürekli,</p>
	<p class="block21">Brontes'i, Steropes'i ve belalı Arges'i </p>
	<p class="block21">(ki bunlar vermiştir Zeus'a şimşekleri,</p>
	<p class="block21">yıldırımı).</p>
	<p class="block21">Her bakımdan tanrıya benziyordu bunlar</p>
	<p class="block21">ama bir tek gözleri vardı alınlarında. </p>
	<p class="block21">Yuvarlak tek gözlerinden geliyordu adları, </p>
	<p class="block21">zorlu, başarılıydılar hep yaptıklarında.</p>
	<p class="block4"> </p>
	<p class="block6">Uranos'un yeraltına kapattığı bu devleri hemsoyları Yüzkollularla birlikte yeryüzüne çıkarır ve Titanlara karşı savaşta silah arkadaşı olarak kullanır.</p>
	<p class="block6">Hades'e görünmez kılan başlığı, Poseidon'a da üç dişli yabayı veren bu devlermiş. Kykloplar üzerine başka efsaneler de anlatılır: Apollon Kykloplara düşman kesilir, çünkü oğlu Asklepios insanları ölümden kurtarıyor diye Zeus'un öfkesine uğrar ve Kyklopların yıldırımıyla öldürülür. Apollon baştanrı Zeus'a el kaldıramadığı için Kyklopları öldürmeye kalkışır. Zeus buna kızar, bir an oğlu Apollon'u Tartaros'a atmayı düşünür, sonra bu kadar ağır bir cezadan vazgeçip onu bir yıl için sığırtmaç olarak Admetos'un yanına yollar (<i class="calibre1">Admetos, Asklepios, Apollon</i>). Bu efsanede Kykloplar ölümsüz tanrılar değil, ölümlü yaratıklar olarak gösterilmiştir.</p>
	<p class="block6">Sicilyalı Kykloplar önce Homeros'un Odysseia destanında, sonra da İskenderiye şiirinde sözü geçen yaratıklardır. Odysseia bunların yerlerini, yurtlarını Homeros destanlarına özgü kesinlikle belirtir: Kuzey italya ve Sicilya kıyıları ve adaları söz konusudur, nitekim Tepegöz masalları oralarda tutunmuş ve birçok yerlere Tepegözlerin, özellikle Odysseia'da sözü geçen Polyphemos'un adı verilmiştir (<i class="calibre1">Polyphemos</i>). Bu bölgenin yanardağ bölgesi oluşu, oralarda toprak altına kapatılan Tepegözlerin demircilikle uğraşan birer cin olarak canlandırılmalarına yol açmıştır: Bunlar Hephaistos'un işliğinde -tıpkı italya'da (XVIII) Akhilleus'un silahlarının yapıldığı bölümdeki gibi- demir döverler, maden işlerler ve tanrılara silah yaparlar. Tek gözleri ateşin karşısında kor gibi parlar, kraterlerden fışkıran kıvılcımlar onların örsünden fırlayan ateşlerdir, yersarsıntıları ve gürültüleriyle kendilerini belli ederler. Odysseia'da bunun tam tersine Kykloplar hayvancılıkla geçinen, koyun ve keçileri bol olan ağıllarda, mağaralarda yaşayan yamyam devler olarak gösterilir. Odysseus Kykloplar ülkesinde ve özellikle Polyphemos'un mağarasında yaşadığı serüveni en ufak ayrıntısına kadar anlatır (Od. IX, 105 -567).</p>
	<p class="block6">Duvarcı Kykloplarsa Anadolu'da, Yunanistan ve Sicilya'da iri taşlarla örülmüş kyklopeen denilen ne kadar sur varsa, hepsinin yapıcıları sayılır. Bunlar ne cin, ne de tanrıdır, tarih öncesi çağlarda şehir kalelerini yıkılmaz, aşılmaz ve alınmaz duvarlarla çevirmek için efsanelik kralların, önderlerin emrine giren bütün bir ulustur. Efsane Kyklopların yardımıyla surlarını yaptıran krallar (Tiryns şehri için) Proitos ve (Argos şehri için) Perseus'tur. Öte yandan bu duvarcı Kyklopların Anadolu'nun Lykia bölgesinden gelme oldukları da efsanelerce belirtilir. Bütün bu kanıtlar bu tek gözlü devlerin yorumlanmasında Hitit kabartmalarının göz önüne alınması gereğini pekleştirmektedir. Halikarnas Balıkçısı'nın önerdiği bu görüş tutarlı görünmektedir: </p>
	<p class="block6">Tek yuvarlak gözlü devler Hitit kabartmalarında profilden görülen kişiler olabilir, dev oluşları ve çok iri duvarların yapıcıları sayılmaları Anadolu'daki Hitit surlarının kayaya oyulmuş olmasıyla açıklanabilir. Kaldı ki efsane bu duvarcı devlerin Anadolu'dan gelme, dağ kayalıklarına mezarları kazmakla ün salmış Lykia'dan gelme olduğunu da ayrıca belirtmektedir. Bu sorunun efsane bakımından da, Anadolu ve özellikle Anadolu-Yunan ilişkilerinin aydınlığa çıkarılacağı bir gelecekte çözümlenebileceğine inanıyoruz.</p>
	<h3 id="toc_id_498" class="block12">Kyknos.</h3>
	<p class="block6">Kuğu kuşu anlamına gelen bu ad birçok efsanelik kişilerin adıdır:</p>
	<p class="block6">(1) Poseidon'un bir oğlu. Efsanesi Troya'nın İlyada'dan önceki olaylarıyla ilgilidir. Troyalılardan yana olan Kyknos Akhaların boğaz kıyılarına çıkarma yapmalarına engel olmak istemiş ve Akhilleus'la çarpışmış. Ama babası tanrı olduğu için Kyknos'un derisine silah işlemiyormuş. Akhilleus onu kalkanla ite ite bir kayanın altına kadar getirmiş, orada ezmeye çalışmış. Poseidon da oğlunu bir kuğu kuşuna çevirip kurtarmış.</p>
	<p class="block6">(2) Poseidon'un Kyknos adında bir oğlu daha varmış, Troya'nın güneyinde, Bozcaada'nın tam karşısındaki bir şehrin kralıymış. Adanın o zamanki adı Leukophrys’miş. Anası bu Kyknos'u doğurunca deniz kıyısına bırakmış, bebeği bir kuğu kuşu büyütmüş.</p>
	<p class="block6">Kyknos sonraları Laomedon'un bir kızıyla evlenir ve Tenes adlı bir oğlu, bir de kızı olur. Karısı ölünce Kyknos başka bir karı almış, ama üvey annesi Kyknos'a iftira etmiş, Kyknos da buna inanmış, oğlunu bir sandığa kapatarak denize atmış. Tenes Bozcaada'ya çıkmış, sonraları adını vermiş Leukophrys adasına. Kyknos bir süre sonra oğlunun suçsuz olduğunu anlamış ve iftirayı yapan karısıyla ona tanıklık eden kavalcıyı gereğince cezalandırmış, sonra da Tenedos adasına oğluyla barışmaya gitmiş, ne var ki Tenes babasının kıyıya bağladığı ipi bir keserle kesip gemisini açığa atmış (<i class="calibre1">Tenes</i>). Efsaneye göre Tenedos adasına kavalcıların gelmesi de yasak edilmiş.</p>
	<p class="block6">(3) Tanrı Ares'le Pelias'ın kızı Pelopeia'nın oğlu. Kyknos, zalim bir eşkıya imiş, Delphoi'ye gelen yolcuları durdurur, öldürür ve ölülerini babası Ares'e sunarmış. Apollon bu işten bıkmış ve yiğit Herakles'i Kyknos'la çarpışmaya göndermiş. Herakles eşkıyanın hakkından gelmiş, ama Ares oğlunun öcünü almak üzere yeryüzüne inince, onu da kalçasından yaralayarak Olympos'a dönmeye zorlamış.</p>
	<p class="block6">(4) Phaethon'un arkadaşı Kyknos adlı bir adam varmış, Phaethon ölünce öyle güzel bir sesle ağıt yakmış ki Apollon tanrı onu kuğu kuşuna döndürmüş. Kuğu kuşlarının ölmeden ötmesi de ondanmış.</p>
	<h3 id="toc_id_499" class="block12">Kylabras. </h3>
	<p class="block6">Lykalı bir çoban. Phaselis (Tekirova) şehrinin kurulacağı yerde tarlaları varmış, oraya şehir kurmaya gelen Lakios bu tarlaları tuzlu balık karşılığında satın almış (<i class="calibre1">Lakios</i>). Sonraları Phaselis halkı Kylabras'a bir tapınak kurmuş, sunu olarak da tuzlu balık adarlarmış Kylabras'a.</p>
	<h3 id="toc_id_500" class="block12">Kyrene. </h3>
	<p class="block6">Kyrene, Peneus ırmağının torunu olan Tesalyalı bir nympha'dır. Pindos dağının eteklerinde sürüleri bekler ve öyle güçlü kuvvetlidir ki, vahşi hayvanlarla boy ölçüşür. Günün birinde silahsız olarak bir aslanla dövüşüp onu alt edince, güreşe tanık olan Apollon Kyrene'ye âşık olur. Hemen Kentaur Kheiron'a gidip bu kızın kim olduğunu Öğrenir ve Kyrene'yi altın arabasına bindirdiği gibi Libya'ya kaçınr. Orada Kyrene adını alan bir altın saraya yerleştirir. Kyrene'nin Apollon'dan bir oğlu olur, Aristaios adlı bu çocuğu Hera tanrıçayla Toprak Ana büyütürler (<i class="calibre1">Aristaios</i>).</p>
	<h3 id="toc_id_501" class="block12">Kythera'lı. </h3>
	<p class="block6">Aphrodite'ye verilen bir ek ad. Tanrıçanın denizin köpüklerinden doğunca ilk vardığı yer Kythera adası olduğu için (<i class="calibre1">Aphrodite</i>).</p>
	<h3 id="toc_id_502" class="block12">Kyzikos. </h3>
	<p class="block6">Kapıdağ yarımadasının batı koyunda bulunan Kyzikos şehri (bugün Balkız) ilkçağda Marmara'nın en zengin ve işlek limanlarından biriydi. Kurucusu Kyzikos'un efsanesi Argonaut'lar seferiyle ilgili olarak anlatılır (<i class="calibre1">Argonaut'lar</i>). Kyzikos tanrı Poseidon'dan türemiş olan Dolionların kralıymış. Argonaut'lar şehre geldiklerinde kral, kâhin Merops'un kızı Kleite ile yeni evlenmişmiş. Kyzikos Argonaut'ları iyi karşılamış, yedirmiş, içirmiş, yanlarına bol kumanya da vererek ugurlamış. Ne var ki Argo gemisi yola çıktıktan sonra büyük bir fırtınaya tutulmuş, gece vakti bir karaya varmışlar, ne bilsinler ki orası az önce ayrıldıkları Dolionların ülkesi dir. Dolionlar bunları korsan sanarak saldırı ya geçmişler, kıyasıya bir savaş olmuş, savaşa kral Kyzikos da gelip katılmış ve İason'un elinden can vermiş. Sabah olunca bir de bakmışlar ki korkunç bir yanılgıya düşmüş herkes. Argonaut'lar üç gün, üç gece yas tutmuşlar Kyzikos'un ölüsüne, sonra törenle gömmüşler onu. Bu arada Kleite kederinden asmış kendini. Kyzikos'un kral olduğu şehre de adı verilmiş Kleite'nin ölümüne nympha'lar o kadar ağlamışlar ki, gözyaşlarından bir kaynak fışkırmış, ona da Kleite adı verilmiş. İlginç bir nokta da şu ki, Argonautlar efsanesinde Kyzikos'tan ayrılmadan önce gemicilerin şehre hâkim olan Dindymos (Kapıdağ) üstüne bir Kybele heykeli diktikleri ve fırtınayı ancak bu yoldan dindirebildikleri söylenmektedir.</p>
	<p class="block4"> </p>
	<h1 class="block11" id="id_L"><span class="text1"></span><span class="text2">L</span><span class="text1"></span></h1>
	<h3 id="toc_id_503" class="block12">Labdakos. </h3>
	<p class="block6">Kadmos'la Harmonia'nın torunu, Laios'un babası ve Oidipus'un dedesi (Tab. 19). Thebai kralı olan Labdakos adını bütün soyuna vermiştir, Oidipus da Labdakos oğlu diye anılır.</p>
	<h3 id="toc_id_504" class="block12">Labrandos. </h3>
	<p class="block6">Labrandos Kuretaların biridir. Arkadaşları Panamoros ve Palaksos'la birlikte Karia bölgesine gelir ve oradaki Labranda şehrine adını verir. Labranda bugün Selimiye'nin biraz kuzeyinde Türbe adlı bir kasabanın yerinde bulunuyordu.</p>
	<h3 id="toc_id_505" class="block12">Labyrinthos. </h3>
	<p class="block6">Labyrinthos, sonsuz ve girift dehlizlerden meydana gelen bir yapıya verilen addır. Mısır'da bu çeşit yapılar yeraltında mağaralar kazılarak yapılırdı ve çokluk kral mezarı olarak kullanılırdı. Yunan mythos'unda bu kelime Girit kralı Minos'un ünlü mimar Daidalos'a yaptırdığı ve içinde Minotauros'u sakladığı yapı için kullanılır. Labyrinthos kuruluşundan da anlaşıldığı gibi Yunanca bir kelime değil, Anadolu dillerinden üremedir. Girit'e de oradan gelmiş olsa gerek. Girit Labyrinthos'u yeraltında değil, yer üstünde yapılmış bin bir oda ve koridordan kurulu çapraşık bir yapıdır. Efsaneye göre Minotauros'u öldürmeye giden Theseus'a Ariadne bir yumak iplik vererek onun Labyrinthos'a girdikten sonra yolunu şaşırmadan çıkmasını da sağlamıştır (<i class="calibre1">Daidalos, Ariadne</i>).</p>
	<p class="block6">Labyrinthos adı iki ağızlı balta anlamına gelen ve Girit din ve sanatında olduğu gibi Anadolu'da da izleri görülen "labrys" kelimesinden türemiş olabilir.</p>
	<h3 id="toc_id_506" class="block12">Laertes. </h3>
	<p class="block6">Odysseus'un babası. Oğlu Troya savaşına gidip dönmeyince derin bir yas kaplar Laertes'in yüreğini, İthake sarayından ayrılır, gider bağlarında herkesten uzak, çobanları ve bahçıvanlarıyla birlikte yoksulluk içinde yaşar. Odysseus'un ölüler ülkesinde rastladığı anası Antikleia oğluna babası Laertes'in ne büyük acılar içinde kıvrandığını anlatır (<i class="calibre1">Antikleia</i>). İthake'de Laertes'in sözü geçmez bile, saraydaki rezalete karışmaz, malının, mülkünün Penelopeia'nın taliplerince tüketilip yok edilmesine karşı koyacak güçte değildir. Hele karısı Antikleia da canına kıyınca Laertes canlı bir cenaze oluverir. Penelopeia ona sözde kefen dokur, her gün dokuduğu ve gece söktüğü bezin Laertes'e kefen olduğunu söyleyerek talipleri oyalar. Odysseus dilenci kılığında İthake'ye ayak basınca babasının yürekler acısı halini çoban başı Eumaios'un ağzından haber alır. Ama ona ancak talipleri öldükten sonra, Odysseia'nın yirmi dördüncü ve son bölümünde görünür. Homeros bu buluşmayı şöyle anlatır (Od. XXIV, 226 vd.):</p>
	<p class="block4"> </p>
	<p class="block21">Odysseus yalnız babasını buldu bakımlı</p>
	<p class="block21">bahçenin içinde, </p>
	<p class="block21">çapalıyordu ihtiyar adam bir ağacın dibini, </p>
	<p class="block21">entarisi eski ve yamalı ve pimpisti, </p>
	<p class="block21">yamalı sığır derileri bağlamıştı bacaklarına, </p>
	<p class="block21">sıyrıklardan korunmak içindi, dizlik yerine, </p>
	<p class="block21">ellerinde eldiven vardı dikenler batmasın</p>
	<p class="block21">diye,</p>
	<p class="block21">başında da soğuğa karşı keçi derisi bir</p>
	<p class="block21">takke,</p>
	<p class="block4"> </p>
	<p class="block6">Odysseus onu ihtiyarlıktan çökmüş, gönlü büyük bir yas içinde görünce dayanamaz, ağlar. Kendini tanıtınca ihtiyar Laertes birdenbire dirilir, gidip yıkanır, temiz bir entari giyer ve tanrıça Athene'nin yaptığı büyü ile birden güçleşir, gençleşir. Öyle ki İthake halkı taliplerin ölümünden dolayı öç almaya gelince, Laertes de oğlu ve torunuyla birlikte silaha sarılır ve Eupeithes'i öldürür.</p>
	<h3 id="toc_id_507" class="block12">Laios. </h3>
	<p class="block6">Labdakos'un oğlu, Oidipus'un babası, Thebai kralı (Tab. 19). Sophokles'in "Kral Oidipus" tragedyasına kaynak olarak aldığı efsaneye göre, Laios İokaste ile evlenir ve bir oğlu olur. Ama çocuk doğmadan tanrı sözcüsü Laios'a doğacak olan çocuğun kendisini öldüreceğini bildirir. Bunun içindir ki kral çocuğu doğar donmaz bir uşağına verip dağa bıraktırır. Ama tanrı sözü gene de gerçekleşir: Günün birinde Laios Delphoi'ye giderken yolda bir yabancıyla kavgaya tutuşur, bu yabancı kendi oğlu Oidipus'tur. Oidipus Laios'u Öldürür ve Thebai'ye vardıktan sonra anası İokaste ile evlenir. Oidipus'un, babasını öldürmek ve anasıyla evlenmekle işlediği korkunç günahı nasıl haber aldığı ve nasıl cezaya çarpıldığı Oidipus efsanesi ve tragedyasında anlatılmıştır (<i class="calibre1">Oidipus</i>).</p>
	<h3 id="toc_id_508" class="block12">Laistrygon'lar.</h3>
	<p class="block6">Odyssela'da adı geçen efsanelik bir boy. Odysseus gemileriyle rüzgâr tanrı Aiolos'un adasından ayrılınca altı gün yol alır, sonra da Telepylos denilen çok güzel bir limana varır. Bütün gemiler bu sütliman koya girerler, yalnız Odysseus kendi gemisini liman dışında bir kayaya bağlar. Üç arkadaşını da kente gönderir, ama Laistrygonların kralı Antiphates'in kızına rastlayan bu adamlar önce bir dev anasının evine götürülürler, sonra da Antiphates adlı dev kral onları kesip yer, bununla da kalmaz, Laistrygonlar limanda demirlemiş gemilere saldırır ve bütün gemicileri öldürüp şişlerler. Bir Odysseus'un gemisi halatını çözerek kaçıp kurtulmak çaresini bulur. Böylece Odysseus'un on iki gemisinden on biri yok olur, bir tek gemisi kalır. Bu korkunç macera Odysseia'nın onuncu bölümünde anlatılmıştır (Od. X, 80-132).</p>
	<h3 id="toc_id_509" class="block12">Lakedaimon. </h3>
	<p class="block6">Zeus'la Taygete'nin oğlu, Peloponez'de Lakedaimon ya da Sparta olarak anılan ünlü şehrin kurucusu (Tab. 9). Efsaneye göre Lakedaimon adlı kahraman bölgede kral olan ırmak tanrı Eurotas'ın Sparta adlı kızıyla evlenmiş, Eurotas ölünce de tahta çıkmış. Kentine karısının adını vererek Sparta demiş, yönettiği halka da Lakedaimonlular diye kendi adını takmış. Tarihsel çağlarda bu kent hem Sparta, hem de Lakedaimon diye anılır.</p>
	<h3 id="toc_id_510" class="block12">Lakhesis. </h3>
	<p class="block6">Zeus'la Themis'in kızları sayılan kader tanrıçaları Moiraların biri. Adı kader, alın yazısı anlamına gelen Lakhesis Moiraların ikincisidir (<i class="calibre1">Moiralar</i>).</p>
	<h3 id="toc_id_511" class="block12">Lakios. </h3>
	<p class="block6">Lakios'a Delphoi tanrı sözcüsü doğuya gidip bir şehir kurmasını buyurmuş, Lakios da Anadolu'nun Lykia ile Pamphylia illerinin sınırında bulunan Phaselis şehrini kurmuş. Bu şehri kurmak için gereken toprakları tuzlu balık karşılığında satın almış (<i class="calibre1">Kylabras</i>).</p>
	<h3 id="toc_id_512" class="block12">Lamia. </h3>
	<p class="block6">Komedya'da adı geçen, kadın başlı, eşek bacaklı bir canavar, çocuklara korkuluk olarak gösterilirdi. Bir efsaneye göre Lamia güzel bir kızmış, Zeus ona gönül vermiş, onunla birkaç kez gelip sevişmiş, ama Lamia'nın her çocuk doğuruşunda kıskanç Hera gelir, doğan çocuğu öldürürmüş. Sonunda Lamia gidip bir mağaraya saklanmış ve çocukları yaşayan analara düşman kesilmiş. Geceleri gözüne uyku girmediği için gider, çocuklan kaçırır, yermiş. Ama Zeus ona acımış, çok şarap içtiği geceler gözlerini çıkarıp yatağının yanındaki bir kaba koyarmış, o zaman uyur ve çocukları rahat bırakırmış.</p>
	<h3 id="toc_id_513" class="block12">Lampetie.</h3>
	<p class="block6">Helios'la Neaira'nın kızı, Odysseia'da adı geçen nympha. Lampetie kız kardeşi Phaethusa ile birlikte babaları Helios'un Thrinakie adasındaki kutsal sığırlarına bekçilik etmektedirler. Odysseus'un arkadaşlarının kutsal sığırları kesip yediklerini Helios'a haber veren onlardır (Od. XII).</p>
	<h3 id="toc_id_514" class="block12">Lampsake. </h3>
	<p class="block6">Lampsakos (Lapseki) şehrine adını veren kadın. Lampsake Babrykler kralının kızıymış. Boğazlar bölgesine Yunanistan'dan gelen göçmenler günün birinde kralın bulunmadığı bir zamanda yerlilerin saldırısına uğramışlar ve Lampsake araya girmeseydi, hepsi öldürüleceklermiş. Ama kral kızı göçmenleri kurtarmış, bunun için de onlar şehri aldıktan sonra Lampsake'ye bir tanrıça gibi tapınmışlar ve şehre adını vermişlerdir.</p>
	<h3 id="toc_id_515" class="block12">Laodamas. </h3>
	<p class="block6">(1) Eteokles'in oğlu, Thebai kralı. Thebai'ye karşı Epigonlar seferine karşı koyar ve şehrini savunurken ölür (<i class="calibre1">Alkmaion</i>). Başka bir anlatıma göre Epigonlar şehri alınca Laodamas kaçar ve kuzey Yunanistan'a sığınır.</p>
	<p class="block6">(2) Antenor'un oğlu, İlyada'da adı geçen Troyalı savaşçı. Aias tarafından öldürülür.</p>
	<h3 id="toc_id_516" class="block12">Laodameia. </h3>
	<p class="block6">(1) Bellerophontes'in kızı. Homeros İlyada'da Laodameia'nın Zeus'la birleştiği ve Sarpedon'u doğurduğu söylenir (il. VI, 197 vd.):</p>
	<p class="block4"> </p>
	<p class="block21">Akıllı Zeus, koynuna girdi Laodameia 'nın. </p>
	<p class="block21">Laodameia doğurdu tanrıya denk tunç</p>
	<p class="block21">silahlı Sarpedon'u.</p>
	<p class="block4"> </p>
	<p class="block6">Başka bir geleneğe göre Sarpedon Zeus'la Europa'nın oğludur (Tab. 11). Laodameia Artemis'in oklarıyla ölmüş.</p>
	<p class="block6">(2) Akastos'un kızı, Protesilaos'un karısı Protesilaos Troya kıyılarına çıkar çıkmaz ölen Akha yiğididir. Kocası Troya seferine çıkmadan az önce evlenen Laodameia ölüm haberini alınca tanrılardan Protesilaos'u kendisine üç saat için bağışlamalarını diler. Bu dileği yerine gelir, ama eşi Hades'e indikten sonra da Laodameia canına kıyar (<i class="calibre1">Protesilaos</i>). Bir anlatıma göre Laodameia Protesilaos'un balmumundan bir heykelini yaptırmış ve onu koynuna alırmış. Babası bunun farkına varınca heykeli ateşe atmış, Laodameia da heykelin ardından atlayarak diri diri yanmış.</p>
	<h3 id="toc_id_517" class="block12">Laodike. </h3>
	<p class="block6">(1) Agamemnon'la Klytaimestra'nın kızı. İlyada'da Agamemnon'un üç kızının adı Khrysothemis, Laodike ve İphianassa diye geçer. Laodike tragedya yazarlarının sonradan Elektra diye adlandırdıkları kız olsa gerek.</p>
	<p class="block6">(2) Priamos'un kızı (Tab. 16). İlyada'da şöyle tanımlanır (il. III, 124): "<i class="calibre1">Güzellikten yana en üstünüydü Priamos'un kızları arasında</i>".</p>
	<h3 id="toc_id_518" class="block12">Laokoon. </h3>
	<p class="block6">Troyalı Antenor'un oğlu sayılan Laokoon, Thymbralı Apollon tapınağında rahiptir. Ama tanrının heykeli önünde karısıyla seviştiği için günah işlemiş ve ApoIIon'un öfkesini üstüne çekmiştir. iki oğlu vardır.</p>
	<p class="block6">İlyada'da adı geçmeyen Laokoon Vergilius'un "Aeneis" destanında Troya'nın yıkılışıyla ilgili olarak anlatılan korkunç bir maceranın kahramanıdır. Akhalar içi dolu tahta atı Troya kapılarının önüne bırakarak Tenedos adasının arkasına saklandıklarında Troyalılar poseidon tanrıya şükretmek için on bir kurban kesmek görevini Laokoon'a verirler. Laokoon kocaman bir boğayı deniz tanrıya adamak üzeredir ki dalgalardan olağanüstü büyüklükte iki yılan çıkar, bunlar babalarına yardım etmekte olan Laookon'un iki oğluna saldırırlar. Yılanlar çocukların gövdelerine sarılıp onları boğmak üzereyken Laokoon araya girer, oğullarını kurtarmaya uğraşır, ama bu kez yılanlar onu da boğumlarının arasına alırlar ve üçünü de tüyler ürpertici biçimde öldürürler. Troyalılar bu manzarayı dehşetle seyrettikten sonra, Laokoon'un Apollon'a karşı işlediği günahı bilmedikleri için, şöyle yorumlarlar: Apollon'un rahibi kapı önüne bırakılan tahta heykelin şehir içine alınmasına karşı gelmiş, giderek kargısıyla atın karnına vurmuş, oyuk olduğu sonucuna varmıştı. Denizden çıkan yılanların Laokoon'u ve çocuklarını boğması işte bu tutumun cezasıdır, heykel ise tanrıların bir armağanıdır ve şehre alınmalıdır. Casus Sinon'un da desteklediği bu görüş tutunur ve tahta at surlardan içeri alınır.</p>
	<p class="block6">Aeneis'te canlandırılan bu olay bugün Vatikan müzesinde görülen ünlü Laokoon ve oğulları heykeline konu olmuştur.</p>
	<h3 id="toc_id_519" class="block12">Laomedon.</h3>
	<p class="block6">İlos'la Eurydike'nin oğlu Laomedon Troya'nın ilk krallarındandır (Tab. 16, 17). Strymo ile evlenir ve Podarkes, yani Priamos'la Hesione'den başka birçok çocukları olur (<i class="calibre1">Hesione</i>).</p>
	<p class="block6">Tros'la İlos'un kurdukları Troya şehrine surlar yaptırmak için Apollon ve Poseidon'dan yardım gören Laomedon yemin bozmuş, güvenilmez bir kral olarak geçer efsanede. Bu günahı onun ve şehrinin başına birçok belalar getirmiştir. Bu yüzden Troya'ya düşman kesilen Poseidon olayı Apollon'a şöyle hatırlatır (il. XXI, 441 vd.):</p>
	<p class="block4"> </p>
	<p class="block21">Zeus buyurmuştu ikimize</p>
	<p class="block21">demişti, soylu Laomedon 'a yardımcı olun,</p>
	<p class="block21">belli bir karşılıkla kiralamıştı bizi bir</p>
	<p class="block21">yıllığına,</p>
	<p class="block21">iş buyuruyordu bize, efendimizdi.</p>
	<p class="block21">Bir surla çevirdim ben Troya’lıların şehrini,</p>
	<p class="block21">geniş, çok güzel bir surdu bu,</p>
	<p class="block21">şehir bir türlü ele geçemez olmuştu,</p>
	<p class="block21">sense, çok kıvrımlı İda'nın ormanlık</p>
	<p class="block21">yarlarında </p>
	<p class="block21">kaypak kaypak yürüyen, boynuzlu</p>
	<p class="block21">sığırlarını güdüyordun, </p>
	<p class="block21">ama güler yüzlü mevsimler gelip geçti, </p>
	<p class="block21">geldi yıllığı ödemenin günü, </p>
	<p class="block21">yüzsüz Laomedon vermedi karşılığını</p>
	<p class="block21">emeğimizin, </p>
	<p class="block21">meydan okudu birde utanmadan, bizi</p>
	<p class="block21">kovdu,</p>
	<p class="block21">dedi, ellerinizi, ayaklarınızı bağlayacağım, </p>
	<p class="block21">dedi, satacağım sizi uzak adalara, </p>
	<p class="block21">üstelik kulaklarımızı tunç kılıcıyla</p>
	<p class="block21">kesecekti.</p>
	<p class="block4"> </p>
	<p class="block6">Poseidon bu hakaretten duyduğu öfkeyi bir türlü unutamaz, Hesione'yi öldürecek bir deniz canavarı gönderdiği gibi, Troyalıları tutmaktan da kaçınır.</p>
	<p class="block6">Laomedon’un Hesione'yi kurtardı diye Herakles'e verdiği sözü de tutmaması onun yiğit Herakles'in elinden öldürülmesine nedendir. Laomedon'un Herakles'e söz verdiği atlar tanrı Zeus'un Ganymedes'e karşılık Tros'a armağan ettiği atlardır (<i class="calibre1">Ganymedes</i>).</p>
	<h3 id="toc_id_520" class="block12">Lapithai (Lapith'ler). </h3>
	<p class="block6">Lapith'ler, hem efsane, hem de tarihte adı geçen bir Tesalya boyudur. Kendilerinden önce bölgede oturan Pelasgları kovarak, Pindos, Pelion ve Ossa dağlarının eteklerine yerleşmişler. Ne var ki adlarına birbirinden çok uzak yerlerde, örneğin Knidos ve Rhodos'ta da rastlanır.</p>
	<p class="block6">Lapith'lerin en başta gelen soyunun atası ırmak tanrı Peneus'tur. Peneus Kreusa (ya da Philyra) ile evlenmiş, iki oğlu, bir kızı olmuş, bu kız Apollon tanrıdan gebe kalarak bir oğul doğurmuş, adı Lapithes. Bu Lapithes'in kendisi boyuna adını verir, başka başka bölgelerde şehirler kuran dört oğlu olur: <i class="calibre1">Phorbas, Periphas, Triopas ve Lesbos</i>. Bir Lapith olduğu bilinen İksion bir efsaneye göre Periphas’ın, başka birine göre de Phlegyas'ın oğludur (<i class="calibre1">İksion</i>).</p>
	<p class="block6">Lapith'lerin söz edildikleri efsanelerin başında Kentaurlarla olan çarpışmaları gelir (<i class="calibre1">Kentauroi</i>). Kalydon avında da bulunmuşlar (<i class="calibre1">Meleagros</i>), Argonaut'lar seferine katılmışlar: Theseus'un arkadaşı <i class="calibre1">Peirithoos</i>, onun oğlu <i class="calibre1">Polypoites, Mousos, Leonteus</i> vb. Lapith olarak tanınmıştır. İlyada'da adı geçen bu boy "taşkın canlı kargıcılar" diye nitelenir.</p>
	<h3 id="toc_id_521" class="block12">Lara. </h3>
	<p class="block6">Latin şairi Ovidius'a göre Lara'nın asıl adı geveze anlamına gelen "Lala"dır. Latium'un bir su perisi olan Lara İupiter'in buyruklarına karşı gelmiş, tanrı gönül verdiği İuturna'yı elde etmek için bütün nympha'lardan yardım istediği halde, Lara hem yardımdan kaçınmış, hem de baştanrının bu tutkusunu İuno'ya ve İuturna'ya açmış. Buna öfkelenen İupiter kızın dilini koparmış, kılavuz tanrı Mecurius'a da bu geveze periyi ölüler ülkesine götürmesini buyurmuş. Ama Mercurius Lara'ya yolda tutularak onu Lares tanrılara gebe bırakmış. Roma mitolojisinde Lara hem dedikodu, hem de tam sessizliği, yani ölümü simgeler.</p>
	<h3 id="toc_id_522" class="block12">Lares.</h3>
	<p class="block6">Etrüsk asıllı tanrılar. Efsaneye göre Lara ile Mercurius'tan doğmadırlar. Lares tanrılar yol ağızlarını, evlerin içini koruyan. cinlerdir. Her evde ölülerin ruhunu simgeleyen bir Lar bulundurulur ve bu aile bekçisinin heykeli kuşaktan kuşağa aktarılır. Ev Larlarından başka kamu Larları vardır, bunlar Roma halkının topluca yaşadığı yerleri korur. Larlar bir ellerinde bereket boynuzu taşıyan, kısa rubalı ve bir ayaklarının üstünde dönen delikanlılar olarak gösterilir.</p>
	<h3 id="toc_id_523" class="block12">Latinus.</h3>
	<p class="block6">İtalya'nın yerlileri Aborigenes denilen boya adını veren Latinus üstüne iki ayrı kaynaktan gelme efsaneler anlatılır. Yunan kaynaklarına göre Latinus, Odysseus'la Kirke'nin oğludur. Roma asıllı efsanelere göre de Latinlerin bu ilk kralı Faunus'un oğlu ve Lavinia'nın babasıdır. Kızı Lavinia günün birinde hiç acı çekmeden yanıp tutuşmaya başlayınca Latinus tanrı sözcüsüne bu mucizenin nedenini sorar, aldığı cevapta kızını, talibi olan Ruteller kralı Turnus'a değil de, Latin adını göklere çıkaracak bir kahramana vermesi gerektiği bildirilir. Latinus da Aeneas'ın Latium'a geldiğini görünce, Lavinia'yı ona verir. Öldükten sonra da İupiter Latiaris adıyla tanrılaştırılır (<i class="calibre1">Lavinia</i>).</p>
	<h3 id="toc_id_524" class="block12">Lavinia. </h3>
	<p class="block6">Kral Latinus'un kızı. Aeneas Latium'a gelmeden önce Lavinia Rutullar kralı Turnus'a nişanlıdır, ama dedesi Faunus onun evlenmesine engel olur, kızı dışardan gelecek bir yabancıya, Latinlerin egemenliğini dünyaya yayacak olan bir kahramana vermek gerektiğini bildirir. Bir süre sonra İtalya'ya ayak basan Aeneas'ı kral Latinus iyi karşılayıp kendisine damat olacak adamın bu olduğu kanısına varır ve Lavinia'yı Aeneas'a verir. Ama Troya soyundan bütün kişilere düşman kesilen tanrıça İuno Lavinia'nın anasının Turnus'la birlik olup bu evlenmeye karşı koymasını sağlar. Aeneas Turnus'la teke tek savaşa girer, kazanır ve Lavinia ile evlenir (<i class="calibre1">Latinus, Aenas</i>).</p>
	<h3 id="toc_id_525" class="block12">Leandros. </h3>
	<p class="block6">Bkz. Hero.</p>
	<h3 id="toc_id_526" class="block12">Leda.</h3>
	<p class="block6">Leda'nın anası, babası üstüne kaynaklar birbirini tutmaz, genellikle Aitolia kralı Thestios'un kızı olduğu kabul edilir. Lakedaimon'dan kovulan Tyndareos Aitolia 'ya sığınınca Thestios ona kızını verir. Sonra da Tyndareos Herakles'in yardımıyla Sparta tahtını gene ele geçirir ve Leda ile birlikte oraya yerleşirler.</p>
	<p class="block6">Leda'nın çocukları Helene ve Klytaimestra, Kastor'la Polydeukes'tir (Tab. 12). Efsaneye göre Zeus tanrı Leda'ya âşık olmuş ve bir kuğu kuşu biçiminde ona yanaşmış, Leda da bir yumurta yumurtlamış, yumurtadan iki ikiz çocuk çıkmış: Zeus'un dölleri olan Helene ile Kastor ve Tyndareos'un çocukları olan Klytaimestra ile Polydeukes.</p>
	<p class="block6">Başka bir efsaneye göre, tanrısal yumurtayı yumurtlayan Leda değil, öç tanrıçası Nemesis'tir. Zeus Nemesis'e tutkunmuş, ama tanrıça onu istemezmiş, tanrıdan kurtulmak için bir kaz biçimine girmiş, ossaat tanrı bir kuğu kuşu olup ona yanaşmış. Nemesis'in yumurtladığı yumurtayı da Leda alıp saklamış. Bu yumurtadan yalnız Helene doğmuş. Çok güzel bir kız olduğu için Leda onu öbür çocuklarıyla birlikte kendi kızıymış gibi büyütmüş (<i class="calibre1">Helene, Klytaimestra, Dioskurlar</i>).</p>
	<h3 id="toc_id_527" class="block12">Lesbos.</h3>
	<p class="block6">Lapithes'in oğlu, Midilli adasına adını veren kahraman. Bir tanrı buyruğuna uyarak Yunanistan'dan ayrılıp Midilli'ye göçer, oradaki kralın kızı Methymna ile evlenir. Kendisi kral olup adaya adını verdiği gibi karısının adı da adanın büyük şehirlerinden birine verilmiştir (<i class="calibre1">Lapithai</i>).</p>
	<h3 id="toc_id_528" class="block12">Lethe. </h3>
	<p class="block6">Unutmak anlamına gelen bir fiilden türemiş olan Lethe sözcüğü allegorik bir tanrıçanın adıdır. Hesiodos'a göre Lethe kavga tanrıçası Eris'in kızı ve Gece'nin torunudur. Lethe Hades ülkesinde bir pınar olmuştur, suyunu içen ruhlar geçmiş hayatlarını ve çektikleri acıları unutup öyle girerler ölüler dünyasına. "Devlet" adlı eserinin sonunda ruh göçümünü anlatan Platon Lethe'yi şöyle tanımlar (Dev. X, 621a): "<i class="calibre1">Ruhlar boğucu, korkunç bir sıcağın altında Lethe ovasına gitmişler; ne ağaç, ne ot varmış bu ovada. Akşam olunca Ameles (kaygısızlık anlamına gelir) ırmağın kıyısında konaklamışlar. Bu ırmağın suyu hiçbir kap içinde durmazmış; oysa herkes de bu sudan biraz içmek zorundaymış. Bazı ruhlar ölçüyü kaçırıp fazla içermiş, içer içmez de, her şeyi unuturmuş</i>". Platon ve neo-platonculugun etkisiyle Lethe unutmayı simgeleyen bir ırmak ve sonra da soyut bir kavram haline gelmiştir.</p>
	<h3 id="toc_id_529" class="block12">Leto.</h3>
	<p class="block6">Titanlardan Koios'la Phoibe'nin kızı Leto, baştanrı Zeus'la birleşerek Apollon'la Artemis'in anası olur (Tab. 5).</p>
	<p class="block6">Bir Anadolu tanrıçası olduğu adından, efsanesinden ve tapınağının yerleşme yerlerinden belli olan Leto konusunda Apollon, Artemis ve Kybele maddelerine bakılması.</p>
	<h3 id="toc_id_530" class="block12">Leukippos. </h3>
	<p class="block6">Lykialı bir delikanlı. Serüveni ilkçağın aşk romanlarından birine konu olmuştur. Leukippos, Bellerophontes'in torunlarından olan Ksanthios'un oğludur. Lykia'da üstün bir savaşçı olarak tanınır, ama tanrıça Aphrodite'nin öfkesine uğrayarak kendi kız kardeşine gönül verir. Tutkusu gün geçtikçe artar, onu yenemeyeceğini anlayınca, anasına derdini açar ve ondan yardım ister, yoksa kılıcıyla kendini öldüreceğini söyler. Anası iki kardeşin gizlice sevişmesini sağlar, ama günün birinde Ksanthios'a birisi kızının bir yabancıyla yattığını ihbar eder. Ksanthios gece kızının odasına girer, kız saklanır, baba da onu kızının âşığı sanarak kılıcıyla vurur, kız acı bir çığlık atarak düşer, bu sırada Leukippos da saldıranın babası olduğunu anlamayarak onu öldürür. Bu korkunç hikâye sonucunda Leukippos Lykia'dan ayrılmak zorunda kalır, Girit'e geçip orada bir koloni kurar, ama oradan da kovulup Anadolu'ya döner, Miletos bölgesinde bir şehir kurar. Maiandros (Menderes) kıyısındaki Magnesia (Manias) şehri kralının kızı bu Leukippos'a gönül vererek yurdunu onun emrindeki düşmana teslim etmiş.</p>
	<h3 id="toc_id_531" class="block12">Leukothea. </h3>
	<p class="block16">Bkz. İno.</p>
	<h3 id="toc_id_532" class="block12">Liber. </h3>
	<p class="block6">Orta İtalya'nın eski bir tanrısı Liber, dişisi Libera ile birlikte bağ, bahçe ve tarlaların bereketini sağladıklarından Yunan tanrılarından Bacchus ve Ceres'le bir tutulmuşlardır.</p>
	<h3 id="toc_id_533" class="block12">Libya.</h3>
	<p class="block6">Kuzey Afrika'ya adını veren nympha. Epaphos'un kızı olan Libya, İo'nun torunu olur (Tab. 10). Büyükannesi İo nasıl Zeus tanrıyla birleşmişse, kendisi de Poseidon'la birleşir ve Agenor'la Belos diye Fenike ile Mısır'ın efsanelik kurucularını doğurur. Libya, Agenor yoluyla Kadmos'la Europe'nin ninesi olur (<i class="calibre1">Agenor, Belos, Europe</i>).</p>
	<h3 id="toc_id_534" class="block12">Likhas.</h3>
	<p class="block6">Herakles'in arkadaşı ve habercisi. Yiğit onu Deianeira'dan yeni bir gömlek almaya gönderir ve kansının yolladığı sihirli Gömlegi sırtına geçirip yanmaya başlayınca bütün suçu Likhas'tan bilir. Korkunç bir öfke içinde ağaçları köklerinden söken, sunakları deviren ve avaz avaz bağıran Herakles Likhas'ı ayağından tutup denize fırlatır. Bahtsız adam da Euboia yakınında denize düşüp oradaki Likhades adalarına adını verir (<i class="calibre1">Herakles</i>).</p>
	<h3 id="toc_id_535" class="block12">Linos.</h3>
	<p class="block6">Linos efsanesi bir çeşit ağıt yakma törenine bir kaynak bulmak amacıyla uydurulmuş olsa gerek.</p>
	<p class="block6">(1) Argos'ta anlatılan efsane şöyledir: Linos, kral kızı Psamathe'nin Apollon'dan gebe kalarak doğurduğu bir çocuktu; kız babasından korktuğu için bebeğini dağa bırakır, köpekler gelir, Linos'u parçalarlar. Psamathe de yasını ağıtlarla dile getirir. Babası işin farkına vararak kızını öldürür. Apollon tanrı da bu korkunç olayın cezası olarak Argos bölgesine veba salar. Argoslular Delphoi bilicisinden aldıkları öğüt üzerine Linos ve Psamathe adına bir yas töreni düzenlerler, veba da böylece sona erer. Linos törenlerinde ağıtlar okunur, yolda rastlanan köpekler öldürülürdü.</p>
	<p class="block6">(2) Boiotia'da anlatılan Linos efsanesi biraz değişiktir: Linos Musaların birinin çocuğudur. Müzikte usta olduğu için Herakles'i yetiştirmekle görevlendirilmiş, ama kulağı olmayan yiğit hocasından azar işittiği bir gün öfkelenerek onu öldürmüş. Daha başka bir anlatıma göre Linos ağıt söylemekte o kadar ustaymış ki, Apollon'la boy ölçüşecek olmuş da tanrı onu ölümle cezalandırmış.</p>
	<h3 id="toc_id_536" class="block12">Litai. </h3>
	<p class="block16">Bkz. Yalvarılar.</p>
	<h3 id="toc_id_537" class="block12">Lityerses.</h3>
	<p class="block6">Phrygia kralı Midas'ın oğlu. Ekin biçmede onun üstüne yokmuş ve babasının kral olduğu bölgeye kim gelse onu yarışmaya çağırır, istemese de onu döve döve çalışmaya zorlarmış. Eli çok çabuk olduğundan hasımlarının hepsini yener, kafalarını keser, bedenlerini de ekin demetleri arasına baglarmış. Herakles, Lydia kraliçesi Omphale'nin yanında bulunduğu sırada Lityerses'le boy ölçüşmeye gelmiş. Zorbanın meydan okumasına hiç aldırmadan onu güzel bir türküyle uyutmuş ve kafasını kesmiş.</p>
	<p class="block6">Phrygialılar ekin biçerken Lityerses'in serüvenini dile getiren bir türkü söylerlermiş. Lityerse adlı bir türküde bu biçicinin ustalığı övülürmüş.</p>
	<h3 id="toc_id_538" class="block12">Lotophagoi (Lotosyiyenler).</h3>
	<p class="block6">Odysseia'da sözü geçen efsanelik boy. Troya'dan ayrıldıktan sonra Trakya kıyılarına uğrayan Odysseus'un gemileri, oradan yelken açınca korkunç bir poyraz fırtınasına tutulurlar ve on gün denizde çalkandıktan sonra Lotosyiyenlerin ülkesine varırlar. Bu ülkenin kuzey Afrika'nın Trablusgarp kıyılarının karşısında Cerba adası olduğu öteden beri bilginlerce kabul edilir. Odysseus bu eşsiz serüveni şöyle anlatır (Od. IX, 82 vd.):</p>
	<p class="block4"> </p>
	<p class="block21">Tam dokuz gün ölüm rüzgârları balıklı</p>
	<p class="block21">denizde çalkaladı bizi </p>
	<p class="block21">sonunda Lotosyiyenlerin toprağına vardık</p>
	<p class="block21">onuncu günü, </p>
	<p class="block21">bir bu çiçeği yer buranın halkı, </p>
	<p class="block21">orada karaya çıktık ve biz gittik su almaya, </p>
	<p class="block21">arkadaşlar da çabucak hazır etti akşam</p>
	<p class="block21">yemeğini, </p>
	<p class="block21">oturup doyurduk karnımızı tez giden</p>
	<p class="block21">gemilerin dibinde. </p>
	<p class="block21">Yiyip içtikten sonra doyasıya, </p>
	<p class="block21">yolladım arkadaşları, dedim gidin bakın, </p>
	<p class="block21">ekmek yiyen hangi insanların toprağına</p>
	<p class="block21">ayak basmışız. </p>
	<p class="block21">Seçtim iki kişi, kattım yanlarına bir de</p>
	<p class="block21">haberci.</p>
	<p class="block21">Gittiler ossaat buluştular lotos yiyen</p>
	<p class="block21">adamlarla, </p>
	<p class="block21">bizim dostlara hiçbir kötülük düşünmedi</p>
	<p class="block21">ora halkı,</p>
	<p class="block21">lotos bile verdiler onlara yesinler diye, </p>
	<p class="block21">bizimkilerden kiniyediyse lotosun bal gibi</p>
	<p class="block21">yemişini,</p>
	<p class="block21">kendinden geçti ve dönmeyi istemedi bir</p>
	<p class="block21">daha gemiye. </p>
	<p class="block21">Orada kalıp lotos yemekten başka şey</p>
	<p class="block21">düşünmediler, </p>
	<p class="block21">akıllarını çelmişti bu yemiş, unutturmuştu</p>
	<p class="block21">sılayı</p>
	<p class="block21">Ama bakmadım gözlerinin yaşına,</p>
	<p class="block21">sürükledim gemiye onları, </p>
	<p class="block21">teknede, kürekçi sıraları altına çektim,</p>
	<p class="block21">vurdum zincire</p>
	<p class="block21">Sonra buyurdum öbür sevgili yoldaşlarıma, </p>
	<p class="block21">haydi, dedim, binin tez giden gemilere</p>
	<p class="block21">çabuk,</p>
	<p class="block21">korktum, biri lotos yer, sılayı unutuverir</p>
	<p class="block21">diye.</p>
	<p class="block21">onlar da hemen bindiler ve oturdular</p>
	<p class="block21">sıralarına, </p>
	<p class="block21">küreklere sarılıp köpürttüler kırçıl denizi.</p>
	<p class="block4"> </p>
	<h3 id="toc_id_539" class="block12">Lucifer. </h3>
	<p class="block6">Sabah yıldızı Phosphoros'un Latince adı (<i class="calibre1">Phosphoros</i>). Hıristiyan edebiyatında şeytanın bir adı.</p>
	<h3 id="toc_id_540" class="block12">Luna. </h3>
	<p class="block6">Adı ay anlamına gelen bir roma tanrıçası. Aventinus tepesinde bir tapınağı vardı, ama hiçbir efsanesi olmadığı gibi zamanla Diana tanrıçayla bir tutulmuş Luna adı da şiirde Yunanca Selene'yi çevirmeye yaramıştır.</p>
	<h3 id="toc_id_541" class="block12">Lupercus. </h3>
	<p class="block6">Çobanların ve sürülerin kurtlara karşı koruyucusu sayılan eski bir İtalya tanrısı. Sonradan Faunus'la bir tutulmuş ve adı Faunus Lupercus olmuştur. Yunan din ve tanrılarının etkisiyle Lupercus Pan'a da benzetilmiştir. Her yıl 15 şubatta kutlanan Lupercalia bayramı bir bahar ve bereket şenliğidir: Çıplak Lupercus rahipleri alay halinde Palatinus tepesini dolaşırlar ve kurban ettikleri bir keçinin derisiyle yapılmış kamçılarla yolda rastladıkları kadınları döverlerdi. Böylece dövülen kadınların kısırlıktan kurtulup doğurgan olacaklarına inanılırdı.</p>
	<h3 id="toc_id_542" class="block12">Lydos. </h3>
	<p class="block6">Lydia'lılara adını veren kurucu kahraman. Tarihçi Herodotos'a göre Lydos Atys'in oğlu, Atys de Manes'in oğludur. Manes ise tanrı Zeus'la Okeanos kızı Kallirhoe'den doğmadır. Lydos'un Tyrrhenos adlı bir de kardeşi vardır. Lydos nasıl Lydia'lılara isim babası olmuşsa, Tyrrhenos da Tyrrhenoi, yani Etrüsklere adını vermiştir. Bu akrabalıktan anlaşılıyor ki, efsane de Etrüsklerin Anadolulu kaynaktan olduklarını kanıtlamaktadır.</p>
	<h3 id="toc_id_543" class="block12">Lykaon.</h3>
	<p class="block6">(1) Priamos'la Laothoe'nin oğlu, Polydoros'un kardeşi. Kaderi onunki kadar acıdır. Patroklos öldükten sonra, Akhilleus savaşa katıldığı zaman, Skamandros kıyısında öldürüp öldürüp ırmağa attığı kurbanlardan biri de Lykaon'dur (İl. XXI, 34-135),</p>
	<p class="block6">(2) Pelasgos'un oğlu. Arkadya kralı Lykaon elli oğul babasıymış, ama tanrı saygısı, tanrı korkusu yokmuş ne kendinde, ne oğullarında. Zeus onları denemek istemiş bir gün: Yoksul bir köylü kılığına girerek Lykaon'un sarayına konuk olmuş, kral da bu adamın bir tanrı olup olmadığını anlamak için insan etinden yemekler çıkarmış karşısına. Baştanrı büyük bir öfkeye kapılarak masayı devirmiş ve şimşekler çakarak Lykaon'un oğullarını yıldırımla çarpmış, yalnız birini sağ bırakmış, Lykaon'un kendisini de bir kurt haline getirdikten sonra sağ kalan oğlunu tahta çıkarmış. Bu efsane Arkadya bölgesinde Lykialı Zeus'un adına kutlanan törenlerde insan kurbanlarının nedenini açıklamaya yaramaktadır.</p>
	<p class="block6">(3) Pandaros'un babası. Troas bölgesine yerleşmiş Lykialı (<i class="calibre1">Pandaros, Karkabos</i>).</p>
	<h3 id="toc_id_544" class="block12">Lykomedes.</h3>
	<p class="block6">Skyros adasının kralı. Thetis oğlu Akhilleus'un Troya savaşına katılmasını önlemek için onu Lykomedes'in sarayına göndermiş, kralın kızları arasına saklamıştı (<i class="calibre1">Akhilleus</i>).</p>
	<p class="block6">Lykomedes Theseis efsanesinde de rol oynar: Atinalı yiğit kendi ülkesinde tutunamayınca Skyros adasına gider, akrabalık bağlarıyla bağlı olduğu Lykomedes'in yanına sığınır. Lykomedes de Theseus kendi krallığını ele geçirir korkusuyla onu bir kayalığın üstüne götürür ve uçurumdan aşağı atar (<i class="calibre1">Theseus</i>).</p>
	<h3 id="toc_id_545" class="block12">Lykos.</h3>
	<p class="block6">(1) Kadmos soyundan olan Thebai kralı. Antiope'nin amcası. Lykos, karısı Dirke ile Antiope'ye eziyet ederler. Antiope'nin de Zeus'tan olan İkizleri Amphion ve Zethos analarının öcünü almak için Lykos'u öldürürler (<i class="calibre1">Antiope, Amphion</i>).</p>
	<p class="block6">(2) Argonautlar efsanesinde adı geçen Maryandyn'ler kralı. Lykos Argonautları batı Ege kıyılarında bulunan ülkesine vardıklarında iyi karşılar, konuklar ve ölen İdmon'la Tiphys'i gömmelerine yardım eder, giderek kendi oğlunu ölen dümencinin yerini tutmak üzere yanlarına verir. Argonautların Amykos'u öldürmeleri bu zorbanın düşmanı olan Lykos'un çok hoşuna gitmişti (<i class="calibre1">Argonautlar</i>).</p>
	<h3 id="toc_id_546" class="block12">Lykurgos.</h3>
	<p class="block6">Trakya kralı Lykurgos'tan İlyada'da söz edilmektedir. Savaş sırasında Akha yiğidi Diomedes karşısında Bellerophontes'in torunu Lykialı yiğit Galukos'u görünce bir tanrı sanır onu ve tanrıya karşı savaşmanın sakıncalarına örnek olarak Lykurgos'un serüvenini anlatır (İl. VI, 130 vd.):</p>
	<p class="block4"> </p>
	<p class="block21">Dryas’ın oğlu güçlü Lykurgos bile </p>
	<p class="block21">onlarla kavgaya tutuşunca yaşamadı. </p>
	<p class="block21">O bir gün, kutsal Nysa dağında </p>
	<p class="block21">kovalamaya kalkıştı Dionysos 'un</p>
	<p class="block21">sütninelerini, </p>
	<p class="block21">dayak yediler yiğit öldüren Lykurgos'un</p>
	<p class="block21">üvendiresiyle, </p>
	<p class="block21">o vakit Dionysos'un ödü koptu, </p>
	<p class="block21">denizin dalgalarına attı kendini, </p>
	<p class="block21">Lykurgos 'un homurtusundan bir titreme</p>
	<p class="block21">almıştı Dionysos 'u, </p>
	<p class="block21">Thetis de hemen çekti onu içine. </p>
	<p class="block21">Rahat yaşayan tanrılar kızdılar o zaman. </p>
	<p class="block21">Kronos'un oğlu kör etti Lykurgos'u, </p>
	<p class="block21">üstelik çok da yaşamadı o, </p>
	<p class="block21">ölümsüzlerden tiksindirmişti kendini.</p>
	<p class="block4"> </p>
	<p class="block6">Dionysos'la ilgili birçok efsaneler şarap tanrının ve kültünün benimsenmesine karşı gösterilen tepkileri dile getirir (<i class="calibre1">Pentheus</i>). Anadolu'dan geldiği açıkça belli olan bu kült özellikle kuzey Yunanistan'a yerleşmekte güçlük çekmiş olsa gerek. Tragedya yazarlarının biraz değişik motiflerle ele aldıkları Lukurgos efsanesi bu gerçeği dile getirmektedir.</p>
	<h3 id="toc_id_547" class="block12">Lynkeus.</h3>
	<p class="block6">Elli Aigyptosoğullarından biri. Danaos kızı Hypermestra'nın kocası. Babalarının buyruğu üzerine Danaos kızları gerdeğe girdikleri gece kocalarını hançerledikleri halde, yalnız Hypermestra Lynkeus'u öldürmez. Hypermestra'nın kocasını esirgemesinin nedeni çeşitli yorumlara uğramıştır: Kimine göre Hypermestra Lynkeus'a tutulmuş, kimine göre de adam öldürmeyi başaramadığı ve Lynkeus kızlığına saygı gösterdiği için ona kıyamamıştır. Danaos kızı Hypermestra'yı baba sözü dinlemedi diye mahkemeye vermiş, ama Aphrodite'nin yardımıyla kız kurtulmuş, Lynkeus'la evlenmiş ve Abas'ı doğurmuştur (<i class="calibre1">Hypermestra, Danaos Kızları</i>).</p>
	<p class="block4"> </p>
	<h1 class="block11" id="id_M"><span class="text1"></span><span class="text2">M</span><span class="text1"></span></h1>
	<h3 id="toc_id_548" class="block12">Maia. </h3>
	<p class="block6">Atlas'la Pleione'nin kızı. Pleiad yıldızlarından biri (Tab. 7). Maia, Arkadya'nın Kyllene dağında tanrı Zeus'la birleşerek Hermes'i doğurmuştur (<i class="calibre1">Pleiadlar, Hermes</i>). Maia, Zeus'la Kallisto'dan doğma Arkas'a sütninelik ettiği için Hera'nın hışmına uğramış ve ancak yıldız olarak göğe çıktıktan sonra rahat etmiştir (<i class="calibre1">Arkas</i>).</p>
	<p class="block6">Roma'da Maia adlı eski bir tanrıçaya tapınırlardı, bu tanrıça sonraları Yunan dininin etkisi altında Hermes'in anası Maia ile bir tutulmuş ve mayıs ayı kendisine adanmıştır.</p>
	<h3 id="toc_id_549" class="block12">Maiandros. </h3>
	<p class="block6">Maiandros, yani Büyük Menderes ilkçağ yazınında en çok adı geçen ırmaklardan biridir. Bütün büyük su yolları gibi Maiandros da Okeanos'la Tethys'in oğlu sayılır. Bu ırmak tanrının birçok kız ve erkek çocukları olmuş derlerdi: Samos (Sisam) adasına adını veren <i class="calibre1">Samia</i>, Kaunos'la Byblis'in anaları olan <i class="calibre1">Kyane</i>, Kallirhoe ve kendisi gibi bir ırmak olan <i class="calibre1">Marsyas</i> ve <i class="calibre1">Babys</i> (<i class="calibre1">Marsyas, Byblis</i>).</p>
	<p class="block6">Maiandros'un adı ilkçağdan bu yana özel ad olmaktan çıkmış, kıvrıntılı akışı dolayısıyla ırmağın adı ırmak, yol kıvrıntısı ya da mimaride yılankavi motifler, dilde dolambaçlı konuşmalar için kullanıla gelmiştir.</p>
	<p class="block6">Menderes ırmağının miller taşıyarak, eski zamanlarda denize açılan limanlar olan birçok şehri toprak altında boğduğu bilinmektedir. Bugün bile göz göre göre izlenebilen bu süreç ilkçağdan beri Ege şehirlerinin başlıca bir derdi sayılmaktaydı. Tarihsel çağlarda da bir tanrı bilinen ve tanrı gibi tapınılan Menderes'e karşı Milet halkının ayaklandığı ve tarlalarını bataklık, limanlarını da ova haline getiren bu insafsız tanrıya karşı dava açtığı anlatılır. Davaya bakan yargıç suçlamayı yerinde görmüş ve tanrıyı Miletlilere ceza ödemeye mahkûm etmiş. Irmak tanrının tapınağında para çok bol olduğu için bu cezayı rahipleri tanrı adına kolaylıkla ödemişler, ama koca ırmak limanları millerle boğmayı gene de sürdürmüş.</p>
	<h3 id="toc_id_550" class="block12">Mainad'lar. </h3>
	<p class="block6">Mainas sözcüğü aslında Yunanca "mainomai" fiilinden türemiş bir sıfattır. Tanrı etkisiyle kendinden geçen, coşup taşan ve doğaya, tanrıya karışarak öbür insanlarca çıldırmış gibi görünen bir kişi, özellikle bir kadın için kullanılır. Mainas, çoğulu Mainades, Dionysos alayını meydana getiren Bakkhaların başka bir adıdır (<i class="calibre1">Bakkhalar</i>).</p>
	<h3 id="toc_id_551" class="block12">Maion.</h3>
	<p class="block6">İlyada'da Lydia bölgesinin adı iki yerde Maionia (Meionie) diye geçer, kendinden sonraki şairler de Homeros'a Maionides demektedirler. Bu soyadı büyük ozanın Maion adında bir atası olduğunu mu, yoksa sadece Maionia yani İzmir'i de içine alan Ege kıyıkarında doğduğunu mu belirler? Geç uydurulmuş efsanelere göre Maion diye bir kişi vardır, Homeros'u doğurduğu söylenen su perisi Kritheis'le evlidir, ya da onun babası, yani Homeros'un dedesi, başka bir söylentiye göre de manevi babasıdır. Bütün bu varsayımlar yersiz, Maionides soyadı da Homeros'un doğup büyüdüğü bölgeye atıf olsa gerek.</p>
	<h3 id="toc_id_552" class="block12">Makar. </h3>
	<p class="block6">İlyada'da adı geçen Lesbos kralı. Kimliği üstüne kaynaklar birbirini tutmaz: Kimine göre Makar, tanrı Helios'un oğlu, kimine göre de Zeus'un soyundandır. Tufan'dan sonra bir İonyalı göçmen kafilesiyle Lesbos'a gelip yerleşmiş ve o zamanları boş olan komşu adaları da birer oturma yerine çevirmiş. Sonradan Lapithes'in oğlu Lesbos da Midilli'ye göçünce Makar'la Lesbos iyi geçinerek adalarda ortak egemenlik kurmuşlar. Makar'ın iki kızı varmış: Methymna ile Mytilene. Methymna Lesbos'la evlenmiş, adanın bir kentine adını verdiği gibi, kız kardeşi Mytilene de sonradan başkent olacak şehri adlandırmış.</p>
	<h3 id="toc_id_553" class="block12">Makhaon. </h3>
	<p class="block6">Asklepios tanrının oğlu, kardeşi Podaleiros'la birlikte (<i class="calibre1">Podaleiros</i>) Troya savaşına Tesalya kentlerinden gelme otuz gemiyle katılır ve hekim olarak çok yararlık gösterir. Menelaos vurulduğu zaman, Makhaon hemen yardıma koşar (İl. IV, 211 vd.):</p>
	<p class="block4"> </p>
	<p class="block21">Tekmil yiğitler sarmıştı Menelaos 'u. </p>
	<p class="block21">Tanrıya denk hekim durdu ortalarında, </p>
	<p class="block21">sımsıkı kemerden çekip çıkardı oku, </p>
	<p class="block21">kırıldı okun sivrileri çekilirken dışarı doğru. </p>
	<p class="block21">Çözdü ışıldayan kemeri, altından da kuşağı, </p>
	<p class="block21">kuyumcuların işlediği karınlığı çözdü sonra. </p>
	<p class="block21">Kara okun yarasını görünce emdi kanı,</p>
	<p class="block21">acı dindiren ilaçları ustaca serpti üstüne. </p>
	<p class="block21">Bir zamanlar Kheiron vermişti babasına o</p>
	<p class="block21">ilaçları.</p>
	<p class="block4"> </p>
	<p class="block6">Savaş sırasında Makhaon Paris'in bir okuyla yaralanınca, Akhaları bir telaştır alır, "bir sürü insana bedel olan" bu hekimi Nestor arabasına bindirip kendi barakasına götürür ve tutsağı Hekamede'ye baktırır. Troya ordusunda ünlü bir hekim olarak geçinen Makhaon daha çok cerrah olarak iş görür, kardeşi Podaleiros ise tedavi ile uğraşır. Makhaon Telephos'un ve özellikle Philoktetes'in yaralarını iyileştirmiş olmakla ün salmıştı (<i class="calibre1">Telephos, Philoktetes</i>).</p>
	<h3 id="toc_id_554" class="block12">Manto. </h3>
	<p class="block6">Adı kehanet, falcılık anlamına gelen Manto, ünlü bilici Teiresias'ın kızı sayılır. Babası gibi geleceği görme yetisine sahiptir. Epigonlar Thebai'yi aldıktan sonra, kâhin Teiresias Delphoi'ye gitmek üzere yola koyulur. Kör olduğu için kızı Manto'ya dayanarak yürür, ama yolda öldükten sonra, Manto tek başına Apollon tapınağına varır. Manto kendini tanrıya adar ve yıllarca Sibylla olarak görev yapar. Tanrı günün birinde ona Ege kıyılarına gidip orada bir tapınak kurmasını buyurur: Manto Klaros'u kurar. Argoslu Rhakios'la evlenip Mopsos'u doğurması çeşitli yorumlarla anlatılır: Birine göre Manto Apollon tanrıdan gebe kaldıktan sonra tapınaktan çıkarken Rhakios'a rastlar ve tanrının ona seçtiği bu ölümlü kocayla birlikte Klaros'a gidip tapınak kurar. Başka bir anlatıma göre Manto yalnız başına gider Klaros'a, yolda korsanlar tarafından kaçırılır, Rhakios adlı reisleriyle evlenir ve Mopsos'u doğurur. Klaros'ta Manto'nun kurduğu tapınağa oğlu Mopsos başrahip ve bilici olur (<i class="calibre1">Mopsos</i>).</p>
	<p class="block6">Manto efsanesi belli bir amaçla uydurulmuş bir efsaneye benzer. Anlaşıldığına göre, Anadolu'da bulunan Apollon tapınakları ve kehanet merkezleri Yunanistan'dakilerden hem daha eski, hem daha üstündü. Mopsos'la Kalkhas efsanesi de bu üstünlüğü açığa vurur. Ama Yunanistan bu gerçeği tersine çevirmek için bazı çarelere başvurmuş, Anadolu merkezlerinin Yunanistan'dan gelme efsaneler uydurmuştur. Ege'nin en ünlü kehanet merkezlerinden olan Klaros'un Thebaili Teiresias'ın kızı ve adından uydurma bir kişi olduğu anlaşılan bu çeşit amaçlı efsanelerden biridir (<i class="calibre1">Apollon</i>).</p>
	<h3 id="toc_id_555" class="block12">Maron. </h3>
	<p class="block6">Odysseia'da anlatıldığına göre Maron Odysseus'un ilk uğrağı olan Trakya'nın İsmaros şehrinde Apollon rahibidir. Odysseus bu kenti yağma ederken Maron'u korur ve sayar, rahip de bunun karşılığında ona birçok armağanlar ve bal gibi tatlı bir kırmızı şarap verir. Odysseus bu şarapla Tepegöz Polyphemos'u sarhoş ederek tek gözünü çıkarır, böylece elinden kurtulur. Homeros Maron'un şarabını şöyle tanımlar (Od. IX, 202 vd.):</p>
	<p class="block4"> </p>
	<p class="block21">Yedi talant verdiydi, iyi işlenmiş altından, </p>
	<p class="block21">baştan başa gümüş bir sağrak verdiydi, </p>
	<p class="block21">ve on iki testi şarap eklediydi bunlara, </p>
	<p class="block21">tatlı, su katılmamış, tanrısal bir içkiydi bu. </p>
	<p class="block21">Bu bal gibi tatlı kırmızı şarabı içeceğin vakit </p>
	<p class="block21">karıştır bir sağrak dolusunu yirmi ölçü</p>
	<p class="block21">suyla,</p>
	<p class="block21">yükselir bir de bakarsın sağraktan bir tatlı</p>
	<p class="block21">koku,</p>
	<p class="block21">öyle bir tannsal koku yükselir ki, gel de</p>
	<p class="block21">içme.</p>
	<p class="block4"> </p>
	<p class="block6">(<i class="calibre1">Odysseus, Potyphemos</i>).</p>
	<p class="block6">Tragedya yazarlarına göre Maron Dionysos tanrının torunu, ya da oğludur, Silenos'la yoldaşlık eder ve onun gibi çok içer. Kimi yazarlar onu eli, ayağı titreyen, ama şarap içti mi bütün gücünü bulan bir ihtiyar olarak tanımlarlar. Roma'da Maron'u ayyaş diye simgeleyen bir çeşme vardı.</p>
	<h3 id="toc_id_556" class="block12">Marpessa. </h3>
	<p class="block6">Euenos'un kızı, İdas'ın karısı. Kendisine âşık olan tanrı Apollon'la kocası arasında İdas'ı seçer (<i class="calibre1">İdas</i>).</p>
	<h3 id="toc_id_557" class="block12">Mars. </h3>
	<p class="block6">Mars, Yunan tanrısı Ares'in Roma dinindeki karşılığıdır. Efsaneleri de Ares'in efsanelerini yansıtır, örneğin Latin şairi Lucretius'un "Doğa Üstüne" adlı eserinin başına koyduğu Venüs'la Mars'ın aşkı öyküsü doğrudan doğruya Homeros'tan alınmadır. Mars Roma’nın savaş tanrısıdır ve savaş tanrısı olarak saygı ve tapkı görür, ama yerli bir İtalya tanrısı olarak savaşçı niteliğinden başka bir nitelik taşıdığı da görülür. Yılın ilk ayı sayılan mart ayı hem adını taşır, hem de kendisine adanmıştır. Bu ay içinde şerefine kullanan bayramlarsa birer bahar bayramıdır ve tanrı burada toprak bereketim simgeler. Ne var ki mart ayında savaş mevsimi de başladığı için Romalıların iki kavramı bir araya getirdikleri, bu tanrıyla hem doğanın yeniden doğuşunu, hem de insanda yeni yeni karşı koyma güçlerinin belirdiğini simgelemek istedikleri sanılabilir. Mars ayrıca savaşçı gençliğin de tanrısıdır. Kurt kendisine adanmış bir hayvandır, Romulus'la Remus'u emziren dişi kurdu da bu göreve Mars tanrı gönderdiğinden Roma halkının atası sayılır.</p>
	<h3 id="toc_id_558" class="block12">Marsyas. </h3>
	<p class="block6">Marsyas efsanesi Anadolu'ya özgüdür ve asıl anlamı ancak içinde oluştuğu dekor göz önünde tutulursa anlaşılabilir. Aydın'dan Muğla'ya gidildiğinde Çine ile Yatağan arasında Gökbel denilen bir yer vardır, manzarası akıllara durgunluk veren bir yer: Yol orada 30 kilometrelik bir arayı 380° viraj yaparak alır, gökten düşmüş meteortaşlarına benzer kapkara, korkunç biçimlerle üst üste yığılı kayalar arasında yılan gibi sürüne sürüne, bin bir dönemeç yapa yapa ilerler. Kendinizi bu dünyada değil, göklerin sarsıntısıyla yeryüzüne düşmüş bir gezegende sanırsınız. Göz alabildiğine ne bir ağaç, ne bir ot, ardı ardına dağlar, kayalar, taş yığınları, öyle baş döndürücü, tüyler ürpertici bir çevre ki, her dönemeçte bir cin, bir şeytan, tarih öncesi çağlardan kalma bir sürüngenle karşılaşacağınıza inanırsınız ve korkudan soluğunuz kesilir. Bu doğa dışı karaltı içinde uzaktan bir şırıltı duyar gibi olursunuz, yaklaşır, bakarsınız ki bir yarın dibinde bir yeşillik kümesi, püfür püfür esen kavaklar, yer yer pembe zakkumlar ve yemyeşil bir su. Ne o? Bir ırmak, Çine çayı, ilkçağın Marsyas'ı kavalını öttürüyor tatlı tatlı, acı acı, çünkü bu kavalcınınki kadar korkunç bir alın yazısı olmamış başka hiçbir kavalcının. Dinleyelim Marsyas'ın serüvenini:</p>
	<p class="block6">Tanrı Pan'ın yapıp kullandığı syrinks denilen yedi borulu kavala karşın, Marsyas iki borulu kavalın bulucusu sayılır. Bu yüzden de kimi kaynaklarda Marsyas'ın Kybele'nin alayından olduğu söylenir, çünkü Ana Tanrıça kültünde tefle birlikte bu kaval kullanılırdı.</p>
	<p class="block6">Ama asıl efsanesi şöyledir: Bu kavalı bulan tanrıça Athena imiş, günün birinde kaval çalarken bir derenin suyundan yüzüne bakacak olmuş, kavalın yüzünü nasıl buruşturup çirkinleştirdigini görmüş ve kavalı öfkeyle atıp dere kenarından uzaklaşmış. Bir başka anlatıma göre Hera ile Aphrodite Athena'nın kaval çaldığını görerek onunla alay etmişler, tanrıça da Phrygia'ya giderek duru bir suda yüzünün gerçekten çirkin olduğunu görmüş de kavalı atarken, onu yerden toplayacak olanı en büyük cezalara çarpacağına ant içmiş, Marsyas bunu nerden bilsin, yerde bulduğu kavalı almış ve çalmaya koyulmuş. Marsyas bayılmış sesine, o kadar sevmiş ki dünyada bundan güzel ses veren saz olmadığını ileri sürmüş ve Apollon tanrının lyra'sıyla yarışmayı bile göze almış. Tanrı bu yarışma için bir şart koşmuş: Kim yenerse yenilene istediğini yapacak. Yargıç olarak Tmolos (Bozdağ) tanrısını almışlar. Birinci yarışma sonuç vermemiş, ikincisinde Apollon Marsyas'a meydan okuyarak kavalını tersine tutup çalmasını buyurmuş, kendisi lyra'yı ters tutunca aynı sesleri çıkardığı halde, Marsyas kavalını öttürememiş, bu yüzden de yenik düşmüş. Yarışmayı gözleyen Phrygia kralı Midas gene de kavalın lyra'dan üstün olduğunu söyleyince tanrı onun kulaklarını eşek kulakları haline getirmiş (<i class="calibre1">Midas</i>). Ama bununla kalmamış, Marsyas'ı tutmuş, bir ağaca bağlamış ve derisini yüzmüş. Marsyas bu korkunç işkence içinde can vermiş. Apollon sonradan yaptığına pişman olmuş derler, lyra'sını yere atarak kırmış, Marsyas'ı da bir ırmak haline getirmiş. Gökbel'de akan Çine çayı işte bu ırmak-mış.</p>
	<h3 id="toc_id_559" class="block12">Mater Matuta. </h3>
	<p class="block6">Roma'da matronlar yani evli kadınlar ve anaların tapındıkları eski bir tanrıça. Bayramı Matralia adıyla 11 haziranda kutlanırdı. Matuta adı sonradan bu tanrıçanın şafak ve sabah güneşiyle bir tutulup, Yunanistan'dan gelme İno-Leukothea ile karıştırılmasına yol açmıştır. Efsaneye göre İno kendini denize attıktan sonra bir denizkızı olmuş ve İtalya kıyılarına çıkarak oraya sığınmıştır (<i class="calibre1">İno</i>).</p>
	<h3 id="toc_id_560" class="block12">Medeia. </h3>
	<p class="block6">Medeia efsanenin ve tragedyanın kadın kahramanları arasında en güçlü, en çarpıcı bir tiptir. Kişiliği ve serüveni hemen her çağda zamanın görüş ve eğilimlerine göre yorumlanarak edebiyata ve sanata konu olmuş ve olmaktadır. Yerine göre egzotik ve ilkel karakteri üstünde durulur, kendi kardeşini kesip parçalarını yol üstüne serpen, ondan da öte kendi karnından doğmuş çocukları öldürüp babalarının önüne seren korkunç bir büyücü kadın diye gösterilir, yerine göre de seven ve hor görülen, özverisi karşılıksız kalan, yabancılık, itilmişlik, kıskançlık duyan bir kadının dramı canlandırılır gözümüzün önünde.</p>
	<p class="block6">Medeia Kolkhis kralı Aietes'in kızı, tanrı Helios'un torunu ve tanrıça Hekate'nin yeğenidir, Güneş soylulardandır, akrabaları olan Kirke ve Pasiphae gibi doğa dışı, tüyler ürpertici serüvenlerin kahramanıdır (Tab. 8). Bu serüvenlerin canlandırılmasında oynadığı rol ilkel bir macera romanı kahramanının rolüdür. Argonaut'lar destanı Odysseia'daki olaylardan daha eskilerini dile getirmekle çok daha yeni bir çağda kaleme alınmıştır. Bunun için bu destanın, daha doğrusu ilk macera romanının kahramanları çarpıcı renklerle çizilmiş, canlandırılmıştır. Medeia'nın hem Argonaut'lar destanında, hem de tragedyalarda sözü geçen serüvenleri şu adlar altında anlatılmıştır: <i class="calibre1">Argonaut'lar, İason, Aietes, Pelias.</i></p>
	<h3 id="toc_id_561" class="block12">Medeios. </h3>
	<p class="block6">Medeia ile İason'un oğlu. At adam Kheiron tarafından yetiştirildiği söylenir. Başkaca efsanesi yoktur.</p>
	<h3 id="toc_id_562" class="block12">Medos. </h3>
	<p class="block6">Medeia'nın bir oğlu. Bir kaynağa göre Medos, Kolkhisli büyücünün Atina kralı Aigeus'tan olan bir çocuğudur, başka bir kaynak Meneia'nın Atina'dan Theseus'un gelmesiyle kovulunca Asya'ya göçtüğünü ve ora krallanndan biriyle evlenerek Medos'u doğurduğunu ileri sürer. Her iki kaynağa göre Medos, Medlerin atası sayılır.</p>
	<h3 id="toc_id_563" class="block12">Medusa. </h3>
	<p class="block6">Gorgolardan biri, Perseus kafasını kesince akan kanından Pegasos'la Khrysaor doğar (<i class="calibre1">Perseus</i>).</p>
	<h3 id="toc_id_564" class="block12">Megaira. </h3>
	<p class="block6">Erinys'lerden biri (<i class="calibre1">Erinys</i>).</p>
	</body></html>
