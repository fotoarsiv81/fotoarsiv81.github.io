<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Mitoloji Sözlüğü</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h3 id="toc_id_334" class="block12">Herakles. </h3>
	<p class="block6">Helene kadın olarak neyse, Herakles de erkek olarak odur, yani Yunan ve Latin mythos yazarlarını sonsuzca esinleyen efsanelik bir kişi. Ne var ki Grek boylarının ve özellikle Dor'ların kahramanlık görüş ve anlayışlarını kişiliğinde toplayan Herakles bir çeşit ulusal kahraman olmuştur. İnsanın doğaya karşı yenilmez saldırma ve dayanma gücünü simgeler. Yaptığı işler hep iyiye dönüktür, doğanın insanın başına saldığı afet ve musibetleri yok etmekle insanlığa sonsuz iyiliği dokunur. Oysa kendisi trajik bir kişidir: Kahraman olmayı kendi seçmemiştir, tanrı vergisi kuvvetinden de zevk duymaz, tersine onu dizgine vuramadığı için, istemeyerek suç işler ve dengeyi bir türlü bulamayıp kendinden geçer, çıldıracak gibi olur. Herakles'e bütün işleri, kahramanlıkları zorla yaptırılır, Herakles köledir, insafsız bir efendinin buyruğunda ömrü boyunca çalışmak onun kara kaderidir. İlk doğduğu günden beri peşini bırakmayan Hera'nın kin ve öfkesi son demine kadar da rahata kavuşturmaz onu. Tam işleri bitmişken korkunç bir yanlışlık yüzünden cayır cayır yanar ve ölür. Ama böylece büsbütün arınıp ölümsüzlüğe kavuşur.</p>
	<h4 class="block14">(1) ADI. </h4>
	<p class="block6">Asıl adı Alkides, yani dedesi Alkaios'tan gelme bir soyadıdır. Sonra Pythia kahini adını değiştirir, Herakles kor. Herakles adının "<i class="calibre1">Hera'nın ünü</i>" anlamına geldiğini İleri sürerlerse de "<i class="calibre1">heros</i>" yani kahraman sözcüğü ile ilişkisi daha akla yakındır.</p>
	<h4 class="block14">(2) SOYU. </h4>
	<p class="block6">Herakles'in anası Alkmene’de, ölümlü babası Amphitryon’da Perseus'la Andromeda soyundandırlar (Tab. 13). Zeus, Alkmene'nin atası Danae ile birleştiği gibi, Alkmene'yi de aldatarak elde eder. Aynı gece Alkmene Herakles ve İphikles'e gebe kalır (<i class="calibre1">Alkmene, Amphitryon</i>).</p>
	<h4 class="block14">(3) HAYATI. </h4>
	<p class="block6">Alkmene gebe kalır kalmaz tanrıça Hera ona karşı korkunç bir kıskançlık beslemeye başlar. Zeus'a söz verdirir ki Perseus soyundan ilk doğacak çocuk, insanlar üzerinde büyük bir egemenlik kuracaktır. O sırada Sthenelos'un karısı yedi aylık gebeydi, Hera kızı ebe tanrıça Eileithyia'ya onu yedi aylıkken hemen doğurtur ve Alkmene'nin doğumunu geciktirir. Böylece Perseus soyundan ilk doğan erkek Herakles değil, Eurystheus olur (Eurystheus).</p>
	<p class="block6">Hera Herakles'in elinden haklarını almakla kalmaz, sekiz aylık olup ikizi İphikles'le birlikte beşiğinde yattığı bir gün iki kocaman yılan gönderir çocukları boğmak için. Iphikles avaz avaz bağırdığı halde, Herakles yılanlara sarılır ve her elinde bir yılanı boğazından sıkıp boğar.</p>
	<p class="block6">Herakles üstün bir eğitim görür: Amphitryon ona araba kullanmasını, Eurytos ok atmasını, Linos da güzel saz çalmasını öğretirler.</p>
	<p class="block6">Delikanlılık çağına gelince boyu boşu ve gücü olağanüstüdür. On sekiz yaşında Amphitryon'un sürülerini beklerken, babasının ve kral Thespios'un ülkesinde korku salan Kithairon aslanını öldürür. Thespios da karşılık olarak elli kızıyla yatmasını sağlar yiğide. Ne var ki avdan her gece yorgun argın dönen yiğit yatağına giren kızların hep başka olduğunu anlamamış. Bu kızlardan elli tane oğlu olmuş (<i class="calibre1">Thespios</i>).</p>
	<p class="block6">Bundan sonra Thebai'lileri haraca kesen Orkhomenos kralı Erginos'la dövüşüp onu öldürmüş. Thebai kralı Kreon ödül olarak kızı Megara'yı vermiş yiğide. Bu kadından da epey çocuğu olmuş Herakles'in, ama günün birinde Hera yiğidin cinnet getirmesini sağlamış, kendi çocuklarını bir bir öldürmüş. Yiğit kendine gelince, Thespios'un yanına sığınmış ve kendini bu suçlarından arındırmış, ama Hera bununla da yetinmemiş, Apollon kâhini Pythia aracılığıyla yiğidin gidip Eurystheus'un hizmetine girmesini bildirmiş. Suçlarının kefareti olacak bu on iki yıllık hizmeti başarıyla sona erdirirse, ölümsüzlüğe kavuşacakmış.</p>
	<h4 class="block14">(4) HERAKLESİN ON İKİ İŞİ. </h4>
	<p class="block6">Aşağıda sayacağımız işleri Herakles yalnız kollarının gücü ve silah olarak elinden hiç ayırmadığı topuzuyla başarmıştır:</p>
	<p class="block6"><b class="calibre2">Nemea aslanı.</b> Typhon'la Ekhidna canavarlarından doğma bu aslan Yunanistan'da Nemea bölgesini kasıp kavuruyormuş; yiğit onu okları ve topuzuyla alt edemeyince, kolları arasına almış ve elleriyle boğmuş. Bin zorla yüzdüğü postunu da kendine zırh etmiş.</p>
	<p class="block6"><b class="calibre2">Lerna ejderi.</b> Dokuz kafalı bir yılan olan "<i class="calibre1">hydra</i>" adlı ejderi Hera Argos bölgesindeki Lerna bataklığına salmıştı. Herakles zehir saçan kafalarını bir bir koparmış ve ölümsüz olan kafasını da kocaman bir kayanın altına gömmüş.</p>
	<p class="block6"><b class="calibre2">Erymanthos yaban domuzu.</b> Arkadia'nın Erymanthos dağında korkunç bir yaban domuzu varmış, Eurystheus bu hayvanın kendisine diri olarak getirilmesini buyurmuş. Herakles de aylarca izlemiş canavarı; o sırada da dağdaki at adam Pholos'un konuğu olmuş. Bir gün at adamlarla tartışmaya girip birçoklarını öldürmüş. Sonra yaban domuzunun peşine düşüp onu bir ağ içinde yakalamış. Eurystheus hayvanı görünce korkusundan bir fıçının içine saklanmış.</p>
	<p class="block6"><b class="calibre2">Kyreneia geyiği.</b> Altın boynuzlu, tunç ayaklı bu geyik Apollon'la Artemis'in koruduğu sihirli bir hayvanmış. Herakles onu tam bir yıl kovalamış, sonunda okla yaralayarak onu yakalamış ve omuzlarına yüklenerek götürmüş, Eurystheus'a vermiş.</p>
	<p class="block6"><b class="calibre2">Stymphalos gölünün kuşları</b>. Gene Arkadia'da Stymphalos gölünün üstünde gagalarıyla pençeleri tunçtan, insan etiyle beslenen korkunç kartallar varmış; Athena tanrıça, Herakles'e bu kuşları ürkütmek için ziller vermiş, Herakles de oklarıyla canavarları öldürmeyi başarmış.</p>
	<p class="block6"><b class="calibre2">Augias'ın ahırları.</b> Elis kralı Augias'ın ahırları dağ gibi üst üste yığılan gübreden kullanılmaz olmuş ve gübresiz kalan toprağı da bet bereketini yitirmişti. Eurystheus yiğidi küçük düşürmek için bu ağılları temizlemesini buyurmuş. Herakles de Alpheios'la Peneios ırmaklarının yataklarını değiştirerek sularını oradan geçirip temizlemiş ortalığı. Ama bu iş için sürülerinin onda birini vereceğini söyleyen Augias sözünde durmamış, Herakles de kralı oğullarıyla birlikte öldürmüş.</p>
	<p class="block6"><b class="calibre2">Girit boğası.</b> Girit kralı Minos bir beyaz boğasını Poseidon'a kurban etmek istememişti, tanrı da öç almak için boğayı kudurtmuştu. Hayvan Girit ekinlerini yok ediyor, ülkeyi açlıkla karşı karşıya bırakıyordu. Herakles bu azgın boğayı boynuzlarından yakalayıp Yunanistan'a götürmeyi başarmış. Orada boğa serbest bırakıldıktan sonra Marathon kapılarında Theseus'un eline geçmiş.</p>
	<p class="block6"><b class="calibre2">Diomedes'in atları.</b> Trakya kralı Diomedes'in insan eti yiyen atları varmış. Herakles Diomedes'le çarpışır, onu öldürüp ölüsünü atlarına yedirir. Sonra da ehlileşen hayvanları Mykenai'ye getirir, ya da başka bir anlatıma göre Olympos dağında vahşi hayvanlara parçalatır.</p>
	<p class="block6"><b class="calibre2">Amazon'lar kraliçesi Hippolyte</b>. Eurystheus'un kızı Admete, yiğitten Amazon'lar kraliçesi Hippolyte'nin büyülü kemerini ister. Ares'in Hippolyte'ye armağanı olan bu kemeri almak için Herakles Amazon'lar kraliçesini öldürmek zorunda kalır. Dönüşte yiğit Troya'ya uğrar, Laomedon'un kızı Hesione'yi deniz canavarının elinden kurtarır, ama Laomedon söz verdiği atları teslim etmeyince, yiğit öç alacağını söyleyerek Troya'dan ayrılır (<i class="calibre1">Laomedon, Hesione</i>).</p>
	<p class="block6"><b class="calibre2">Geryoneus'un sürüleri</b>. Dünyanın batı ucunda, Okeanos ırmağının bir adasında Geryoneus büyük sığır sürülerini otlatmaktaydı. Herakles oralara kadar gelir, Cebelüttarık boğazını geçer ve anı olarak geçit yerine iki sütun diker (<i class="calibre1">Cebelüttarık boğazına Yunanlılar Herakles sütunları derlerdi</i>). Herakles Okeanos ırmağını geçmekte güçlük çeker, Libya çölünü geçerken Helios'a fazla sıcaktan ötürü kızdığı için tanrıyı oklarıyla tehdit eder, Güneş de ona Okeanos'u geçmek için altın sandalını verir. Yiğit böylece dev Geryoneus'u, sürülerin bekçilerini öldürür ve sığırları alıp götürür. Galya, İtalya ve Trakya yoluyla Yunanistan'a döner ve sürüleri Eurystheus'a verir (<i class="calibre1">Geryoneus.</i>)</p>
	<p class="block6"><b class="calibre2">Batı kızlarının altın elmaları</b>. Hera'nın Zeus'la evlenirken düğün hediyesi olarak aldığı bu büyülü meyveleri Batı kızlarının bahçesinde nympha'lar ve bir ejder korumaktaydı. Herakles Nereus'tan izlemesi gereken yolu öğrendikten sonra, Batı kızlarının bahçesini bulur, orada dünyayı omuzlarında taşıyan Atlas'ı bir süre bu yükünden kurtarır ve elmaları almaya gönderir. Dev altın elmaları getirir, ama dünyanın yükünü bir daha omuzlarına almayı istemez. Herakles onu aldatarak kaçar ve elmaları Athena'ya adar.</p>
	<p class="block6"><b class="calibre2">Kerberosun ölüler ülkesinden kaçırılması.</b> Herakles'in başardığı en zor iş budur. Hermes ve Athena'nın yardımıyla, hiçbir ölümlünün geri gelmediği yeraltı ülkesine iner, orada bağlı bulunan Theseus'u kurtarır ve Kerberos köpeğini alıp yeryüzüne kaçırır. Eurystheus bu azmanı görünce ödü kopar, yiğit de köpeği Hades'e geri götürüp bırakır.</p>
	<p class="block6">Bunlar Herakles'in başlıca on iki işidir, ama başarıları bununla bitmez, çilesi de tükenmez. Thebai'ye dönüşünde birinci karısı Megara'yı arkadaşı İoalos'a verir, sonra kral Eurytos'un düzenlediği bir ok yarışmasını kazanır, ama kral bu yarışmanın ödülü olan kızı İole'yi ona vermez. Herakles öfkeye kapılarak Eurytos'un oğlu İphitos'u öldürür. Bu suçtan arınmak için Lydia kraliçesi Omphale'nin hizmetine girer: Bu kadın Herakles'i köle haline getirir, kadın kılığına sokup yün eğirmesini sağlar. Ne var ki bu sırada yiğit Kalydon avına ve Argonautlar seferine de katılabilir. Omphae'den kurtulunca Troya'ya gidip Laomedon'u öldürür. Olympos tanrılarının devlere karşı savaşlarına katılır, Augias'tan öcünü alır, onu arındırmak istemeyen kral Neleus'a karşı savaşır, Sparta'ya karşı bir saldırıya girişir vb. Sonra Kalydon'a gidip Deianeira ile evlenir, ama önce talibi ırmak tanrı Akheloos'Ia dövüşmek zorunda kalır. Kaynatası Oineus'un şarap sunucusu Eunomos'u kaza ile öldürdükten sonra, gene sürgüne gitmek durumuna düşer, giderken karısı Deianeira at adam Nessos'un saldırısına uğrar. Yiğit oklarıyla onu yaralayınca Nessos ölmeden Deianeira'ya büyülü bir iksir verir Trakhis'e yerleşen Herakles Eurytos ve oğullarını öldürmekle sözünde dıurmayan kralı cezalandırmış olur, kızı İole'yi de alır. O sırada Deianeira'dan yeni bir gömlek ister. Kıskançlık içinde kıvranan Deianeira da ona Nessos'un kanına bulanmış iksirle ıslattığı gömleği gönderir. Yiğit gömleği sırtına geçirir geçirmez korkunç acılarla yanmaya başlar, Deianeira haberi alınca kendini asar, oğlu Hyİlos babasının son buyruklarına uyarak yiğidi Oita dağının tepesinde kurulmuş bir odun yığınında yakar. Zeus'un oğlu Herakles'i kaçırıp Olympos'a götürdüğü ve Hebe ile evlendirip ölümsüzlüğe kavuşturduğu anlatılır.</p>
	<p class="block6">Fizik ve moral gücün, kahramanlığın simgesi olan Herakles hem kahraman, hem de tanrı olarak tapım görmüştür. Çok içen, çok yiyen canlı ve iyi kalpli bir dev olarak tanımlanan Herakles Greklerin gözünde kötüleri, sözünde durmayanları cezalandıran, insanın başına gelen afet ve belaları alt edip yenen yiğitlik ve yüreklilik simgesidir. Heraklesoğulları denilen dölleriyle bütün Peloponez'e egemen olmuş, böylece Yunanistan yarımadasının atası sayılmıştır.</p>
	<p class="block6">Herakles'in adı hemen her destan ve şiirde geçerse de, kişiliğini ozanlardan çok tragedya yazarları işlemiştir. Bütün öykülerini buraya almamıza olanak bulunmayan Herakles'in rol oynadığı bütün olaylar, adları başka maddelerde geçen kişilerle ilgili olarak anlatılmıştır.</p>
	<h3 id="toc_id_335" class="block12">Hercules. </h3>
	<p class="block6">Herakles'in Latince adı. Roma efsanesinde Yunanlıların Herakles tipi olduğu gibi benimsenmiş, ancak öykülerine yerli bazı öğeler katılmıştır. Örneğin Cacus adlı devi ve ülkesine gelen yabancıların canına kıyan kral Faunus'u öldürdüğü anlatılırdı. Roma kralı Evandrus yiğidi konuklamış ve şerefine bir tapınak kurmuş derlerdi. Hercules Roma efsanelerinde daha yumuşak bir kahraman olarak canlandırılır, elinde bir sazla Musa'lara karıştığı da görülürdü (<i class="calibre1">Evandrus</i>).</p>
	<h3 id="toc_id_336" class="block12">Hermaphroditos. </h3>
	<p class="block6">Hermes'Ie Aphrodite'nin oğlu Hermaphroditos'un adı Salmakis efsanesinde geçmektedir (<i class="calibre1">Salmakis</i>). Erkek ve dişi cinsini kendinde birleştiren Hermaphroditos tipinden insanların atası olarak Platon’da söz etmektedir. "<i class="calibre1">Şölen</i>" diyalogunda söz alan komedya şairi Aristophanes, insanların en ilkel çağlarda hem erkek, hem de dişi olduklarını, sonra bu yüzden fazla güç kazandıkları için tanrılarca ikiye bölündüklerini anlatır, İki cins arasındaki tutku ve birbirleriyle birleşme isteği çok eski zamanlardaki bu birlikten doğma imiş (Plat. Şölen, 189e-191d.).</p>
	<h3 id="toc_id_337" class="block12">Hermes. </h3>
	<p class="block6">Hermes, Titanlar soyundan Atlas'la Pleione'nin kızı Maia'nın Zeus'la birleşmesinden doğmuştur (Tab. 5), Tanrıların ve özellikle Zeus'un habercisi olarak görev alan Hermes, Olympos tanrılarının en renkli ve özgün kişilerinden biridir.</p>
	<h4 class="block14">(1) DOĞUŞU VE EFSANELERİ. </h4>
	<p class="block6">Hermes'in asıl efsanesi doğuşu ve ömrünün ilk günleriyle ilgilidir. Bu eşsiz ve şaşırtıcı, bir bakıma da güldürücü efsane homerik denilen, ama Homeros destanlarından birkaç yüzyıl sonra Yunanistan'ın Peloponez bölgesinde meydana geldiği besbelli "<i class="calibre1">Hermes'e Övgü</i>" adlı şiirde uzun uzadıya anlatılmıştır.</p>
	<p class="block6">Zeus Maia ile Arkadia'nın güneyinde Kyllene dağının bir mağarasında buluşmakta ve sevişmektedir. Gölgeli mağaraya sığınmış olan nympha'yı tanrılar tanrısı geceleri karısı Hera uykuya daldıktan sonra gelip bulur. Bir süre sonra Maia bir çocuk doğurur. Çocuk kundaklanır, beşiğe yatırılır, ama doğduğu gün Hermes olağanüstü işlere girişmekle kafa gücü ve yetenekleri tanrıların hepsini aşan üstünlükte olduğunu gösterir. Bebek Hermes beşiğinde kalmaz, akşam olur olmaz kundağını çözer ve ayakları üstüne basıp olmayacak serüvenlere girişmek üzere yola çıkar: Mağarının önünde bir kaplumbağa görür, hemen aklına bir cin fikir doğar, hayvanı öldürür, kabuğunu boşaltır ve koyun bağırsağından yedi tel gererek bir gitar yapar, ondan güzel sesler çıkarmakla eğlenir, sonra da gider, Güneş tanrının Pieria ovalarındaki inek sürülerini bulur ve onlardan elli hayvan çalar. Tutar inekleri Kyllene'ye doğru sürer, ama hırsızlığı belli olmasın diye inekleri gerisin geri götürür, kendi de oradaki çalı çırpıdan ayağına tuhaf sandallar örerek izlerini gizler. Yolda bir ihtiyara rastlar, ona gördüğünü kimseye söylememeye yemin ettirir, karşılığında bir düve armağan edeceğine söz verir (<i class="calibre1">Battos</i>). Kutsal inekleri bir mağaraya kapattıktan sonra, gider, gene masum bir bebek gibi kundağına girer. Sabah Apollon günle birlikte doğunca sürülerinin eksikliğinin farkına varır ve ihtiyar Battos'u sorguya çekip gerçeği öğrenir. Gelip Hermes'i beşiğinde bulur ve inekleri geri vermezse Tartaros'a atacağını söyler. Bebek pozundaki Hermes babası Zeus'un başına suçsuz olduğuna ant içer, ama o sırada Apollon onu kolundan tutup tartaklayınca birden yellenir, Apollon buna gülmemezlik edemez, konuyu Zeus'un yargıçlığına bırakmaya karar verir. Kararı şudur: Hermes inekleri nerede sakladığını gösterecektir. Apollon mağaraya gelince Hermes'in yaptığı gitarı görür, çıkardığı güzel seslere bayılır, sazı alıp inekleri bırakmaya razı olur. Bir süre sonra Hermes Pan kavalını icat eder, Apollon syrinks denilen bu güzelim kavalı da ister, karşılığında Hermes'e kerykeion denilen sihirli altın değneği verip kavalı alır. Bu değnekle Hermes habercilerin ve hırsızların kralı olur. Oğullarının en sivri akıllısı, en kurnaz ve en canlısı olan Hermes'i Zeus kendine ulak olarak seçer. Bundan böyle bütün buyruklarını tanrılara da, insanlara da Hermes aracılığıyla ulaştıracaktır. Ölülerin ruhlarını Hades'e götürmek de Hermes'in görevi olacaktır. Bu görevde Hermes'e <i class="calibre1">Psykhopompos</i>, yani ruhlar kılavuzu adı verilir.</p>
	<p class="block6">Homeros destanlarında Hermes'i bu görevinde görürüz: Odysseia'da Odysseus'u yıllardan beri mağarasında alıkoyan Kalypso'ya Zeus haber ulaştırır, yiğide bir sal yapsın da onu yurduna göndersin diye. Bu haberi nympha'ya götürmek için Hermes yola çıkar (Od. V, 42 vd.):</p>
	<p class="block4"> </p>
	<p class="block13">… Güzelim sandallarını bağladı ayaklarına,</p>
	<p class="block13">O altın kakmalı tanrısal sandallar</p>
	<p class="block13">Taşırlardı onu denizin üstünde,</p>
	<p class="block13">Ya da sınırsız topraklar üstünde yel gibi</p>
	<p class="block13">Hızlı.</p>
	<p class="block13">Aldı eline değneğini,</p>
	<p class="block13">İsterse büyülerdi onunla gözünü insanların,</p>
	<p class="block13">İsterse uyandırırdı onları derin uykudan.</p>
	<p class="block13">Aldı onu eline güçlü tanrı, uçtu gitti.</p>
	<p class="block13">Pierie’yi geçip indi havadan denize,</p>
	<p class="block13">Kaydı dalgaların üstünde bir martı gibi,</p>
	<p class="block13">Balık avlarken ağır kanatlarını köpüklere</p>
	<p class="block13">Daldırır hani</p>
	<p class="block13">Dipsiz kıvrımlarında ekin vermez denizin,</p>
	<p class="block13">Hermeias da bin bir dalganın üstünde öyle</p>
	<p class="block13">Gidiyordu.</p>
	<p class="block4"> </p>
	<p class="block6">İlyada'da çok güzel bir rolü vardır kılavuz tanrının: İhtiyar kral Priamos'u Hektor'un ölüsünü almak için Akhilleus'un barakasına götürür ve getirir. Akhilleus'un seyisi genç bir delikanlı kılığına girdiği halde, koruyucu tavrından tanrı olduğunu anlar sonunda Priamos (11. XXIV, 331-469; 679-694).</p>
	<p class="block6">Hermes'in birçok efsanelerde rolü vardır: İda dağına Üç Güzeli o götürür, Paris'e altın elmayı verip yargıçlık etmesi buyruğunu o ulaştırır, Phriksos'la Helle'yi Yunanistan'dan Anadolu'ya götürerek altın postlu koçu Nephele'ye o verir, Odysseus'u Kalypso'nun ellerinden kurtarmak için araya girdiği gibi, Kirke'nin büyülerine karşı koyacak bitkiyi de o verir yiğide (Od. X, 277-307). Adının karıştığı en önemli serüven İo efsanesinde geçer: Hera, Zeus'un İo'ya sevgisini kıskanarak kızı bir ineğe dönüştürmüş, başına da bekçi olarak yüz gözlü Argos'u dikmişti. Zeus'un buyruğuyla Hermes Argos'u öldürür (<i class="calibre1">Argos</i>) ve bu başarısıyla Homeros destanlarında çok geçen, ama tam anlamı çözülemeyen Argeiphontes ek adını alır. Gene Heranın almak istediği öcü boşa çıkarmak içindir ki, küçük Dionysos'u kaçırır ve önce Nysa dağına, sonra da Athamas'ın yanına bırakır (<i class="calibre1">Dionysos</i>). Savaşlarda da yardımı dokunur: Devler savaşında Hades'in başlığını takıp görünmez hale gelir, böylece dev Hippolytos'u öldürür, Zeus'un Typhon'la çarpışmasında bir düzen kurarak tanrılar tanrısını kurtarır (<i class="calibre1">Typhon</i>).</p>
	<p class="block6">Hermes hırsızların olduğu kadar, tüccarların da koruyucusudur, ama asıl yararı yolculara dokunur: Yollara dikilen Hermes heykelleri -<i class="calibre1">ki bunlar bir tanrı büstü ve phaİlos simgesini taşıyan yuvarlak kaidelerdi</i>- çok kutsal sayılan ilkçağın kilometre taşlarıdır. Hermes çobanların bekçisi olarak omuzlarında bir koyun taşıyarak canlandırılırdı.</p>
	<p class="block6">Efsaneye göre birçok çocukları olur: Biri Odysseus'un kaynatası Autolykos'tur, babası gibi kurnaz, hırsızlıkta becerikli bir adam (<i class="calibre1">Autolykos</i>).</p>
	<p class="block6">Pek güvenilmeyen bir kaynağa göre de, Hermes çobanlar tanrısı Pan'ın da babasıymış, Arkadia dağlarında Odysseus'un karısı Penelope ile birleşip üretmiş onu.</p>
	<h3 id="toc_id_338" class="block12">Hermione. </h3>
	<p class="block6">Menelaos'la Helene'nin kızı (Tab. 15). Odysseia'da adı geçer (Od. IV, 414).</p>
	<p class="block4"> </p>
	<p class="block13">... Başka çocuk vermemişti tanrılar</p>
	<p class="block13">Helene'ye,</p>
	<p class="block13">ilk batında ay parçası bir kız doğurmuştu o, </p>
	<p class="block13">yüzü altın Aphrodite'ye benzeyen</p>
	<p class="block13">Hermione'yi.</p>
	<p class="block4"> </p>
	<p class="block6">Telemakhos babasını aramak için yaptığı yolculukta Lakedaimon'a vardığı zaman, Hermione'nin düğünü yapılmaktadır, Menelaos Troya'da iken kızını Akhilleus'un oğlu Neoptolemos'a nişanlamıştır:</p>
	<p class="block13">Tanrılar gerçekleştiriyordu şimdi bu</p>
	<p class="block13">düğünü...</p>
	<p class="block6">deniyor. Oysa tragedya yazarları Hermione'nin Orestes'le nişanlanıp evlendiğini kabul ederler. Bir anlatıma göre Menelaos Troya'da iken bu düğün olup bitmiş de, sonra Akhilleus'a verdiği sözü tutmak için babası onu Orestes'ten ayırıp Neoptolemos'a vermiş. Hermione ikisi arasında kalmış. Fransız tragedya yazarları, özellikle Racine, Hermione'yi Neoptolemos'a nişanlı ve tutkun gösterir, oysa Akhilleus'un oğlu "tutsağı Andromakhe'yi sevmektedir. Orestes ise amca kızı Hermione'ye karşılıksız bir aşkla yanmaktadır (<i class="calibre1">Orestes, Neoptolemos</i>).</p>
	<h3 id="toc_id_339" class="block12">Hero ile Leandros. </h3>
	<p class="block6">Şu her gün karşımızda gördüğümüz Boğaziçi'nin güzelliğini müjdeleyen Kızkulesi var ya, bir zamanlar bu kulede bir kız yaşarmış derler, ona âşık bir delikanlı her gece Galata'dan kuleye yüzer, sevgilisine kavuşurmuş... Bir gece fırtına çıkmış, deniz delikanlıyı alıp götürmüş, ölü gövdesini ertesi sabah kulenin dibine atmış. Bu masal Kızkulesi için anlatılır, oysa, Hero ile Leandros'un efsanesi aslında Boğaziçi'nde değil, Çanakkale Boğazında geçer. Ama masal bu, sahnesi nerede olursa olsun, bir hayal, bir de hakikat payı taşır. İstanbul limanının süsü bugün de dimdik ayakta duran sevimli Kızkulesi bu masalı kendine yakıştırmış ya, doğru veya yanlış, varsın sahibi o olsun bundan böyle.</p>
	<p class="block6">Bir varmış, bir yokmuş, Çanakkale Boğazının en dar olduğu yerde biri Sestos, öbürü Abydos diye iki şehir varmış. Abydos, Anadolu topraklarında, Sestos da karşıda Trakya kıyısmdaymış. Boğazın en dar geçidi, Nara-burnu yıllar yılı kahramanlık destanlarına sahne olmuştur gerçi, ama insanlığın kara günlerini dile getiren bu olaylar, dalgalarının bir aşk faciasına da sebep olduğunu unutturmuştur bize.</p>
	<p class="block6">Abydos'ta bir kral oğlu yaşarmış, adı Leandros, Sestos'ta aşk tanrıçası Aphrodite'nin bir rahibesi varmış, adı Hero. Hero ile Leandros gönül vermişler birbirlerine. Neden vermişler, nasıl vermişler? Masal açıklamıyor bunları. Sevgililer birbirlerini niçin sevdiklerini, sevgi kıvılcımlarının yüreklerinde ne zaman çaktığını bilirler mi? Biz diyelim ki, bir bahar günü Sestos'ta bayram yapılmış, Aphrodite'nin çok genç ölen sevgilisi Adonis'in şerefine bir bayrammış bu. Adonis, yahut Temmuz (temmuz ayının adı oradan gelir) ağaç kabuğundan doğmuş, çiçek gibi körpe, canlı bir çocukmuş. Aphrodite onu görür görmez, güzelliğine vurulmuş, çocuğu yeraltı tanrıçası Persephone'ye vermiş, büyütsün diye. Ne var ki, karanlık ülkenin tanrıçası da çocuğa tutulmuş. Aphrodite'ye geri vermek istememiş. Tanrıların babası Zeus kızlarının arasını bulmak için Adonis yılın üçte birini yeryüzünde Aphrodite ile, üçte birini yeraltında Persephone ile, geri kalanını da kendi nerede dilerse orada geçirecek diye kesip atmış. Ama Adonis yılın sekiz ayını Aphrodite'nin yanında geçiriyor, yalnız dört ay ini-yormuş karanlık ülkeye, Persephone kıskançlığından bir yaban domuzu salmış ormanlara, hayvan Adonis'i avlanırken yaralamış, öldürmüş. Can çekişen sevgilisinin yanına koşarken Aphrodite'nin ayağına bir gül dikeni batmış. O güne kadar beyaz olan gül, tanrıçanın kanıyla al renge boyanmış. Tanrıça, Adonis'in gövdesinde ne kadar kan damlası varsa, o kadar gözyaşı dökmüş, toprağa dökülen her damla kandan bir lale, her damla yaştan bir kırmızı gül fışkırmış. Bundan böyle bahar bayramında kadınlar, "Ah Adonis! Vah Adonis!" diye bağırıp dövünürler, tören yaparlarmış.</p>
	<p class="block6">Leandros, Hero'yu bu törenlerin birinde tepeden tırnağa kırmızı güllerle donanmış olarak görmüş belki. Çiçeklerin kadife kırmızısı, kızın sütbeyaz güzelliğini daha da belirtiyordu. Abydos'lu kral oğlu Sestos'lu rahibeye ne pahasına olursa olsun kavuşmak istedi. Ne yapsın ki, Hero rahibeydi, bir erkeğe varamazdı, rahibe kaldıkça kızlığını korumalıydı. İki sevgili bakışlarıyla mı anlaştılar, yoksa mektuplaştılar mı, efsane bunu anlatmıyor, ne var ki, Leandros Anadolu kıyısından Sestos'a geçmek için yanıp tutuşuyordu. Bir gece dalgalara bakarken, Sestos'taki kulenin tepesinde bir ateşin yandığını gördü. Hero kuleye çıkmış, sevgilisine, "Gel, gel!" diye bir meşale sallıyordu. Deniz durgundu, ay suda hafifçe dalgalanan ışıltılarıyla Leandros'a bir yol çiziyor gibiydi. Leandros dayanıklı bir yüzücüydü.. Karşı kıyıda Hero'ya varan ışık yolu ise kısa görünüyordu. Dalgacıklar, "Gel, biz seni götürürüz" der gibi fış fış ediyor, kuledeki meşale çağırıyordu. Leandros suya daldı, var gücüyle yüzdü. Boğazın serin akıntıları yanan gönlünün ateşini dindireceğine, sevgiyle hızlanan gövdesine arttıkça artan bir güç katıyordu. Hero'nun elinde sallanan meşale gittikçe yakınlaşıyordu. Adonis bayramında gördüğü pembe beyaz kız şimdi gümüş ve altın rengi ışıltılar saçıyordu. Bir kulaç, bir kulaç daha, ona kavuşacak, ince gövdesini kollarında saracak, dudaklarını dudaklarına alıp sevgisinin yumuşaklığını tadacaktı. Leandros artık yüzmüyor, su fırtınası arasında uçuyordu. Son bir kulaçla karaya ayak bastı, soluk bile almadan kumsaldan yukarı koştu. Kulenin kapısı açıktı, içeriye daldı merdivenleri tırmandı.</p>
	<p class="block6">İlk defa birbirine sarılacak bir kadınla bir erkek nasıl bir an duraklar, karşılarına çıkan mutluluğa nasıl şaşkınlıkla inanmadan bakarlarsa, Hero ile Leandros da öyle durakladılar, bakıştılar. Meşale söndü, Sestos kulesi kapkara bir taş yığını gibi yükseldi gene ay ışığında.</p>
	<p class="block6">Bir gece, bir gece daha, her gece Leandros kulede sallanan meşaleye doğru yüzüyor, her gece Hero'ya kavuşuyor ve her sabah doymadan, yaz gecelerinin kısalırına üzülerek dönüş yolunu tutuyordu. Yaz geçmiş, boğazda dondurucu poyrazlar esmeye başlamıştı. Ne var ki, Sestos kulesinde meşalenin yandığını gördü mü, ne rüzgâr, ne dalga, ne soğuk durdurabiliyordu Leandros'u. Denize dalar dalmaz en yüksek dalgalan yara yara yüzüyor, yorgunluğunu duymadan varıyordu karşı yakaya. Hero korkmaya başlamıştı, denizden çıkan sevgilisinin buz gibi bedenini sararken bir tehlike sezinleyerek ürperiyordu. Hızla esen bora meşalesini söndürecek gibi oluyordu bazı geceler. Yine de gelme diyemiyordu Leandros'a. Öpüşmemek, kavuşmamak, biri boğazın bir kıyısında, öbürü öbür kıyısında bütün bir gece ayrı kalmak akla sığmayan, olmayacak bir şeydi.</p>
	<p class="block6">Bir gece fırtına daha sert esti, Hero'nun elindeki meşaleyi söndürdü, dağ gibi yükselen dalgalar Leandros'un çırpınan gövdesini döve döve Sestos'tan çok ötelere sürdüler. Delikanlı bütün gücüyle karşı koymaya çalıştı, ama kulenin tepesindeki ışığı görmüyordu ki, nereye doğru yüzeceğini bilsin. Yol gösteren ay ışığını kara bulutlar kaplamıştı. Leandros'un yüreğindeki ateş yanıyordu daha, ama kollarının, bacaklarının gücü tükenmişti. Buz gibi bir donukluk sarıyordu bedenini. Ne olduğunu bilmeden bıraktı kendini denize. Sabaha karşı dalga ölüsünü attı Sestos kıyılarına. Kurşun gibi bir sabahtı. Hero sönen meşalesini yine yakmış, bitkin ellerinde tutuyordu. Kıyıya çarpan ölüyü görünce, ona ölümde olsun kavuşmak için kendini denize attı.</p>
	<h3 id="toc_id_340" class="block12">Herophile. </h3>
	<p class="block6">Sibylla adlı bilici kadınların ikincisi sayılır (<i class="calibre1">Sibylla</i>). Herophile, İda dağının bir nympha'sıyla bir çobanın kızıymış. Troya bölgesinde doğmuş. Troya savaşından çok önce, şehrin Sparta'dan gelme bir kadın yüzünden yıkılacağını öngörüp bildirmiş. Pausanias'ın anlattığına göre, Herophile tanrı Apollon'a bir övgü yazmış, bu övgüde kendisinin tanrının hem eşi, hem de kızı olduğunu söylermiş. Herophile gezgin bir biliciymiş, yanında bir taş götürür, tanrı sözcülüğü yaptı-ğı zaman bu taşın üstüne çıkarmış. Bir süre Samos'ta kalmış, ama Klaros, Delos ve Del-phoi'nin Apollon tapınaklarında da görev almış. Troya bölgesinde öldüğü halde, Pausanias, Herophile'nin kullandığı büyülü taşın Delphoi'deki Apollon tapınağında saklandığını yazar.</p>
	<h3 id="toc_id_341" class="block12">Herse. </h3>
	<p class="block6">Atina kralı Kekrops'un üç kızından biri, Aglauros'la Pandrosos'un kız kardeşi Bir anlatıma göre, Herse öbür kız kardeşlerinin Athena'ya karşı İşledikleri suça katılmamış, bu yüzden de onlar gibi çıldırarak Atina akropolünden aşağıya atmamış kendini. Tanrı Hermes'le birleşip Kephalos diye bir erkek çocuk doğurmuş (<i class="calibre1">Aglauros, Erikhtonios, Kephalos</i>).</p>
	<h3 id="toc_id_342" class="block12">Hesione. </h3>
	<p class="block6">Troya kralı Laomedon'un kızı, Priamos'un ablası. Hesione, Telamon'la evlenir ve Teuker adlı bir oğlu olur. Bu evlenme korkunç bir serüvenle ilgilidir: Laomedon Troya surlarını yapan tanrı Poseidon'la Apollon'a söz verdiği ücreti ödemekten kaçınınca, deniz tanrı Troya kıyılarına korkunç bir canavar salar. Halkın kanına giren bu ejderden kurtulmanın tek çaresi kralın kızı Hesione'yi canavara kurban etmektir, der tanrı sözcüsü. Leomedon da razı olur, kızını bir kayaya bağlayıp bırakır. O sırada oradan geçen Herakles canavarı öldürüp kızı kurtaracağına söz verir, yeter ki Laomedon ona ölümsüz atlarını vermeye ant içsin. Laomedon gene yemin eder, ama kızı eline geçince, atları vermek istemez. Herakles de Troya'ya bir saldırı hazırlar. İlk surları aşıp şehre giren arkadaşı Telamon'dur. Herakles ödül olarak kızı Telamon'a verir. Herakles'in bu ilk Troya seferin-den aldığı esirler arasında Hesione'nin küçük kardeşi Podarkes de vardır, Hesione onun serbest bırakılmasını sağlar. Podarkes Tro-ya'ya döner ve Priamos adı altında tahta çıkar. Bir anlatıma göre Hesione Yunanistan'a giderken kaçmış ve Anadolu kıyılarına dönüp Miletos'a sığınmış (<i class="calibre1">Laomedon</i>).</p>
	<h3 id="toc_id_343" class="block12">Hesperid'ler. </h3>
	<p class="block6">Hesperos, ya da Batı Kızları diye anılan Hesperid'ler Hesiodos'a göre Okyanus ırmağının ötesinde, geceyle gündüzün sınırlarında oturan ince sesli perilerdir (The-og. 214 ve 275). Nyks, yani Gece tanrıça bunları kendi kendine yaratmıştır. Daha sonraki efsanelerde Zeus'la Themis'in, ya da Phorkys'le Keto'nun kızları oldukları söylenir. Kimi efsanelerde Hesperid'lere baba olarak Atlas ya da Hesperos yıldızı verilir. Çokluk üç peri diye bilinirler ve adları Aigle, Erythie ve Hesperarethusa'dır, bu son ad kimi efsanede Hesperia ve Arethusa diye ikiye bölünür ve Hesperid'ler dört olur. Hesperid'ler dünyanın batı ucunda, Mutlular Adalarının dolaylarında otururlarmış, ama zamanla coğrafya bilgileri artınca, Hesperid'lerin yurdu Atlas dağlarının eteğinde bir yer sayıldı.</p>
	<p class="block6">Hesperid'lerin başlıca görevi, altın elmaların bittiği bahçeye bekçilik etmekmiş. Bir zamanlar Gaia tanrıçanın Hera'ya düğün hediyesi olarak verdiği bu elmaları dünyanın batı ucundaki bir bahçeye dikmişler ve başlarına bekçi olarak Hesperid'lerden başka bir de ejder koymuşlardı. Batı kızları bu cennet bahçesinde ezgi söylemekle ve tanrı balı akan pınarların başında hora tepmekle vakit geçirirlermiş. Altın elmalar ölümsüzlük bağışlayan bir yemiştir. Herakles onları koparmakla ölümsüzlüğe hak kazanmış olur (Herakles). Altın elma motifi Üç Güzeller ve Paris efsanesinde de geçer.</p>
	<h3 id="toc_id_344" class="block12">Hesperos. </h3>
	<p class="block6">Homeros, adı akşam anlamına gelen Hesperos'u şöyle tanımlar (İl. XXI, 317):</p>
	<p class="block4"> </p>
	<p class="block13">Gecenin karanlığında, başka yıldızlar</p>
	<p class="block13">arasında,</p>
	<p class="block13">Akşam Yıldızı denen bir yıldız vardır hani, </p>
	<p class="block13">yıldızların en parlağı, en güzeli.</p>
	<p class="block4"> </p>
	<p class="block6">Yıldız olmadan önce Hesperos Atlas'ın oğlu ya da kardeşiymiş derler. Atlas dağının tepesine ilk çıkan oymuş, yıldızlara bakarken bir fırtına almış götürmüş onu, bir daha inmemiş yeryüzüne. Gökte bir yıldız olmuş Hesperos, her akşam insanlara geceyi getiren yararlı bir yıldızmış o. Atlas üstüne anlatılan efsanelere göre, Hesperos'un Hesperis adlı bir kızı olmuş, Hesperis de Atlas'la evlenip Hesperos kızlarını doğurmuş (<i class="calibre1">Hesperid'ler</i>).</p>
	<p class="block6">Hellenistik şairler Hesperos'Ia Phosphoros yıldızını bir tutmuşlar, Romalılar da bu yıldızın adını Latinceye çevirmişler, Lucifer yani ışık taşıyan demişler ona.</p>
	<h3 id="toc_id_345" class="block12">Hestia. </h3>
	<p class="block6">Ocağı simgeleyen Hestia, Kronos'la Rheia'nın birinci kızı, Zeus'la Hera'nın kız kardeşidir (Tab. 5). Poseidon ve Apollon ona talip oldukları halde, Hestia evlenmek istememiş ve Zeus'tan ömrü boyunca kız oğlan kız kalma sözünü almıştır. Ayrıca tanrılar ve insanlar arasında büyük bir şeref payı elde etmiştir: Her tapınakta ve her evde sunağı vardır. Ocak, tanrıların da, insanların da konutlarında dinsel bir merkez sayılır. Öbür Olympos tanrıları gidip geldikleri halde, Hestia hep yerinde kalır. Bu yüzden adı hiçbir efsaneye karışmaz. Kişiliği olmayan soyut bir kavram olarak canlandırılır.</p>
	<h3 id="toc_id_346" class="block12">Hiera. </h3>
	<p class="block6">Mysia'lı Telephos'un karısı. Akha'lar ilk Troya seferinde Mysia'ya çıkarma yapınca, Hiera ülkesi kadınlarının başına geçip saldırganlara karşı koymuş ve Nireus'un eliyle öldürülmüş (<i class="calibre1">Telephos, Nireus</i>). Hiera'nın Helene'den de daha güzel olduğu söylenir.</p>
	<h3 id="toc_id_347" class="block12">Himeros. </h3>
	<p class="block6">Adı arzu anlamına gelen ve aşk isteğini simgeleyen soyut bir kavram. Aphrodite, Uranos tanrının denize dökülen spermasından köpükler arasında doğunca, Eros'la birlikte Himeros da hemen peşine takılır. Olympos'ta Musa'lar ve Kharit'lerle birlikte görülen Himeros'un adı hiçbir efsaneye karışmaz.</p>
	<h3 id="toc_id_348" class="block12">Hippodameia. </h3>
	<p class="block6">At evcilleştiren ya da alt eden anlamına gelen Hippodameia adlı iki efsanelik kadın vardır:</p>
	<p class="block6">(1) Biri ve en ünlüsü Elis bölgesindeki Pisa kralı Oinomaos'un kızıdır. Çok güzel olan bu kızın birçok talipleri varmış, ama onu kıskanan, ayrıca damadı yüzünden tahtından olacağını bilen babası kızını ancak araba yarışında kendisini yenecek olan adama vereceğini bildirmişmiş. Böylece talipleri bir bir yener, yendiklerinin de kafalarını keser, evinin kapısına asarmış. Yarışta yenilmesine de olanak yokmuş, çünkü hem atları çok hızlıymış, hem de Oinomaos taliplerin arasına Hippodameia'yı bindirir, böylece onların dikkatini çeker, şaşırtır, arabmın da daha ağır olmasını sağlarmış. Günün birinde Hippodameia'ya Pelops talip olmuş. Hippodameia Pelops'u görünce, ona hemen gönül vermiş ve yarışı kazanmasını sağlamış. Bunun için de babasının seyisi Myrtilos'un yardımını istemiş. Bir anlatıma göre Myrtilos âşık olduğu Hippodameia ile bir gece yatma sözünü alarak Oinomaos'un arabasının civatalarını gevşetmiş, bir süre sonra Oinomaos paramparça olan arabasından düşerek ölmüş.</p>
	<p class="block6">Hippodameia, ya da Pelops'un arabacı Myrtilos'a verdikleri söz üzerine efsane kaynakları çeşitli anlatımlar verir: Kiminde Pelops'un Myrtiios'u rüşvetle baştan çıkardığı, kiminde Hippodamela'nın kendisinin Pelops'u arabacıyla aldattığı söylenir. Her ney se, Pelops Hippodameia'yı alıp yurduna götürürken yolda Myrtilos'u denize atmış, arabacı da ölmeden önce Pelops soyuna lanet okumuş. Pelops oğullarıyla Atreus oğullarının başına gelen korkunç belaların kaynağında Myrtilos'un bu ilenmesi varmış (<i class="calibre1">Pelops, Myrtilos</i>).</p>
	<p class="block6">Efsanelere göre Hippodameia’nın altı oğluyla üç kızı olur. Oğullarının en ünlüleri Atreus, Thyestes, Alkathoos ve Pleisthenes'tir. Eniştesi Khrysippos'u Hippodameia kendi öldürmüş de o yüzden Elis'ten kovulmuş derler (<i class="calibre1">Khrysippos</i>).</p>
	<p class="block6">Pelops karısı onuruna Olympia'da beş yılda bir kutlanan bir Hera bayramı düzenlemiş (<i class="calibre1">Pelops ve Olympia oyunları</i>).</p>
	<p class="block6">(2) Hippodameia Adrastos'un kızı, Peirithoos'un karışıdır. Kentaur'larla Lapith'ler savaşı onun yüzünden olmuştur (<i class="calibre1">Peirithoos</i>).</p>
	<h3 id="toc_id_349" class="block12">Hippokrene. </h3>
	<p class="block6">At pınarı anlamına gelen Hippokrene Helikon dağında, Musa'ların kutsal koruluğundaki bir pınardır. Kanatlı at Pegasos'un ayağını yere vurmasından fışkıran Hippokrene'nin çevresinde Musa'lar toplanır, ezgi söyler, hora teperlermiş. Pınarın suyu şairleri esinlermiş.</p>
	<h3 id="toc_id_350" class="block12">Hippolyte. </h3>
	<p class="block6">Amazon'ların kraliçesi. Kemerinin alınması Herakles'in dokuzuncu işi olarak anılır (<i class="calibre1">Herakles</i>). Bütün Amazon'lar gibi kendisi de Ares'in kızı olan Hippolyte'nin Theseus efsanesinde adı geçer. Theseus'tan bir oğlu olmuş ve ona kendisi gibi Hippolytos adı verilmiş. Ama çoğu efsanelerde Herakles'in eli altında can verdiği kabul edilir.</p>
	<h3 id="toc_id_351" class="block12">Hippolytos. </h3>
	<p class="block6">(1) Hippolytos, Theseus'la bir Amazon'un oğludur, ama Amazon'un Melanippe mi, Antiope mi, yoksa Hippolyte mi olduğu konusunda kaynaklar birbirini tutmaz. Hippolytos Amazon anasından av ve savaş merakını almıştır, Artemis'e saygısı büyüktür, Aphrodite'yi hor görür. Tanrıça da ondan öç alır: Üvey anası Phaidra'yı ona âşık eder. Phaidra tutkusunu Hippolytos'a açar, ondan karşılık görmeyince, Theseus'a yakınır, Hippolytos'un onu kirletmek istediğini söyler. Theseus öfkeye kapılır, ama oğlunu kendi eliyle öldürmekten çekindiği için Poseidon'a yalvarır oğlunu cezalandırsın diye. Theseus'un her dileğini yerine getirmeye söz vermiş olan tanrı da bir deniz canavarı gönderip Hippolytos'u parçalatır. Delikanlı Troizen'de bir araba yarışına katılmışken ejderin saldırısına uğrar ve dizginlerine dolaşarak kayaların üstünde can verir. Phaidra haberi alınca kendini asar. Bu konuyu önce Euripides, sonra da Fransız targedya yazarlarından Racine işlemiştir.</p>
	<p class="block6">(2) Hippolytos devler savaşına katılan bir devin de adıdır. Savaşta Hades'in başlığını takıp görünmez olan Hermes bu devin hakkından gelmiş.</p>
	<h3 id="toc_id_352" class="block12">Hippomedon. </h3>
	<p class="block6">Adrastos'la birlikte Thebai' ye karşı ilk saldırıya katılan yedi önderlerden biri. Dev boylu olan Hippomedon Thebai önünde İsmarios'un eliyle öldürülmüş, ama oğlu Polydoros Alkmaion'un yönetimindeki ikinci sefere katılmış ve Epigon'larla birlikte Thebai'yi almıştır (<i class="calibre1">Thebai 'ye karşı Yediler</i>).</p>
	<h3 id="toc_id_353" class="block12">Hippomenes. </h3>
	<p class="block6">Melanion adıyla da anılan Hippomenes Atalante efsanesinde rol oynar (<i class="calibre1">Atalante</i>).</p>
	<h3 id="toc_id_354" class="block12">Hora'lar. </h3>
	<p class="block6">Hora'lar doğada düzeni simgeleyen üç tanrıçadır. Hora, Latince saat anlamına gelen "hora" ile bir tutulduğu için adları "Saatler" diye çevrilir. Bu çeviri hem doğru, hem yanlıştır, çünkü bu tanrısal varlıklar bir ölçü, bir düzeni yansıtmakla zaman ölçülerini de içerirler, ama etkileri bu insansal kavramları çok aşar. Homeros'un İlyada'sında Hora’ları Olympos'ta görürüz (İl. V, 749 vd.):</p>
	<p class="block4"> </p>
	<p class="block13">Gökyüzünün kapıları kendiliğinden</p>
	<p class="block13">gıcırdadı.</p>
	<p class="block13">Saatler gözetir o kapıları,</p>
	<p class="block13">yaygın gökle Olympos emanettir onlara,</p>
	<p class="block13">kapıları bir açarlar, koyu bulutlarla bir</p>
	<p class="block13">kaparlar.</p>
	<p class="block13">Tanrıçalar arabalarıyla Olympos'a dönünce </p>
	<p class="block6">(İl. VII, 432 vd.): </p>
	<p class="block13">Saatler güzel yeleli atlan çözdüler</p>
	<p class="block13">koşumdan,</p>
	<p class="block13">çektiler tanrısal ahırlara,</p>
	<p class="block13">ışıldayan bir duvara dayadılar arabayı.</p>
	<p class="block4"> </p>
	<p class="block6">Ama Hora'ların teker teker adlarını ele alacak olursak, simgeledikleri varlıkları da daha iyi anlamış oluruz: Birincisi Eunomia düzen ve düzensizliği, iyi yasalarla kurulmuş bir toplum düzenini simgeler. Dike hak ve adalet anlamına gelir, Themis'in kızları arasında ister yazında, ister yaşamda adı en çok geçen tanrıça odur. Eirene ise insanlara bereket ve mutluluk sağlayan barıştır (<i class="calibre1">Dike, Eirene</i>). Bu tanrıçalar doğal ve insansal toplulukların can damarı, denge ve sürekliliğin başlıca etkenleridir.</p>
	<p class="block6">Hora'ları kimi zaman Aphrodite'nin alayında Kharit'lerle birlikte, kimi zaman da Dionysos alayında, ya da Persephone'nin arkadaşları arasında görürüz.</p>
	<p class="block6">Ellerinde birer çiçek, ya da bir yemiş olarak canlandırılırlar, ama çokluk soyut kavramlar olarak tasarlanır ve efsanelerde rol almazlar.</p>
	<h3 id="toc_id_355" class="block12">Horatius. </h3>
	<p class="block6">Horatius adı, Roma'nın üç efsanesinde geçer.</p>
	<p class="block6">(1) Roma'lılar Etrüsk'lere karşı savaşırken her iki ordu çok adam yitirmişti, ama kimin yendiği, kimin yenildiği belli değildi. Bir gece her iki ordu bir ormanda karşı karşıya ordugâh kurmuşken, birdenbire ormanda tanrısal bir ses duyuldu, ses şöyle diyordu: "Etrüsk'ler Roma'lılardan bir adam fazla yitirdiler, Roma'lılar zaferi kazanmıştır". Bunu duyan Etrüsk'ler paniğe kapılıp kaçmışlar. Sesiyle düşmanı kaçıran Horatius da o ormanda tanrılaştırılmış.</p>
	<p class="block6">(2) Gene Etrüsk'lerle savaş sırasında tek gözlü diye anılan Horatius Cocles Roma'yı Tiber'in karşı kıyısında bulunan düşmana karşı korumak için tek başına bir köprüyü tutmuş. Savaş sırasında bir ayağını da yitirmiş, ama Roma'nın düşmesini önlemiş. Horatius Cocles şerefine Capitolium tepesinin eteğinde Roma'lılar bir heykel dikmişler.</p>
	<p class="block6">(3) Roma ile Alba arasındaki savaşta rol alan üç Horatius kardeşler üç Curiatius kardeşlerle teke tek savaşta çarpışmışlar ve zaferi kazanmışlardı. Tarihsel bir olay sayılan bu çarpışma herhalde eski bir efsaneye dayanmaktadır. Tragedyalara konu oluşu şuradandır: Horatius kardeşlerin bir kız kardeşi Curiatius kardeşlerin biriyle nişanlıdır, nişanlısının ölümüne ağlayan bu kızı çarpışmadan sağ dönen Horatius öldürür, ama bu suçu Roma'yı kurtardığı için affedilir.</p>
	<h3 id="toc_id_356" class="block12">Hyades. </h3>
	<p class="block6">Hyad'lar gökte Pleiad yıldızlarına yakın bulunan bir takımyıldızdır, baharda yağmur mevsiminin başlamasıyla görünürler, adları da yağmur yağmak anlamına gelen "hyein" fiilinden türemedir. Gökte yıldız olmadan önce Hyad'lar Atlas'la Okeanos kızı Pleione'nin kızları nympha'larmış. Sayıları iki ile yedi arasında değişir. "Nysa nympha'ları" diye anılan bu kızlar Dionysos'a dadılık etmişler (<i class="calibre1">Dionysos</i>), ama Hera'dan korktukları için tanrısal çocuğu İno'ya bırakıp kaçmışlar. Zeus onları gökte birer yıldız haline getirmiş. Başka bir anlatıma göre, kardeşleri Hyas'ın ölümüne dayanamayarak canlarına kıymışlar da sonra yıldız olmuşlar (Hyas).</p>
	<h3 id="toc_id_357" class="block12">Hyakinthos. </h3>
	<p class="block6">Latin şairi Ovidius'un anlattığı bir çiçek öyküsünün kahramanı. Hyakinthos tanrı Apollon'un can ciğer arkadaşıymış, iki dost bir gün disk atmada yarışırken tanrının fırlattığı disk gelmiş, Hyakinthos'un başına vurmuş. Delikanlının boynu bir çiçek sapı gibi kırılmış, çimenler al kana boyanmış. Arkadaşını kolları arasına alan tanrı da "Ah, senin yerine ben öleyim!" demiş, o anda çimenler gene gövermiş ve Hyakinthos'un öldüğü yerde güzelim bir çiçek açmış. Hyakinthos, yani sümbül demişler bu çiçeğe. Bir anlatıma göre yel tanrı Zephyros tanrı Apollon'un delikanlıya sevgisini kıskandığı için hızla eserek diskin Hyakinthos'a çarpmasını sağlamış.</p>
	<h3 id="toc_id_358" class="block12">Hyas. </h3>
	<p class="block6">Atlas'la Pleione'nin oğlu, Hyad'lar ve Pleiad'ların kardeşi. Libya'da bulunduğu bir sırada bir yılan, bir aslan, ya da bir kaplan tarafından öldürüldüğü söylenir. Ölümüne ağlayan kız kardeşlerini Zeus'a göre birer burç haline sokmuş (<i class="calibre1">Hyades</i>).</p>
	<h3 id="toc_id_359" class="block12">Hybris. </h3>
	<p class="block6">Yunan düşüncesinde büyük bir yer tutan soyut bir kavramın simgesi. Hybris insanı suç işlemeye iteleyen ölçüsüzlük, hırs ve kendine aşırı güvendir. Birçok tragedya kişilerinin başlarına gelen belalar hep bu Hybris yüzündendir. Hybris, fazla varlık, doygunluk anlamına gelen Koros'un ya anası, ya da kızı olarak simgelenir. Koros'u olduğu kadar Hybris'i de Yunan düşüncesine özgü birer kavram olarak başka dillere çevirmek güçtür.</p>
	<h3 id="toc_id_360" class="block12">Hydra. </h3>
	<p class="block6">Yılan ya da ejder anlamına gelen Hydra, Typhon'la Ekhidna'nın kızı ve Kerberos, Khimaira, Phiks gibi canavarların kız kardeşi sayılır. Hesiodos Hydra'yı şöyle tanımlar (Theog. 310-315):</p>
	<p class="block4"> </p>
	<p class="block13">(Ekhidna) Hydra 'yı doğurdu onlardan</p>
	<p class="block13">sonra,</p>
	<p class="block13">Hydra o bataklıklar canavarı ki </p>
	<p class="block13">tüyler ürpertir bütün yaptıkları, </p>
	<p class="block13">o Hydra ki ak kollu Hera tanrıça </p>
	<p class="block13">büyütmüştü korkunç hıncını gidermek için </p>
	<p class="block13">güçlüler güçlüsü Herakles 'e karşı.</p>
	<p class="block4"> </p>
	<p class="block6">Herakles ikinci iş olarak bu canavarı öldürür (<i class="calibre1">Herakles</i>) ve oklarını onun zehirli kanına batırır. At adam Nessos'un Deianeira'ya verdiği iksire de bu canavarın kanı karışmıştır derler, ayrıca bir ırmağa akan kanı ırmak sularının zehirlenmesine ve bölgeye leş kokularının yayılmasına yol açmış.</p>
	<h3 id="toc_id_361" class="block12">Hygieia. </h3>
	<p class="block6">Adı sağlık anlamına gelen Hygieia, hekim tanrı Asklepios'un kızı ve yardımcısıdır. Hygieia yalnız hasta insanlara değil, hayvanlara da bakar, dertlerine deva, hastalıklarına ilaç bulur. Hekimlikle ilgili bütün tanrılar gibi o da yeraltı simgeleri taşır ve özellikle yeraltı yaratıklarının en özgürü olan yılanla bir arada gösterilir. Hiçbir efsanesi yoktur (<i class="calibre1">Asklepios</i>).</p>
	<h3 id="toc_id_362" class="block12">Hylas. </h3>
	<p class="block6">Hylas, kahraman Herakles'in gönül verdiği yakışıklı bir gençtir. Yiğitle birlikte Argonaut'lar seferine katılır. Mysia bölgesinde karaya çıktıklarında Herakles kırılmış küreği için bir ağaç keserken, Hylas su bulmak için ormana dalar ve kaybolur. Bir söylentiye göre nympha'lar bu güzel delikanlıya tutulurlar ve onu ölümsüz kılmak için aralarına alırlar. Hylas'ın kaybolduğunun ilk farkına varan Polyphemos'tur. Avazı çıktığı kadar Hylas, Hylas diye bağırır. Herakles de aramaya koyulur, ama delikanlıyı bir türlü bulamazlar. Bu arada Argonaut'lar onları beklemeyerek demir alırlar. Polphemos Mysia'da kalır ve önce Kios, sonra Prusa adını alan bir şehir kurar. Bu bizim Bursa'dır. Herakles Mysia'lıları Hylas'ı kaçırmış olmakla suçlamış ve onlardan tutsaklar alarak Hylas'ı arayıp bulmalarını buyurmuş. Hylas'ı arama, bölgede yıllık törenler haline gelmiş: Rahipler dağa çıkar (dağ da Mysia Olympos'u, yani Uludağ olsa gerek) ve üç kez Hylas diye bağırarak kutsal alaylar düzenlerlermiş (<i class="calibre1">Argonaut'lar</i>).</p>
	<h3 id="toc_id_363" class="block12">Hyİlos. </h3>
	<p class="block6">Herakles'le Deianeira'nın oğlu. Anası Deianeira Herakles'e sihirli gömleği gönderip de yiğit korkunç acılar içinde yanmaya başlayınca Hyİlos yanına gelir ve son isteklerini dinler. Herakles öldükten sonra da İole ile evlenir ve Herakles oğullarının başına geçip Pelopenez'de tutunmaları için savaşır.</p>
	<h3 id="toc_id_364" class="block12">Hymenaios. </h3>
	<p class="block6">Düğün tanrısı Hymenaios. Apollon ve bir nympha'nın, ya da Dionysos'la Aphrodite'nin oğlu sayılır. Düğünlerde hazır bulunan bu tanrı, lirik şiirin ayrı bir türü olan düğün türkülerinde de anılır. Düğün türkülerinde bağlama "O, Hymen, Hymenaios" diye bu tanrının adıyla biter.</p>
	<p class="block6">Bu düğün tanrısı üstüne çeşitli efsaneler anlatılırdı, hepsi de güzelliğini yüceltmek amacını güderdi. Hymenaios o kadar güzelmiş ki kızlar arasına girmiş de erkek olduğu anlaşılmamış, sonra da kızları korsanlar kaçırınca, Hymenaios korsanların hepsini öldürmüş, kızları kurtarmış, ama onları ana ve babalarına geri vermek için, çok sevdiği halde kendisine yüz vermeyen kızla evlendirilmeyi şart koşmuş. Bir efsaneye göre, Hymenaios tanrı Dionysos'la Ariadne'nin düğününde sesini yitirmiş, onun için düğün türkülerinde onun adını çağırmak töre olmuş. Başka bir efsaneye göre Akşam Yıldızı Hesperos Hymenaios'un güzelliğine vurulmuş, ondan ayrılmaz olmuş. Düğünle gecenin birleşmesini simgeleyen bu efsaneye uygun olarak düğün türkülerinde Hesperos'un da adı sık sık anılır.</p>
	<p class="block6">Hymenaios elinde düğün meşalesi, kaval ve gül çelenkleriyle canlandırılır.</p>
	<h3 id="toc_id_365" class="block12">Hymnos. </h3>
	<p class="block6">Phrygia'lı bir çobanın adı. Hymnos Artemis'in yoldaşlarından Nikaia adlı bir nympha'ya tutkundur, ama Nikaia aşktan tiksinir, yanına erkek vardırmaz. Günün birinde Hymnos dayanamaz, kıza tutkusunu bildirir, Nikaia da öfkelenip bir okla vurur delikanlıyı. Bütün doğa, giderek Artemis bile ağlamış derler bu güzel çobanın ölümüne (<i class="calibre1">Nikaia</i>).</p>
	<h3 id="toc_id_366" class="block12">Hyperboreoi. </h3>
	<p class="block6">Efsaneye göre, Boreas, yani kuzey rüzgârının ötesinde Hyperboreoi denilen bir boy oturur. Dünyanın kuzey ucundaki bu ülkede güneş hiç batmaz, yıl boyunca ılık ve yumuşak bir hava eser, insanlar mutluluk içinde yaşar, ölüm ve hastalık nedir bilmezler. Yemyeşil ormanlarda, çimenli ovalarda ömürlerini türkü söylemek, hora tepmekle geçirirler. Bu yüzdendir ki, tanrı Apollon bu cennet ülkesini kendine yurt edinmiş, her fırsatta oraya girmeye bakar. Güzün soğuklar başlayınca beyaz kuğuların çektiği bir arabaya binip Hyperbore'liler ülkesine uçar, kışı orada geçirir. Tarihçi Herodotos bu ülkeyi anlatmakla bitiremez (Her. Tar. IV, 32 vd.). Yiğitlerden Perseus'la Herakles'in de Hyperbore'liler ülkesine gittikleri anlatılır; kimi efsanelerde altın elmaların bulunduğu Batı Kızlarının bahçesi de bu ülkededir. Pythagoras'ın mistik inançlarıyla Hyperbore'liler ülkesi daha da süslenmiş, yılda iki kez ekin veren toprağı, çok uzun ömürlü olan iyiliksever ve saf insanlarıyla ilkçağın ütopyası haline gelmiştir (<i class="calibre1">Apollon</i>).</p>
	<h3 id="toc_id_367" class="block12">Hyperion. </h3>
	<p class="block6">Adı "yukarıda giden, yani dünyanın üstünde dolaşan" anlamına gelen Hyperion, Uranos'la Gaia'nın oğludur. Kız kardeşi Theia ile evlenerek, Helios, Selene ve Eos'u meydana getirir (Tab. 8). Hyperion'un efsanesi yoktur. Hyperion adı bazı metinlerde Helios'un kendisine bir sıfat olarak takılır.</p>
	<h3 id="toc_id_368" class="block12">Hypermestra. </h3>
	<p class="block6">Danaos kızlarının en küçüğü. Aigyptos'un elli oğluyla evlenmek zorunda kalan Danaos'un elli kızı babalarından gerdeğe girerken kocalarını öldürmek emrini alınca Hypermestra'dan başka hepsi babalarına uyup kocalarını hançerlemişlerdir, yalnız Hypermestra kocası Lynkeus'u esirgemiş ve onunla birleşerek Abas'ı dünyaya getirmiştir. Babasına baş kaldırmak suçundan yargılanan Hypermestra’nın Argos mahkemesinde beraat ettiği anlatılır. Danaos kızlarının dramını "Hiketides" adlı tragedyasında işleyen Aiskhylos'un "Hypermestra'nın yargısı" adlı kayıp bir tragedya da yazdığı bilinir (Danaos kızları, Lynkeus).</p>
	<h3 id="toc_id_369" class="block12">Hypnos. </h3>
	<p class="block6">Hesiodos'a göre Nyks (Gece) kendi başına Hypnos (Uyku) ve Thanatos (Ölüm) tanrılarını yaratmıştır. İkisi de Tartaros'ta otururlar (Theog. 758 vd.):</p>
	<p class="block4"> </p>
	<p class="block13">Orada oturur kara Gece'nin çocukları, </p>
	<p class="block13">Uyku 'yla Ölüm, o korkunç tanrılar. </p>
	<p class="block13">Güneş onlara hiç çevirmez ışınlarını </p>
	<p class="block13">ne göklere çıkarken, ne inerken, </p>
	<p class="block13">biri dolaşır sırtında toprağın ve denizin </p>
	<p class="block13">tatlı bir huzur götürerek insanlara, </p>
	<p class="block13">ötekinin demirdendir yüreği, tunçtandır</p>
	<p class="block13">canı.</p>
	<p class="block13">Yakaladığı insan kurtulmaz hiç elinden </p>
	<p class="block13">kin besler ölümsüz tanrılara bile.</p>
	<p class="block4"> </p>
	<p class="block6">Homeros Hypnos'un çok daha sevimli bir portresini çizer; Hera İda dağının doruğunda Zeus'la sevişmeye karar verince, gelir Lemnos adasında Uyku'yu bulur, Zeus'u uyutsun diye diller döker, armağanlar söz verir. Tatlı Uyku ise bir gün Herakles'i kaçırırken Zeus'tan yediği cezayı unutamaz, ama Hera ona Kharit'lerin birini vermeye ant içince dayanamaz, Hera ile birlikte yola çıkar (İl. XIV, 283 vd,):</p>
	<p class="block4"> </p>
	<p class="block13">Vardılar canavarlar anası çok pınarlı Ida'ya, </p>
	<p class="block13">Lektos burnunda fırladılar denizden, </p>
	<p class="block13">ayak bastılar bereketli toprağa. </p>
	<p class="block13">Ayakları altında ormanlı doruklar titredi. </p>
	<p class="block13">Uyku durakladı orada, </p>
	<p class="block13">görünmeden Zeus 'un gözüne </p>
	<p class="block13">çok yüksek bir çamın üstüne kondu,</p>
	<p class="block13">İda'da büyüyen en ulu çamdı bu, </p>
	<p class="block13">havada yüksele yüksele göğe varıyordu. </p>
	<p class="block13">Uyku orada, çam dalları arasında, </p>
	<p class="block13">bir kuş oluvermişti, dağlarda yaşayan, ince</p>
	<p class="block13">sesli,</p>
	<p class="block13">tanrıların Khalkis, insanların Kymindis</p>
	<p class="block13">dedikleri.</p>
	<p class="block4"> </p>
	<p class="block6">Bir efsaneye göre, Hypnos Latmos dağlarının çobanı Endymion'a tutulmuş ve onun gözleri açık uyumasını sağlamış ki sevgilisini gece de doyasıya görebilsin diye. </p>
	<h3 id="toc_id_370" class="block12">Hypsikreon. </h3>
	<p class="block6">Hypsikreon'un serüveni Miletos öyküleri adıyla geç ilkçağda yaratılan romanların birine konu olmuştur. Öykü şudur: Hypsikreon adlı bir Miletos'lu Promedon adlı bir Naksos'luyu evine konuk edermiş. Hypsikreon'un karısı Neaira da adalı konuklarına tutkunmuş, ama kocası evde olduğu sürece aşkını açığa vurmamış, günün birinde Hypsikreon evde yokken konuk gelen Promedon'a açılmış ve onu zorla baştan çıkarmış. Sonra da onunla birlikte Naksos adasına kaçıp oradaki bir tapınağa sığınmış. Hypsikreon karısını geri almak için Naksos'a gidince, adalılar kadını kandırabilirse geri alacağını, yoksa zor kullanmasını yasak ettiklerini söylemiştir. Hypsikreon da kadını kandıramadıgı için Haksos'a Miletos'un savaş açmasını sağlamış.</p>
	<h3 id="toc_id_371" class="block12">Hypsipyle. </h3>
	<p class="block6">Lemnos kralı Thoas'la Amazon Myrina'nın kızı Hypsipyle tanrı Dionysos'un torunuymuş. Lemnos adasının kadınları Aphrodite'ye gereğince tapınmadıkları için tanrıça onları cezalandırmış: Bedenleri öyle pis kokuyormuş ki, kocaları onlardan kaçıyor, başka kadınlarla sevişmeyi yeğ görüyormuşlar. Lemnos kadınları da bir gece adada ne kadar erkek varsa hepsini öldürmüşler. Yalnız Hypsipyle babası Thoas'ı öldürememiş, onu bir sandığa kapatıp denize bırakmış (<i class="calibre1">Thoas</i>). Kral kızı olduğundan kadınlar onu Lemnos'a kraliçe seçmişler. Argonaut'lar adaya çıktıklarında Hypsipyle kraliçeymiş, önce Argonaut'lara saldırdıkları halde, erkeklerin kendileriyle yatmaya razı olduklarını görünce yumuşamışlar ve Hypsipyle de İason'la birleşerek ona birisi Euneos olmak üzere iki oğul doğurmuş (<i class="calibre1">Euenos</i>). Argonaut'lar adadan ayrıldıktan sonra Lemnos kadınları kralları Thoas'ın kurtulmuş olduğunu görmüşler ve kraliçelerini öldürmek istemişler. Hypsipyle bir gece kaçmış ve korsanların eline düşerek Nemea kralı Lykurgos'a köle olarak satılmış. Lykurgos'la karısı Eurydike, Hypsipyle'yi oğulları Opheltes'e dadı olarak vermişler, ama bir gün Hypsipyle oradan geçen Yedilere yol göstermek için çocuğu yalnız bıraktığında bir yılan gelmiş, Opheltes'i boğmuş. Lykurgos'la karısı Hypsipyle'ye ölüm cezası vermek istemişler, ama Yedilerden Amphiaraos araya girmiş ve Hypsipyle'nin Lemnos'a dönmesini sağlamış.</p>
	<p class="block4"> </p>
	<h1 class="block11" id="id_I"><span class="text1"></span><span class="text2">İ</span><span class="text1"></span></h1>
	<h3 id="toc_id_372" class="block12">İakkhos. </h3>
	<p class="block6">İakkhos, Eleusis myster'lerinde rol oynayan bir tanrıdır. Başında mersin dallarından bir çelenk, elinde bir meşale ile kutsal erenler alayını yöneten genç bir adam olarak gösterilir. Adı Bakkhos'un adı gibi gizli törenlerde atılan "İakkhe" çığlıklarından türemiş olabilir. Dionysos'la yakından ilişkisi vardır. Öyle ki İakkhos, Anadolu'dan gelme tanrı Dionysos'un Yunanistan'da ve özellikle Eleusis'te yaratılmış bir tıpkısı sayılabilir. Kaynağı üstüne söylentilerin çeşitliliği bu tanrının kendine özgü bir kişiliği olmadığını gösterir.</p>
	<p class="block6">Kimi efsanelere göre İakkhos, tanrıça Demeter'in oğlu, ya da kocasıdır. Kimine göre de Demeter'in değil de, onun kızı Persephone'nin oğludur. Zeus'la Persephone'nin birleşmesinden doğmuştur ve Zagreus'tur, Zagreus'un başka bir adla anılmasıdır (<i class="calibre1">Zagreus</i>).</p>
	<p class="block6">Bambaşka bir efsane onun kaynağını Phrygia'da gösterir: Tanrı Dionysos Phrygia nympha'sı Aura ile birleşmiş, Aura’nın tanrıdan ikiz çocukları olmuş, biri de İakkhos’ınuş, ama Aura günün birinde çıldırmış ve ikizlerinin birini parçalayıp yemiş, o sırada Zeus'un sevdiği başka bir Nympha İakkhos'u kaçırmış ve Eleusis'teki Bakkha'lara götürüp bırakmış. Aura da kendini Sangarios (Sakarya) ırmağına atmış, sonra da bir pınar olarak gene yeryüzüne çıkmış. Bu motif için <i class="calibre1">bkz. Agdistis ve Attis efsaneleri.</i></p>
	<h3 id="toc_id_373" class="block12">İalmenos. </h3>
	<p class="block6">Ares'in oğlu. İlyada'da adı geçer (<i class="calibre1">Askalaphos</i>).</p>
	<h3 id="toc_id_374" class="block12">İambe. </h3>
	<p class="block6">Kır tanrısı Pan'la su perisi Ekho'nun kızı sayılan İambe, Eleusis kralı Keleos'un evinde hizmet ediyormuş ki, kızı Persephone'yi aramaya çıkan Demeter oraya uğramış. Üzüntüden yüzü gülmeyen tanrıçayı İambe yaptığı şakalarla güldürmeyi başarmış. İlkin Yunan taşlamalarının, sonra da tragedya ve komedyalarda konuşma vezni olan "iambos" veznine adını veren bu İambe imiş.</p>
	<h3 id="toc_id_375" class="block12">İanus. </h3>
	<p class="block6">Roma'ya özgü bir tanrı. Efsaneleri hep Roma dini ve uygarlığıyla ilişkili olan İanus, Yunan tanrılarının Latin dünyasına etkilerinden sonra da Roma’nın başlıca tanrısı olarak kalmış ve bir yerde İuppiter'den daha önemli sayılmıştır. Roma şehrinin kuruluşunda büyük bir rol oynar.</p>
	<p class="block6">Bazı efsane yazarlarına göre, İanus İtalya' nın yerlisidir, bazılarına göre de İtalya'ya Tesalya'dan göçmüş ve Roma'nın yedi tepesinden birinde İaniculum diye kendi adını taşıyan bir şehir kurmuştur. Tiber ırmağına adını veren de oğlu Tiber'dir. İuppiter Saturnus'u kovup da bu tanrı Latium'a sığınınca,, onu karşılayan ve konuklayan İanus'tur (<i class="calibre1">Saturnus</i>).</p>
	<p class="block6">İanus'un krallığı İtalya'nın altın çağına rastlar. İanus zamanında insanlar hep iyi ve namuslu imiş, tam bir barış ve uyum içinde yaşarlar ve toprak da onlara her şeyi kendiliğinden bagışlarmış. İanus uygarlık yollarının hepsini açmış onlara: Gemiler yapmasını, para basmasını öğretmiş. Şehirler kurdurup toprağı işlemeyi, yasalar çıkarmayı hep İanus'a borçluymuşlar. Saturnus, kendisini konuklayan İanus'a geçmiş ve geleceği görme yetisini bağışladığı içindir ki, İanus tanrıyı Roma'lılar iki çehreli olarak canlandırırlar. Roma'nın altın paraları üstünde tanrının, biri sağa, biri sola bakan iki çehreli bir profili görünürdü. İanus her başlangıcın tanrısı sayılırdı, yılın ilk ayına onun adı verilmiş ve İanuarius denmişti. Kapıları bekleyen tanrı sayılır, çünkü kapılar da kendisi gibi iki yana bakarlar.</p>
	<p class="block6">Roma'nın koruyucu ve kurtarıcısı olarak İanus üstüne şu efsane de anlatılır: Romulus'un yönetimindeki Roma'lılar şehri kurduktan sonra Sabin'lerin karılarını kaçırıp kendilerine eş ettikleri zaman, Sabin kralı Titus Tatius bir gece yeni kurulan kente saldırmış, Capitolium tepesinin bekçisi Tarpeia da kaleyi Sabin'lere teslim etmek üzereymiş ki, İanus tanrı bir sıcak su kaynağı fışkırtmış, böylece düşmanı korkutarak püskürtmüş. Bu mucizeyi anmak için Roma'lılar ondan sonra Forum' da yaptıkları İanus tapınağının kapısını savaş sırasında hep açık tutar, tanrının şehri düşmandan korumasını sağlarmış. İanus kapıları ancak barış zamanında kapanırmış. İanus kapısı imparator Augustus'tan önce ancak bir kez (İ. Ö. 237'de), Augustus çağında ise üç kez kapatılmış.</p>
	<p class="block6">İanus su perisi İuturna ile evlenmiş ve ondan Fons, ya da Fontus adlı pınar tanrı olmuş (<i class="calibre1">İuturna</i>).</p>
	<h3 id="toc_id_376" class="block12">İapetos. </h3>
	<p class="block6">Uranos'la Gaia'nın oğlu Titan İapetos, her biri belalı bir efsanenin kahramanı oğullar meydana getirmiştir (Tab. 3). Hesiodos bu Titan'ın dölünü şöyle tanımlar (Theog. 507 vd.):</p>
	<p class="block4"> </p>
	<p class="block13">İapetos aldı Klymene'yi,</p>
	<p class="block13">güzel topuklu Okeanos kızını,</p>
	<p class="block13">girdi gerdeğe ve bir oğlu oldu:</p>
	<p class="block13">Azgın yürekli Atlas tanrı.</p>
	<p class="block13">Sonra getirdi dünyaya Menoitios'u,</p>
	<p class="block13">o kendini çok beğenen tanrıyı;</p>
	<p class="block13">ve kıvrak, cin fikirli Prometheus'u,</p>
	<p class="block13">sonra da yarım akıllı Epimetheus'u,</p>
	<p class="block13">o ki bela oldu ekmek yiyenlere</p>
	<p class="block13">Zeus'un yoğurduğu bakireyi evine alarak.</p>
	<p class="block4"> </p>
	<p class="block6">Başka kaynaklara göre İapetos Klymene ile değil de Asia ile evlenir (<i class="calibre1">Asia</i>). Öbür Titan'Iar gibi İapetos da Zeus'un eliyle Tartaros'a atılıp yeraltına kapatılır.</p>
	<h3 id="toc_id_377" class="block12">İasion. </h3>
	<p class="block6">Zeus'la Elektra'nın oğlu, Harmonia ve Dardanos'un kardeşi (Tab. 7). Dardanos gibi Samothrake'de oturur, bazı kaynaklarda Giritli olduğu söylenir. Efsanesinin en çarpıcı yanı Demeter'le olan aşkıdır. Tanrıçanın ona gönül verip vermediği konusunda efsanelerde ayrılık varsa da, Demeter'le birleştiği ve aşklarından Plutos'un doğduğunda kaynaklar birleşir. Odysseia'da Kalypso tanrıçaların ölümlülerle olan aşklarından dem vururken şöyle der (Od. V, 125 vd.):</p>
	<p class="block4"> </p>
	<p class="block13">Güzel örgülü Demeter de gönül vermişti</p>
	<p class="block13">İasion a</p>
	<p class="block13">sarmaş dolaş olmuştu ikisi sevgiyle, </p>
	<p class="block13">yatmışlardı üç kez sürülmüş bir tarlada, </p>
	<p class="block13">ama Zeus o saat aldıydı bu haberi, </p>
	<p class="block13">erkeği tepelediydi göz kamaştırıcı</p>
	<p class="block13">yıldırımla.</p>
	<p class="block4"> </p>
	<p class="block6">Diodoros'a göre İasion Samothrake adasının gizemlerine ermişti, kardeşi Harmonia'nın Kadmos'la düğünü sırasında Demeter'e rastlamış ve tanrıça ona gönlüyle birlikte buğday tanelerini de armağan etmiş. Sonra da İasion Kybele ile sevişmiş ve Korybas diye bir oğulları olmuş. Korybas Korybant'lara adını vermiş (<i class="calibre1">Korybant’lar</i>).</p>
	<h3 id="toc_id_378" class="block12">İason. </h3>
	<p class="block6">Argonautlar seferinin kahramanı İason, Kretheus'la Tyro'nun oğlu Aison'dan doğmadır (Tab. 22). Amcası Pelias'la babası arasında tahta kimin çıkacağı kavgasında İason'un İolkos sarayından uzaklaştırıldığı ve ormanlarda at adam Kheiron tarafından yetiştirildiği anlatılır. Yetişkin çağa gelince İason şehre döner. Kılığı Pelias'la arasının açılmasına ve sürülmesine yol açar (<i class="calibre1">Pelias</i>). Efsaneye göre Pelias'a bir tanrı sözcüsü tek ayakkabılı adamdan korkmasını söylemişmiş, tanrı Poseidon'a kurban kestiği ve kalabalık bir tören kutladığı bir gün İason sırtında bir pars postu ve her bir elinde bir kargı ile çıkagelmiş, üstelik Pelion dağının eteklerinde bir dereyi geçerken sandallarından birini yitirmişmiş, onu böyle görünce Pelias şaşakalmış, tanrı sözünü ansımış, üstelik de İason babasının tahtını isteyince, onu ne pahasına olursa olsun uzaklaştırmak gerektiği kanısına varmış. Bir anlatıma göre, Pelias İason'a tahtı vermem dememiş de yalnız şöyle bir soru sormuş: Bir kral kendine kumpas kuran bir uyruğuna ne yapmalı? İason da, onu uzaklara sürmeli cevabını vermiş de onun üzerine Pelias İason'a Kolkhis'ten altın postu gidip almasını buyurmuş. Her neyse, İason bu serüvene hayır dememiş ve Yunanistan'ın en seçkin yiğitlerini bir araya getirerek Argo gemisini yaptırmış ve ünlü Karadeniz seferine çıkmış. Bu noktadan sonra İason'un kaderi Argonaut'ların kaderiyle birleşir (<i class="calibre1">Argonaut’lar</i>). Yunanistan'a dönüşünde Medeia'nın büyülerine kurban gider. Karadenizli büyücüden kurtulduktan sonra İason İolkos'a döner, kendi ya da oğullarından biri bu şehirde krallığı ele geçirir (<i class="calibre1">Medeia</i>).</p>
	<h3 id="toc_id_379" class="block12">İda. </h3>
	<p class="block6">(1) Girit kralı Melisseus'un kızı. Rheia yeni doğurduğu Zeus'u Kronos'tan kaçırıp kundakta bebek olarak Girit'e götürünce, İda kendi adını taşıyan dağda onu kız kardeşi Adrasteia ile birlikte büyütür, besler (<i class="calibre1">Zeus, Amaltheia</i>).</p>
	<p class="block6">(2) Korybas'ın kızı, Girit kralı Lykastos'la evlenir ve Minos adlı bir oğlu olur.</p>
	<p class="block6">(3) Çanakkale bölgesindeki Kazdağı'nın eski adı.</p>
	<h3 id="toc_id_380" class="block12">İdaia. </h3>
	<p class="block6">İda'lı anlamına gelen bu ad Troya bölgesindeki İda dağı ile ilişkisi olan iki efsanelik kadının adıdır:</p>
	<p class="block6">(1) Skamandros ırmağının tanrısıyla birleşip Teuker adlı bir oğul doğuran bir Nympha (<i class="calibre1">Teuker</i>).</p>
	<p class="block6">(2) Dardanos'un bir kızı. Trakya kralı Phineus'la evlenir. Bir efsaneye göre Phineus'un başına bela getiren odur (<i class="calibre1">Phineus</i>).</p>
	<h3 id="toc_id_381" class="block12">İdaios. </h3>
	<p class="block6">Girit ya da Troas'taki İda dağı ile ilişkili birkaç kişinin adı:</p>
	<p class="block6">(1) Priamos'un bir oğlu.</p>
	<p class="block6">(2) Paris'le Helena'dan doğma bir oğul.</p>
	<p class="block6">(3) Priamos'un arabacısı.</p>
	<p class="block6">(4) Dares'in oğlu, Troya'lı savaşçı.</p>
	<p class="block6">(5) Korybant'lardan biri.</p>
	<p class="block6">(6) Dardanos efsanesinin bir anlatımına göre, Dardanos'un İdaios'la Dimas adlı iki oğlu olmuş. İdaios Troya'nın güneyindeki dağın eteğine yerleşmiş ve İda adını dağa vermiştir. Troya bölgesine Ana Tanrıça Kybele'nin kültünü getiren de oymuş.</p>
	<h3 id="toc_id_382" class="block12">İdas. </h3>
	<p class="block6">Homeros İdas (destanda adı İdes olarak geçer) üstüne şöyle der (İl. IX, 557):</p>
	<p class="block4"> </p>
	<p class="block13">İdes bir zamanlar en güçlüsüydü dünyadaki</p>
	<p class="block13">yiğitlerin, </p>
	<p class="block13">ince bilekli gelin Marpessa uğruna o </p>
	<p class="block13">Phoibos Apollon 'a bile kaldırmıştı yayını.</p>
	<p class="block4"> </p>
	<p class="block6">İdas, birçok efsanelerde adı geçen bir kişidir: Kardeşi Lynkeus'la birlikte Kalydon avına ve Argonaut'lar seferine katılır, Anadolu'da Mysia'yı ele geçirecekken Telephos ona engel olur. Tanrı Apollon ve Dioskur'lara karşı savaşı, efsanesinin en göze çarpar yanıdır: İdas, Euenos'un kızı Marpessa'ya âşık olur ve onu babasından kaçırır. Evlenirler, ama tanrı Apollon da kadına tutkundur, onu İdas'ın elinden almak ister, Apollon'la İdas birbirlerine girerler. Zeus çare olarak şunu buyurur: Marpessa ikisi arasından seçsin. Kadın kocasını seçer.</p>
	<p class="block6">İdas bir sürünün paylaşılması konusunda Dioskur'larla kavgaya tutuşur: İdas bir hileyle bütün sürüyü ele geçirdiğinden Kastor'la Polydeukes ona ve Lynkeus'a saldırırlar. Çarpışma sırasında Kastor öldürülür, Zeus da Polydeukes'i kurtarmak için araya girmek zorunda kalıp İdas'ı şimşeğiyle çarpar (<i class="calibre1">Lynkeus, Marpessa, Dioskurlar</i>).</p>
	<h3 id="toc_id_383" class="block12">İdmon. </h3>
	<p class="block6">Argonaut'lar seferine katılan bilici. Aslında Apollon tanrının oğlu sayılır, ölümlü babası ise, Melampus'un oğlu Abas'tır. Adı "gören" anlamına gelen İdmon Argonaut'ların yolculuğunu öngörü gücüyle düzenledikten sonra bir anlatıma göre de Mariandyn'ler ülkesindeki duraklarında bir ava katılarak bir yaban domuzu tarafından öldürülmüştür (<i class="calibre1">Argonaut'lar</i>).</p>
	<h3 id="toc_id_384" class="block12">İdomeneus. </h3>
	<p class="block6">Deukalion'un oğlu ve Minos'un torunu, Troya savaşına katılan Girit kralı. İdomeneus'un Molos diye bir üvey kardeşi var, onun oğlu Meriones Troya savaşında İdomeneus'un hem seyisi, hem de en yakın savaş arkadaşıdır.</p>
	<p class="block6">Homeros'un parlak sıfatlarla nitelendirdiği (tanrı gibi, alev gibi saldıran denir İdomeneus'a) bu yiğit İlyada'da "saçlarına kır düşmüş" yaşlıca bir adam olarak gösterilir. Ama kahramanlıkları destanda büyük bir yer tutar.</p>
	<p class="block6">Destan bölümleri boyunca İdomeneus en seçkin Troya yiğitleriyle savaşıp, çoğunu alt eder, Deiphobos'a, Aineias'a, giderek Hektor'a bile karşı çıkar ve çok adam öldürür, öldüremediklerini de yaralar. Bütün bu savaşlarında Meriones her zaman yanıbaşındadır ve onu destekler.</p>
	<p class="block6">İlyada'da anlatılan olaylardan sonra, İdomeneus'un şehri almak için yapılan tahta atta bulunan yiğitlerden biri olduğu ve Akhilleus'un ölü törenlerindeki yumruk yarışında birinci geldiği anlatılır.</p>
	<p class="block4"> </p>
	<p class="block21">Kaç yoldaşı varsa savaştan kurtulan </p>
	<p class="block21">hepsini Girit'e götürebilmiş İdomeneus, </p>
	<p class="block21">deniz yutmamış onların hiçbirini.</p>
	<p class="block4"> </p>
	<p class="block6">Başka efsane yazarları İdomeneus'un dönüş serüvenini bambaşka biçimde anlatırlar: Girit'e varmadan donanması büyük bir fırtınaya tutulmuş, İdomeneus da sag salim yurda varırsa ilk karşısına çıkacak olan insanı Poseidon'a kurban etmeyi adamış. Karşısına ilk çıkan kendi oğlu (ya da kızı) olmuş, İdomeneus sözünü tutmuş, kanını akıtmış, ama bir süre sonra Girit adasında çıkan bir salgının nedeni bu suçta aranmış ve İdomeneus yurdundan sürülmüş. Gitmiş güney İtalya'ya yerleşmiş.</p>
	<p class="block6">İdomeneus üzerine şu masal da anlatılır: Thetis'Ie Medeia bir güzellik yarışmasına girişmişler, İdomeneus'u da yargıç olarak almışlar, Idomeneus ödülü Thetis'e vermiş, Medeia buna çok kızarak bütün Girit'lilerin yalancı olduğu söylentisini yaymış. Ayrıca İdomeneus'la dölüne lanet okuyarak bir daha sözlerine güvenilmemesini sağlamış. Bu masal "Girit'lilerin hepsi yalancıdır" atasözünün kaynağında olsa gerek.</p>
	<h3 id="toc_id_385" class="block12">İdyia. </h3>
	<p class="block6">Okenos kızlarından biri olan Idyia, Kolkhis kralı Aietes'le evlenip Medeia'yı doğurmuş. Bazı efsanelerde Aietes'in ikinci karısı, bazılarında birinci karısı olarak gösterilir (<i class="calibre1">Aietes</i>).</p>
	<h3 id="toc_id_386" class="block12">İkadios. </h3>
	<p class="block6">Tanrı Apollon'la Lykia adlı Nympha'nın oğlu. Anadolu'nun Akdeniz kıyılarında doğmuş ve doğduğu bölgeye anasının adını vererek Lykia demiş, ayrıca orada Patara şehrini kurmuş. Apollon'a adanmış bu şehirde yaptırdığı tapınağı bir bilicilik merkezi haline getiren de İkadios’ınuş. Efsanesi Apollon kültünün Anadolu'lu kaynağını belirtmek bakımından ilginçtir: İkadios Lykia'da kalmayıp İtalya'ya gidecek olmuş, ama yolda bir fırtınaya tutulan gemisi batmış, kendisini bir yunus balığı kurtarmış da, Parnassos dağının eteklerine kadar götürmüş, İkadios orada yunus balığını anarak şehre Delphoi (delphis yunus demek) adını koymuş (<i class="calibre1">Apollon</i>).</p>
	<h3 id="toc_id_387" class="block12">İkarios. </h3>
	<p class="block6">(1) Kral Pandion zamanında Yunanistan'a üzüm bağını tanıtmış olmakla ün salan Atina'lı kişi, Erigone'nin babası (<i class="calibre1">Erigone</i>).</p>
	<p class="block6">(2) Tyndareos'un kardeşi ve özellikle Penelope'nin babası olarak tanınan efsanelik kişi. İkarios, kızı Penelopeia'yı tertiplediği araba yarışında birinci gelene vereceğini söylemiş, zaferi Odysseus kazanınca ona vermiş. Başka bir anlatıma göre, Odysseus Tyndareos'a Helene'nin talipleri arasında seçmek için bir yol gösterince, Tyndareos ona ödül olarak Penelopeia'yı verdirmiş İkarios'a. Kızı Odysseus'la evlenince, İkarios çiftin kendisiyle kalmasını istemiş, Odysseus da hayır dememek için seçme hakkını Penelopeia'ya vermiş. Kız da başını örtüp kızarmış, İkarios böylece Odysseus'la birlikte İthake'ye gitmek istediğini anlamış. Odysseia'da taliplerle Telemakhos arasındaki tartışmalarda, talipler Penelopeia' nın babası Ikarios'un yanına geri gönderilmesini ve Ikarios'un kendine yeni bir damat seçmesini ileri sürerler. İkarios'un adı ancak Penelopeia'nın babası olarak geçer (<i class="calibre1">Penelopeia</i>).</p>
	<h3 id="toc_id_388" class="block12">İkaros. </h3>
	<p class="block6">Girit'li mimar Daidalos'un oğlu İkaros dünyada ilk uçan adam olarak ün bırakmıştır. Baba-oğul kral Minos'un emriyle Labyrinthos'a kapatılınca, Daidalos oradan çıkmak ve kaçıp kurtulmak çarelerini aramış. Uzun uzun çalıştıktan sonra kendisi ve oğlu için birer çift kanat yapmış ve onları balmumuyla omuzlarına yapıştırmış. Uçmadan önce de İkaros'a ne çok alçaktan uçmasını, ne de fazla yükselip güneşin ışınlarına yakın gelmesini salık vermiş. Ne var ki havalandıktan sonra İkaros babasının bu sözünü unutmuş, başarısından dolayı gurura kapılmış, ya da hava sarhoşluğuna tutularak yükseldikçe yükselmiş, güneşin ışınlarına aldırmamış, giderek doğayı yenmek, özgürlüğe kavuşmak sevinciyle Helios'u hor görme suçunu da işlemiş. Güneş tanrı onun kanatlarını tutan balmumunu eritmiş, İkaros da tepetaklak denize düşmüş ve boğulmuş. Ege'de Sisam adasının çevresindeki denize İkaros denizi denmiştir bundan böyle.</p>
	<p class="block6">İkaros'un eşsiz serüveni her çağda sanatçıları esinlemiş, bunların arasında en etkili, ilginç eseri yaratan ortaçağ ressamı Brueghel olmuştur (<i class="calibre1">Daidalos</i>).</p>
	<h3 id="toc_id_389" class="block12">İksion. </h3>
	<p class="block6">İksion cehennemde sonsuzca cezaya çarpılan büyük suçlulardan biridir. Tesalya'da Lapith'lerin kralı iken, Deioneus'un kızı Dia'ya talip olmuş ve babasına birçok armağanlar vermeye ant içmiş, ama evlendikten sonra sözünü tutmadığı gibi kaynatasını kor haline gelmiş kömürlerle dolu bir kuyuya atıp öldürmüş. Böylece yemin bozma suçuna bir de ailesinden bir kişiyi öldürme suçu katılınca, kimse İksion'u bu günahlarından arındırmak için gereken töreleri yapmaya yanaşmamış. Bir gün Zeus ona acımış, tutulduğu çılgınlıktan İksion'u kurtarmış, ne var ki İksion tanrıya karşı da olağanüstü bir nankörlük göstermiş: Hera'ya vurulup tanrıçayı kirletmeye uğraşmış, derken Zeus (ya da Hera'nın kendisi) tanrıçaya benzeyen bir görüntü yapmış, İksion da onu Hera sanarak onunla birleşmiş. Bu birleşmeden at adam Kentauros doğmuş . Bir anlatıma göre bir at adam değil de, ne kadar at adam varsa hepsi İksion'dan doğmaymış. Ama Zeus bu korkunç günahı cezasız bırakmamış, İksion'u cayır cayır yanıp alevler saçan bir tekerleğe bağlamış, onun sonsuzluğa dek dönüp yanmasını sağlamış. Tanrı İksion'a ayrıca ambrosia yani ölümsüzlük şarabı içirdigi içindir ki, İksion'un cezasından ölüm yoluyla kurtulması da olanaksızdır. İksion, Theseus'un arkadaşı Peirithoos'un babasıdır.</p>
	<h3 id="toc_id_390" class="block12">İlia. </h3>
	<p class="block6">Roma'nın kurucuları Romulus'la Remus'un anaları Rea Silvia'nın başka bir adı (<i class="calibre1">Rea</i>).</p>
	<h3 id="toc_id_391" class="block12">İlos. </h3>
	<p class="block6">Troya kral soyunda bu ada iki kez rastlanmaktadır: Birinci İlos, Dardanos'un üç çocuğundan biridir, ama döl bırakmadan ölür. İkincisi, Tros'la Kallirhoe'nin oğlu, İlyon yani Troya şehrinin kurucusu ve Priamos'un dedesidir (Tab. 16 ve 17). İlos'un Laomedon adlı oğlundan başka Themisthe adında bir de kızı olur, bu kız kendi amca oğlu Kapys'le evlenip Ankhises'i doğurur, böylece İlos Troya kral soyunun hem Hektor kolu, hem de Aineias kolunun atasıdır.</p>
	<p class="block6">İlos'un Troya şehrini kurması şöyle anlatılır: Troas bölgesinden olan İlos günün birinde Phrygia'da ora kralının düzenlediği bir yarışmaya katılır, birinci gelir ve ödül olarak kız ve erkek elli köle ile yurduna döner, ama kral ona bir de kara benekli bir inek verir ve bilicilerin sözüne uyarak, ineğin ardından gidip duracağı yerde bir şehir kurmasını bildirir. İnek kuzeye doğru yol alır ve Ate tepesi denilen bir tepenin üstünde durur. Zeus tarafından atılınca Gaflet tanrıçanın düştüğü tepedir bu (<i class="calibre1">Ate</i>). İlos orada bir şehir kurup ona adını verir. Sonradan Troya adını da alacak olan İlyon Skamandros'la Simoeis ırmaklarının arasındaki ovada olup, daha önce Dardanos'un İda dağının eteğinde kurduğu Dardania'dan pek uzak değildir. Bir süre sonra İlos tanrı Zeus'tan girişiminin uğurlu olup olmayacağını gösteren bir işmar diler, Zeus da gökten Palladion'u indirir İlyon üzerine. Palladion, tanrıça Pallas Athena'nın, sag elinde kargı, sol elinde öreke tutan dev boylu heykelidir. İlos heykelin düştüğü yere Athena tapınağını kurar. Başka bir efsaneye göre, İlos şehrin tapınağını kurmaktadır ki, gökten düşen Palladion yapının açık çatısından içeri girip yerini alır. Daha başka bir efsane de İlos'un bir yangın sırasında Palladion'u alıp kurtardığını, ama tanrıçanın yüzünü gördüğü için de kör olduğunu anlatır. Athena yakarmalarına yumuşamış da İlos'un gözlerini sonradan açmış. Bir efsaneye göre İlos, oğlu Ganymedes'in Olympos'a kaçırılmasından sorumlu olan Tantalos'la Pelops'u Anadolu'dan kovmuş (<i class="calibre1">Tantalos</i>).</p>
	<h3 id="toc_id_392" class="block12">İlyada. </h3>
	<p class="block6">Homeros'un İlias, ya da İlyada adlı büyük destanı İlyon yani Troya destanı adını taşıdığı halde, Troya savaşı efsanesinin ancak kısa bir bölümünü yansıtır: Akhilleus'un orduların yöneticisi Agamemnon'a karşı öfkesi ve savaştan çekilmesiyle başlar, Akhilleus'un savaşa dönmesi, Hektor'u öldürüp Troya şehrinin çevresinde sürüklemesi, sonra da ölüsünü babası Priamos'a geri vermesiyle biter. Yirmi dört bölümlü ve 16.000'den fazla dizeli bu destanın bir özetini bölümlere ayırarak başlıklarıyla birlikte burada vermeyi faydalı buluyoruz. Destanın 24 bölümü el yazmalarında Yunan alfabesinin harfleriyle gösterilmiştir, okuyucuların bu saymaya rastlayabilecekleri düşüncesiyle, bölümlerin Yunanca sayılarını da parantez içinde gösteriyoruz:</p>
	<h4 class="block14">BÖLÜM I. (A) Sesleniş - Akhilleus 'un Öfkesi.</h4>
	<p class="block6">Ozan Musa'lara seslenip konusunu belirtir: Akhilleus'un öfkesi, bu yüzden Akha'lar arasında beliren veba salgını.</p>
	<p class="block6">Akha'ların Troya ovasındaki gemi ordugâhındayız. Tanrı Apollon'un rahibi Khryses gelir, Agamemnon'un tutsak olarak alıkoyduğu kızı Khryseis'i geri ister. Agamemnon kızı vermediği için tanrı Apollon Akha ordusuna veba salar. Dokuz gün, dokuz gece ordu hastalıktan kırılır. Bilici Kalkhas kızı geri vermeyi buyurur. Agamemnon kızı vermeye razı olur, ama onun yerine Akhilleus'un tutsağı Briseis'i alır, ama Akhilleus da barakasına çekilir: Savaşa artık katılmayacaktır. Anası deniz tanrıçası Thetis'ten öcünü almasını ister. Thetis Olympos'a çıkıp Zeus'tan yalvarır: Akhilleus savaştan ,uzak durdukça Akha'lar zaferi kazanamasınlar. Zeus söz verir, Akha'lardan yana olan karısı tanrıça Hera ile kavga ederler. Hephaistos tanrı onları yatıştırır.</p>
	<h4 class="block14">BÖLÜM II (B) Agamemnon 'un Düşü. Toplantı. Gemilerin Sayımı.</h4>
	<p class="block6">Zeus Agamemnon'a yalancı bir düş gönderir: Troya'yı alabileceğini bildirir. Agamemnon Akha'ları toplantıya çağırır, onları denemek ister: Herkesin dokuz yıllık savaştan bıktığını, yurtlarına dönmek istediklerini anlar. Thetis olayı. Ordu savaş düzenine girer. Ozan bir daha Musa'ya seslenir ve Akha ordularının, komutanlarının ve şehirlerinin adlarını, gemilerinin sayısıyla saymaya koyulur. Aynı sayım Troya'lılar için de yapılır. Troya ordusu da safa dizilir.</p>
	<h4 class="block14">BÖLÜM III. (Γ) Antlar. Surların Üstündeki Sahne - Paris'le Menelaos'un Teke Tek Savaşı.</h4>
	<p class="block6">İki ordu karşı karşıyadır: Paris Menelaos'la teke tek savaşa girişmeyi teklif eder. Savaşı kazanan, Helena'yı alacaktır. Teklif kabul edilir, Priamos'u çağırmaya giderler.</p>
	<p class="block6">Sahne değişir: Priamos'la ihtiyarlar heyeti surların üstünde dizilip teke tek savaşı gözetlerler. Helene gelir, onlara Akha yiğitlerini tanıtır. Teke tek savaş başlar, Menelaos Paris'i alt etmek üzereyken tanrıça Aphrodite araya girip Paris'i kaçırır, Helene'yi de kocasının yanına götürür. Helene'nin Aphrodite'ye, sonra da kocasına çıkışması.</p>
	<h4 class="block14">BÖLÜM IV. (Δ) Yeminlerin Bozulması - Agamemnon'un Orduları Teftişi.</h4>
	<p class="block6">Olympos'ta: Zeus, Hera ve Athena arasında çatışma. Hera, Lykia'lı Pandaros'un savaşmama andını bozmasını sağlar. Menelaos'un yaralanması. Gene silaha sarılan orduyu Agamemnon gözden geçirir. Savaş başlar: Akha yiğitlerinden Antilokhos, Aias ve Odysseus birçok Troya'lıyı öldürürler.</p>
	<h4 class="block14">BÖLÜM V. (E) Diomedes 'in Kahramanlıkları.</h4>
	<p class="block6">Bütün bölüm Akha yiğidi Diomedes'in kahramanlıklarına ayrılmıştır: Korkunç bir boğuşma başlar, tanrılardan Ares, Athena ve Aphrodite de savaşa karışırlar. Aineias'la Diomedes arasındaki savaş. Aphrodite'nin araya girip yaralanması, Diomedes savaş tanrı Ares'i yaralar.</p>
	<h4 class="block14">BÖLÜM VI. (Ζ) Hektor'la Andromakhe’nin Buluşması.</h4>
	<p class="block6">Hektor şehre gelir, anası Hekabe'ye Athena tapınağına sunular koymasını söyler. Bu arada Diomedes Lykia'lı Glaukos'la çarpışırken, aralarında konukluk bağları olduğu anlaşılır, savaştan vazgeçip silahlarını değiş tokuş ederler. Bellerophontes efsanesinin anlatılması. Hektor batı surlarının önünde karısı Andromakhe ile küçük oğlu Astyanaks'a rastlar. Aralarındaki aile sahnesi.</p>
	<h4 class="block14">BÖLÜM VII. (H) Hektor'la Aias Arasındaki Çarpışma - Ölülerin Kaldırılması.</h4>
	<p class="block6">Hektor, Akha'ların en seçkin yiğitlerinden biri Telamonoğlu Aias'la teke tek savaşır. Başa baş gelip ayrılırlar. Ölüleri toplamak için savaşa ara verilir. Akha'ların ordugâhı bir sur ve bir hendekle çevirmeleri. Olympos'ta tanrılar arasındaki tartışma.</p>
	<h4 class="block14">BÖLÜM VIII. (Θ) Zeus'un İda Dağından Savası Yönetmesi.</h4>
	<p class="block6">Zeus Troya savaşının yönetimini ele alır, bunun için de gelir, İda dağının doruğuna yerleşir. Üstünlük Troyalılardadır, Akha'lar hendeğe kadar çekilirler.</p>
	<h4 class="block14">BÖLÜM IX. (Ι) Akhilleus 'a Gönderilen Elçiler - Yiğidin Barakasındaki Tartışma.</h4>
	<p class="block6">Akha'lar toplantısında Akhilleus'un savaşa dönmesini sağlamak için ona elçiler gönderme kararı verilir. Aias'la Odysseus elçi seçilirler. Akhilleus onları iyi karşılar, ağırlar, ama savaşa dönmeme kararını bildirir. Lalası Phoiniks'in bütün yakarmaları boşa gider. Haberi alınca Akha'lar arasındaki üzüntü.</p>
	<h4 class="block14">BÖLÜM X. (K) Odysseus’la Diomedes'in Keşfe Çıkmaları - Dolon.</h4>
	<p class="block6">Gece toplanan kurultay: Akha'ların en yaşlı önderi Nestor Troya'lılar kampına gözcü gönderilmesini salık verir. Odysseus'la Diomedes görevlendirilirler. Yolda Troya'lıların gözcüsü Dolon'a rastlarlar, ağzından birçok bilgi aldıktan sonra onu öldürüp dönerler. Trakya'lıların cins atlarını kaçırırlar.</p>
	<h4 class="block14">BÖLÜM XI. (Λ) Agamemnon 'un Kahramanlıkları.</h4>
	<p class="block6">Destanın yirmi altıncı gününde üçüncü büyük çatışma. Hektor'la Agamemnon'un karşılaşması, Agamemnon, Diomedes ve daha birçok Akha yiğidinin yaralanması. Akha'larda telaş. Nestor, Akhilleus'un arkadaşı Patroklos'a dert yanar.</p>
	<h4 class="block14">BÖLÜM XII. (Μ) Duvar Dibindeki Savaş.</h4>
	<p class="block6">Troya'lılar duvara saldırır. Kıyasıya çarpışma. Lykia'lıların duvarda delik açmaları. Korkunç boğuşma. Akha'ların gemilere doğru kaçışması.</p>
	<h4 class="block14">BÖLÜM XIII. (N) Gemilerin Önündeki Savaş.</h4>
	<p class="block6">Akha'lardan yana olan tanrı Poseidon savaşı Semendirek adasından gözler. İki Aias'ı Troya saldırısına karşı koymaya kışkırtır. Her iki tarafta da yararlık gösterenler olur, ama Troya'lılar gemilere kadar sokulurlar.</p>
	<h4 class="block14">BÖLÜM XIV. (Ξ) Zeus'un Aldatılması...</h4>
	<p class="block6">Akha'larda şaşkınlık. Hera, Zeus'u baştan çıkarmak için bir düzen kurar. Tanrıça Aphrodite'den cinsel istek uyandıran memeligini alır, süslenir püslenir ve İda dağında Zeus'u bulup onunla sevişmesini başarır. Tanrı sevişmeden sonra uykuya dalar, o sırada Poseidon Akha'ların yardımına koşar.</p>
	<h4 class="block14">BÖLÜM XV. (Ο) Duvara İkinci Saldırış.</h4>
	<p class="block6">Zeus uyanır, Hera'ya çıkışır. Poseidon uzaklaşır, Zeus Apollon tanrıyı Hektor'a gönderir. Hektor gene duvara saldırır. Akha'lar gene gemilere kadar gerilerler. Durum Akha'lar için çok kötüdür.</p>
	<h4 class="block14">BÖLÜM XVI. (Π) Patroklos Destanı.</h4>
	<p class="block6">Patroklos gelir, Akhilleus'a bu korkunç durumu bildirir, Akhilleus gitmeyecekse, kendi savaşa gidip dövüşmeye kararlıdır. Yiğitten silahlarını ister. Akhilleus arkadaşına silahlarını verir. Patroklos, Akhilleus'un silahlarıyla karşılarına dikilince, Troya'lılar önce bozguna uğrar, sonra Lykia'lı önder Sarpedon Patroklos'la dövüşür ve ölür. Baştanrı Zeus'un kadere boyun eğerek oğlu Sarpedon'u feda etmesi. Sarpedon'un ölüsü çevresinde çarpışma. Patroklos Hektor'u batı kapılarına kadar kovalar. Apollon'un kışkırttığı Hektor, Patroklos'u vurur. Patroklos'un ölümü.</p>
	<h4 class="block14">BÖLÜM XVII. (Ρ) Menelaos'un Kahramanlığı.</h4>
	<p class="block6">Akha yiğitleri Patroklos'un ölüsünü Hektor'un elinden kurtarmak için dövüşürler, ama Hektor ölüyü silahlarından soymayı başarır. Akhilleus'un ölümsüz atlarının ağlaması. Zeus Troya'lılara zaferi müjdeler. Akha'ların bozgunu. Patroklos'un ölüsü alınır ve kara haber Akhilleus'a götürülür.</p>
	<h4 class="block14">BÖLÜM XVIII. (Σ) Akhilleus'a Yeni Silahlar Yapılması.</h4>
	<p class="block6">Akhilleus'un korkunç yası. Deniz tanrıçası Thetis'i çağırıp yeni silahlar istemesi. Thetis'in demirci tanrı Hephaistos'a başvurması. Silahlar destanı.</p>
	<h4 class="block14">BÖLÜM XIX. (T) Akhilleus'la Agamemnon Arasındaki Barışma.</h4>
	<p class="block6">Thetis silahları oğluna götürür. Akha'ların toplantısında Akhilleus'la Agamemnon barışırlar. Ordular silah kuşanır. Savaş hazırlıkları. Akhilleus için kara belirtiler: Hektor'u öldürdükten sonra kendi ölümü de yakındır.</p>
	<h4 class="block14">BÖLÜM XX (Y) Tanrıların Savaşa Karışması.</h4>
	<p class="block6">Olympos'ta tanrılar toplantısı: Zeus izin verir, her tanrı istediği gibi yardım edebilecektir savaşa. Tanrılar iki cepheye ayrılır: Hera, Athena, Poseidon, Hermes, Hephaistos Akha'lardan yana, Ares, Apollon, Artemis, Leto ve Aphrodite Troya'lılardan yanadır. Akhilleus'un Aineias'la karşılaşması, Aineias'ın savaş meydanından kaçırılması.</p>
	<h4 class="block14">BÖLÜM XXI. (Φ) Irmak Kıyılarında Savaş.</h4>
	<p class="block6">Akhilleus kudurmuş gibidir, önüne gelen Troya’lıyı insafsızca tepeleyip Troya ovasında akan Skamandros ve Simoeis ırmaklarına atar. Kanlarla kızıla boyanan ırmaklar kabardıkça kabarır. Irmak tanrı Skamandros, öfkelenir, yatağından çıkıp Akhilleus'u kovalamaya başlar. Derken ateş tanrı Hephaistos ırmakların karşısına dikilip alevleriyle onları durdurur. Sahne Olympos'a yükselir: Tanrılar arasında kavga, dövüş. Akhilleus Troya'lıları püskürte püskürte Troya'nın surları önüne gelir. Troyalılar surların içine sığınırlar.</p>
	<h4 class="block14">BÖLÜM XXII. (X) Hektor'un Ölümü.</h4>
	<p class="block6">Bir Hektor surların dışında kalır. Priamos'la Hekabe yalvarırlar içeriye girip korunsun diye, yiğit anasına, babasına aldırmaz. Hektor'un iç tartışması. Korkuya kapılması. Tanrılar seyircidir. Sonunda Zeus kader tartısını kaldırır: Hektor'un ölüm kefesi ağır basar. Apollon bile onu korumaktan vazgeçer. Tanrıça Athena Troya'lı yiğit Deiphobos'un kılığına girip Hektor'u aldatır. Hektor Akhilleus'un karşısına dikilir. Çarpışırlar. Hektor ölür. Akhilleus ölüsünü yedi kez Troya surlarının çevresinde sürükler. Troya surlarından seyredilen korkunç sahne. Andromakhe'nin bayılması.</p>
	<h4 class="block14">BÖLÜM XXIII. (Ψ) Patroklos'un Ölüsüne Düzenlenen Yarışmalar.</h4>
	<p class="block6">Akhilleus'un ordugâhında Patroklos'a yapılan ölü törenleri. Akhilleus'un yası. Patroklos'un yakılması. Yarışmalar.</p>
	<h4 class="block14">BÖLÜM XXIV. (Ω) Priamos'un Hektor'un Ölüsünü Geri Alması - Hektor'a Ağıtlar.</h4>
	<p class="block6">Gece. Kral Priamos tanrı Hermes'in kılavuzluğunda Hektor'un ölüsünü geri almak için Akhilleus'un barakasına gelir. Priamos'la Akhilleus arasındaki konuşma. Akhilleus yumuşar: Hektor'un ölüsünü babasına geri verir. Priamos ölüyle Troya'ya döner. Hektor'a ağıtlar yakılır. Dokuz gün Hektor'un ateş yığını için odun taşınır. Onuncu gün yapılan cenaze töreniyle İlyada kapanır.</p>
	<h3 id="toc_id_393" class="block12">İnakhos. </h3>
	<p class="block6">Argos bölgesindeki ırmağın tanrısı. Okeanos'la Tethys'in oğlu sayılır. Bir efsaneye göre İnakhos, Argos'a insanların yerleşmesinden önce yaşamış, ya da tufandan artakalan insanları toplayıp ırmağın kıyılarına yerleştirmiş. Hera ile Poseidon Argos'ta hangi tanrının egemen olacağı tartışmasında İnakhos'u hakem almışlar, İnakhos da Hera'yı seçince, Poseidon öfkelenip ırmağın yatağını kurutmuş, ancak yağmurlar mevsiminde suyu olacağına karar vermiş.</p>
	<p class="block6">İnakhos en geçerli efsanelere göre İo'nun babasıdır. İo'nun Zeus tarafından sevilmesi ve kaçırılması ona dert olmuş, kızını reddetmek ya da tanrının peşine takılmak gibi aşırı davranışlarda bulunduğu için, onu yıldırım çarpmış, böylece Zeus İnakhos ırmağını suyundan yoksun etmiştir (<i class="calibre1">İo</i>).</p>
	<h3 id="toc_id_394" class="block12">İno. </h3>
	<p class="block6">Kadmos'la Harmonia'nın kızı, Semele ile Agaue'nin kız kardeşi (Tab. 18). Bir deniz tanrıçasına dönüştüğü zaman adı Leukothea, yani Ak Tanrıça olur ve denizin köpüklü dalgalarını simgeler. İno'nun iki kişiliği vardır: Athamas'ın ikinci karısı ve Phriksos'la Helle'nin üvey anası olarak çikin bir rol oynadığı halde (<i class="calibre1">Athamas, Argonaut'lar</i>), Ak Tanrıça olarak fırtınaya tutulmuş gemicileri korumakta ve özellikle Odysseus'u kurtarmakta çok sevimli bir tanrıça olarak görülür. Poseidon korkunç bir fırtına ile Odysseus'un salını paramparça edip kendisini azgın dalgalar içinde boğmak üzereyken, Leukothea çıkar yiğidin karşısına (Od. V, 333 vd.):</p>
	<p class="block4"> </p>
	<p class="block21">Gördü onu güzel topuklu Ino, Kadmos 'un</p>
	<p class="block21">kızı,</p>
	<p class="block21">eskiden insan sesli ve Ölümlüydü bu Ak</p>
	<p class="block21">Tanrıça,</p>
	<p class="block21">deniz tanrıları arasında sayılır oldu</p>
	<p class="block21">sonraları.</p>
	<p class="block21">Gördü neler çektiğini, acıdı Odysseus'a, </p>
	<p class="block21">bir martı oldu, pır etti, çıkıverdi sudan, </p>
	<p class="block21">geldi, oturdu salın üstüne, seslendi, dedi ki: </p>
	<p class="block21">"Şu Poseidon, yeri sarsan, ne ister senden</p>
	<p class="block21">zavallıcık, </p>
	<p class="block21">ne diye bunca belayı salar senin başına? </p>
	<p class="block21">Taş çatlasa yok edemez o seni. </p>
	<p class="block21">Sen gel, yap ben ne dersem, </p>
	<p class="block21">hiç benzemezsin akılsız bir adama: </p>
	<p class="block21">Hadi çıkar rubalarını sırtından, </p>
	<p class="block21">yeller götürsün salını bırak, </p>
	<p class="block21">ulaşmaya bak Phaiak’ların toprağına </p>
	<p class="block21">olanca gücünle yüze yüze, </p>
	<p class="block21">orada kurtulmaktır kaderin senin. </p>
	<p class="block21">Al şu tanrısal yaşmağı vereyim sana, </p>
	<p class="block21">göğsünün altına dola onu, </p>
	<p class="block21">ne acı var artık, korkma, ne ölüm. </p>
	<p class="block21">Ama değdiği zaman karaya ellerin, </p>
	<p class="block21">onu çöz, at şarap rengi denize, uzağa, </p>
	<p class="block21">atar atmaz da dön gerisin geri".</p>
	<p class="block4"> </p>
	<p class="block6">Odysseus tanrıçanın dediğini yapar ve kurtulur.</p>
	<p class="block6">İno'nun deniz tanrıçasına dönüşmesi üstüne de şu efsane anlatılır: Semele tanrı Dionysos'u doğurup öldükten sonra İno, kocası Athamas'ı çocuğu almaya ve kendi çocukları Melikertes ve Learkhos'la büyütmeye kandırır. Ne var ki kıskançlıktan gözü kararan tanrıça Hera Zeus'un oğlunu barındırdıkları için İno ile Athamas'a fena kızar ve ikisini de çıldırtır. İno oğlu Melikertes'i bir kaynar su kazanma atıp boğar, Athamas da Learkhos'u bir geyik sanarak kargısıyla vurur. Yaptığını anladığı zaman İno Melikertes'in ölüsüyle birliklite denize atlar, ama deniz tanrıları ona acır ve kendisini bir denizkızına, oğlunu da Palaimon adıyla küçük bir tanrıya dönüştürürler. Sisyphos'un düzenlediği İsthmos yarışmaları bu tanrı şerefine yapılırmış (<i class="calibre1">Palaimos, Melikertes</i>).</p>
	<p class="block6">Roma'da Leukothea, tapınağı limana yakın bulunan Mater Matuta ile, Palaimon da Portunus, limanlar tanrısıyla bir tutulmuştur.</p>
	<h3 id="toc_id_395" class="block12">İo.</h3>
	<p class="block6">İo efsanesiyle Yunanistan yarımadası Akdeniz uygarlığının birçok dinsel görüşlerini ve onlardan doğma efsaneleri kendine mal etme, asıl kaynakları Anadolu, Fenike ya da Mısır'da bulunan bu olguları kendi topraklarında merkezleme çabasının tipik bir örneğini vermektedir. Bu gerçeği ilkçağın ilk tarihçisi Herodot da sezinlemiş olacak ki, Akdeniz'in doğusuyla batısı arasındaki çatışmayı ele aldığı büyük eserine İo efsanesiyle, bu konu bir masal değil de, tarihsel bir olaymış gibi başlamaktadır. İnek biçimine girip, karnında Hellen'lerin baştanrısı Zeus'un tohumunu taşıyarak kıtadan kıtaya atlayan, geçtiği yerlere adını veren İo (İstanbul Boğazının adı Bosporos, İnek Geçididir) ve onun serüvenleri, onun dölüyle ilgili olarak sürdürülüp anlatılan efsanelerin hepsi böyle bir amaç güdülerek kurulmuşa benzer.</p>
	<p class="block6">Herodot Perslerle Yunanlılar, yani Asya ile Avrupa arasındaki savaşa hep kız kaçırma olaylarının sebep olduğunu, bunun İo'nun kaçırılmasıyla başladığını yazar (I, 1-5): Argos kralı İnakhos'un kızı İo deniz kıyısında oynarken Fenike'li gemiciler tarafından kaçırılıp Mısır'a götürülmüş. Buna misilleme olarak da Yunanlılar Fenike'de Tyr kralı Agenor'un (ki Agenor İo'nun torunudur) kızı Europe'yi kaçırırlar, bununla da kalmazlar, Argonaut'lar seferini düzenleyip Kolkhis'li Medeia'yı kaçırırlar, bunun karşılığı da Paris'in Helena'yı kaçırması ve onun sonucunda Asya ile Avrupa'yı ilk büyük çatışmada karşı karşıya getiren Troya savaşıdır. Herodot bu yorumu Pers bilginlerinden aldığını söyler, ne tuhaftır ki sözünü ettiği kişi ve olayların efsanelik olduğunu, gerçek olsalar da Mısır, Fenike, Karadeniz ve Ege kıyıları arasında böyle önemsiz olaylarla nasıl bir ilişki kurulabileceğini açıklamaz, bu tutarsızlık üstünde hiç durmaz. Yalnız daha ileride Mısır'dan söz ederken, bir boğa biçiminde tapınılan Apis tanrının adı Yunanca Epaphos'tur der (II, 153), böylece İo'nun da, oğlu Epaphos'un da Mısır'lı tanrıların Yunan karşılıkları olduğunu kabul eder.</p>
	<p class="block6">Yunan kaynaklarında İo efsanesi şöyle anlatılır: İo, Argos kralı İnakhos'un kızıdır (Tab. 10), babası İnakhos sonradan adını alan ırmağın tanrısı ve Okeanos'un oğlu sayılır; kendisi de Argos şehrinin Hera tapınağında rahibedir. Günün birinde Zeus İo'yu görür, kızın güzelliğine vurulup ona yanaşır. Hera bunu öğrenince büyük bir kıskançlığa kapılır, baştanrı da sevgilisini karısının öfkesinden korumak için onu beyaz bir inek haline dönüştürür ve bu hayvanla hiçbir ilişkide bulunmadığına Hera'ya yemin eder. Tanıca ineğin kendisine verilmesini şart koşar, İo'yu alıp başına bin gözlü dev Argos'u bekçi olarak diker. Zeus bu kez de Hermes'i gönderir, Argos'u büyüleyerek öldürmesini sağlar. Ama Hera bir at sineği musallat eder ineğe, İo deli gibi kıtadan kıtaya koşar, at sineğinden kurtulamaz bir türlü. Bir denize, bir de boğaza adını verdikten sonra, Kafkas dağlarında bir kayaya mıhlanmış olan Prometheus'un önünden geçer. Aiskhylos "Zincire Vurulmuş Prometheus" targedyasında bu buluşmayı sahneye koyar: Orada İo başına gelenleri şöyle anlatır (Prom. 640 vd.):</p>
	<p class="block4"> </p>
	<p class="block21">İstiyorsunuz madem, hayır diyemem: </p>
	<p class="block21">Açıkça anlatayım her şeyi size, </p>
	<p class="block21">Ama doğrusu anlatmaya utanıyorum da </p>
	<p class="block21">tanrısal bir kasırganın nasıl </p>
	<p class="block21">allak bullak edip ben zavallıyı, </p>
	<p class="block21">varlığıma yeni bir biçim verdiğini!</p>
	<p class="block21">Geceler gecesi yapayalnızken odamda </p>
	<p class="block21">şöyle sözler duyuyordum düşlerimde: </p>
	<p class="block21">"Ey mutlu genç kız, niçin yalnızsın </p>
	<p class="block21">erkeklerin en yücesi özlerken seni? </p>
	<p class="block21">Zeus yanıp tutuşuyor senin için, </p>
	<p class="block21">Aphrodite 'nin gerdeğine girmek istiyor</p>
	<p class="block21">seninle.</p>
	<p class="block21">Zeus'un isteğine karşı koma sakın, </p>
	<p class="block21">kalk, git Lerna 'nın yeşil çayırlarına, </p>
	<p class="block21">babanın koyun, sığır otlaklarına, </p>
	<p class="block21">git ki Zeus görsün orada seni, </p>
	<p class="block21">doysun seni görmeye Zeus 'un gözü". </p>
	<p class="block21">Ah! Hep böylesi düşler gördüm geceleri, </p>
	<p class="block21">ve bir gün canımı dişime alıp </p>
	<p class="block21">söyledim babama ne düşler gördüğümü.</p>
	<p class="block21">O zaman babam Pytho'ya, Dodona'ya </p>
	<p class="block21">adam üstüne adam yolladı öğrenmek için </p>
	<p class="block21">tanrılar ne istiyor, ne istemiyor diye. </p>
	<p class="block21">Ama gönderdiği adamlar dönünce </p>
	<p class="block21">karışık, karmakarışık sözler ediyorlardı. </p>
	<p class="block21">Sonunda günün birinde </p>
	<p class="block21">anlaşılır bir söz geldi İnakhos'a, </p>
	<p class="block21">bu söz açıkça diyordu ki babama: </p>
	<p class="block21">At kızını evinden, yurdundan dışarı, </p>
	<p class="block21">gitsin, tanrılara bir kurbanlık gibi, </p>
	<p class="block21">dolaşıp dursun dünyanın dört bir yanına, </p>
	<p class="block21">yoksa Zeus yıldırımlarıyla </p>
	<p class="block21">çarpıp yok edecek senin soyunu. </p>
	<p class="block21">Apollon'dan gelen bu sözleri düyunca</p>
	<p class="block21">babam,</p>
	<p class="block21">kovdu beni, attı evinden dışarı </p>
	<p class="block21">Kendi için de, benim için de kötü bir şeydi</p>
	<p class="block21">bu,</p>
	<p class="block21">ama ne yapsın, Zeus'tu onu zorlayan. </p>
	<p class="block21">Biranda değişiverdi içim, dışım, </p>
	<p class="block21">birden şu boynuzlar çıktı başımdan. </p>
	<p class="block21">Kerkhne'nin, Lerna'nın tatlı sularına</p>
	<p class="block21">doğru.</p>
	<p class="block21">Argos adında birini taktılar peşime.</p>
	<p class="block21">Bu, Toprağın oğlu asık suratlı çoban</p>
	<p class="block21">adım adım izliyordu beni,</p>
	<p class="block21">sayısız gözlerini dikerek üstüme.</p>
	<p class="block21">Beklenmedik bir anda can verdi bu çoban,</p>
	<p class="block21">bense hep o belalı iğnenin zoruyla</p>
	<p class="block21">Bu topraktan o toprağa koştum durdum.</p>
	<p class="block4"> </p>
	<p class="block6">İo'nun kişiliğine ve efsanesine daha bir kutsallık veren bu öyküden sonra Prometheus İo'ya kaderin kendisine neler hazırladığını bildirir: Mısır'a varacak, orada gene insan biçimine girecek ve Zeus'un oğlu Epaphos'u doğuracaktır (<i class="calibre1">Epaphos</i>). Akdenizin güney ve doğu kıyılarına yayılan iki dallı bir kral soyunun atası olacaktır, dölleri soylarının kaynağı olan Yunanistan'a döneceklerdir (<i class="calibre1">Aigyptos, Danaos</i>). Bir efsaneye göre, İo'nun başına bir dert daha gelir: Kuret'ler Epaphos'u kaçırırlar, ama Hera'nın bu düzeni de boşa çıkarıldıktan sonra İo Mısır'a döner ve orada bir tanrıça gibi tapım görür, İo'nun Mısır tanrıçası İsis'e benzetilmiş efsanelik bir kişi olduğu besbellidir (<i class="calibre1">İsis</i>).</p>
	<h3 id="toc_id_396" class="block12">İobates. </h3>
	<p class="block6">Lykia kralı, Akrisios ve Bellerophontes efsanelerinde rol oynar: Proitos ikiz kardeşi tarafından Argos'tan sürülünce, Lykia'da İobates'in yanına sığınır ve bir süre sonra kralın kızı Anteia (ya da Stheneboia) ile evlenir. Sonra da İobates'in yardımıyla döner</p>
	<p class="block6">Tiryns'te kral olur. Karısı Anteia Bellerophontes'e iftira edince, Proitos yiğidi Homeros'un dediği gibi "ölüm işaretleriyle" (İl. VI, 169) İobates'e gönderir, o da yiğidin canına kıymak için ona Khimaira'yı öldürmesini buyurur (Bellerophontes). Yiğit İobates'in ona yüklediği bütün işleri başardıktan sonra, kralın kızıyla evlenir ve İobates ölünce Lykia kralı olur.</p>
	<h3 id="toc_id_397" class="block12">İokaste. </h3>
	<p class="block6">Tragedya yazarlarınca Oidipus'un hem anası, hem karısı olan kadının adı. Destanda adı Epikaste olarak geçer. İokaste, Thebai'li Menoikos'un kızı ve Kreon'un kız kardeşidir. Thebai kralı Laios'la evlenir ve Oidipus'u doğurur. Laios'un öldürülmesinden sonra oğlu olduğunu bilmediği Oidipus Thebai tahtına çıkınca, İokaste onunla evlenir ve ikisi erkek, ikisi kız dört çocukları olur (Tab. 19). İokaste işlediği doğadışı suçu öğrenince kendini asar (Laios, Oidipus).</p>
	<h3 id="toc_id_398" class="block12">İolaos. </h3>
	<p class="block6">Herakles'in üvey kardeşi olan İphikles'in oğlu. İolaos amcası Herakles'in yanıbaşında yiğidin bütün işlerine katılmış ve ona yardım etmiştir. Herakles öldükten sonra oğullarının çabasını desteklemiş, efsaneye göre de Yunanistan'dan ayrılıp Sardinya adasına yerleşmiş, orada birçok şehirler kurmuştur. Herakles kültünü Sardinya'ya sokmuş, kendisi de Eurystheus'u cezalandırdığı için, Zeus'un sevgisini kazanmış, Zeus onu öldükten sonra tanrılar arasına alıp, Hebe eliyle gençleştirmiştir.</p>
	<h3 id="toc_id_399" class="block12">İole. </h3>
	<p class="block6">Oikhalia kralı Eurytos'un kızı, Herakles'in ölümüne sebep olan kadın (<i class="calibre1">Eurytos, Herakles</i>). Eurytos kızını ok atmada birinci gelecek olana vereceğini söylemiş, yarışmayı Herakles kazanınca, İole'yi yiğide vermek istememiştir: Herakles'in çılgınlığa kapılıp İole' den doğacak çocukları öldürmesinden korkuyordu. Yiğit de İole'yi elde etmek için Oikhalia şehrini almak ve kızı kaçırmak zorunda kalır. İole ile evlenmek hazırlıklarına girişir, o sırada Deianeira'dan yeni bir gömlek ister. Büyülü gömlek bedenini yakar ve yiğit kendi yaptırdığı odun yığınına çıkıp ölünce İole'yi oğlu Hyİlos'a verir (<i class="calibre1">Deianeira, Hyİlos</i>).</p>
	<h3 id="toc_id_400" class="block12">İon. </h3>
	<p class="block6">İon, Ege kıyılarına yerleşmiş, İaones adıyla anılan boylara Yunanistan'dan gelme bir kurucu ata bulmak amacıyla, efsanesi Atina'da uydurulduğu besbelli olan bir kişidir. Soy ağacından görüldüğü gibi (Tab. 20), Hellen'lerin büyük atası olarak gösterilen Hellen'in üç oğlu vardır: Ksuthos, Doros ve Aiolos. Doros'la Aiolos, Dor ve Aiol soylarının doğrudan doğruya isim babaları, Ksuthos ise oğlu İon aracılığıyla İon'lar, ya da İonyalılar denilen soya ata olmuştur. Bu süreç üstüne efsane yazarlarından hemen de hiçbir bilgi edinilmez, tarihçilerse çeşitli amaçlarla çeşitli biçimlerde anlatırlar İon efsanesini. Herodotos şöyle der (Tar. VII, 94): "İonyalılar Peloponez'de bugünkü Akhaia'da oturdukları sürece, yani Danaos'la Ksuthos Peloponez'e gelmeden önce, Hellen'lerin söylediğine göre Pelasgoi Aigialees adını taşırlardı, Ksuthos oğlu İon'dan sonra da onlara İones dendi". Efsane şöyledir: Ksuthos'u iki kardeşi Doros'la Aiolos Tesalya'dan kovarlar, o da Attika'da Atina iline yerleşir, orada Atina kralı Erekhtheus'un kızı Kreusa ile evlenir (Erekhteus), kral ölünce Attika'dan sürülür ve Peleponez'in kuzey kıyısına, sonradan Akhaia denilecek bölgeye yerleşir; o zamanlan bu bölgede Aigialeos'un Pelasg soyları otururlardı. Ksuthos ölür, iki oğlundan biri Akhâios Tesalya'ya döner, öteki İon Aigialeas ülkesine saldırmaya hazırlanır ki, kral Selinos kızı Helike'yi ona verip kendisine halef seçer. Selinos ölünce, İon Helike adlı bir kent kurar ve halkına İones adını verir. O sırada Atina'lılar Eleusis'e karşı savaşta kendilerine yardım etmesi için İon'u çağrırlar ve İon Attika'da ölür. Soyu bir süre Aigialeos bölgesinde kaldıktan sonra, Tesalya'dan gelen Akhaios'un saldırısına uğrar. Akhaios bölgeyi alır, Akhaia adını verir. Pausanias'ın anlattığı bu efsane belli ki Akhaia bölgesinin, İones ve Akhaioi adlarını taşıyan boyların kaynağını açıklamak amacıyla kurulmuştur. Strabon'un anlatımı ise başkadır: Ksuthos Erekhteus'un kızıyla evlendikten sonra Attika'da dört kentler antlaşmasını kurar (Tetrapolis), oğullarından Akhaios Peloponez'de Akhaia bölgesini kurar, öbür oğlu İon da Attika'ya kral seçilir, bölgeyi siyasal ve sosyal alanda düzene koyar ve soyunun denizaşırı göçlere katılmasını sağlar.</p>
	<p class="block6">Tragedya şairlerinden Euripides'in "İon" adlı oyununda İon Ksuthos'un değil, Apollon'un oğlu olarak gösterilir. Tanrı Kreusa'yı Atina akropolünün bir mağarasında gebe bırakır, kadın İon'u doğurduktan sonra bebeği bir sepet içine koyup kayalık bir yere bırakır, Apollon onu tanrı Hermes'e verip Delphoi'ye gönderir. Orada tapınak rahibesi çocuğu büyütür. Ksuthos'la Kreusa evlendikten sonra bir türlü çocukları olmaz, Apollon Tapınağına başvurup bunun nedenini sorarlar, o sırada Kreusa İon'u görür, önce tanımak istemez, sonra kabul eder, tanrı buyruğuna uyarak genci alırlar, kendi oğulları olarak büyütürler, Atina krallığına getirirler. Bu oyun Euripides'in mutlu bir sonuca bağlanan tragedyalarından biridir ve böyle olduğu için de pek tragedya sayılmaz. Bunun da amacı İonya'lıların kaynağını Atina'ya, üstelik burada tanrı Apollon'a bağlamaktır.</p>
	<h3 id="toc_id_401" class="block12">İphianassa. </h3>
	<p class="block6">Homeros destanlarında Agamemnon'un kızı İphigeneia'ya verilen ad (<i class="calibre1">İphigeneia</i>).</p>
	<h3 id="toc_id_402" class="block12">İphigeneia. </h3>
	<p class="block6">Agamemnon'la Klytaimestra'nın kızı, Elektra, Orestes ve Khrysothemis'in kardeşi (Tab. 15). Homeros destanlarında İphigeneia'dan pek söz edilmez, adı İphianassa olarak birkaç kez geçer, efsanesi Troya savaşıyla doğrudan doğruya ilgili olduğu halde, Homeros ne Aulis'teki, ne Tauris'teki serüvenine dokunur. Bunun tam tersine tragedya yazarları ve özellikle Euripides, ("İphigeneia Aulis'te" ve "İphigeneia Tauris'te" adlı iki tragedyası vardır) İphigeneia tipine büyük bir ün kazandırmış ve Troya savaşıyla doğrudan doğruya ilişkili tek kişi olarak İphigeneia batı yazınını da etkilemiş, Racine ve Goethe'ye konu olmuştur. Bizim burada anlatacağımız efsanesi doğrudan Euripides'in iki tragedyasının özeti olacaktır.</p>
	<p class="block6">Akha ordusunun Troya'ya varmak için on yıllık bir zaman yitirdiği anlatılır. Bunun bir süresi savaşa katılacak çeşitli filoların Aulis'te toplanmasıyla geçmiştir. Aulis Euboia yarımadasının karşısında bir limandır. Akha'Iar orada toplandıktan sonra gemilerin yola çıkması için uygun bir rüzgâr esmesini beklemişlerdir. Ne var ki ortalık sütliman, en ufak bir hava estiği yok. Bunun nedeni ordunun bilicisi Kalkhas'a sorulunca, verdiği cevap Agamemnon'u çileden çıkarır: Artemis tanrıça krallar kralı Agamemnon'a karşı kin ve öfke beslemektedir, avlanırken kendisine adanmış kutsal bir geyiği öldürdü diye, bu yüzden de yellerin esmesini önlemektedir. Tanrıça ancak Agamemnon kızı İphigeneia'yı kendisine kurban verirse, öfkesinden vazgeçecek ve filonun yola çıkmasını sağlayacaktır. Bu haber Agamemnon'un tepesine balyoz gibi iner. Önce böyle bir işe hiç yanaşmaz, ama önderlerin ve özellikle Menelaos'la Odysseus'un ısrarları üzerine umumun çıkarını kendi çıkarından üstün tutmaya yana yakıla karar verir. Kralın ailesi Mykene'de kalmıştır, Agamemnon karısı Klytaimestra'ya haber gönderir, İphigeneia'yı alıp gelmesini buyurur, güya kızı Akhilleus'a nişanlayacaktır. Klytaimestra sevine sevine gelir, kızını bekleyen kaderi ve Aulis'e aldatılarak getirildiğini anlayınca, köpürür, Agamemnon'a karşı dinmez bir hınç yerleşir yüreğinde. Kraliçe bunu hiç unutmayacak ve kocasını Aigisthos'la aldatmasına da, Troya dönüşü Agamemnon'u öldürmesine de bu kin sebep olacaktır. İphigeneia kurban edilmek üzere sunağa çıkar, bıçak tam boğazına saplanacağı anda, söylentiye göre, Artemis kıza acır ve onu havalara kaldırıp, kurban bıçağının altına bir geyik koyar. Bunun üzerine rüzgârlar hemen esmeye başlar, filo Troya'ya gitmek üzere yola çıkar. İphigeneia’nın Aulis'teki serüveni de burada biter.</p>
	<p class="block6">Tauris, yani bugünkü Kırım yarımadasında İphigeneia Tauris'li Artemis tapınağında rahibedir. Yıllardan beri yerine getirdiği ödev, tapınakta bir çeşit kurban kesmektir: Gemileri batıp Kırım'a çıkan yabancıları hep İphigeneia kurban eder Artemis'e. Günün birinde tapınağa iki yabancı gelir, bunlar İphigeneia'nın kardeşi Orestes'le arkadaşı Pylades'tir, amaçları Tauris'teki Artemis heykelini alıp Yunanistan'a getirmektir, bu görevi onlara Delphoi'deki Apollon kâhini vermiştir. İphigeneia yabancıları tanır ve onları kurban etmek şöyle dursun, onlarla birlik olur, heykeli alarak Yunanistan'a kaçarlar. Orestes kız kardeşini arkadaşı Pylades'e verir. İphigeneia, kız kardeşi Elektra'nın tam karşıtı sessiz, yumuşak, saf ve sevimli bir genç kız tipidir (<i class="calibre1">Agamennon, Klytaimestra</i>).</p>
	<h3 id="toc_id_403" class="block12">İphikles. </h3>
	<p class="block6">İphikles Amphitryon'la Alkmene'nin oğlu, Herakles'in ikiz kardeşidir. Ama Herakles tanrı Zeus'un tohumundan, İphikles de Amphitryon'un tohumundan meydana gelmiştir (Tab. 13). İki kardeş arasındaki fark hemen beşikte yattıkları ilk günlerinden belli olur: Hera'nın gönderdiği yılanı görünce, İphikles çığlığı basar, hayatta kalmayı Herakles'e borçludur. İphikles, yiğidin bazı işlerine katılır. Onunla Orkhomenos'a karşı savaşır ve kral Kreon ödül olarak her iki kardeşe kızlarından birini verir. Ama Herakles ansızın çılgınlığa kapılınca İphikles'in iki oğlunu ve kendi çocuklarını da öldürür (<i class="calibre1">Herakles</i>).</p>
	<h3 id="toc_id_404" class="block12">İphiklos. </h3>
	<p class="block6">Teselya kralı Phylakos'un oğlu. Başına tuhaf bir serüven geldiği anlatılır: Genç yaşta iktidarsızlığa uğramış, babası, akrabaları olan bilici Melampus'a nedenini sormuş, Melampus da İphiklos'u iyi etmek için bir meşe ağacının kabuğu altında saklanan bir bıçağı bulmak gerektiğini bildirmiş. Öyle olmuş, bıçağın pasından yapılan iksirle İphiklos iyileşmiş ve Podarkes adında bir oğlu olmuş.</p>
	<p class="block6">İphiklos'un, Odysseia'da (Od. XI, 290, 296) zengin bir sürünün sahibi ve Neleus'la Pero efsaneleriyle ilgili olarak adı geçer (<i class="calibre1">Neleus, Pero</i>).</p>
	<h3 id="toc_id_405" class="block12">İphimedeia. </h3>
	<p class="block16">Bkz. Aloeusoğulları.</p>
	<h3 id="toc_id_406" class="block12">İphis. </h3>
	<p class="block6">(1) Erkek adı olarak: Thebai'ye karşı Yediler seferine katılan bir yiğit ve Kıbrıs'lı Anakserete efsanesinde adı geçen bir kişi (<i class="calibre1">Anakserete</i>).</p>
	<p class="block6">(2) Kız adı olarak: Girit'li bir masal kahramanıdır: İphis'in babası ille de bir erkek çocuk istiyormuş, karısına kız doğurursa kendisine göstermemesini, hemen dağa bırakmasını buyurmuş. Kadın da kız doğurduğu halde, çocuğunu erkek olarak tanıtmış kocasına, hem erkek, hem de kız adı olan İphis adını koymuş. İphis böylece büyüyüp güzel bir delikanlı olmuş, günün birinde bir kız ona tutulmuş, iki genci nişanlamışlar. İphis'in anası ne yapacağını şaşırmış ve tanrıça İsis'e yalvarıp yardım dilemiş. Tanrıça da İphis'e acımış, unu bir erkek yapmış, böylece evlenmesini sağlamış (<i class="calibre1">Galateia</i>).</p>
	<h3 id="toc_id_407" class="block12">İphitos. </h3>
	<p class="block6">(1) Phokis bölgesinden gelen askerlerin başında Troya savaşına katılan yiğit. İphitos Argonaut'lar seferine de çıkmış.</p>
	<p class="block6">(2) Oikhalia kralı Eurytos'un oğlu, İole'nin kardeşi. Herakles efsanesinde rol oynar. Babası Eurytos gibi İphitos da usta bir okçudur. Odysseia destanına göre, Odysseus'la İphitos konukluk ve dostluk bağlarıyla birbirine bağlıdır, Penelope'nin taliplerini öldürmeye yarayacak kocaman yayı Odysseus'a iphitos vermiştir (Od. XXI, 13 vd.).</p>
	<h3 id="toc_id_408" class="block12">İris. </h3>
	<p class="block6">Thaumas'la Elektra'nın kızı, Harpya'ların kız kardeşi. İris baba tarafından Pontos'a, ana tarafından da Okeanos'a bağlıdır (Tab. 6). Gökkuşağını simgeler, gökkuşağı da denizden çıkarak gökle yeryüzü arasındaki ilişkiyi kurar göründüğü için, Olympos tanrıları İris'i de Hermes gibi ulak ve özellikle insanlara haber salmak için kullanırlar. Kanatlıdır, güneşte gökkuşağının renklerini yansıtan ince bir tülle örtülüdür. İris, tanrı Zeus ve özellikle Hera'nın hizmetindedir. "Ayağı tez", "yel gibi uçan" diye vasıflandırılan İris Homeros destanlarında önemli bir rol oynar. Kendisine verilen buyruğu harfi harfine tekrar etmek İris'in özelliklerindendir.</p>
	<h3 id="toc_id_409" class="block12">İros. </h3>
	<p class="block6">İros Odysseia'da sözü geçen İthakeli bir dilencidir. Odysseus dilenci kılığında İthake'ye gelip taliplerin şölenine karışınca, eğlence ve maskaralığa düşkün talipleri iki dilenciyi birbirleriyle dövüştürmeye girişirler. Odysseus soyunup iri bacakları, geniş omuzları ve güçlü kollan ortaya çıkınca, İros'u bir titremedir alır, kaçmaya çalışır, ama talipler yakasını bırakmaz, Odysseus da bir yumruğuyla kemiklerini kırıp onu dışarıya sürükler atar. Talipler arasında da bir kahkahadır kopar (Od. XVIII, 1-107).</p>
	<h3 id="toc_id_410" class="block12">İsis. </h3>
	<p class="block6">Aslında bir Mısır tanrıçası olan İsis, İsa'dan sonraki yüzyıllarda Yunan-Roma dünyasına girmiş ve kişiliğinde birçok dişi tanrıları toplayarak bir süre tek tanrıça olarak tapım görmüştür.</p>
	<p class="block6">Mısır efsanesine göre İsis kral tanrı Osiris'in kız kardeşi ve karısı, güneş tanrı Horus'un anasıdır. Karanlıklar tanrısı Set (Yun. Typhon) Osiris'i öldürünce İsis kocasını aramaya çıkar, bulur ve oğluna öcünü aldırtır (<i class="calibre1">Osiris</i>). Bu efsane ile Yunan mythos'unda mevsimleri simgeleyen Adonis-Attis, ya da Demeter-Kore efsaneleri arasında benzerlik olduğu gibi, başında ay taşıyan bir inek biçiminde imgelenen İsis'le İo arasında da bir ilişki kurulmuş, böylece zamanla İsis Yunan-Roma pantheon'unda çok önemli bir yer almıştır. Yunanistan'ın İskender'den sonra, Roma'nın da Augustus zamanında Mısır'a açılması, puta taparlığın son demlerinde tek tanrıya ve özellikle tek bir ana ve bereket tanrıçasına mistik bir eğilimin baş göstermesiyle İsis, tıpkı Ana Tanrıça tipini simgeleyen Artemis-Hekate ya da Kybele gibi, toprak, toprak ürünleri, deniz ve yeraltı ülkesine egemen olup yaşamla ölümü elinde tutan, ayrıca büyü yoluyla doğa güçlerini yöneten bir tanrıça oluvermiştir. İsis'e özellikle Anadolu'da tapınıldığı Efes ve Bergama'da adını taşıyan tapınakların kalıntılarından da anlaşılmaktadır.</p>
	<h3 id="toc_id_411" class="block12">İsmene. </h3>
	<p class="block6">Oidipus'la İokaste'nin kızı, Antigone, Eteokles ve Polyneikes'in kardeşi. İsmene, Antigone'nin tam karşıtı, ölçülü, haddini bilir, çekingen bir genç kızdır. Sophokles'in "Antigone" adlı tragedyasında Antigone ile İsmene arasındaki diyalogda, İsmene şöyle konuşur:</p>
	<p class="block16">"Ah kardeşim, düşün bir kere, zalim talih babamızı nasıl zillet içinde elimizden aldı, nasıl kendi ayıplarını kendi ortaya dökerek kendi elleriyle kendi gözlerini çıkardı; anası ve karısı - ikisi de aynı şahıstı - kendini asarak günahkâr hayatına nasıl bir son verdi ve kardeşlerimizin ikisi de, aynı günde, birbirlerinin eliyle nasıl yürekler acısı bir ölüme kavuştular. Şimdi biz ikimiz kaldık. Bak, eğer kanuna aykırı hareket edip hükümdarın hükmüne ve kudretine karşı gelirsek ne korkunç bir ölümle öleceğiz. Hayır, bize yakışan, kadın olduğumuz ve erkeklere karşı mücadele için yaratılmadığımızı düşünmektir. Hem sonra böyle bir hükümdarın tebaası olduğumuz için bunlara, hatta daha beterlerine tahammül etmemiz, lâzımdır. Bunun için, toprak altında yatanlara yalvaracağım ve zor karşısında böyle yaptığım için beni affetmelerini dileyerek, başımızdakilere boyun eğeceğim. Çünkü yapamayacağın işlere kalkışmak akıl kârı değildir... Devlete karşı koymak elimden gelmez." (Antigone).</p>
	<h3 id="toc_id_412" class="block12">İtalos. </h3>
	<p class="block6">İtalya'ya adını veren kurucu kahraman. Italos'un asıl kaynağı üstüne mythos yazarları arasında ayrılık vardır, Sicilya'dan, Yunanistan'ın batısındaki adalardan, daha başka yerlerden geldiği ileri sürülür. Çok iyi, hak ve barışsever bir kralmış, halkını öyle uygar bir hale getirmiş ki, önce yalnız kuzeye verilen ltalia adı - güneye Ausonia denirdi -bütün yarımadaya yayılmış.</p>
	<h3 id="toc_id_413" class="block12">İthakos. </h3>
	<p class="block6">İthaka adasına adını veren kurucu kahraman. Zeus soyundandır, iki kardeşiyle birlikte Korfu adasından İthaka'ya göçer ve adada İthaka şehrini kurar. Kentin başlıca çeşmesinin kuruluşu da ona atfedilir.</p>
	<h3 id="toc_id_414" class="block12">İtylos. </h3>
	<p class="block6">Thebai'de anlatılan bülbül efsanesinde İtylos, Aedon'la Thebai'li Zethos'un oğludur. Aedon, eltisi Niobe'nin oğlunu öldürmek isterken kendi çocuğu İtylos'u öldürür ve ömrü boyunca dövündükten sonra bülbül haline getirilip gene İtylos diye ağlar (<i class="calibre1">Aedon</i>).</p>
	<h3 id="toc_id_415" class="block12">İtys. </h3>
	<p class="block6">Aynı efsanenin Attika'da ve özellikle tragedya yazarlarınca anlatılışında adı geçen çocuk, Itys, Prokne'nin oğludur, babası da Thebai efsanesinde olduğu gibi Zethos değil, Trakya kralı Tereus'tur. Atina kralı Pandion'un kızı Prokne ile evlenir (<i class="calibre1">Aedon</i>).</p>
	<h3 id="toc_id_416" class="block12">İulus. </h3>
	<p class="block6">Aeneas'ın oğlu Ascanius'un (Yun. Askanios) İtalya'ya geldikten sonra aldığı ad. İulus Caesar'ın ve onun evlatlığına girdiği için imparator Augustus'un da üye bulundukları ünlü İulii soyunun atası sayılır. İulus Roma'nın metropolü olan Alba Longa şehrini kurmuştur.</p>
	<p class="block6">İulus adının kaynağı şöyle açıklanır: Aeneas ortadan kaybolup Latium bölgesinde savaş patlayınca, Ascanius Troya'dan gelme askerlerle Latium'dan devşirme ordunun başına geçmiş ve Rutul'larla Etrüsk'lere başarıyla karşı koymuştur. Ödül olarak kendisine İobum (ya da İolum) adı verilmiş ki, bu da İuppiter'in bir küçülmesi olsa gerek, yani "Küçük İuppiter" olmuş. Oradan da İulus çıkmış olsa gerek.</p>
	<h3 id="toc_id_417" class="block12">İuno. </h3>
	<p class="block6">Hera ile bir tutulan Romalı tanrıça. Aslında İuno ayın değişimlerini simgeleyen bir tanrıçadır ve İuppiter, İuno, Minerva üçlüsü içinde Quirinalis sonra Capitolium tepelerinde tapınağı olmuştur, İuno'nun daha başka tapınakları da vardır: En önemlisi, Roma kalesinde İuno Moneta'ya ayrılmış olanıydı (Moneta uyaran, hatırlatan demektir). I. O. 390 yılında Roma bir gece Galya'lıların saldırısına uğrayınca, bu tapınağın kutsal kazları ötüşleriyle halkı uyandırmışlar ve şehrin kurtulmasını sağlamışlardır.</p>
	<p class="block6">İuno'ya daha başka sıfatlarla da tapındırdı: İuno Lucina doğuma bakmakta ve doğumu kolaylaştırmaktadır. İuno Lucina'ya sunu yapılırken herkesin kemer ya da kuşağını çözmesi gerekirdi, çünkü giyside herhangi bir düğüm gebe kadının kurtuluşunu önleyebilir inancı vardır.</p>
	<p class="block6">Roma'da İuno genellikle kadınların koruyucusudur, kadınlar arasında da meşru yoldan evlenmiş olanların tanrıçasıdır. Mart ayının ilk günü kutlanan Matronalia bayramında "matrones" yani evli barklı, çocuklu kadınlar hem İuno'nun oğlu tanrı Mars'ı, hem de Sabin kadınlarının kaçırılmasından sonra Romalılarla Sabin'ler arasındaki barışın kurulmasını anarlardı.</p>
	<p class="block6">Roma dininde her erkeğin "genius"u (<i class="calibre1">Genius</i>) olduğu gibi, her kadının da "İuno"su vardı. Bu koruyucu İuno yalnız ölümlülere degil, tanrıçalara da bakardı. Tanrıçanın "İuno Sororia" (kız kardeşi koruyan İuno) olarak Horatius efsanesinde de rolü vardır (<i class="calibre1">Horatius</i>).</p>
	<h3 id="toc_id_418" class="block12">İupiter (yahut İuppiter). </h3>
	<p class="block6">Adı Zeus baba, baba tanrı ya da gök tanrı anlamına gelen Di-es-piter (yani Zeus pater)den türemiş olan İupiter aslında Roma pantheon'unun en eski, en büyük tanrısıdır. Yunan dininin etkisiyle sonradan Zeus'la bir tutulmuştur. Roma dininde İupiter gök, gün ışığı, hava, yıldırım ve şimşek gibi doğal güçleri simgeleyen tanrıdır, bu yüzden de Fulgurator, Fulminator (şimşek çakan), Tonans, Tonitrualis (gök gürleten), Pulvius (yağmur yağdıran) sıfatlarıyla anılır. Doğanın büyük yöneticisi sayılan bu tanrıya Roma'nın kutsal tepesi Capitolium'da tapınılırdı. İupiter Capitolinus'a dikilen tapınağa sonradan İuno ve Minerva da alınmış, böylece Capitolium üçlüsü adıyla bu tanrılara tapınılmıştır. Aynı tepede İupiter Optimus Maximus (en İyi, en büyük İupiter) Roma devletinin koruyucusu ve yöneticisi olarak tapım görürdü. Konsullar göreve başlamadan gelip ona yakarmak zorundalardı, zafer kazanan başkomutanlar zafer çelenklerini ve ilk kurbanlarını (ki bunlar beyaz boğalardı) ona adarlardı. İupiter Roma'nın dış ilişkilerini ve uluslararası antlaşmalarını koruyan bir tanrı sayılırdı. Tanrılar arasında tam bir otorite kurduğu gibi, devlet otoritesini ve disiplinini simgelerdi. Flamen dialis adıyla görevlendirilen başrahibi İuno'nun başrahibesiyle evlenerek tanrılar arasındaki kutsal birliği yansıtmakla yükümlüydü.</p>
	<p class="block6">İupiter'in siyasal rolü bununla bitmez, Feretrius adıyla Roma'nın savaş alanında da baştanrı sayılırdı: Düşmandan alınan bütün silahlar, öldürülen düşmanların soykaları bu İupiter'e adanır, ayrıca Stator unvanıyla İupiter'in düşmana karşı koyduğu, Roma'ya saldırıların her türlüsünü durdurduğu sanılırdı. Durduran anlamına gelen Stator sıfatının kaynağı şöyle açıklanırdı: Roma'lılarla Sabin' ler arasındaki savaşta Roma'lılar Sabin'lerin karılarını kaçırdıktan sonra, bir ara Sabin'ler ağır basmış ve şehri almak üzereymişler ki, Romulus kılıcını kaldırarak Forum'da İupiter'e ant içmiş, düşmanı durdurursa olduğu yerde bir tapınak kurmaya yemin etmiş. Tanrı da Sabin'leri püskürterek Forum'da Palatinus tepesinin dibinde İupiter Stator'a adanmış tapınağa kavuşmuş.</p>
	<p class="block6">Roma İmparatorluğu çağında imparatorlar baştanrı İupiter'le ilişki kurmaya ve doğrudan doğruya İupiter Optimus Maximus'un kılavuzluğu ve koruyuculuğu altında olduklarını belirtmeye çalışırlardı. Kimi İupiter'i düşünde görüp ondan doğrudan doğruya esinlendiğini ileri sürer, kimi İupiter'in sıfatlarını kendi adına taktırırdı. Taşra kentlerinde ve ele geçirilen yabancı ülkelerde Romalıların ilk işi Roma'da Capitolium tepesindeki üçlü tapınağın bir tıpkısını kurmak, böylece İupiter'in devlet tanrısı olarak egemenliğini kabul ettirmekti. Bu siyasal niteliğini İupiter Roma devletinin son demlerine dek koruyabilmiştir.</p>
	<h3 id="toc_id_419" class="block12">İuturna. </h3>
	<p class="block6">Eski adı Diuturna (diuturna sürekli, ölümsüz demek) olan İuturna bir su nympha'sıydı. Kültü Latium bölgesinden Roma'ya sonradan getirilmiş ve Forum'da bulunan bir suya "İuturna Havuzu" adı verilmiştir. Bu pınarın şifalı niteliği olduğu gibi İuturna da iyileştirici bir tanrıça sayılırdı. Mars Meydanında, sulak bir bölgede bulunan tapınağı Augustus zamanında buraları kurutulunca kaldırılmıştır.</p>
	<p class="block6">İmparatorluk dönemi şairleri İuturna'yı Aeneas'ın düşmanı Turnus'un kız kardeşi sayarlar ve Turnus'la birlikte savaşa katıldığını söylerler. İupiter'in sevdiği bu su perisine tanrı ölümsüzlük bağışlamış ve Latium 'daki bütün suların koruyuculuğunu vermiş. Ovidius Lara ve Lares tanrılardan söz ederken İupiter'in İuturna'ya olan aşkını, nympha'nın bin bir biçime girerek tanrıdan kaçtığını anlatır (<i class="calibre1">Lara</i>). Bir efsaneye göre de İuturna tanrı İanus'un eşi ve pınarlar tanrısı Fontus'un anası olarak gösterilir (<i class="calibre1">İanus, Fontus</i>).</p>
	<h3 id="toc_id_420" class="block12">İustitia. </h3>
	<p class="block6">Roma'da adaletin simgesi. Yunan tanrıları arasında Themis'e değil de, daha çok Dike'ye benzemektedir. İustitia Altın Çağda insanlar arasında bulunurken (Soylar Efsanesi), insanların gitgide daha çok suç işlemesi onun artık yeryüzünde tutunamamasına yol açmıştır. Göğe çıkmış ve burçlar arasında Bakire burcu olmuştur.</p>
	<h3 id="toc_id_421" class="block12">İuventus. </h3>
	<p class="block6">Gençliği simgeleyen tanrıça. Roma'nın en eski çağlarında Yunan tanrıçası Hebe ile hiçbir ilişkisi olmadığı halde, sonradan bu iki tanrıça benzeşmişlerdir. Ama İuventus'un asıl görevi genç delikanlılar çocuk elbisesini bırakıp "toga virilis" yani yetişkin erkek toga'sını giydikleri zaman onları korumaktır. İuventus'a Capitolium'da İupiter, İuno ve Athena üçlüsüne ayrılmış tapınağın içinde ve özellikle Athena'nın "cella"sında bir sunağın ayrılmış olması bu tanrıçanın eskiliğine delildir. Roma İmparatorluğu zamanında İuventus tanrıçanın koruyuculuğu altında bir çeşit gençlik dernekleri kurulmuş, bunlarla imparatorluk politikasının yayılmasına ve gençlerin askerlik öncesi bir eğitim görmelerine çalışılmıştır.</p>
	<p class="block4"> </p>
	<h1 class="block11" id="id_K"><span class="text1"></span><span class="text2">K</span><span class="text1"></span></h1>
	<h3 id="toc_id_422" class="block12">Kabir'ler. </h3>
	<p class="block6">Kabeiroi diye anılan tanrısal varlıklar. Kaynakları ve gerçek nitelikleri belli olmayan Kabir'lerin adı Dardanos efsanesinde geçer: Semendirek adasında gizlemleri bulunan bu cinleri Troya yöresine Dardanos getirmiş (<i class="calibre1">Dardanos</i>). Mitograflara göre babaları, ya da ataları Hephaistos, sayıları da üçtür. Musalara ve Demeter, Persephone, Hades gibi tanrılara Kabir adının sıfat olarak takılması dikkati çeker. Roma çağında İupiter, İuno ve Minerva üçlüğüne de Kabir denmektedir.</p>
	<p class="block6">Adları efsanelere pek karışmayan Kabir'lerin Bergama akropolünde Zeus'un doğuşuna tanıklık ettikleri, sonra da Rhea'nın alayında bulunan cinlere karıştıklan söylenir. Bütün bu belgelerden Korybantlar ve Kuretalar gibi Ana Tanrıça tapımıyla ilgili oldukları anlaşılmaktadır (<i class="calibre1">Kybele</i>).</p>
	<h3 id="toc_id_423" class="block12">Kader. </h3>
	<p class="block16">Bkz. Moira.</p>
	<h3 id="toc_id_424" class="block12">Kadmos. </h3>
	<p class="block6">Thebai şehrinin kurucusu Kadmos, Thebai efsanelerinin başında, özellikle tragedyaya konu olmuş birçok kahramanın atası olarak görülür. Efsanesi bütün Akdeniz bölgesine, Anadolu ve Afrika'ya yayılmış, kişiliği bölgenin yerli tipleriyle kaynaşmıştır.</p>
	<p class="block6">Kadmos, Agenor'la Telephassa'nın oğludur, İo soyundandır (Tab. 10). Europe, Phoiniks ve Kiliks'in kardeşidir. Europe kaçırılınca, Agenor oğullarını kızı aramaya gönderir (<i class="calibre1">Agenor</i>). Anasını da birlikte götüren Kadmos bu aramanın boş olduğunu anlar ve bir süre Trakya'da kaldıktan sonra, anası da ölünce, Delphoi kehanetine ne yapacağını sormaya gider. Tanrı sözcüsü Eupore'nin izini aramaktansa, bir şehir kurması gerektiğini söyler. Karşısına çıkacak bir ineğin ardına takılacak ve inek nereye çökerse orada şehir kuracaktır. Kadmos yola çıkar, biraz gittikten sonra bir inek sürüsüne rastlar, ineğin biri her iki böğründe ayı simgeleyen iki beyaz küre taşımaktadır. Kadmos bu ineğin peşine takılır, inek gider, gider, sonunda Boiotia bölgesinde bir yere çöküp yatar. Kadmos seçilen yerin burası olduğunu anlar, ineği Athena'ya kurban etmek ister, bunun İçin de arkadaşlarını su almaya gönderir. Ares Pınarı adlı çeşmenin önünde bir ejderi tepeler. O sırada tanrıça Athena ona görünür ve ejderin dişlerini toprağa ekmesini söyler. Kadmos bunu yapınca topraktan birdenbire silahlı adamlar çıkıverir: Bunlara Spartoi, yani ekilmiş adamlar adı verilir. Hepsi dev gibi yabani adamlardır. Doğar doğmaz birbirleriyle kavgaya tutuşurlar, yalnız beşi sağ kalır, bunlar da Kadmos'a şehri kurmak için yardım ederler. Ne var ki Kadmos Ares'in kutsal ejderini öldürmüş olma suçunun cezasını çekmelidir: Yedi yıl boyunca tanrıya köle olarak hizmet etmek zorunda kalır, sonra gelir Thebai'ye kral olur. Başta Athena olmak üzere tanrılar onu korur. Zeus Ares'le Aphrodite'nin kızı Harmonia'yı Kadmos'a eş olarak verir ve düğünleri parlak bir törenle kutlanır. Kadmos tepesi adını alan Thebai kalesine tanrılar armağanlarıyla birlikte gelmişlerdir. Harmonia'ya verilen düğün hediyeleri dillere destan olmuş, sonra da Thebai hanedanının başına gelecek birçok belaları doğurmuştur. Bunların en önemlisi Kharit tanrıçaların dokuduğu bir elbise ve demirci tanrı Hephaistos'un yaptığı bir altın kolyedir. Söylentiye göre bu gerdanlığı Kadmos'a Zeus kendisi vermiş, birine göre de Europe kardeşine hediye etmişti. Her iki armağanın da sonraki efsanelerde sözü geçer (<i class="calibre1">Harmonia, Amphiaraos, Eriphyle, Alkmaion</i>).</p>
	<h3 id="toc_id_425" class="block12">Kaeira. </h3>
	<p class="block6">Kodros'un oğlu Neleus efsanesinde rol oynayan Milet'li bir çömlekçi kız. Neleus Atina'dan göçmeden, nereye yerleşmesi gerektiğini tanrı sözcüsüne sormuş, aldığı cevapta yeni yurdunun bir genç kızın elinden suyla toprak alacağı yerde bulunduğu söylenmiş. Neleus da dolaşa dolaşa Miletos bölgesine gelmiş, orada bir mühür izini almak için yolda rastladığı Kaeira adında bir kızdan çamur istemiş, kız da toprağa su karıştırarak bunu yapınca tanrı sözü yerine gelmiş. Neleus Miletos'ta kral olmuş, ayrıca da dolaylarında üç şehir kurmuş (<i class="calibre1">Neleus 2</i>).</p>
	<h3 id="toc_id_426" class="block12">Kakasbos. </h3>
	<p class="block6">Lykia ve Pisidia bölgelerinde at üstünde ayakta durur gösterilen bir tanrı figürü. Burdur'un Tefenni İlçesinde bu tanrı kayalara oyulmuş olarak görülmektedir.</p>
	<h3 id="toc_id_427" class="block12">Kalais. </h3>
	<p class="block6">Kalais ve kardeşi Zetes, rüzgâr tanrı Boreas'ın oğullarıdır. Boreasoğulları diye de anılırlar ve kanatlı birer cin olarak canlandırılırlar. Argonaut'lar efsanesinde rol oynayan Kalais'le Zetes, kral Phineus'u Harpyalardan kurtarmışlar (<i class="calibre1">Argonautlar</i>).</p>
	<h3 id="toc_id_428" class="block12">Kalamos. </h3>
	<p class="block6">Kamış anlamına gelen Kalamos, ırmak tanrı Maiandros'un (Büyük Menderes) oğluymuş. Rüzgâr tanrı Zephyros'la Hora'ların birinin oğlu olan Karpos adlı bir delikanlıya tutkunmuş. İki genç bir gün ırmakta yüzerken, Kalamos arkadaşını geçmek istemiş, Karpos bu yarışmada boğulmuş. Kalamos buna o kadar üzülmüş ki kuruya kuruya bir kamış haline gelivermiş. Adı meyve anlamına gelen Karpos da güzün ölüp ilkyazda dirilen tarla yemişine dönüşmüş. Karpuz sözcüğü oradan gelmedir.</p>
	<h3 id="toc_id_429" class="block12">Kalkhas. </h3>
	<p class="block6">Kalkhas Yunan efsanesinde, özellikle Troya destanlarında adı geçen en ünlü kâhinlerdendir. Homeros onu İlyada'da şöyle tanıtır (İl. 69 vd.):</p>
	<p class="block4"> </p>
	<p class="block21">Kalkhas, Thestor'un oğlu, tanrı</p>
	<p class="block21">sözcülerinin en büyüğü, </p>
	<p class="block21">biliyordu her şeyi, geçmekte olanı, geçmişi,</p>
	<p class="block21">geleceği.</p>
	<p class="block21">Phoibos Apollon verdiydi bu hüneri ona, </p>
	<p class="block21">bu hünerle geldiydi ta İlyon 'a Akha’ların</p>
	<p class="block21">gemileri.</p>
	<p class="block4"> </p>
	<p class="block6">Troya savaşından önce de, sonra da Kalkhas'ın yönetmediği bir tek olay yoktur, geleceği görür, haber verir, sözüne uyulursa, doğru yoldan gidilmiş olur, uyulmazsa tanrı belalarıyla karşılaşılır. Kalkhas'ın rol oynadığı olaylar şöyle özetlenebilir: Alkhilleus dokuz yaşındayken, Kalkhas Troya'nın ancak Akhilleus katılırsa alınabileceğini, ama savaşta yiğidin öleceğini bildirmiş de bunun üzerine Akhilleus'un anası Thetis onu kız kılığına sokarak Skyros kralının kızları arasına saklamış (<i class="calibre1">Akhilleus</i>). Akha ordusunun Aulis'ten ilk yola çıkışında Kalkhas sunak sütünde bir yılanın bir kuşu yediğini görünce, Troya şehrinin ancak on yıllık bir abluka sonunda alınabileceğini söylemiş (<i class="calibre1">Agamemnon</i>). Ordunun ilk Mysia çıkışında Telephos'un sözlerini onaylamış (<i class="calibre1">Telephos</i>). İkinci Aulis durağında İphigeneia'nın kurban edilmesini salık vermiş (<i class="calibre1">İphigeneia</i>). Troya savaşında ordular arasında veba çıkınca, nedenini bildirmiş ve Apollon rahibi Khryses'e kızı Khryseis'in geri verilmesi gerektiğini bildirerek, Agamemnon'u kızdırmış, onunla Akhilleus arasında kavga çıkmasını ve İlyada'da konu olacak Akhilleus'un öfkesini kışkırtmış (bkz.<i class="calibre1"> İlyada, birinci bölüm</i>). Paris öldükten sonra, Troya'nın düşmesi için Helenos'u ele geçirmek gerektiğini de o söylemiş (<i class="calibre1">Helenos</i>). Tahta atın yapılmasını ve şehre sokulmasını salık verdiği gibi, kendisi de atın içine saklananlardandır. Dönüş efsanelerinde de Kalkhas'ın rolü büyüktür: Tanrıça Athena'nın Aias'a yapılan haksızlık yüzünden Akha'lara kızdığını, bu yüzden dönüşlerine engel olacakını bildiği için (<i class="calibre1">Aias</i>), kendisi Akhalarla Yunanistan'a dönmek istememiş; Amphiaraos'un oğlu bilici Amphilokhos'la birlikte gemiye binip, Anadolu kıyılarında Kolophon şehrine çıkmış ve orada kalmış (<i class="calibre1">Amphilokhos</i>). Kader Kalkhas'ın Anadolu'da ölmesini buyuruyor, kâhin de bunu biliyordu: Kendisinden daha usta bir biliciyle karşılaştığı gün Kalkhas'ın ömrü sona erecek diye bir tanrı sözü varmış, Kolophon'da Kalkhas kâhini Mopsos'u bulmuş, birbirine sorular sormuşlar, Mopsos hepsini bilmiş, Kalkhas bilememiş. Öfkesinden canına kıymış ve Kolophon'un yakınında Notion şehrine gömülmüş derler (<i class="calibre1">Mopsos</i>). Anadolu ile ilgili birçok efsanelerde Kalkhas'ın yanılgıları anlatılır: Lykia kralı bir sefere çıkacak olmuş, sonucu üstüne Kalkhas'a da Mopsos'a da danışmış, Kalkhas zafer kazanacağını, Mopsos yenileceğini öngörmüş. Mopsos haklı çıkınca, Kalkhas kendini öldürmüş. Aiolya bölgesinde, Myrina yakınındaki bir kutsal koruluğa Kalkhas bir bağ ekmiş, ama ora bilicilerinden biri bağının şarabını içemeyeceğini söylemiş, şarabı içmek üzereyken Kalkhas bu söze öyle gülmüş ki boğulmuş ve şarabı içemeden ölmüş.</p>
	<h3 id="toc_id_430" class="block12">Kalliope. </h3>
	<p class="block6">Adı güzel sesli anlamına gelen Kalliope dokuz Musa'ların biridir. Hesiodos Theogonia'nın başında Musa'lara seslenip, hepsinin adını sayarken Kalliope için "hepsinin başı sayılan Kalliope" der.</p>
	<p class="block6">Erken ilkçağlarda Musa'ların yetki alanı sınırlanmış değildir, ama İskenderiye şiirinde Kalliope <span class="text3">lirik</span> şiirin esin perisi sayılır. Başka kaynaklarda <span class="text3">epik</span> şiirin denir. Kimi efsaneye göre Kalliope Seiren'lerin, ozan Linos'un ya da Rhesos'un anasıdır (<i class="calibre1">Linos, Rhesos</i>).</p>
	<h3 id="toc_id_431" class="block12">Kallirhoe. </h3>
	<p class="block6">Güzel akışlı anlamına gelen Kallirhoe birçok efsanelik kişilerin adıdır:</p>
	<p class="block6">(1) Okeanos'un, Tethys'in kızı Khysaor'la birleşmesinden iki canavar, Geryoneus'la Ekhidna doğar (Tab. 6).</p>
	<p class="block6">(2) Irmak tanrı Akheloos'un kızı. Alkmaion'la evlenir ve Akarnan'ı doğurur (<i class="calibre1">Alkmaion, Akarnan</i>).</p>
	<p class="block6">(3) Irmak tanrısı Skamandros'un kızı. Tros'la evlenerek İlos, Assarakos ve Ganymedes'i doğurur (Tab. 17).</p>
	<p class="block6">(4) Libya kralı Lykos'un kızı. Bir efsaneye göre Troya savaşından sonra Diomedes'in gemisi fırtınaya uğrar ve Libya kıyılarına varır. Lykos onu Ares tanrıya kurban etmek ister, ama Diomedes'e gönül vermiş olan kızı yiğidi kurtarır. Kallirhoe, Diomedes'ten yüz görmeyince kendini asar (<i class="calibre1">Lykos</i>).</p>
	<h3 id="toc_id_432" class="block12">Kalydon. </h3>
	<p class="block6">Kalydon avı (<i class="calibre1">bkz. Meleagros</i>).</p>
	<h3 id="toc_id_433" class="block12">Kalypso. </h3>
	<p class="block6">Odysseia'nın en sevimli kişilerinden Kalypso'yu bir gizem perdesi örter. Adı da öyle: Yunanca saklamak, gizlemek anlamına gelen "kalyptein" fiilinden türeme. Saklı tanrıça mı, saklayan tanrıça mı demeli Odysseus'u, eşi Penelope'den sonra en çok seven bu kadına? Tanrıçalığı da bir tuhaf, Homeros ona Olympos tanrıçalarının en büyüklerine verdiği "dia theaon" (yüce tanrıça, tanrıçaların yücesi) unvanını verir, öte yandan da bir nympha olduğunu söyler. Başka mythos yazarları, Atlas'la Pleione'nin kızı, yani Pleiad'ların biri olduğunu ileri sürerler, kimi de der ki güneş tanrı Helios'la Perseis'in kızıymış. Hiç önemi yok, Kalypso öyle kanlı canlı olarak karşımıza çıkar ki, kimin nesi olduğunu araştırmak aklımızdan bile geçmez. Nausikaa, Penelopeia, Andromakhe gibi Homeros'un yarattığı ölümsüz, unutulmaz kadın tiplerinden biridir. Odysseia'nın ilk dizelerinden şöyle tanıtılır bize (Od. I, 11 vd.):</p>
	<p class="block4"> </p>
	<p class="block21">Ölüm uçurumundan kurtulanlar</p>
	<p class="block21">kurtulmuştu, </p>
	<p class="block21">savaştan ve denizden dönenler dönmüştü,</p>
	<p class="block21">bir Odysseus kavuşmamıştı yurduna ve</p>
	<p class="block21">karısına,</p>
	<p class="block21">oyuk mağaralarda alıkoymuştu onu</p>
	<p class="block21">Kalypso yüce tanrıça, </p>
	<p class="block21">yanıp tutuşuyordu, güzel peri, kocası olsun</p>
	<p class="block21">diye.</p>
	<p class="block4"> </p>
	<p class="block6">Ama Odysseus yurduna özlem çekmektedir (Od.V, 151 vd.):</p>
	<p class="block4"> </p>
	<p class="block21">Kıyıda oturur buldu (Kalypso) onu, </p>
	<p class="block21">boyuna gözyaşı akıyordu gözlerinden, </p>
	<p class="block21">tüketiyordu tatlı ömrünü, dönüşünü özleye</p>
	<p class="block21">özleye,</p>
	<p class="block21">Nymphe 'den hoşlanmıyordu artık o, </p>
	<p class="block21">İsteksiz uzanıyordu geceleri mağarada onun</p>
	<p class="block21">yanına.</p>
	<p class="block21">Gündüzleri kayalarda, kumsallarda yer</p>
	<p class="block21">bitirirdi kendini </p>
	<p class="block21">gözyaşları, hıçkırıklar, iniltilerle </p>
	<p class="block21">bakardı boyuna hasat vermez engine, </p>
	<p class="block21">bakardı iki gözü iki çeşme.</p>
	<p class="block4"> </p>
	<p class="block6">Sonunda tanrılar acır Odysseus'a, Zeus Hermes'i buyruklarla gönderir Kalypso'ya. Haberci tanrı Ogygie adasında güzel perinin oturduğu mağaraya uçup gelir, gördüğü manzara şudur (Od. V, 55 vd.):</p>
	<p class="block4"> </p>
	<p class="block21">Varınca ta uzaklardaki adaya, </p>
	<p class="block21">çıktı karaya menekşe rengi denizden, </p>
	<p class="block21">yürüdü, gitti koca mağaraya doğru, </p>
	<p class="block21">o mağarada güzel örgülü Nymphe</p>
	<p class="block21">otururdu.</p>
	<p class="block21">Buldu onu İçinde mağaranın. </p>
	<p class="block21">Kocaman bir ateş vardı ocakta, </p>
	<p class="block21">kokusu uzaklara yayılıyor, sarıyordu odayı </p>
	<p class="block21">çatır çatır yanan dağ servisinin, mazı</p>
	<p class="block21">ağacının.</p>
	<p class="block21">Kalypso içerde altın mekikle tezgâhına gide</p>
	<p class="block21">gele.</p>
	<p class="block4"> </p>
	<p class="block6">Hermes Kalypso'ya Odysseus'u yurduna göndermesi gerektiğini söyleyince, yüce Nympha'nın ilk tepkisi öfke olur, tanrılara çatar kendisinin ölümlü bir erkekle sevişmesini kıskanıyorlar diye, ama sonra da Odysseus'a tanrıların kararını bildirir ve ona bir sal yapmasında yardım edip şöyle uğurlar sevgilisini (Od. V, 263 vd.):</p>
	<p class="block4"> </p>
	<p class="block21">Kalypso uğurladı Odysseus 'u adadan</p>
	<p class="block21">beşinci günü, </p>
	<p class="block21">onu yıkamış, urbalar giydirmişti güzel</p>
	<p class="block21">kokulu</p>
	<p class="block21">Bir tulum siyah şarap vermişti yanına,</p>
	<p class="block21">daha büyük bir tulum dolusu da su, </p>
	<p class="block21">koymuştu kumanyayı bir meşin torbaya, </p>
	<p class="block21">her türlü yiyecek vermiş bol bol. </p>
	<p class="block21">Ardından uğurlu, tatlı bir yel saldı, </p>
	<p class="block21">Odysseus da sevinç içinde açtı rüzgâra</p>
	<p class="block21">yelkeni.</p>
	<p class="block4"> </p>
	<p class="block6">Kalypso'nun başkaca da adı geçmez destanda. Şimdi bakalım, tanrılardan uzak, denizle çevrili ıssız bir adada oturan ve Olympos'luları hor görmese de, onlardan ayrı bir biçimde yaşayan, onlara baş kaldırmayı göz alan bu saklı tanrıça kim? Odysseia'ya yazdığımız önsözde (s. 31) bu soruya cevap vermeye çalıştık: Bilginler uzun araştırmalardan sonra Kalypso'nun Ogygie adasının Malta olduğu sonucuna vardılar. Malta müzesinde bizim Anadolu kazılarından bol bol çıkan Ana Tanrıça heykelcikleri gibi geniş kalçalı figürinler bulunmaktadır, Malta adasına ise çok eski zamanlarda Fenikelilerin ayak bastığı ve oraya Maleth, yani saklı liman, saklı koy adını verdikleri anlaşılmıştır. Kalypso bu Maleth adının Yunanca çevirisi olsa gerek. Olympos tanrı dünyasından uzakta, başka bir tanrı düzenini simgeleyen kadının egemen olduğu anaerkil bir düzenin tanrıçası olan Kalypso, Kybele'nin, yani Anadolu'nun Ana Tanrıçasının bir benzeri, başka adla bir tıpkısı olmasın? Odysseus, serüvenleri sırasında iki kez -<i class="calibre1">biri Kirke, öteki Kalypso</i>- kadın eline düşer, kurtulamaz onların etkisinden. Bu iki kadın tanrıça tipik Ana Tanrıça nitelikleri taşır. Bunun ilerde daha belirgin biçimde aydınlanacağına güvenilebilir (<i class="calibre1">Kirke</i>).</p>
	<h3 id="toc_id_434" class="block12">Kapaneus. </h3>
	<p class="block6">Thebai'ye karşı Yediler seferine katılan Argos'lu önderlerden biri (<i class="calibre1">Amphiaraos, Adratos</i>). Kapaneus, dev boylu, yaman bir adamdır, tanrılardan çekinmez, Thebai'ye saldırıda, şehri ateşe vermek ister, ama Zeus tam Kapaneus'un sura tırmanacağı anda onu yıldırımıyla vurur ve öldürür. Karısı Euadne, ölüsünün yandığı odun yığınına atar kendini ve onunla birlikte yanar. Oğlu Sthenelos Troya savaşına katılır.</p>
	<h3 id="toc_id_435" class="block12">Kaphene. </h3>
	<p class="block6">Anadolu'nun Karia bölgesiyle ilgili bir efsane. Kaphene, Karia şehri Kryassos'lu bir kızmış, Melos adasından gelen göçmenler Nymphaios adlı önderlerinin kılavuzluğunda gelip Karia'ya yerleşince, Kaphene Nymphaios'a gönül verir, ama Kryasos'lular bu göçmenlerin fazla yayılmasından korkarak onları yok etmek çarelerini düşünürler. Melos'luları büyük bir şölene çağırırlar, silahsız gelecekleri şölende onları topluca öldürmektir amaçları. Ne var ki Kaphene Nymphaios'a işi haber verir, Meloslular da kendi törelerine göre karılarını da şölene getirmek için izin isterler. Yerliler bunu kabul eder, göçmenlerin karıları elbiselerinin altında kılıç, kama saklarlar, Kryassos'lular kocalarına saldırınca, göçmenler silaha davranıp hepsini öldürürler. Kryassos şehrini yerle bir ettikten sonra Yeni Kryassos diye bir şehir kurarlar, Kaphene'yle Nymphaios birer tanrı gibi saygı görür. Plutarkhos'un anlattığı bu masal besbelli ki Yunanlı göçmenlerin Karia yerlilerine yaptıkları mezalimi örtmek için uydurulmuştur.</p>
	<h3 id="toc_id_436" class="block12">Karkabos. </h3>
	<p class="block6">Kuzey Yunanistan'da Trakya ve Makedonya bölgelerinde hüküm süren Triopas'ın oğlu. Triopas öyle zalim bir zorbaymış ki, Karkabos yurdunu kurtarmak için babasını öldürmek zorunda kalmış, sonra da suçundan arınmak için kral Tros'un yanına, Troas bölgesine sığınmış. Troya kralları ona toprak vermişler, o da Zeleia diye bir şehir kurmuş (Erdek'in güneyinde, bugünkü Sarıköy?), orada yerleşmiş. Karkabos, Troya savaşında Troyalılardan yana çarpışan Pandaros'un atasıdır (<i class="calibre1">Pandaros</i>).</p>
	<h3 id="toc_id_437" class="block12">Kassandra. </h3>
	<p class="block6">Troya kralı Priamos'la karısı Hekabe'nin kızı (Tab. 16). Kassandra, Troyalı kral çiftinin, Hektor ve Paris'ten sonra, en ilgi verici evladıdır. Bu genç kızın yürekler acısı bir kaderi, trajik bir kişiliği vardır. Geleceği görme gücüyle yıkımları önlemeye çalışan, ama sözünü geçiremediği için başına gelen belalardan iki misli etkilenip üzülen bilicinin dramını simgeler Kassandra; bugünün anlayış ve deyimine göre uzağı gören bilinçli bir insanın dramını.</p>
	<p class="block6">Efsaneler Kassandra'nın bu gücünü çeşitli yorumlarla anlatır. Birine göre, Kassandra'yla ikiz kardeşi Helenos bebekken, Priamos'la Hekabe Thymbralı Apollon şerefine, tanrının şehir dışında bulunan tapınağında bir şenlik düzenlemişler ve tören sonunda çocuklarını tapınakta unutup gitmişler. Ertesi sabah almaya geldiklerinde korkunç bir manzarayla karşılaşmışlar: Kassandra'yla Helenos beşiklerinde uyuyorlar, ama iki yılan çevrelerini sarmış, gözlerini, kulaklarını yalıyordu. Bu eylemle çocukların duyuları arınmış, insanların göremediği, duyamadığı gerçeklerin algısına açılmış oluyordu. İkisi de kâhin olmuştu.</p>
	<p class="block6">Başka bir efsane Kassandra'nın biliciliğini şöyle açıklar: Tanrı Apollon Priamos'un güzel kızına âşık olur, kendini verirse ona bilicilik yetisini armağan edeceğini söyler, Kassandra kabul eder, ama tanrıdan yetiyi aldıktan sonra kendini vermeye yanaşmaz. Tanrı da öfkelenir, kızın ağzının içine tükürür, böylece verdiği armağanın etkisiz kalmasını sağlar: Kassandra geleceği görebilecek, gördüğünü de haykıracak, ama kimseyi söylediklerinin doğruluğuna inandıramayacaktır. Kassandra böylece Pythia ya da Sibylla gibi tanrıyı içine alan, tanrı gücüyle dolarak kehanette bulunan bir sözcü olur, Helenos ise daha çok kuşların uçuşuna ve dış işmarlara bakarak geleceği haber veren bir yorumcudur. Her ikisi de talihsizdir.</p>
	<p class="block6">Kassandra Troya tarihinin bütün olaylarını önceden görmüş ve söylemiştir: Paris, çocukken bırakıldığı İda dağından dönünce, bu delikanlının hemen öldürülmesini istemiş, sonra Yunanistan yolculuğu dönüşünde Helena'yı getirdiği zaman, bu kadının Troya'nın yıkımına yol açacağını, geri gönderilmesi gerektiğini bildirmiş. Priamos Hektor'un ölüsüyle Akhilleus'un barakasından çıktığında, daha Troya'da kimse farkına varmadan geldiğini o haber vermiş, şehrin yıkımına yakın, tahta at surların önüne dikildiğinde, Laokoon'un da yardımıyla atın içeriye alınmasını önlemeye çalışmıştı. Troya yağma edilirken Kassandra'nın Athena tapınağına sığındığını, orada küçük Aias'ın saldırısına uğradığını anlatan bir efsane de vardır. Aias Kassandra'yı sarıldığı tanrıça heykelinden çekip uzaklaştırır, ama günah işlediği için Akha'larca taşlanmaktan zor kurtarır kendini (<i class="calibre1">Aias</i>). Kassandra, Agamemnon'a köle olarak verilir sonunda, ama bununla bilici kızın asıl çilesi başlar. Agamemnon Priamos'un kızına vurulur, onu kendine eş edip Mykene'deki sarayına götürür. Kassandra o zamana kadar kız oğlan kız kalmış, birçok talipleri çıktığı halde, evlenmemişti. Babası onu Othryoneus adlı bir Anadolulu yiğide verecekken, bu adamın savaşta ölmesiyle Kassandra bekâr kalmıştı (<i class="calibre1">Othryoneus</i>).</p>
	<p class="block6">Kassandra'nın Agamemnon'un tutsağı olarak Yunanistan'a geliş efsanesi tragedyaya konu olmuş ve Aiskhylos'a en güçlü oyunlarından biri olan "Agamemnon"u esinlemiştir. Kassandra asıl bu dramla kendini büsbütün dile getirmek firsatını bulur: Mykene sarayında Agamemnon'un da, kendinin de başına gelecekleri, Klytaimestra'nın eliyle öldürüleceklerini açık açık görür, haykırır, bağırır, dövünür, ama hiçbir şeyi önleyemediği gibi, bu yıkımı da, ölümü de önleyemez. Bunu anlayınca Apollon'un bağışladığı bilicilik hünerine lanet okur.</p>
	</body></html>
