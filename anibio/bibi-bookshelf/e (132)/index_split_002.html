<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Mitoloji Sözlüğü</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h3 id="toc_id_216" class="block12">Dryades. </h3>
	<p class="block6">"<i class="calibre1">Drys</i>" Yunanca ağaç ve özellikle meşe ağacı anlamına gelir. Dryad da ağaç perilerine verilen addır. Bunların kimi ağaçla birlikte biter ve onunla ölür, kimi de ölümsüzdür. Kardeşleri <i class="calibre1">Hamadryad</i>'lar gibi <i class="calibre1">Dryad</i>'lar da bitkileri korur, ağaç sağlıklı ve canlı olduğu zaman sevinir, yapraklarını yitirip kurumaya yüz tuttuğu zaman derin bir yasa kapılır. Orpheus'un eşi Eurydike bir Dryad'dır (<i class="calibre1">Hamadryades</i>).</p>
	<h3 id="toc_id_217" class="block12">Dryope. </h3>
	<p class="block6">Dryope, kral Dryops'un biricik kızıdır. Oita dağının yamaçlarında babasının sürülerini otlatırken, ağaç perileri hamadryad'lar onu aralarına almışlar, türkü söylemesini, hora tepmesini öğretmişler. Kızı gören Apollon da ona tutulmuş. Dryope'ye yaklaşmak için bir kaplumbağa biçimine girmiş. Kız kaplumbağa ile oynamaya başlamış, onu kucağına almış, derken tanrı bir yılan olup kızla birleşmiş. Dryope korkmuş, kaçmış, olup biteni kimseye bildirmemiş. Bir süre sonra da Andraimon adlı bir adamla evlenmiş ve Amphissos adlı bir çocuğu olmuş. Amphissos Oita'nın eteğinde aynı adı taşıyan bir şehir kurmuş. Bir gün Dryope oğlunun kurduğu Apollon tapınağının yanında eski oyun arkadaşları hamadryad’lara sunu sunuyormuş ki, perileri onu kapıp aralarına almışlar. Kaçırıldığı yerde bir kavak ağacıyla bir kaynak ortaya çıkmış.</p>
	<h3 id="toc_id_218" class="block12">Dryops. </h3>
	<p class="block6">Adı ağaç, meşe anlamına gelen kelimeyi andıran Dryops, Yunanistan'da ilk yerleşmiş Dryops boyunun atası sayılır. Kendisi Apollon'un oğluymuş derler. Önce Parnassos dağının eteklerine yerleşmiş olan soyu, Dorların saldırısına uğrayınca, dört bir yana dağılmış, kimi Euboia'ya, kimi Thessalia'ya, kimi Peloponessos'a yerleşmişler. Kıbrıs adasına göçenler bile olmuş.</p>
	<p class="block4"> </p>
	<h1 class="block11" id="id_E"><span class="text1"></span><span class="text2">E</span><span class="text1"></span></h1>
	<h3 id="toc_id_219" class="block12">Eetion. </h3>
	<p class="block6">Mysia'da Thebe şehrinin kralı, Andromakhe'nin babası. Akhilleus onu çok saydığı için, öldürdüğü halde silahlarını almamış, törenle gömmüştür. Nympha'lar mezarı üstüne bir karaağaç fidanı dikmişler (<i class="calibre1">Andromakhe</i>).</p>
	<h3 id="toc_id_220" class="block12">Egeria. </h3>
	<p class="block6">Romalı su perisi. Egeria dindar kral Numa Pompilius'un karısı ya da dostu olarak gösterilir. Geceleri onu ziyaret eder, din ve devlet yönetimi konusunda ona öğütler verir, yol gösterirmiş. Numa öldüğü zaman Egeria o kadar gözyaşı dökmüş ki bir pınar oluvermiş. Nemi'deki Diana kültüyle ilgili olarak, Caelius tepesinin eteğinde bir tapınağı varmış.</p>
	<h3 id="toc_id_221" class="block12">Eileithyia. </h3>
	<p class="block6">Zeus'la Hera'nın kızı, Ares, Hephaistos ve Hebe'nin kız kardeşi. Eileithyia doğumlara bakan ebe tanrıçadır. Hera'nın sözünden ayrılmaz, onun buyruklarını harfi harfine yerine getirirmiş. Nitekim Hera'nın hışmına uğramış Leto ile Alkmene'nin doğumlarında bulunmamakla Zeus'un evlilik dışı çocuklarının doğmasına engel olmaya çalışmış (<i class="calibre1">Leto, Alkmene</i>).</p>
	<h3 id="toc_id_222" class="block12">Ekhetos. </h3>
	<p class="block6">Epeiros bölgesinin efsanelik kralı Ekhetos kötülüğü, zalimligiyle ün salmıştı.</p>
	<p class="block6">Bu kral, sevgilisiyle yattı diye kızını gözüne tunçtan iğneleri sokarak kör etmiş ve bir kuleye kapatmış, gene tunçtan arpa taneleri vermiş, bunları öğütür ve un yaparsa, gözlerinin açılacağını söylemiş.</p>
	<h3 id="toc_id_223" class="block12">Ekhidna. </h3>
	<p class="block6">Ejderler soyunu sayarken Hesiodos Ekhidna'ya uzun bir parça ayırmıştır. Bu azman yaratık, Pontos'la Gaia'nın dölünden Khrysaor'la Kallirhoe'den doğmadır (Tab. 6). Ekhidna şöyle tanımlanır (Theog. 295 vd.):</p>
	<p class="block4"> </p>
	<p class="block13">Kallirhoe yenilmez bir ejderha da yarattı </p>
	<p class="block13">ne ölümlülere, ne de ölümsüzlere</p>
	<p class="block13">benzeyen. </p>
	<p class="block13">Bir mağarada doğdu bu azgın yürekli</p>
	<p class="block13">Ekhidna.</p>
	<p class="block13">Yarı bedeni bir genç kızdı onun, </p>
	<p class="block13">güzel yanaklı ve gözleri fıldır fıldır, </p>
	<p class="block13">yarı bedeniyse koskoca bir yılandı korkunç, </p>
	<p class="block13">her yanı benek benek amansız bir yılan.</p>
	<p class="block4"> </p>
	<p class="block6">Typhon'la çiftleştiği ve yeraltında, yeryüzünde ne kadar korkunç köpek ve canavar varsa hepsini ürettiği anlatılır: Geryon'un köpeği diye anılan <i class="calibre1">Orthos</i>, Hades bekçisi <i class="calibre1">Kerberos</i>, bataklıklar canavarı <i class="calibre1">Hydra</i>, ağzı ateş saçan <i class="calibre1">Khimaira</i> ve sonra da kendi dölü Orthos'la birleşerek <i class="calibre1">Phiks</i>'i ve <i class="calibre1">Nemeia aslanını</i> da doğurmuş. Ekhidna'nın ini efsaneye göre Arima dağları denen Kilikia'dadır. Kendi ölümsüz olduğu için yeraltında hep yaşar, ama dölleri Herakles ve Bellerophontes gibi yiğitlerin elinden can vermişlerdir (<i class="calibre1">Typhon, Herakles, Bellerophontes</i>).</p>
	<h3 id="toc_id_224" class="block12">Ekhion.</h3>
	<p class="block6">Kadmos'un Thebai şehrini kurarken toprağa diktiği ejder dişlerinden doğup da sağ kalan beş adamdan biridir. Kadmos'un kızı Agaue ile evlenir ve Pentheus'un babası olur (<i class="calibre1">Kadmos, Pentheus</i>).</p>
	<h3 id="toc_id_225" class="block12">Ekho. </h3>
	<p class="block6">Yankıyı simgeleyen nympha (<i class="calibre1">Narkissos</i>).</p>
	<h3 id="toc_id_226" class="block12">Elektra. </h3>
	<p class="block6">"Parlak" anlamına gelen bu ad, birçok efsanelik kişilerin adı olmuştur.</p>
	<p class="block6">(1) Okeanos'la Tethys'in kızı Elektra, Pontos'la Gaia'nın oğlu Thaumas'a eş olur (Tab. 6). Birleşmelerinden şu tanrısal varlıklar meydana gelir: İris (Gökkuşağı), Harpya'lar ve Aello (Bora) ile Okypetes (Kasırga) diye kanatlı iki yaratık (Hesiodos, Theog. 266).</p>
	<p class="block6">(2) Atlas'la Pleione'nin "Pleiades" adlı yedi kızlarından biri (Pleiades). Efsaneye göre Semendirek adasında oturan Elektra, Zeus'la birleşerek Dardanos'u İasion'u ve Harmonia'yı doğurmuş (Tab. 7). Adı Palladion efsanesine de karışmıştır: Zeus Elektra'yı elde etmek isteyince, genç kız kutsal Palladion heykeline sığınarak tanrıdan korunabileceğini sanmış, oysa Zeus buna çok kızmış ve heykeli tuttuğu gibi gökten aşağıya atmış. Troya ovasına düşen Palladion Troya'daki tapınakta saklanmış. Başka bir anlatıma göre, Palladion'u Elektra, Troya şehrini korusun diye kendi vermiş Dardanos'a (Palladion).</p>
	<p class="block6">(3) Bu adı taşıyan en ünlü kişi, Agamemnon'la KIytaimestra'nın kızı Elektra'dır (Tab. 15).</p>
	<p class="block6">Homeros destanlarında adı geçmeyen Elektra, tragedyanın en ünlü, en çok sözü edilen bir kahramanıdır. Aiskhylos'un "<i class="calibre1">Agamemnon</i>" üçlüsünde, Sophokles'in "<i class="calibre1">Elektra</i>", Euripides'in de hem "<i class="calibre1">Elektra</i>" hem de "<i class="calibre1">Orestes</i>" tragedyalarında rol alır. Antigone gibi insanlarüstü bazı yasaları korumayı, bazı ilkeler adına kendi kendine eyleme geçmeyi göze alan yiğit bir kızdır. Ne var ki, eli kana bulandığı, anasını öldürmek gibi korkunç ve doğadışı bir suça karıştığı içindir ki, Elektra -adının tersine- karanlık ve karmaşık bir kişilikle canlanır gözümüzün önünde. Hamlet sorununu ilkçağ tragedyasında dile getiren kişidir. Bu bakımdan tragedya yazarlarını çekmesi, büyülemesi, karakterini çeşitli açılardan ele almayı esinlemesi şaşılacak bir şey değildir.</p>
	<p class="block6">Öyküsü kısaca şöyledir. Agamemnon Troya savaşına çıktığı zaman, Elis'te rüzgârların esmesini sağlamak zorunda kalmıştır. Bunu kocasını affedemeyen karısı Klytaimestra, Atreus-oğullarının baş düşmanı Aigisthos'la kocasını aldatır ve yıllar geçip Agamemnon dönünce iki âşık onu alçakça bıçaklarlar. Gene yıllar geçer, bu kez Elektra delikanlılık çağına gelen kardeşi Orestes'i babalarının öcünü almak üzere yetiştirir. Kardeşinin önce Aigisthos'u, sonra da Klytaimestra'yi öldürmesine yardım eder. Ana katili olduktan sonra, Orestes'in peşine Erinys'ler takılır. Elektra'nın rolüyse burada biter. Herhangi bir pişmanlık duyduğu tragedyada söz konusu değildir. Elektra kan davasının en belirgin simgelerinden biridir (<i class="calibre1">Orestes</i>).</p>
	<h3 id="toc_id_227" class="block12">Elektryon. </h3>
	<p class="block6">Perseus'la Andromeda'nın oğlu, Alkmene'nin babası (<i class="calibre1">Alkmene</i>).</p>
	<h3 id="toc_id_228" class="block12">Elephenor. </h3>
	<p class="block6">İlyada'da adı geçen Abant önderi. Abant'lar Euboia yarımadasına yerleşmiş bir kavimdir. Elephenor, Helena'nın eski taliplerinden olduğu için otuz gemiyle katılır Troya savaşına. Homeros'a göre Agenor'la savaşırken öldürülür (İl IV, 463-472). Başka bir efsane onun Troya'dan döndüğü ve önce Sicilya açıklarında, sonra da Epir'de şehir kurduğunu anlatır.</p>
	<h3 id="toc_id_229" class="block12">Eleusis. </h3>
	<p class="block6">Eleusis şehrine adını veren efsanelik kişi. Hermes'in oğlu ve Triptolemos'un babası olduğu söylenir. Demeter Triptolemos'u ölümsüz kılmak için ateşe daldırırken, Eleusis olaya tanık olup bir çığlık atacak olmuş, Demeter de buna kızarak onu öldürmüş (<i class="calibre1">Triptolemos</i>).</p>
	<h3 id="toc_id_230" class="block12">Elpenor. </h3>
	<p class="block6">Odysseus'un arkadaşlarından biridir. Büyücü Kirke'nin konağında yiyip içer, keyfeder ve Odysseus ölüler ülkesine gitmek üzere yola çıkacağı gece fazla şarap içmiş olan Elpenor sızdığı damdan aşağı düşer ve ölür. Ruhu Hades'te Odysseus'a yalvarır kendisini gömsün diye.</p>
	<h3 id="toc_id_231" class="block12">Empusa. </h3>
	<p class="block6">Tanrıça Hekate'nin çevresinde bulunan korkunç bir görüntü. Hekate'nin insanları korkutmak için yarattığı bu canavar her çeşit kılığa girerek daha çok kadınlara ve çocuklara görünürmüş. Bir ayağı tunçtanmış, insan etiyle beslenir ve kurbanlarını avlamak için çok güzel bir kadın kılığına girermiş.</p>
	<h3 id="toc_id_232" class="block12">Endymion.</h3>
	<p class="block4"> </p>
	<p class="block13">Parlak ayın çevresinde sapışız yıldız</p>
	<p class="block13">rüzgarsızken duru gökyüzü</p>
	<p class="block13">nasılyanarsa ışıl ışıl.</p>
	<p class="block13">Bütün doruklar, sivri kayalar ve çayırlar</p>
	<p class="block13">Nasıl serilirse göz önüne,</p>
	<p class="block13">gökler yırtılıp da açılır,</p>
	<p class="block13">tekmil yıldızlar görünür,</p>
	<p class="block13">ferahlar yüreği çobanın...</p>
	<p class="block4"> </p>
	<p class="block6">Endymion efsanesi Homeros'un bu birkaç dizesinden doğmuş gibidir. Ama bu efsanenin asıl kahramanı eski adıyla Latmos, bugün Beşparmak diye anılan dağdır. Beşparmak dağının eteğinde Menderes ırmağı kendi ovasınca akarak bin bir dolanışla gümüşten aylar çizer. Koca ırmak Bafa gölüne ve batıda Adalar denizine pırıl pırıl boşanır. Geceleri Bafa gölü tepsi dolusu gümüştür.</p>
	<p class="block6">Beşparmakların görkemi insan hayalini uzak geçmişlere, kıtaları sarsıp dağları birbirinin üzerine yığan büyük yersarsıntıları çağına götürür. Beş doruğunu bir elin beş parmağı gibi göğe uzatan bu dağa bakarken o depremlerin gürleyişini duyar gibi olur insan. Ama ay ışığı bu dağların sertliğini şeker gibi eritir ve çatık kaşlarını çözer. O zaman insan bir dünya manzarası değil, yeryüzüne paldır küldür yıkılmış bir cennet görmüş gibi olur.</p>
	<p class="block6">Endymion efsanesi işte bu dekor içinde doğdu. Endymion, Beşparmak dağında sürülerini otlatan bir çobanmış. Kavalından başka bir varlığı olmayan yoksul bir çoban. Gündüz kayadan kayaya hoplayan boynuzlu, sakallı kara keçilerini gözler, yamacın mis kokulu kekiklerini yiyen sürünün titrek meleyişlerine kulak kabartırdı. Kavalı Endymion'un biricik dostu, sırdaşıydı. Dağlarda yapayalnız yaşamanın verdiği hürlük, açıklık duygusunu da, kalabalık şehirlerde oturan hemcinslerine özlemini de hep bu kavala söylerdi. Endymion'un kavalı yalnız çobanın sevincini, özlemini söylemekle kalmaz, kara dorukların, yeşil çimenlerin, bulut bulut yapraklarıyla sağa, sola serpilmiş ağaçların, cıvıl cıvıl akan suların da seslerini duyururdu.</p>
	<p class="block6">Bu ıssız dağlarda Endymion'u ne gündüz kavalını üflerken, ne gece taze çayırın üstüne uzanıp sere serpe uyurken kimsecikler görmezdi. Yalnız, ay ışığı görürdü onun gürbüz bedenini, erkekçe güzelliğini. Ay tanrıçası Selene, Endymion'a baka baka, gönül vermiş ona. Her gece üzerine eğilir, gümüş ışığıyla onu sarıp çayırın üstüne yatınca kollarını sevgilisine açardı. Selene de gökte ne zaman doğarsa, nerede doğarsa, hemen çobanına koşar, gövdesini ışınlarıyla sarar, öperdi.</p>
	<p class="block6">Ne var ki, Selene bazı gece daha çok, bazı gece daha az kalırdı sevgilisinin yanında. Ayın Endymion'la hiç birleşmedigi karanlık geceler de vardı. Onlar Beşparmakların dorukları gibi kara, korkulu bir bekleyiş içinde geçerdi. Ama bu bekleyiş uzun sürmez, ilk ay gökte gözüktü mü, Endymion'la Selene gene kavuşurlar, denizden yeni çıkmış balıklar kadar serin, diri, parıltılı gövdelerini birbirlerine degdirirlerdi. Her buluşmada ilk defa buluşuyormuş gibi olurlar, hiç tatmadıkları bir tadı dudaklarında eme eme duyamazlardı. Her öpüşte gövdeleri daha da aydınlanır, tepeden tırnağa nur kesilirdi, Endymion'la Selene için sevgi, ışığın ta kendisiydi.</p>
	<p class="block6">Ölümsüz tanrılar kimi zaman kıskanır insanların mutluluğunu. Sevgiyle insanların bir çeşit ölümsüzlüğe ermelerini, tanrılara denk gelmelerini istemezler de ondan. Ama tanrıların tanrısı Zeus, Selene ile Endymion'un bu hep yenilenen bitimsiz sevgilerinden hoşlanmış, Beşparmak dağlarının yoksul çobanına bir armağan vermeyi kurmuş. Dile benden ne dilersen, demiş ona. Endymion da ne dilesin, ölümsüz bir uykuyla uyumayı dilemiş.</p>
	<p class="block6">O gün bugün Beşparmak dorukları ay ışığında karlı gibi ağarır. Ulu çamları uyuyan ve ışıklı düşler gören insanlara benzer. Nereden geldiği belirsiz bir esintiyle yaprakları ürperir, fısıldaşır zaman zaman. Ay ışığı göklere parmak uzatan doruklardan aşağı şu şırıltısı gibi şarıl şarıl akar. Yamaçlarda çobanların yaktığı ateşler mavi mavi tellenen ince dumanlar salar. Endymion'un kavalı yankılanır kayadan kayaya. Hep aynı sestir o, dağların ıssızlığını, insanların özlemini söyler. Ayın çevresinde yıldızlar kıpırdaşır. Gökler sanki yırtılmış, açılmıştır. Beşparmak'ların çobanı Endymion'un ışıklı, ölümsüz mutluluğunu gözümüzle görebiliriz.</p>
	<h3 id="toc_id_233" class="block12">Entoria. </h3>
	<p class="block6">Roma'da Saturnus tapınağının kuruluş nedenini açıklamak için Erigone örneği üzerine uydurulmuş bir efsane (<i class="calibre1">Erigone</i>). Tanrı Saturnus, İtalya'da bulunduğu Altın Çağda İkarios adlı bir köylünün kızı Entoria ile birleşmiş, biri İanus, dört oğlu olmuş. İkarios'a da üzüm kütügüyle şarabı bağışlamış. Ama Roma köylüleri bunun kıymetini bilmedikleri için, tanrı veba salmış ortalığa, sonun da Roma'lılar Capitolium tepesinin eteğinde Saturnus'a bir tapınak kurmakla yatıştırmışlar tanrıyı (<i class="calibre1">Saturnus, İanus</i>).</p>
	<h3 id="toc_id_234" class="block12">Enyalios. </h3>
	<p class="block6">Savaş tanrısı Ares'in ek adlarından biri.</p>
	<h3 id="toc_id_235" class="block12">Enyo. </h3>
	<p class="block6">Savaş tanrı Ares'in çevresinde bulunan bir tanrıça. Çokluk, onun Ares'in kızı olduğu söylenir, Hesiodos, Phorkys'le Keto'nun kızları Graia (Kocakarı)'lardan biri sayar onu (Theog. 273). Homeros ise Ares' in yanından ayrılmayan ve "iller yıkan" bir tanrıça olarak tanımlar ve şöyle der (İl. V,592):</p>
	<p class="block4"> </p>
	<p class="block13">... Başlarında Ares vardı, bir de ulu Enyo, </p>
	<p class="block13">amansız kavganın dizginini elinde tutardı o.</p>
	<p class="block4"> </p>
	<h3 id="toc_id_236" class="block12">Eos. </h3>
	<p class="block6">Homeros'un "gül parmaklı" diye tanımlayıp destanlarının hemen her bölümünün başında andığı şafak tanrıça Eos'u, Hesiodos Titan soylu Theia ile Hyperion'un birleşmesinden doğmuş ve Helios (Güneş) ile Selene (Ay) tanrıların kardeşi olarak gösterir (Tab. 4). Eos'un evliliklerini şöyle anlatır Hesiodos (Theog. 378 vd.):</p>
	<p class="block4"> </p>
	<p class="block13">Şafak tanrıça Astraios'la birleşip </p>
	<p class="block13">coşku yürekli rüzgârları doğurdu, </p>
	<p class="block13">gökleri arıtan Zephyros'u, </p>
	<p class="block13">azgın esişli Boreas'ı ve Notos'u. </p>
	<p class="block13">Rüzgârlardan sonra Şafak tanrıça </p>
	<p class="block13">günün müjdecisi Şafak yıldızını doğurdu </p>
	<p class="block13">ve göklerin çelenk çelenk yıldızlarını.</p>
	<p class="block4"> </p>
	<p class="block6">Sonra Tithonos'la birleşip Habeşistan kralı Memnon'u, Kephalos'la birleşip Phaeton'u doğurur. Efsaneye göre, Eos bir sabah Ares'le de sevişmişti, onu kıskanan Aphrodite gül parmaklı tanrıçayı durmadan âşık olmakla cezalandırmış. Eos sevgililerini kaçırırmış: Dev Orion'u Delos adasına kaçırmış, Kephalos'u Suriye'ye, İlos'un oğlu, yani Troya soyundan olan Tithonos'u da Habeşistan'a kaçırmış; Güneş'in ülkesi sayılan Yüzü Yanıklara Eos'un oğlu Memnon kral olmuş, Memnon Troya savaşından bir sonuç alınmadığını görünce, gelmiş Akhilleus'a karşı çarpışmış ve onun elinden vurulmuş (<i class="calibre1">Memnon</i>). Tithonos'a gelince, Eos onun için ölümsüzlük istemiş Zeus'tan, tanrı da bağışlamış ona bunu, ne var ki Eos sürekli olarak genç kalmasını istemeyi unutmuş, bu yüzden yıllar geçince Tithonos buruştukça buruşuyor, küçüldükçe küçülüyormuş, Eos onu bir saraya kapatıp kimselere göstermez olmuş, ta ki sonunda onu bir çekirge haline sokmuş (Tithonos).</p>
	<h3 id="toc_id_237" class="block12">Epaphos. </h3>
	<p class="block6">Epaphos, İo'nun tanrı Zeus'tan olan çocuğudur (Tab. 10). inek biçiminde dünyayı dolaştıktan sonra İo Mısır'a varır ve oğlunu orada doğurur. "<i class="calibre1">Zincire Vurulmuş Prometheus</i>"ta İo'ya geleceği şöyle bildirir (Aisk. Prom. 846 vd.):</p>
	<p class="block4"> </p>
	<p class="block13">O ülkede, karanın bittiği yerde, </p>
	<p class="block13">Nil'in tam ağzında, bir set üstünde </p>
	<p class="block13">Kanobos adında bir şehir vardır. </p>
	<p class="block13">Zeus orada akıl sağlığını geri verecek </p>
	<p class="block13">barışçı elinin dokunuşuyla. </p>
	<p class="block13">Doğuracağın çocuğun adı kara Epaphos</p>
	<p class="block13">olacak</p>
	<p class="block13">Zeus'un bir dokunuşuyla doğacağı için. </p>
	<p class="block13">İşte o toplayacak ürünlerini </p>
	<p class="block13">taşkın Nil'in suladığı toprakların. </p>
	<p class="block13">Ondan sonraki beşinci kuşaktan elli kız </p>
	<p class="block13">Argos 'a istemeye istemeye dönecekler </p>
	<p class="block13">Yakınlarıyla evlenmekten kurtulmak için.</p>
	<p class="block4"> </p>
	<p class="block6">İki kral soyunun atası olacak Epaphos da anası İo gibi tanrıça Hera'nın hıncına uğrar (<i class="calibre1">İo</i>). Çocuk doğar doğmaz Hera'nın buyruğuyla Kureta'lar onu alıp kaçırır. İo bu kez oğlunu aramaya çıkar. Ama Zeus Kureta'ları öldürür ve İo'yu Suriye'ye Epaphos'un bulunduğu Byblos'a yöneltir. İo, Epaphos'u alıp Mısır'a döner. Epaphos manevi babası Telegonos'tan sonra Mısır tahtına konar ve Nil ırmağının kızı Memphis'le evlenir. Kızı Libya, torunları da Agenor'la Belos'tur (<i class="calibre1">Agenor</i>).</p>
	<p class="block6">Hellen'ler Epaphos adının "<i class="calibre1">dokunma, üstüne el değdirme</i>" anlamına geldiğini ileri sürerlerdi. İo Mısır'a gelince Zeus elini sırtına değdirmiş ve böylece gene kadın olmasını ve oğlunu doğurmasını sağlamış. Oğluna da bu nedenle Epaphos adı konmuş. Aslında Ephaphos bazı ilkçağ yazarlarının da belirttiği gibi Mısır'ın öküz biçiminde simgelendirilen Apis tanrının Yunancalaştırılmış biçimidir.</p>
	<h3 id="toc_id_238" class="block12">Epeios. </h3>
	<p class="block6">Troya savaşına otuz gemilik bir filo ile gelen Akha önderi. Savaşta pek başarılı olmayan Epeios, bazı alanlarda üstün yararlık göstermiştir: Patroklos için düzenlenen yarışmalarda yumruk dövüşü birinciliğini alır.</p>
	<p class="block6">Epeios'un başka bir yararlığı Troya'ya sokulacak olan tahta atı yapmış olmasıdır. Onun sözü Odysseia'da geçer (Od. VIII, 493 vd.).</p>
	<p class="block6">Troya dönüşünde önderi Nestor'dan ayrı düşen Epeios Güney İtalya'ya varır ve orada bir şehir kurar. Orada yaptırdığı bir Athena tapınağına tahta atı yapmak için kullandığı bütün avadanlıkları tanrıçaya adamış derler.</p>
	<h3 id="toc_id_239" class="block12">Ephialtes. </h3>
	<p class="block16">Bkz. Aloeusoğulları.</p>
	<h3 id="toc_id_240" class="block12">Epigon'lar. </h3>
	<p class="block6">Thebai'ye karşı Yediler'in seferi başarısızlıkla sonuçlanmıştı. Bu kez Epigon'lar, yani birinci sefere katılan önderlerin oğulları ikinci bir saldırıya kalkışmayı düşünürler. Delphoi bilicilerinden aldıkları bilgi şudur: Başlarında Amphiaraos'un oğlu Alkmaion bulunursa, zaferi kazanacaklardır. Ne var ki Alkmaion ikirciklidir. Anası Eriphyle, nasıl bir zamanlar kocası Amphiaraos'u kandırmışsa, Polyneikes'in oğlu Thersandros'tan armağanlar alarak Alkmaion'u da kandırır (<i class="calibre1">Eriphyle</i>). Sefere katılanlar şunlardır: Amphiaraos'un iki oğlu Alkmaion'la Amphilokhos, Adrastos'un oğlu Aigialeus, Tydeus'un oğlu yiğit Diomedes, Parthenopaios'un oğlu Promakhos, Kapaneus'un oğlu Sthenelos, Polyneikes'in oğlu Thersandros ve Mekisteus'un oğlu Euryalos. Epigon'lar saldırıya Thebai çevresindeki köy ve kasabaları yok etmekle başlarlar. Thebai'liler, Eteokles'in oğlu Laodamas'ın önderliğinde şehirden çıkıp saldırıya girişirler, ama Laodamas Alkmaion'un kargısı altında can verir, Thebai'liler de püskürtülür. O gece, bilici Teiresias'ın verdiği öğüt üzerine Thebai'liler şehri boşaltırlar, ertesi sabah Epigon'lar girer ve Thebai'yi yağma ederler, aldıkları doyumluğun bir bölümünü Delphoi'deki Apollon tapınağına adarlar.</p>
	<h3 id="toc_id_241" class="block12">Epimetheus. </h3>
	<p class="block6">Titan İapetos'la Klymene'nin oğlu, Atlas, Menoitios ve Prometheus'un kardeşi (Tab. 3). Epimetheus, İapetos oğullarının en akılsızı ve bu bakımdan Prometheus'un tam karşıtıdır. Zeus onu Prometheus'a karşı kullanır: Prometheus'u ve onunla birlikte, desteklediği insan soyunu yok etmek için yarattığı kadını Epimetheus'a armağan olarak yollar (Hes. İşi. 84 vd.), o da Prometheus'un Zeus'tan armağan alma dediğini unutur ve tanrıların özene bezene yarattıkları Pandora'yı alır, onunla evlenir (<i class="calibre1">Pandora</i>).</p>
	<p class="block6">Epimetheus Yunan mythos'unda Adem'in rolünü oynar, ne var ki ondan çok daha silik bir tip olarak çıkar karşımıza. Prometheus'la Pandora'nın kişilikleri onu büsbütün siler.</p>
	<p class="block6">Epimetheus'la Pandora'dan, Deukalion'un karısı olacak Pyrrha doğar.</p>
	<h3 id="toc_id_242" class="block12">Erato. </h3>
	<p class="block6">Zeus'la Mnemosyne'den doğma dokuz Musa'lardan biri. Sanatlardan lirik şiiri ve özellikle aşk şiirini simgeler ve esinler (<i class="calibre1">Musa’lar</i>).</p>
	<h3 id="toc_id_243" class="block12">Erebos. </h3>
	<p class="block6">Yeraltı karanlığını simgeler. Erebos, yeryüzünde karanlık saçan Nyks gibi Khaos'tan doğmadır. Erebos'la Nyks birleşirler ve ışıklı varlıklar meydana getirirler: Aither (Esîr) ve Hemera (Gün, Gündüz).</p>
	<h3 id="toc_id_244" class="block12">Erekhteus.</h3>
	<p class="block6">Atina kralı, Pandion'un oğlu, Erikhthonios'un torunu (Tab 24). Dedesinin efsanesinden ayrılmayan efsanesi sonradan başka katkılarla değiştirilmiştir. Erekhteus'un birçok çocukları olmuş, bunlardan yedi kızı birbirini o kadar çok severlermiş ki, biri ölürse, öbürleri de canlarına kıyacaklarına ant içmişler. Günün birinde Atina Eleusis'le savaşa girmiş ve Eleusis'e yardım eden Trakya kralı Eumolpos'a karşı koymak zorunda kalmış. Bu savaşı nasıl iyi bir sonuca eriştirebileceği sorusunu Delphoi bilicisine sormuş. Aldığı cevap şu: <i class="calibre1">Kral yedi kızından birini kurban ederse zaferi kazanacaktır</i>. Erekhteus bir kızını kurban eder, öbür altısı da intihar ederler. Savaşta, Poseidon'un bir oğlu olan Eumolpos'u yenince deniz tanrı öfkelenir ve Zeus'tan Erekhteus'u öldürmesini ister. Zeus bahtsız kralın üstüne yıldırımını salar.</p>
	<h3 id="toc_id_245" class="block12">Erigone.</h3>
	<p class="block6">İkarios adlı bir Atina'lının kızı. Tanrı Dionysos Yunanistan'a ilk geldiğinde İkarios'un evinde konuk kalmış, buna karşılık ona asma kütüğüyle şarabı armağan etmiş. Kızı Erigone'yle sevişmiş ve Staphylos (üzüm) adlı bir oğulları olmuş. Bir gün tanrı İkarios'a bir tulum dolusu şarap vererek, komşularını şölene çağırmasını ve onlara şarabı tattırmasını söylemiş. Ama sarhoş olan komşular İkarios'un kendilerini zehirlediğini sanmışlar, onu sopalarıyla vurup öldürdükten sonra, ölüsünü götürüp bir yere atmışlar. Köpeği, Erigone'ye babasının atıldığı yeri göstermiş, kız da üzüntüsünden oradaki bir ağaca asmış kendini. Tanrı Atinalıları şöyle cezalandırmış: Bir delilik salgını baş göstermiş şehirde, genç kızlar çıldırıp asıyorlarmış kendilerini. Delphoi bilicisi bu olayı İkarios ve Erigone'nin ölümleriyle ilgili gösterince, Atina'lılar Erigone için bir bayram düzenlemişler. Bu bayramın bir benzeri de Roma'da vardı (<i class="calibre1">Entoria</i>).</p>
	<h3 id="toc_id_246" class="block12">Erikhthonios.</h3>
	<p class="block6">Atina'nın ilk krallarından biri (Tab. 24). Adı "<i class="calibre1">yün</i>" ve "<i class="calibre1">toprak</i>" anlamına gelen iki kökten türemedir. Efsaneye göre, Erikhthonios tanrı Hephaistos'tan doğmadır. Günün birinde tanrıça Athena Hephaistos'un işliğine silah ısmarlamaya gelmiş. Topal tanrı birdenbire tutulmuş ona, dayanılmaz bir istek duymuş ve başlamış kaçan tanrıçayı kovalamaya. Topal olduğu halde, yetişmiş ona ve sarılırken, spermasını bacağına akıtmış. Kız oğlan kız tanrıça bir yün bezle spermayı silip, tiksinerek yere atmış. Toprak ana döllenmiş, bundan, bir erkek çocuk çıkarmış ortaya. Athena da çocuğu Kekrops'un kızlarına emanet etmiş (<i class="calibre1">Aglauros</i>). Bebeği sepette iki yılan arasında gören Kekrops kızları çıldırarak kendilerini Akropolis'ten aşağıya attıktan sonra, Erikhthonios ki topraktan doğma bütün yaratıklar gibi yılan kuyrukluymuş, Athena'nın tapınağına kadar sürünmüş ve kalkanının altına girerek büyümüş. Kutsal alanda yetişen bu gence kral Kekrops sonradan Atina krallığını vermiş. Bir Nympha ile evlenen Erikhthonios Pandion'u yaratmış, Pandion'dan da Erekhteus dolmuş (<i class="calibre1">Erekhteus</i>).</p>
	<p class="block6">Erikhthonios'un dört atlı arabayı keşfettiği ve Atina'ya para ve Panathenaia bayramı gibi yenilikler getirdiği söylenir.</p>
	<h3 id="toc_id_247" class="block12">Erinys'ler.</h3>
	<p class="block6">Kimi zaman bir, kimi zaman birçok, kimi zaman da üç olarak gösterilen öç alma tanrıçaları Erinys'lerin doğumunu Hesiodos şöyle anlatır: Kronos anası Gaia'nın verdiği tırpanla Uranos'un hayalarını keser (Theog.276vd.):</p>
	<p class="block4"> </p>
	<p class="block13">Koca Uranos geldi kara geceyle,</p>
	<p class="block13">indi yere arzudan yanıp tutuşarak,</p>
	<p class="block13">yaklaşıp sardı toprağı boydan boya.</p>
	<p class="block13">Ama pusuda bekleyen oğlu</p>
	<p class="block13">uzattı sol elini ve sağ elindeki tırpanla</p>
	<p class="block13">koskoca, upuzun, sivri dişli tırpanla</p>
	<p class="block13">biranda kesti babasının hayalarını</p>
	<p class="block13">ve kaldırıp attı arkasından bir yere.</p>
	<p class="block13">Ama boş değildi elinden savrulup giden:</p>
	<p class="block13">Kanlar fışkırıp saçıldı içinden</p>
	<p class="block13">ve hepsi gömüldü kaldı toprağın bağrında,</p>
	<p class="block13">ve bunlardan gebe kalan toprak yıllar sonra</p>
	<p class="block13">doğurdu yaman Erinys'leri, öç tanrıçalarını.</p>
	<p class="block4"> </p>
	<p class="block6">Bu tanrıçalarla birlikte Devlet ve Orman perileri doğmuştur, der Hesiodos. Sayılarını ve isimlerini vermez. Sonraları Erinys'lerin üç kadın ve adlarının da Alekto, Tisiphone, Megaira olduğu kabul edilmiştir.</p>
	<p class="block6">Erinys'ler suçu işleyenin ve özellikle adam öldürenin peşine takılan köpekler diye düşünülür; bu köpekler dişidir, kan kokusunu hemen alıp koşarlar ve peşine takıldıkları suçluyu sonsuzca kovalayarak çıldırtırlar. Erinys'lerin en çok rol oynadıkları şiir eseri Aiskhylos'un "<i class="calibre1">Agamemnon</i>", "<i class="calibre1">Khoephoroi</i>" ve "<i class="calibre1">Eumenides</i>" trilogia'sıdır. Bu eşsiz tragedya anıtında son oyun Erinys'lerin adını taşımaktadır, ne var ki Yunanlıların sık sık başvurduğu "<i class="calibre1">euphemismos</i>" denilen bir dil çaresiyle Erinys'lere "<i class="calibre1">Eumenides</i>" yani "<i class="calibre1">iyi niyetliler</i>" adı takılmıştır. Bundan amaç, amansız tanrıçaları yatıştırmak, kötülüğü iyiliğe çevirmelerini sağlamaktır. Aynı görüşle, sert ve tehlikeli olarak bilinen Karadeniz'e "<i class="calibre1">Pontos Eukseinos</i>" yani konuksever deniz denirdi. Eumenides tragedyasında babası Agamemnon'u öldüren anası Klytaimestra'dan öç alan Orestes'in peşine takılan Erinys'ler sonunda birer af tanrıçasına dönüşürler, Orestes de böylece suçundan ve çektiği vicdan azabından arınmış, kurtulmuş olur. Bu sürecin nasıl sahneye konduğu üzerinde durmadan "suç" kavramını incelememiz gerek.</p>
	<p class="block6">İnsan ne zaman suç işler, yani adam öldürür? Yunan efsanesinde adam öldürme çokluk bir yanılgı sonucunda olur: Ate tanrıça insanı gaflete düşürür ve insan istemeyerek, kimi zaman bilmeyerek öldürür, kan döker. Bir de kan davası güderek, kısas kurallarını uygulayarak adam öldürür. Her iki halde de suçundan arınmak için çareler vardır, insan tanrılara yakarmak, kurbanlar kesmekle affını sağlayabilir. Zeus'un kızları sayılan Litai (Yalvarı) tanrıçalar suçlular adına aracı olurlar, Zeus'tan bağışlamayı elde ederler (Yalvarırlar). Suçtan arınma yalnız tanrılar katında değil, insanlar arasında da mümkün olmalıydı; Homeros dünyasında bu suçun cezası bizim hak ve hukuk anlayışımıza göre hafiftir: Yurdunda adam öldüren yurdu için bir pislik, bir uğursuzluk sayılır, bu yüzden de sürülür, kendisi gidip sığınacak bir yer bulmalı, kendisini arındırmayı göze alan bir temiz adam bulmalı ve ona hizmet etmelidir. Homeros destanlarında adı geçen birçok ünlü yiğitler suç işlemiş kişilerdir. Sürgünde yaşarlar, ama konukları seven ve koruyan Zeus tanrının kolu kanadı altında bulunduklarından sürgünleri tatlı gelir onlara. Bunlardan biri Patroklos, öbürü de Akhilleus'un lalası Phoiniks'tir. Her ikisi de yurtlarından kovulmuş, Peleus'un yanına sığınmış kişilerdir (<i class="calibre1">Patroklos, Phoiniks</i>). Ne var ki işledikleri suçlar Erinys'lerin kovalamasını gerektirmez. Öç köpekleri herhangi bir adamı öldürenlerin peşine takılmaz, onlar babasını ve özellikle anasını öldüren suçluyu kovalarlar. Yunan mythos'unda ünlü bir baba, bir de ana katili vardır: Oidipus'la Orestes. Oidipus babası Laios'u bilmeyerek öldürür, gördüğü ceza korkunçtur, oysa Orestes bile bile öldürür anası Klytaimestra'yı. Alkmaion gibi o da babasının kanına giren anasını öldürür, ama suçu Alkmaion'unkinden daha da ağırdır, çünkü daha hesaplı, daha bilinçlidir (<i class="calibre1">Alkmaion</i>).</p>
	<p class="block6">Agamemnon tragedyasında Mykene kralıyla birlikte Troya'dan dönen bilici Kassandra, Aigisthos'la Klytaimestra'nın cinayet hazırladıklarını sezer ve bu sezgiyi şu sözlerle dile getirir (Ağam. 1186 vd.):</p>
	<p class="block4"> </p>
	<p class="block13">Bir koro var ki, hiç ayrılmıyor bu evden,</p>
	<p class="block13">tek sesli söylüyor ezgilerini,</p>
	<p class="block13">ama sesi kulağa hoş gelmiyor,</p>
	<p class="block13">övgü değil çünkü söyledikleri,</p>
	<p class="block13">insan kanı içmiş yüreklenmek için,</p>
	<p class="block13">evet, insan kanı içmiş</p>
	<p class="block13">bu evde oyalanan koro.</p>
	<p class="block13">Zor atarsın onu bu konaktan:</p>
	<p class="block13">Aynı soyun Erinys'leri bunlar.</p>
	<p class="block4"> </p>
	<p class="block6">Piyesin sonunda sahnede Agamemnon'la Kassandra'nın yan yana yatırılmış ölüleri görülür. Mykene'de yönetimi ele alan çift kendi ölülerinin öcünü almak için kralı ve Troyalı tutsağını öldürmüşlerdir. Bunların öcünü alacak kuşak da yetişmekte, yedi yıl sonrasını gösteren "<i class="calibre1">Khoephoroi</i>" (Sunu taşıyan kızlar) adlı tragedyada Orestes öç alıcı olarak anasının karşısına dikilmektedir. Klytaimestra oğlunun ne amaçla geldiğini anlayınca, urbasını yırtıp memesini gösterir ve Orestes'in ayaklarına kapanarak yalvarır. Ana oğul arasında şöyle bir konuşma geçer (Khoe. 922 vd.):</p>
	<p class="block16">Klyt. —Ananı mı öldüreceksin, yavrum benim?</p>
	<p class="block16">Or. —Seni ben değil, kendin öldüreceksin. </p>
	<p class="block16">Klyt. —Ama bak, ananın kinli köpeklerinden sakın </p>
	<p class="block16">Or. — Ya babamınkilerden nasıl kaçarım senden sakınırsam? </p>
	<p class="block16">Klyt. —Diriyken boşuna mı yakarıyorum bir mezara karşı? </p>
	<p class="block16">Or. — Babamı öldürdün ya, senin de ölmen gerek.</p>
	<p class="block16">Klyt. — Demek bir yılan doğurmuş, büyütmüşüm ben.</p>
	<p class="block6">Orestes anasını öldürür, daha önce Algisthos'u da vurmuştu, sahnedeki kapı açılıp ge ne ikisinin ölüsü görülür. Orestes eylemini haklı gösterir: Evet, der, anamı öldürdüm, ama o da babamı öldürmüştü, tanrıların tiksindiği pis bir kadındı anam, oysa benim elime güç katan, Pytho tanrısı Loksias'tır, yani Apollon'dur. Böyle konuşurken, birdenbire yanı başında kara urbalı kadınlar belirir, bakar ki Gorgo yüzlü, saçları yılanlarla örülmüş Erinys'ler bunlar. Ellerinden taptaze kan damlamakta. Orestes bağırır, çağırır ve deli gibi atar kendini dışarıya. Koro yakınır. Atreus' tan bu yana üçüncü ölüm kasırgasıdır bu. Sonu nereye varacak? Ate'nin öfkesi dinecek mi?</p>
	<p class="block6">Üçüncü "<i class="calibre1">Eumenides</i>" tragedyası Delphoi tapınağının önündeki bir sahneye açılır: </p>
	<p class="block6">Apollon'a sığınmış olan Orestes evrenin göbeği sayılan taşın üstüne yıkılmış, yalvarmaktadır. Erinys'ler korkunç hırıltılarla dört dönmektedir çevresinde. Apollon gelir, onları uyutur, derken Klytaimestra'nın tayfı dürter, uyandırır köpekleri, Apollon oklarıyla onları kovduktan sonra sahne değişir ve Atina'daki Akropolis görülür. Orestes'in davası Athena'nın tapınağı önünde görülecektir bu kez. Tam bir mahkeme sahnesidir bu. İki hak ve hukuk anlayışının çarpıştığı bir mahkeme: Geleneksel kısas kurallarını simgeleyen Erinys'ler, kendini ve eylemini savunan bir insanla karşı karşıya gelip tartışmaktadırlar, sonuç mahkemenin vereceği oylara bağlıdır. Orestes Athena tanrıçanın verdiği bir oy fazlasıyla beraat eder. Böylece tanrı kararı, kader ağırlığı yerine insanların mahkemesi, yani Areopagos kurulmuş olur. Tragedyanın sonunda yenilgiye uğrayan Erinys'ler korosu öfkeyle çekilmek üzeredir ki, Athena onları Atina'nın koruyucuları olarak şehirde kalmaya çağırır, buna karşılık Atina halkından sonsuz saygı göreceklerdir. Erinys'ler değişir, iyi niyetliler diye çıkarlar ortaya, bunun simgesi eski hukukla yeni hukuk anlayışının birleşmesi olsa gerek. Erinys'ler bundan böyle Atina'ya bet bereket saçacak tanrıçalar olarak intikamı değil, adaleti gerçekleştireceklerdir. Aiskhylos'un, Atina din ve devlet anlayışını yüceltmekte ve yeni yeni kavramlar kurup, onları canlandırmaktaki ustalığı bu üçlüde en yüksek zirvesine erişmiştir.</p>
	<p class="block6">Zaman geçince, Erinys'ler, insanları yeraltında cezalandıran tanrıçalar olarak görülmeye başlar. Eski metinlerde beliren bu inanış Vergilius'un "<i class="calibre1">Aeneis</i>" destanında dile gelmektedir: Erinys'leri Tartaros'un dibinde ruhlara ellerindeki kamçılar ve yılanlarla korku salıp eziyet eder görürüz. Cehennem kavramına yaklaşan bu görüşler Roma mythos ve şiirinde Etrüsk etkisiyle gelişmiş olabilir.</p>
	<h3 id="toc_id_248" class="block12">Eriphyle. </h3>
	<p class="block6">Argos kralı Talaos'un kızı ve Adrastos'un kızkardeşi. Thebai efsane çemberiyle ilgili öyküsü Adrastos, Amphiaraos ve Alkmaion adları altında anlatılmıştır.</p>
	<h3 id="toc_id_249" class="block12">Eris. </h3>
	<p class="block6">Ne kadar belalı tanrı ve tanrıça varsa, ölüm ve yıkım getiren ne kadar varlık varsa hepsi Nyks (Gece)'ten doğmadır. Kavga tanrıça Eris, İhanet, Karasevda ve İhtiyarlık gibi tanrılaşmış kavramlardan hemen sonra gelir doğum sırasında. Hesiodos ona "<i class="calibre1">azgın yürekli</i>" der ve kendi doğurduğu varlıkları sayar (Theog. 226 vd.).</p>
	<p class="block6">Sonra da ikinci eseri "<i class="calibre1">İşler ve Günler</i>" de iki kavga ayırır, biri insana zararlı, biri faydalı ve şöyle tanımlar ikisini de (İşi. 11 vd.):</p>
	<p class="block4"> </p>
	<p class="block13">İki türlü kavga vardır bu dünyada, </p>
	<p class="block13">biri övülmeye değer, öteki kötülemeye. </p>
	<p class="block13">Özden apayrıdır bu iki kavga, </p>
	<p class="block13">insanı kanlı savaşa götürür birisi, </p>
	<p class="block13">kötüsü, hiçbir ölümlü sevmez onu. </p>
	<p class="block13">Zorla girer bu kör dövüşüne </p>
	<p class="block13">ölümsüzlerin zoruyla, buyruğuyla. </p>
	<p class="block13">Öteki kavgayı daha önce doğurdu yüce</p>
	<p class="block13">Karanlık.</p>
	<p class="block13">Göklerdeki tahtında oturan Kronos oğlu</p>
	<p class="block13">toprağın özüne kattı onu.</p>
	<p class="block13">İnsanlara yararlıdır o kavga,</p>
	<p class="block13">O kavga ki eli tutmaz insanları bile işe</p>
	<p class="block13">sürükler.</p>
	<p class="block4"> </p>
	<p class="block6">Hesiodos'un bu kavgasına rekabet ya da ekmek kavgası demeli. Yaşamın özünde görür onu Hesiodos ve kardeşine kötü değil de iyi kavgadan yana gitmesini öğütler.</p>
	<p class="block6">Eriş, Üç Güzeller yarışmasında da bir rol oynar, Peleus'la Thetis'in düğününe hır çıkarmasın diye çağrılmadığı için altın elmayı tanrıların düğün sofrasına atar da, üstüne "en güzeline" yazdığı altın elmanın kime verileceği kararı Paris'in yargısına bırakılır (<i class="calibre1">Paris</i>). Bu kavga Troya savaşı gibi yüce bir çatışmanın kaynağıdır.</p>
	<h3 id="toc_id_250" class="block12">Eros. </h3>
	<p class="block6">Eros, ilkçağın en eski metinlerinden beri evrende birleşme ve üretmeyi sağlayan doğal bir güç olarak karşımıza çıkar. Hesiodos yaratılışı anlatırken Khaos'tan hemen sonra Eros'u sayar, onun etkisini insan dünyasında açıkça gördüğü halde, ilk tanrılar arasına nasıl yerleştireceğini iyice bilemez, ama bu evrensel ilkeyi gene de saymış olmak için şöyle der (Theog. 116 vd.):</p>
	<p class="block4"> </p>
	<p class="block13">Khaos 'tu hepsinden önce var olan, </p>
	<p class="block13">sonra geniş göğüslü Gaia, Ana Toprak... </p>
	<p class="block13">Ve sonra Eros, en güzeli ölümsüz tanrıların, </p>
	<p class="block13">o Eros ki elini, ayağını çözer tanrıların, </p>
	<p class="block13">ve insanların da, tanrıların da ellerinden</p>
	<p class="block13">alır</p>
	<p class="block13">yüreklerini, akıl ve istem güçlerini.</p>
	<p class="block4"> </p>
	<p class="block6">Ama daha sonra, Eros'un devler, Titanlar gibi azman yaratıkların birleşmesinde ne gibi bir rol oynadığını tanımlamakta güçlük çeker, giderek "<i class="calibre1">parthenogenesis</i>", yani kendi kendiliğinden doğurma ilkesini bazı tanrısal varlıklar için sürdürür. İlkçağın en içli ve bilinçli aşk şairi Sappho da Hesiodos'a benzer bir tanımlama verir:</p>
	<p class="block4"> </p>
	<p class="block13">Gene Eros, elimi, kolumu çözen, </p>
	<p class="block13">hem tatlı hem acı Eros, </p>
	<p class="block13">o karşı gelinmez yaratık </p>
	<p class="block13">sarsıyor beni.</p>
	<p class="block4"> </p>
	<p class="block6">Hesiodos'tan başka theogonia ve kosmogonia'larda da Eros'a yer ayrılır. Orfizm denilen ve şair Orpheus'tan geldiği ileri sürülen mistik akımda da Eros'un dünyayla birlikte kaos'tan çıktığına, yahut da Gece'den doğma evren yumurtası ikiye bölünüp yarı kabuğundan gök, yarı kabuğundan toprak ortaya çıkınca, Eros'un da doğduğuna inanılmaktadır.</p>
	<p class="block6">Platon'un "Şölen" adlı diyalogunda herkes kendine göre sevginin tanımlamasını yaptıktan sonra, Sokrates bir kadın bilici, Mantineia'lı Diotima'nın görüşlerini anlatır. Diotima'ya göre Eros bir tanrı bile değildir, ölümlüyle ölümsüz arası bir varlık, Yunanlıların "<i class="calibre1">daimon</i>", bizim "<i class="calibre1">cin</i>" diyeceğimiz bir yaratıktır. Eros'un doğuşunu anlatmak için yepyeni bir efsane uydurulur: Yoksulluk tanrıça (Penia) ile Bolluk tanrı diye çevirdiğimiz, aslında her derde deva, hüner anlamına gelen Poros'un oğluymuş. Sevgi'nin karakterini anasıyla babası arasındaki karşıtlığın sonucu olarak şöyle anlatır: "<i class="calibre1">Bollukla Yoksulluktan doğan Sevgi'nin talihi de ona göre olmuş. Sevgi her şeyden önce her zaman yoksuldur, çoklarının sandığı gibi hiç de öyle ince ve zarif değildir, tersine kabadır, pistir, evsiz, barksız, yalınayaktır, açıkta, dağda, bayırda, kapı önlerinde, yol köşelerinde yatar, kalkar. Ne yapsın, anasına çekmiş, yoksulluktan kurtulamaz. Babasına çeken tarafıyla da hep güzelin, iyinin peşindedir, yürekli, atılgan, dayanıklıdır, yaman avcıdır, hep tuzaklar kurar, fikirlere, buluşlara düşkündür, büyücülükte eşsizdir. Aslında ne ölümlü, ne ölümsüzdür. Bakarsın aynı günde bolluk içinde gelişir, yaşar, birdenbire de ölür, sonra yine babasının tabiatı gereği bir çaresini bulup dirilir. Bir şeyin eline geçmesiyle elinden kaçması bir olur. Öylece Sevgi her zaman ne yokluk içindedir, ne de varlık içinde</i>" (Şöl. 203c, d). Sevgi'nin hiçbir zaman kanmadığı, hep arayan, arzulayan bir duygu olduğu dile getirilmiş oluyor bu parçada.</p>
	<p class="block6">Başka efsanelerde Eros'un Aphrodite ile Hermes'in oğlu, ya da Eileithyia veya İris'in çocuğu olduğu söylenir. Uranos'lu Aphrodite'nin Hermes'le birleşmesinden Eros doğmuş, Dione'nin kızı Aphrodite'den de Anteros (karşılık aşk). Bu efsaneler Eros'un özündeki çok yönlülüğü dile getirmek için sonradan uydurulmuştur. Ne var ki hiçbir tanrı Eros gibi zaman ve mekâna göre değişik biçimlerde yansıtılmamıştır, hiçbir tanrı Eros kadar şairlere konu olmamıştır. Böylece Eros tanrı evrensel bir ilkeden, insanları oklarıyla kovalayan ve yaralayan kanatlı, alaycı ve yaramaz, giderek tehlikeli bir çocuk biçimine girmiş, bu biçimle de günümüze kadar gelmiştir. İskenderiye sanatıyla başlayan bu Eros simgesi Roma'da Amor-Amores diye epey tutunmuş, şiirde olduğu kadar resimde de iz bırakmış ve Rönesans'ta ikinci ve çok canlı bir gelişme görmüştür.</p>
	<p class="block6">Eros'u ele alan en güzel efsanelerden biri Apuleius'un "Eros ile Psykhr" masalıdır. Sembolik bir anlam taşıyan bu masal Psykhr başlığı altında anlatılmıştır.</p>
	<h3 id="toc_id_251" class="block12">Eryks. </h3>
	<p class="block6">Üstünde ünlü bir Aphrodite tapınağı bulunan Sicilya dağına adını veren efsanelik kral. Aphrodite ile Poseidon'un oğlu olduğu da söylenir. Adı Herakles efsanesine karışmıştır: Geryoneus'tan aşırdığı sürüleri götürürken Herakles bu Eryks'e rastlamış. Eryks yiğide meydan okumuş, güreşmişler ve Herakles Eryks'i öldürmüş, ama krallığına el koymayıp akrabalarından birinin günün birinde oraya yerleşeceğini söylemiş ve öyle olmuş: Tarihsel çağlarda Dor'lardan bir grup Eryks dağına yerleşmişler.</p>
	<h3 id="toc_id_252" class="block12">Erymanthos. </h3>
	<p class="block6">(1) Apollon tanrının oğlu. Adonis'le seviştikten sonra Aphrodite'yi hamama girer görmüş, bu yüzden gözleri kör olmuş. Oğlunun öcünü almak için Apollon da bir yaban domuzu olup Adonis'i vurup öldürmüş.</p>
	<p class="block6">(2) Arkadya'da akan bir ırmakla aynı bölge deki bir dağın adı. Yaban domuzlarının çok olduğu bu bölgede Artemis avlanmayı severdi. (Od. VI, 103). Herakles de efsanelik yaban domuzunu öldürmüş (Herakles).</p>
	<h3 id="toc_id_253" class="block12">Erysikhton. </h3>
	<p class="block6">(1) Thessalia kralı Triopas'ın oğlu, ya da kardeşi. Tanrılardan korkmaz, taşkın bir adammış. Günün birinde Demeter'e adanmış bir koruluğu kesmeye kalkışmış, tanrılar işmarlarla onu alıkoymaya çalıştıkları halde, Erysikhton hiç aldırmamış, ağaçları bir bir kesmiş. Demeter de onu dinmeyen bir açlığa çarpmış. Erysikhton ne yese doymuyormuş, varını yoğunu yiyip bitirdikten sonra, kendi kendini de yemiş.</p>
	<p class="block6">(2) Kekrops'la Aglauros'un oğlu, Atina'lı kahraman. Delos'taki Apollon Tapınağına gitmiş, Eileithyia' nın eski bir heykeliyle dönerken, yolda ölmüş.</p>
	<h3 id="toc_id_254" class="block12">Erythion. </h3>
	<p class="block6">Geryon'un öküzlerini bekleyen sığırtmaç. Herakles bu sürüleri çalmak için Erythion'u da, sürülerin bekçisi köpek Orthos'u da öldürür (Hes. Theog. 292).</p>
	<h3 id="toc_id_255" class="block12">Esîr. </h3>
	<p class="block16">Bkz. Aither.</p>
	<h3 id="toc_id_256" class="block12">Eteokles. </h3>
	<p class="block6">Oidipus'la İokaste'nin oğlu, Polineikes'in kardeşi (Tab. 19). Kral Oidipus Thebai'den kovulunca, Eteokles'le Polyneikes aralarında bir anlaşma yaparlar: Her yıl biri kral olacaktır. İlkin tahta oturan Eteokles'tir. Polyneikes de şehirden ayrılır. Bir yıl sonra hakkını aramaya gelince, Eteokles yönetimi ona vermeye razı olmaz. Bunun üzerine Polyneikes Argos kralı Adrastos'a başvurur (<i class="calibre1">Adrastos</i>). Thebai'ye karşı sefere hazırlanan Yediler ordusu saldırıya başlamadan aralarından Tydeus'u elçi olarak gönderirler, ama Eteokles gene anlaşmaya yanaşmaz. Bunun üzerine saldırı başlar. Eteokles Polyneikes'le teke tek savaşta can verdikten sonra, Thebai'de törenle gömülür, oysa Polyneikes mezardan yoksun bırakılır (<i class="calibre1">Antigone</i>). Epigon'ların Thebai'ye saldırısı sırasında Eteokles'in oğlu Laodamas kraldır.</p>
	<h3 id="toc_id_257" class="block12">Euadne. </h3>
	<p class="block6">İphis'in kızı Kapaneus'un karısı, kocasının odun yığınına atılarak, onunla birlikte yanar (Kapaneus).</p>
	<h3 id="toc_id_258" class="block12">Euenor. </h3>
	<p class="block6">Atlantis'in yerlisi (Atlantis).</p>
	<h3 id="toc_id_259" class="block12">Euenos. </h3>
	<p class="block6">Tanrı Ares'in oğlu, Aitolia kralı. Kızı Marpessa'ya bir talip çıktıkça babası onu öldürür ve kafasını Poseidon tapınağına asarmış. Sonunda Marpessa'yı İdas kaçırır, Euenos da peşine takılır, ama İdas tanrı Poseidon'dan kanatlı bir araba aldığı için onu yakalayamaz. Euenos atlarını vurduktan sonra kendini orada akan bir ırmağa atar. Irmak Euneos adını alır (<i class="calibre1">İdas, Marpessa</i>).</p>
	<h3 id="toc_id_260" class="block12">Eumaios. </h3>
	<p class="block6">Eumaios, Odysseia'da önemli bir rol oynayan İthake'li bir domuz çobanıdır. Odysseus uzun serüvenlerinden sonra yurduna ilk ayak bastığında Eumaios'un yaptığı ve yönettiği ahırlara gider ve babasının sadık uşağı olan bu "tanrısal" çobanbaşı ile buluşur. Eumaios ihtiyar bir dilenci kılığında olan Odysseus'u konuklamak, ağırlamakla kalmaz, konuğunun özlemini çektiği efendisi olduğunu anladıktan sonra da talipleri öldürmekte, malını, mülkünü yeni baştan ele geçirmekte yardımcı olur ona. Odysseus'un sütninesi Eurykleia kadar sevimli, cömert ve akıllı bir kişidir. Odysseus'la aralarındaki konuşmalar Odysseia romanının gerçekçi yanını ve zamanın yaşama koşullarını açığa vurup yansıtan değerli belgelerdir.</p>
	<p class="block6">Odysseus domuz çobanının kulübesine gelince, Eumaios onu saygıyla karşılar, ona bir döşek serer, yemek verir ve dilenci pozunda olan efendisinin uydurduğu hayat hikâyesini dinledikten sonra, kendisinin de bir kral oğluyken nasıl kaçırılıp İthake'ye getirildiğini anlatmaya koyulur. Eumaios'un anlattığı bu öykü ilginç bir roman ve o zamanki Akdeniz çevresinde ise yoğun bir gidiş geliş olduğunu açığa vurur (Od. XV, 389 vd.).</p>
	<h3 id="toc_id_261" class="block12">Eumolpos. </h3>
	<p class="block6">Poseidon'un oğlu, Trakya kralı. Atina ile Eleusis arasında kopan savaşa karışır, bu savaşta Atina kralı Erekhteus elinden öldürülür (<i class="calibre1">Erekhteus</i>). Eumolpos Eleusis myster'lerinin kurucusu olarak tanınır. Eleusis başrahipleri "Eumolpides" adını benimsemiş ve atalarının Eumolpos olduğunu kabul ederlerdi.</p>
	<h3 id="toc_id_262" class="block12">Euneos. </h3>
	<p class="block6">Euneos, İason'un Argonaut'lar seferinde Lemnos adasına varınca Hypsipyle'den olan oğludur (<i class="calibre1">Argonautlar, Hypsipple</i>). Troya savaşına kendi katılmadığı halde, Akha'lara Lemnos şarabı gönderir (İl. VII, 467 72). Akhilleus esir aldığı Priamos oğlu Lykaon'u Euneos'a satar (<i class="calibre1">Lykaon</i>).</p>
	<h3 id="toc_id_263" class="block12">Eunomia. </h3>
	<p class="block6">Themis'le Zeus'un kızı, Hora’lardan biri (Themis, Hora’lar).</p>
	<h3 id="toc_id_264" class="block12">Eunomos. </h3>
	<p class="block6">Kalydon kralı Oineus'un sarayında şarap sunan delikanlı. Herakles'in ellerini yıkarken Eunomos yanlışlıkla suyu yiğidin ayaklarına dökmüş, Herakles de çocuğa bir tokat atacak olmuş. Ama tokadı o kadar sert indirmiş ki çocuk ölmüş. Babası yiğidi bağışladığı halde, Herakles kendi kendine ceza vermiş, karısı Deianeira ve oğlu Hyİlos'la birlikte Kalydon'dan göçüp Trakhis'e yerleşmiş.</p>
	<h3 id="toc_id_265" class="block12">Euphrates. </h3>
	<p class="block6">Fırat nehrinin adını açıklamak için uydurulmuş bir efsane: Euphrates adlı bir adam varmış, günün birinde oğlunu karısının yanında uyur görmüş ve onu bir yabancı sanarak öldürmüş, sonra da yanlışlığını anlayarak kendini nehre atmış. O zamana kadar Medos adını taşıyan nehre, içinde boğulan Euphrates'in adı verilmiş.</p>
	<h3 id="toc_id_266" class="block12">Euphrosyne. </h3>
	<p class="block6">Adı sevinç, neşe anlamına gelen Euphrosyne üç Kharit'lerden biridir (<i class="calibre1">Kharit'ler</i>). </p>
	<h3 id="toc_id_267" class="block12">Europa. </h3>
	<p class="block6">Poseidon'la Libya'nın oğlu, Fenike kralı Agenor'un kızı Europa tanrılar tanrısı Zeus'un sevgisini kazanmakla ölmez bir ün salmış, bütün bir kıtaya adını vermiştir (Tab.11). İo'nun serüvenine benzer bir serüven yaşayan Europa'nın öyküsünü Edith Hamilton'un Ülkü Tamer'ce yapılmış çevirisinden okuyalım (Varlık yayınları, s. 53).</p>
	<p class="block6">(<i class="calibre1">Bu öykü, III. yüzyılda yaşamış İskenderiye'li bir şairin, Moskhos'un şiirinde anlatılır</i>).</p>
	<p class="block6">Zeus'la sevişmesi yüzünden adı coğrafyaya geçen tek kadın İo değildir; Europa'nın ünü daha da yaygındır. İo'nun yıllarca acı çekmesine karşılık Europa, bir boğa sırtında denizler aşıvermenin yarattığı birkaç saniyelik şaşkınlık ve korku bir yana bırakılırsa, hiç üzülmemiştir denebilir. Europa'nın Zeus'la seviştiği sıralarda Hera nerelerdeydi, bilinmiyor. Bilinen bir şey var: Tanrılar tanrısı, gamsız, tasasız, gönlü ne dilerse onu yapıyordu.</p>
	<p class="block6">Zeus bir ilkbahar sabahı gökteki sarayında oturmuş, tembel tembel yeryüzünü gözetliyordu. Gözleri, ansızın, kendisi için çok ilgi çekici bir yaratığa ilişti. Güzel Europa, uykudan uyanmış, gördüğü düşü yorumlamaya çalışıyordu. İki kıta, kadın kılığında, kendisini paylaşmak istemişlerdi düşünde. Europa'yı doğurduğunu ileri süren Asya, onu kendisi almak istemişti. Öteki kıta ise, Zeus'un Europa'yı kendisine verdiğini söylemişti.</p>
	<p class="block6">Gördüğü bu garip düşü yorumlayamadı Europa; kendi yaşındaki kız arkadaşlarını topladı; deniz kıyısındaki çiçek tarlasına gittiler. Orada oyunlar oynarlar, sepetlerini çiçeklerle doldururlardı. Hepsi de bilirdi ki, en güzel sepet Europa'nın sepetidir... Hephaistos yapmıştı o sepeti. Üstünde İo'nun öyküsü, inek oluşu, Argos'un öldürülüşü, sonra Zeus'un İo'yu yeniden kadın kılığına sokusu çiziliydi.</p>
	<p class="block6">Yalnız sepetler mi, içlerini dolduran çiçekler de ne kadar güzeldir... Nergisler, sümbüller, menekşeler, kırmızı yaban gülleri... Aşk tanrıçası, Kharit'lerin arasında nasıl ışıldarsa, Europa da yaşıtları arasında öyle ışıldıyordu.</p>
	<p class="block6">Zeus onu görünce dayanamadı. Zaten aşk tanrıçası Aphrodite, oğlu Eros'a söylemiş, o da oklarından birini Zeus'un kalbine saplamıştı. Hera uzaklardaydı o sırada; ama Zeus yine de ne olur, ne olmaz diye korktu. Bir boğa kılığına girdi, Koyu kahverengi, kaşları yerinde gümüş yaylar çizili, boynuzları yeni ayın görünüşüne benzeyen güzel, çekici bir boğa olup çıktı. Çiçek toplayan kızların arasına indi. Yaşıtları gibi, Europa da boğayı görünce dayanamayıp yanına geldi. Onu sevdi, okşadı.</p>
	<p class="block6">Hemen eğildi boğa. Sanki Europa'nın, sırtına binmesini ister gibiydi:</p>
	<p class="block4"> </p>
	<p class="block13">Sırtına bindirip gezdirecek bizi, </p>
	<p class="block13">Öyle tatlı, öyle güzel bir boğa ki bu, </p>
	<p class="block13">Hiç boğaya benzemiyor, iyi bir insan gibi </p>
	<p class="block13">Yalnız konuşmuyor.</p>
	<p class="block4"> </p>
	<p class="block6">Europa, gülümseyerek, boğanın sırtına oturdu. Ötekilerin de binmesine fırsat vermedi Zeus fırlattığı yıldırımların hızıyla denize daldı. O ilerledikçe dalgalar iki yana açılıyordu. Yanlarında, önlerinde, arkalarında garip deniz tanrıları Nereid'ler, borulannı öttürerek Tritonlar ve Zeus'un kardeşi Poseidon gidiyordu.</p>
	<p class="block6">Sulardan, gördüğü yaratıklardan korkan Europa, düşmemek için bir eliyle boğanın kocaman boynuzunu tutarken, öteki eliyle de, ıslanmasın diye mor eteğini topluyordu. "Bu boğa olsa olsa bir tanrıdır" diye düşünüyordu. Sonunda dayanamadı; kendisini ıssız bir yerde tek başına bırakmaması için boğaya yalvardı. Boğa, cevap vererek kendisinin tanrılar tanrısı Zeus olduğunu, ona tutulduğunu, Girit adasına gittiklerini söyledi.</p>
	<p class="block6">Bir süre sonra Girit'e ayak bastılar. Orada Mevsim'ler karşıladı kendilerini. Seviştiler; çocukları oldu. Europa'nın oğullarından ikisi, Minos ve Rhadamanthys, yeryüzünde öyle tarafsız davrandılar ki, ölümlerinden sonra ölüler ülkesine yargıç yapıldılar. Ama Europa, mitologya'da oğullarından daha önemli bir yer tutar.</p>
	<h3 id="toc_id_268" class="block12">Euros. </h3>
	<p class="block6">Şafak tanrıça Eos'la Astraios, ya da Typhon'dan doğduğu söylenen dört ana rüzgârdan biri. Güneybatıdan eser, bizim keşişleme dediğimiz rüzgârdır.</p>
	<h3 id="toc_id_269" class="block12">Eurybie.</h3>
	<p class="block6">Hesiodos'un Theogonia'sında Pontos'la Gaia'dan, yani denizle topraktan doğmuş,Eurybie, Nereus, Phorkys, Thaurnas ile Keto'nun kız kardeşidir (Tab. 6). Titan'lardan Krios'la birleşip, Astraios, Pallas ve Perses'i doğurur.</p>
	<h3 id="toc_id_270" class="block12">Eurydike. </h3>
	<p class="block6">Orpheus'un karısı, ağaç perisi. Serüveni için <i class="calibre1">bkz. Orpheus</i>.</p>
	<h3 id="toc_id_271" class="block12">Eurykleia. </h3>
	<p class="block6">Odysseus'un sütninesi. Odysseia'nın başında Telemakhos'u yatak odasına götürürken şöyle tanıtılır bize (Od. I, 425 vd.):</p>
	<p class="block4"> </p>
	<p class="block13">Telemakhos gidiyordu yatmaya, düşüne</p>
	<p class="block13">düşüne.</p>
	<p class="block13">Eurykleia, Peisenor oğlu Ops'un kızı, </p>
	<p class="block13">çevresinde onun dört döne döne, </p>
	<p class="block13">çerağlar tuttu yoluna pırıl pırıl, </p>
	<p class="block13">Onu Laertes parasıyla satın almıştı çok</p>
	<p class="block13">eskiden,</p>
	<p class="block13">körpecik bir kızken almıştı yirmi sığıra</p>
	<p class="block13">karşılık,</p>
	<p class="block13">sayardı onu sarayında asıl karısı gibi, </p>
	<p class="block13">ama yatağına almamıştı bir kere olsun, </p>
	<p class="block13">ödü kopuyordu karısının öfkesinden. </p>
	<p class="block13">İşte bu Eurykleia’ydı çerağı tutan, </p>
	<p class="block13">Telemakhos'u en çok seven de oydu, </p>
	<p class="block13">bebekken dadılığa başlamıştı Telemakhos’a </p>
	<p class="block13">bakmıştı ta çocukluğundan kocaman</p>
	<p class="block13">oluncaya dek.</p>
	<p class="block4"> </p>
	<p class="block6">Eurykleia, Odysseia'da günlük hayatı yansıtan en canlı bazı sahnelerin kahramanıdır: Telemakhos'un yolculuğunu o hazırlar, gittiğini o bilir ve Penelopeia'dan saklar (Od. II, 347-380); dilenci kılığında İthake sarayına gelen Odysseus'un ayaklarını yıkarken eski bir yara izinden onu tanır (Od. XIX, 350-507); taliplerin ve özellikle hizmetçilerin cezalandırılmasında önemli bir rol oynar (Od. XXII, 391-492). Evin kâhyası, bekçisi, büyüğüdür, Odysseus'un sarayında oynayan dramın en sevimli kişisidir.</p>
	<h3 id="toc_id_272" class="block12">Eurylokhos. </h3>
	<p class="block6">Odysseus'un yoldaşlarından biri. Kirke'nin konağına gidecek grubun başına seçilir, ama büyücü kadının kurduğu tuzağa düşmez ve geri gelip Odysseus'a Kirke'nin arkadaşlarını domuza çevirdiğini haber verir (Od. X, 205 vd.); ölüler ülkesinin açıldığı çukur başında kurban keser (XI, 23 vd.); gemileri Seiren'lerin önünden geçerken, Odysseus'u direğe iki kat bağlar (XII, 95 vd.), ama Güneş'in ineklerini yemeyi o salık verir arkadaşlarına ve bu yüzden de tanrıların lanetine uğrayarak Odysseus'un bütün tayfasıyla birlikte can verir (XII, 339 vd.).</p>
	<h3 id="toc_id_273" class="block12">Eurymakhos. </h3>
	<p class="block6">Polybos'un oğlu Eurymakhos, Odysseus'un karısı Penelopeia'nın talipleri arasında başta gelenlerdendir. Şöyle tanımlanır (Od. XV, 519 vd.):</p>
	<p class="block4"> </p>
	<p class="block13">Eurymakhos'tu adı, yiğit Polybos'un parlak</p>
	<p class="block13">oğlu,</p>
	<p class="block13">lthake'liler şimdiden bir tanrı gözüyle</p>
	<p class="block13">bakarlar ona,</p>
	<p class="block13">taliplerin en iyisidir gene de.</p>
	<p class="block4"> </p>
	<p class="block6">Antinoos'la birlikte Eurymakhos taliplerin en ciddiye alınması gerekenidir (Od. XV, 17):</p>
	<p class="block4"> </p>
	<p class="block13">Penelopeia’yı babası ve kardeşleri </p>
	<p class="block13">kışkırtırlar Eurymakhos’a varsın diye, </p>
	<p class="block13">ağırlığı en çok talipler arasında o artırır</p>
	<p class="block13">çünkü.</p>
	<p class="block4"> </p>
	<p class="block6">Antinoos'a kıyasla biraz daha efendi, daha nazik ve terbiyeli bir adam gibi davranır: Penelopeia'yı yatıştırır, oğlunun canına kıyılmayacağını söyler (Od. XVI, 434 vd.), onu pohpohlar, en güzel armağanlardan birini verir (XVIII, 295 vd.) ama bütün bunlar yalan ve yapmacıktır, o da Odysseus'un varlığını sömürmeye bakar, Telemakhos'u ilk fırsatta öldürmeye ve Penelopeia'nın hizmetçisi Melantho ile seviştiği halde, bir an önce kraliçeyle evlenmeye. Dilenci kılığında saraya gelen Odysseus'a o da kötü davranır, kafasına bir tokmak atar (XVIII, 396). Yay germe yarışmasında Antinoos'la ikisi en sona kalırlar, ama başaramazlar (XXI, 186 vd.); Odysseus kendini belli edip meydan okuyunca, Eurymakhos önce bütün suçu Antinoos'a yükleyip pazarlığa girişmek ister (Od. XXII, 60 vd.), Odysseus onu da bir okla yere serer ve öldürür.</p>
	<h3 id="toc_id_274" class="block12">Eurymedon. </h3>
	<p class="block6">İlyada'da iki Eurymedon'un sözü edilir, biri Agamemnon'un seyisi, öbürü Nestor'un seyisidir.</p>
	<h3 id="toc_id_275" class="block12">Eurynome.</h3>
	<p class="block6">(1) Okeanos'la Tethys'in sayısı üç bini bulan kızlarından biri. Hesiodos'un "Theogonia"sında anlatıldığına göre (Theog. 906-910):</p>
	<p class="block4"> </p>
	<p class="block13">Okeanos kızı Eurynome ile evlendi</p>
	<p class="block13">Zeus</p>
	<p class="block13">güzelliği, görenleri büyüleyen uyum</p>
	<p class="block13">tanrıçayla;</p>
	<p class="block13">Üç kızı oldu ondan, Kharitler, Üç Güzeller: </p>
	<p class="block13">Aglaie, Euphrosyne ve sevimli Thalia, </p>
	<p class="block13">(Kharitler).</p>
	<p class="block4"> </p>
	<p class="block6">(2) Penelopeia'nın yanında bulunan kâhya kadın. İthake kraliçesi onu yanından ayırmaz, onunla konuşur, ona dert döker, kendine bakması için öğütler verir. Penelopeia'nın çevresinde asıl hizmet gören odur, dilenci kılığında uykuya yattığı zaman Odysseus'un üstünü örter (Od. XX, 4), kendini tanıttıktan sonra yiğidi yıkayan, giydiren, Penelopeia ile gerdeğe girmeye hazırlayan odur (Od. XXIII. 154 vd.).</p>
	<h3 id="toc_id_276" class="block12">Eurypylos. </h3>
	<p class="block6">(1) Troya'da Akha'lardan yana savaşan Thessalia'lı önder. Troya'lılardan Hypsenor, Melanthos ve Apisaon'u öldürür. Paris'in kargısı altında yaralanır, ama Patroklos yardımına koşar.</p>
	<p class="block6">(2) Kos (Istanköy) adasının kralı. Poseidon'un oğluymuş. Troya dönüşünde Herakles adaya uğrayınca Eurypylos ona karşı gelmiş, bu yüzden de öldürülmüş.</p>
	<p class="block6">(3) Telephos'un oğlu. Telephos, yarası iyileşince, ne kendinin, ne de oğlunun Akha'lara karşı savaşmayacağına söz vermişti. Ama Priamos'un kız kardeşi olan karısı, oğlu Eurypylos'u Troya'ya gitmeye kandırmıştı. Bunu bir armağan karşılığı yaptığı söylenir. Eurypylos, Akhilleus'un oğlu Neoptolemos'a karşı savaşır ve onun eliyle öldürülür. Bu çarpışmanın haberini, Odysseus ölüler ülkesinde karşılaştığı Akhilleus'un ruhuna iletir (Od. XI, 519 vd.).</p>
	<h3 id="toc_id_277" class="block12">Eurystheus. </h3>
	<p class="block6">Argos kralı Sthenelos'un oğlu. Herakles efsanesinde büyük bir rol oynayan kötü kişi. Eurystheus, Amphitryon'un amca oğlu ve onun gibi Perseus'un torunudur. Zeus, Alkmene'yi Herakles'ten gebe bırakınca, Perseus torunlarından ilk doğacak olanın krallık elde edeceğini bildirir. Hera da doğacağını bildiği Herakles'in kral olmasını önlemek için, Eurystheus'un yedi aylık doğmasını sağlar. Böylece Eurystheus Tiryns, Mykene ve Argolis bölgesine kral olur ve Herakles'i buyruğu altına alarak, onu bir sürü güç işler başarmaya zorlar. Herakles büyük kahramanlıklarını hep Eurystheus'un emriyle ve Eurystheus'un çıkarına yapar. Onu kıskanan aman vermez kral yiğide eziyet etmekten hoşlanmaktadır. Herakles öldükten sonra, Eurystheus soyunu Mykene'den kovar. Bir süre sonra Herakles oğullarının savaş ortağı olan Atina'ya karşı sefere çıkar, ama İoalos tarafından öldürülür. Zalim kralın kafası Alkmene'ye getirilince, gözlerini oymuş (<i class="calibre1">Herakles, Alkmene</i>).</p>
	<h3 id="toc_id_278" class="block12">Eurythion.</h3>
	<p class="block6">(1) Kentaur, yani at adamlardan biri. Lapith'lerden Peirithoos'un nişanlısını kaçırdığından, Kentaur'larla Lapith'ler savaşına yol açmıştı (<i class="calibre1">Kentaur'lar</i>).</p>
	<p class="block6">(2) Kalydon savaşına katılan yiğitlerden biri. Kardeşi Phokos'u öldürdükten sonra Peleus Eurythion'un yanına sığınmış, onun eliyle arınmıştı, ama Kalydon avı sırasında kaynatasını da kaza ile öldürünce, başka yere göçmek zorunda kalır (<i class="calibre1">Peleus, Aiakos</i>).</p>
	<h3 id="toc_id_279" class="block12">Eurytos.</h3>
	<p class="block6">(1) Nerede olduğu iyice bilinmeyen Oikhalia şehrinin kralı, Herakles efsanesinde önemli bir rol oynayan kişi. Ok atmakta çok usta olan Eurytos'un dört oğlu, bir de İole adlı kızı varmış. Ok atmakta kendisini yenecek olana kızını vermeye ant içmiş. Herakles onunla boy ölçüşüp onu yenmiş, ama Eurytos sözünde durmamış, yiğidin, sürülerini çaldığını ileri sürmüş. Yalnız oğlu İphitos Herakles'ten yana çıkmış. Ne var ki birden çıldıran Herakles İphitos'u öldürmüş. Bunun cezası olarak da esir diye satılmış ve Omphale'nin sarayına düşmüş. Özgürlüğüne kavuşunca, Eurytos'un sarayına dönüp onu öldürmüş ve İole'yi ele geçirmiş (<i class="calibre1">Herakles, İphitos, İole</i>).</p>
	<p class="block6">(2) Bir devin adı (<i class="calibre1">Gigantlar</i>).</p>
	<h3 id="toc_id_280" class="block12">Euterpe.</h3>
	<p class="block6">Musa'lardan biri, başı çelenkli, elinde bir flütle şenliklere, bayramlara katılır, neşe getirirmiş. Dionysos alaylarında da yeri vardır. Dithyrambos'u onun esinlediği söylenir (<i class="calibre1">Musa'lar</i>).</p>
	<h3 id="toc_id_281" class="block12">Evandrus.</h3>
	<p class="block6">Vergilius'un "Aeneis" destanında adı geçen kahraman. Romulus tepesinde Roma şehrini kurmadan orada Evandrus'un kurduğu Pallantea kasabası vardı. Burayı da Yunanistan'ın Arkadya bölgesinden gelme Evandrus (<i class="calibre1">Yun. Euandros, iyi adam anlamına gelir</i>) kurmuştu. Bölgeye uygarlık getirmiş, yerlilere okuma yazmayı öğretmiş, müzik ve yararlı bazı sanatları da yaymıştı. Ayrıca Latium Yunanistan'dan bazı tanrı kültlerini de getirmişti. Hercules buralara gelince, Evandrus onu Cacus'u öldürmüş olma suçundan arındırmış, tanrı oğlu olduğunu anlayarak Roma'nın yedi tepesinden Aventinus'la Palatinus arasında büyük bir sunak kurmuş. Onun için, bu sunak sonraları da Ara Maxima olarak gösterilirdi (<i class="calibre1">Cacus</i>). Evandrus Aeneas'ı, babası Ankhises'le konukluk bağları kurmuş olduklarını hatırlayarak, iyi karşılar ve oğlunu bir bölük askerle birlikte emrine verip Rutul'lere karşı savaşta yardımcı olmalarını sağlar (<i class="calibre1">Aeneas</i>).</p>
	<p class="block4"> </p>
	<h1 class="block11" id="id_F"><span class="text1"></span><span class="text2">F</span><span class="text1"></span></h1>
	<h3 id="toc_id_282" class="block12">Fama. </h3>
	<p class="block6">Roma mitolojisinde ünü, halk sesini ve dedikoduyu simgeleyen tanrıça. Fama, Vergilius'un "Aeneis" destanında yarattığı bir simgesel varlıktır. Dido'nun Aeneas'a olan gizli aşkını açığa vurur (Aen. IV, 173-188).</p>
	<h3 id="toc_id_283" class="block12">Fames. </h3>
	<p class="block6">Açlığı simgeleyen Fames Hesiodos'un Eris'ten doğma olarak gösterdiği Limos'un Latince karşılığıdır. Vergilius bu simgesel varlığı Ölüler Ülkesi'nde Yoksullukla yan yana gösterir. Ovidius'a göre, Açlık İskitya'da kurak bir toprak üstünde oturmaktadır. Erysikhton'a dinmez açlığı veren odur (Erysikhthon).</p>
	<h3 id="toc_id_284" class="block12">Fatum. </h3>
	<p class="block6">Roma mitolojisinde Kader'i simgeleyen tanrısal varlık. Fatum, söz söylemek, konuşmak anlamına gelen "fari"den türeme olup, aslında "tanrı sözü" demektir. Sonraları Yunan dinsel görüşlerinin etkisiyle Fatum, Kader, tanrıçalarıyla bir tutulmuş ve Fatum sözcüğü dişi cinse dönerek Fata olmuştur. Roma'da üç Fata tanrıçasının heykeli görülürdü ki bu heykeller Sibylla'ları simgelerdi (<i class="calibre1">Parca, Sibylla</i>).</p>
	<p class="block6">Fransızca peri anlamına gelen "fée" bu Fata'dan gelmiştir. Halk arasında dişi cinsten Fata olduğu gibi, erkek Fatus'ların da varlığı tasarlandı ve herkesin kendi cinsine göre kaderi, alın yazısı bir genius, bir cin olarak simgelendi (<i class="calibre1">Genius</i>).</p>
	<h3 id="toc_id_285" class="block12">Fauna. </h3>
	<p class="block6">Roma tanrısı Faunus'un hem kız kardeşi, hem de eşi. Falcı bir tanrıça olarak gösterilir ve Bona Dea ile bir tutulur (<i class="calibre1">Bona Dea</i>). Latin Hercules efsanesinde rol oynar; Fauna, kral Faunus'un eşi, Hercules'le sevişmiş ve Latium'a adını verecek olan kral Latinus'u doğurmuş. Faunus gibi Fauna'nın adı da "<i class="calibre1">quae favet</i>" (iyilik eden, lütuf gösteren) anlamına gelir. Kadınları kısırlıktan korurmuş.</p>
	<h3 id="toc_id_286" class="block12">Faunus. </h3>
	<p class="block6">Roma dininin en eski tanrılarından biri. Ficus'un oğlu ve Saturnus'un torunu olarak gösterilir. Adı "<i class="calibre1">qui favet</i>" (iyilik eden, lütuf gösteren) anlamına gelen bu tanrı bir yandan sürülerin, tarlaların koruyucusu olarak Yunan etkisi altında Pan ile bir tutulmuş, öte yandan adı Roma'nın kuruluş efsanelerine karışmıştır.</p>
	<p class="block6">Arkadya'daki Euandros'un İtalya'ya gelişiyle ilgili efsanelerde rol oynadığı için (Evandrus), kültü Roma şehrinin en eski tepelerinden biri sayılan Palatinus'a yerleşmiş ve Lupercalia bayramı (15 şubat) ile ün kazanmıştır. Faunus'un rahipleri Luperci'lerin kutladıkları bu bahar ve bereket bayramında delikanlılar çırılçıplak olarak dolaşır ve önlerine gelen kadınlara kamçılarıyla vururlardı. Kısırlığı defetmek, toprağın verimliliğini sağlamak ve halkı kötü güçlerin etkisinden kurtarmak amacı güdülürdü. Klasik çağlarda Faunus bir tanrı olmaktan çıkmış ve Yunan Satyr'leri gibi keçi ayaklı, sakallı, boynuzlu yaratıklar olarak dağda, ormanda, su kenarlarında nympha'ları kovalar gösterilmişlerdir.</p>
	<p class="block6">Roma kuruluş efsanesinde bir tanrı olarak değil de, Latium'un ilk krallarından biri olarak gösterilir.</p>
	<h3 id="toc_id_287" class="block12">Faustulus. </h3>
	<p class="block6">Alba kralı Amulius'un çobanı Faustulus Romulus'la Remus efsanesinde önemli bir rol oynar. Amulius kızlarının doğurduğu ikiz çocukları Tiber kenarına bırakmayı buyurunca, Faustulus bir dişi kurdun emzirdiği ikizleri bulmuş ve karısı Acca Larentia'ya büyütülmek üzere götürüp vermiştir (<i class="calibre1">Acca Larentia</i>). Sonradan Faustulus çocuklara kim olduklarını bildirmiş, Romulus’da tanrı ve kral soyundan olduğunu anlayınca, gidip Amulius'u öldürmüş. İkiz kardeşler kavgaya tutuştukları zaman, Faustulus araya girmiş ve öldürülmüş derler. Adı "faveo" fiilinden "uğurlu, verimli" anlamına gelen Faustulus'un Forum'da mezarı, Palatinus tepesinde de kulübesi gösterilirdi. Roma tanrıları arasında saygı görürdü (<i class="calibre1">Romulus, Remus</i>).</p>
	<h3 id="toc_id_288" class="block12">Feronia. </h3>
	<p class="block6">Etrüsk asıllı bir tanrıça. Ormanları ve kaynakları koruyan bu tanrıçanın kültü orta İtalya'ya ve Etruria'ya yayılmıştı. Terracina'da bulunan tapınağında köleler azat edildiği için, Libertas, yani özgürlüğü simgeleyen tanrıça ile bir tutulmuştur.</p>
	<h3 id="toc_id_289" class="block12">Fides. </h3>
	<p class="block6">Andı, yemini simgeleyen tanrıça. İupiter'den daha yaşlı, ak saçlı bir kocakarı olarak simgelendirilmesi, verilen söze saygının her türlü toplum düzeninin temelinde olduğu anlamına gelir. Aeneas soyu ona Palatinus üzerinde bir tapınak yaptırmış. Fides'e kurban keser, sunu sunarken rahipleri sag ellerine bir beyaz sargı sararlardı.</p>
	<h3 id="toc_id_290" class="block12">Flora. </h3>
	<p class="block6">Çiçek ve bahar tanrıçası Flora, Roma'ya Sabin'lerden gelme bir tanrıçadır. Çiçek açan her bitkinin yönetimi onun elindedir. Şair Ovidius Flora üstüne Yunan mythos'undan esinli bir öykü anlatır (Fast. V. 20 vd.): Flora aslında Khloris adlı bir Nympha imiş, rüzgâr tanrı onu görüp kaçırmış ve evlenmiş onunla. Her türlü bitki ve çiçek üstünde egemenliği bağışlamış Flora'ya. Ama Flora'nın gücü bununla da kalmamış, tanrı Mars'ın doğmasına önemli bir etken olmuş: İupiter'in Minerva'yı kendi kafasından çıkarmasına içerleyen İuno erkek araya girmeden bir çocuk doğurmak istemiş tek başına, bunun için Flora'ya başvurmuş. Flora da bir kadına dokununca onu gebe bırakan bir çiçek vermiş İuno'ya, tanrıça da kendi kendine Mars tanrıyı getirmiş meydana. Roma'lılar yılın ilk ayına Mars (<i class="calibre1">mart</i>) adını vererek onun Flora ve baharla ilişkisini belli etmek istemişlerdir. Flora'nın onuruna Roma'da Floralia şenlikleri düzenlenirdi. Nisan sonunda başlayıp mayıs ayma kadar süren bu şenlikler büyük bir coşkunlukla kutlanırdı.</p>
	<h3 id="toc_id_291" class="block12">Fors. </h3>
	<p class="block6">Rastlantı, talih anlamına gelen Fors, Fortuna tanrıçanın erkeğidir. Roma'lılar çok önem verdikleri bu tanrıları bir çift olarak görür ve Fors'la Fortuna'ya birlikte tapınırlar, yakınırlardı.</p>
	<h3 id="toc_id_292" class="block12">Fortuna. </h3>
	<p class="block6">Roma'lıların en çok korktukları, en çok tapındıkları tanrıçalardan biri kör talihi simgeleyen Fortuna'dır. Yunan Tykhe tanrıçasıyla bir tutulan Fortuna elinde bir dümen (insanların hayatını yönetir çünkü) ve bereket boynuzuyla, çoğu zaman da kör olarak canlandırılır. Tapımını Roma'ya getiren kral Servius Tullius imiş. Fortuna o kralı o kadar sever ki, geceleri evine girermiş. Fortuna'nın tapınağında Servius Tullius'un bir heykeli buIunurmuş. Yunan etkisi altında Fortuna zamanla başka tanrıçalarla, özellikle İsis'le bir tutulmuştur (<i class="calibre1">Tykhe</i>).</p>
	<h3 id="toc_id_293" class="block12">Furia'lar. </h3>
	<p class="block6">Roma'nın ilkel din görüşlerinde Furia'lar yeraltından çıkıp insanların peşine takılan kötü cinlerdir. En erken çağlardan beri Furia'lar Yunan mythos'unun Erinys'leriyle bir tutulmuş ve efsaneleri birbirine karışmıştır (<i class="calibre1">Erinys'ler</i>).</p>
	<p class="block4"> </p>
	<h1 class="block11" id="id_G"><span class="text1"></span><span class="text2">G</span><span class="text1"></span></h1>
	<h3 id="toc_id_294" class="block12">Gaia. </h3>
	<p class="block6">Homeros'ta hiç adı geçmeyen Gaia, Hesiodos'un Theogonia'sında dünyayı, yeri, evrensel bir öge olarak toprağı simgeler. Bir tanrıdan çok kozmik bir varlıktır Gaia, bütün öğelerin kaynağında bulunan ana ilkedir. Hesiodos bu yolda doğada ana ilkenin ne olduğunu tanımlamaya çalışan İonya düşünürleri gibi davranır. "<i class="calibre1">Bütün ölümsüzlerin sürekli, sağlam tabanı</i>" saydığı Gaia, evreni bir düzen yöntemine göre meydana getiren ve düzensiz boşluktan çıktıktan sonra dişi-erkek birleşme yoluyla evrenin kendisini ve tanrılarını yaratır. Tab.1'de gösterildiği gibi Gaia "<i class="calibre1">parthenogenesis</i>" (kendi kendine doğurma) prensibine göre Gök'ü, Dağ'ları ve Deniz'i yaratır; bu süreci şöyle anlatır Hesiodos (Theog. 126 vd.):</p>
	<p class="block4"> </p>
	<p class="block13">Toprak bir varlık yarattı kendine eşit: </p>
	<p class="block13">Dört bir yanını saran Uranos, yıldızlı,</p>
	<p class="block13">Gök'ü,</p>
	<p class="block13">mutlu tanrıların sürekli, sağlam yurdunu </p>
	<p class="block13">yüksek dağları yarattı sonra, </p>
	<p class="block13">koyaklarında tanrılar oturan dağları. </p>
	<p class="block13">Sonra denizi yarattı, ekin vermez denizi: </p>
	<p class="block13">Azgın dalgalarıyla şişen Pontos'u. </p>
	<p class="block13">Kimseyle sevişip birleşmeden yaptı bunu.</p>
	<p class="block4"> </p>
	<p class="block6">Sonra ilkin Uranos'la birleşip erkek ve dişi Titan'ları, Kyklop'ları ve Hekatonkheir'leri doğurur (Tab. 2). Bu doğurma sürecinden hemen sonra evrene egemenlik savaşının ilk belirtisi Uranos tanrının doğan çocuklarını Gaia'nın karnına gerisin geri tıkmasıyla baş gösterir (Theog. 154 vd.):</p>
	<p class="block4"> </p>
	<p class="block13">Böylesine korkunçtu Toprak’la Gök’ün</p>
	<p class="block13">oğulları.</p>
	<p class="block13">Babaları ilk günden iğrenmişti onlardan, </p>
	<p class="block13">doğar doğmaz gün ışınına çıkaracak yerde </p>
	<p class="block13">toprağın bağrına saklamıştı onları, </p>
	<p class="block13">ve Uranos sürdürürken bu korkunç oyunu </p>
	<p class="block13">koca Toprak inim inim inliyordu zorundan.</p>
	<p class="block4"> </p>
	<p class="block6">Son Titan oğlu Kronos'a babasının erkeklik uzvunu kestirdikten sonra Gaia bu kez kendi doğurduğu Pontos'la birleşir ve ondan Nereus, Thaumas, Phorkys, Keto ve Eurybie'yi meydana gelini (Tab. 6). Hesiodos'tan gayrı kaynaklarda adı geçen Nereus'tan deniz varlıklarını meydana getirir. Ama Gaia'nın öbür çocukları da aralarında birleşerek yersel ve göksel birçok varlıkların doğmasını sağlarlar; Bunların kimisi yıldız, yel ve gökkuşağı gibi görülen varlıklardır, kimisi de evrenin mitolojik yorumunun yarattığı simgesel tanrılar dır.</p>
	<p class="block6">Gaia Uranos'un devrilmesini sağladığı gibi, tahta çıkardığı oğlu Kronos'un da devrilmesini sağlar. Çünkü Kronos babası Uranos gibi zorbaca davranır ve çocuklarını doğar doğmaz yutar. Karısı Rheia Zeus'a gebe kalınca Gaia ile Uranos'tan doğuracağı çocuğu kurtarma çarelerini sorar. Bu kez de Gaia kızına kaderi bildirmekle kalmaz - <i class="calibre1">kader Uranos'un oğluna yenildiği gibi, Kronos'un da Zeus eliyle devrilmesidir</i> - Kronos'u aldatmak çarelerini de gösterir ve Zeus'un Girit'te bir mağarada gizlice doğmasını sağlar, Kronos'a da bir taş yutturulur (<i class="calibre1">Kronos, Zeus</i>). Gaia birinci kuşak devrimini hazırladıktan sonra, ikinci kuşak devrimini de yürütür: Zeus'a ne yoldan egemenliği elde edebileceğini o öğretir; çare Kronos kuşağından Titan'ları yenmek için Kyklop'ları ve Hekatonkheir'leri kurtarıp yardıma çağırmaktır.Zeus Gaia'nın dediğini yaparak devlere karşı savaşı gerçekleştirir ve Titanları devirerek dünya egemenliğini ele geçirir.</p>
	<p class="block6">Gaia son olarak Tartaros'la birlikte Typhon'u doğurur (<i class="calibre1">Typhon</i>). Başka Theogonia'lara göre Tartaros'tan Ekhidna adlı bir kızı olmuş ve Poseidon'la da birleşerek Antaios devini doğurmuş (<i class="calibre1">Antaios</i>). Genellikle devler, azmanlar, canavarlar hep Gaia'dan doğma sayılır.</p>
	<p class="block6">Zamanla Gaia'nın mythos'ta yeri ve önemi değişmiş, kozmik nitelikteki Ana Toprak, dinde daha belirli birer tanrıça olarak görülen, bir yandan Demeter, öte yandan Kybele gibi toprak ve bereket tanrıçalarına yer vermiştir. Gaia böylece daha kişisel ve insansal tanrıçalarla ya birleşmiş, ya da kozmik öğe olarak felsefe alanına girmiştir. Gaia Yunanistan'da birçok kehanet merkezlerinin esinleyicisi sayılır, örneğin Delphoi'ye Apollon'dan çok daha önce yerleşmiş bilinir (<i class="calibre1">Apollon, Delphoi</i>).</p>
	<h3 id="toc_id_295" class="block12">Galateia. </h3>
	<p class="block6">(1) Homeros ve Hesiodos'da adı geçen Nereus kızlarından biri. Adı “<i class="calibre1">sütbeyaz”</i> anlamına gelir. Çoban şiirlerinin ustası Theokritos'un XI. şiirinde sözü geçen bu Nereus kızına Sicilya'lı Kyklops Polyphemos vurgundur. Ama çirkinliğinden ötürü yanaşmaz Galateia’sına, Tepegöz’de şiirde bu güzel kıza olan aşkını ve aşkının karşılıksız kalmasından duyduğu acıyı dile getirir. Galateia'nın öyküsü şudur: Polyphemos'tan kaçan Nereus kızı tanrı Pan'ın (ya da Faunus'un) oğlu Akis'i sever, onunla buluşup konuşurlar. Bir gün Tepegöz Galateia'yı sevgilisinin kollarında uyur bulur, deliye döner, Akis'e kaçma fırsatını vermeden koca bir kaya kaldırıp kafasına indirir. Akis ölür. Galateia da sevgilisinin bir ırmak haline gelmesini sağlar.</p>
	<p class="block6">(2) Lampros adlı bir adamla evli olan bir Giritli kadın. Lampros çok fakirmiş, karısının gebe olduğunu anlayınca, ona yalnız bir oğlu olursa besleyebileceğini, yoksa dağa bırakmak zorunda kalacağını bildirmiş. Kocası yokken bir kız çocuk doğuran Galateia çocuğunun cinsini kocasından saklamış ve kızı erkek kılığına sokarak büyütmüş. Adına da Leukippos demişler. Ne var ki genç kız olunca Leukippos o kadar güzelmiş ki kız olduğunu saklamak elden gelmezmiş artık. Büyük bir korkuya kapılan annesi onu Leto tapınağına bırakmış ve tanrıçadan kızını erkek yapmasını yalvarmış. Tanrıça dileği yerine getirmiş ve Leukippos'un cinsiyetini değiştirmiş (<i class="calibre1">İphis</i>).</p>
	<h3 id="toc_id_296" class="block12">Ganymedes. </h3>
	<p class="block6">Ölümlülerin en güzeli sayılan Ganymedes Dardanos soyundan, Troya kral ailesindendir (Tab. 17). Homeros onun serüvenini şöyle anlatır (İl. 230 vd.):</p>
	<p class="block4"> </p>
	<p class="block13">Erikhthoniostan Tros doğdu, Troyalıların</p>
	<p class="block13">kralı.</p>
	<p class="block13">Kusursuz üç oğlu oldu Tros 'un da:</p>
	<p class="block13">İlos, Assarakos, tanrılara denk Ganymedes.</p>
	<p class="block13">En güzeliydi Ganymedes ölümlü insanların,</p>
	<p class="block13">tanrılar kaçırdı onu Olympos 'a</p>
	<p class="block13">Zeus’a şarap sunan olsun diye,</p>
	<p class="block13">dediler güzelliğiyle yaşasın tanrılar</p>
	<p class="block13">arasında.</p>
	<p class="block4"> </p>
	<p class="block6">Ganymedes'e vurulup onu asıl kaçıran, ya da kaçırtan tanrı Zeus'tur. Ganymedes'i İda dağının yamaçlarında sürülerini otlatırken görmüş de kuşu kartalı göndermiş delikanlıyı kaçırıp Olympos'a getirsin diye. Ya da kendi kartal biçimine girmiş ve oğlanı pençelerinin arasına alıp kaçırmış. Her neyse, karşılık olarak Zeus çocuğun babasına ölmez atlar armağan etmiş, Ganymedes'i de tanrılar sofrasında Hebe yerine şarap sunucusu olarak kullanmıştır.</p>
	<h3 id="toc_id_297" class="block12">Gece. </h3>
	<p class="block16">Bkz. Nyks.</p>
	<h3 id="toc_id_298" class="block12">Genius. </h3>
	<p class="block6">Türkçe "<i class="calibre1">cin</i>" sözcüğünün kaynağında bulunan Latince "<i class="calibre1">genius</i>" kavramı kişinin içinde doğup gelişen tinsel varlıktır. Doğum günü, Genius'un bayramıdır. Ama yalnız insanın değil, bir yerin, bir topluluğun da genius'u olabilir. Örneğin zifaf yatağının da genius'u vardır, görevi gerdeğe giren çiftin üretme gücünü artırmaktır. İnsandaki genius onu canlı, neşeli ve iyimser tutan güçtür. İnsan kendi ya da başkasının genius'u üstüne yemin eder. İmparatorluk çağında, imparatorun genius'u korkulur, güçlü bir varlık sayılır ve imparator nasıl öbür insanlar üzerine egemense, bu genius'un da bütün öbür genius'lara hükmettiğine inanılırdı. Zamanla genius insanda ölmeyen, ölümden sonra var kalan tinsel varlık sayıldı (<i class="calibre1">Manes</i>).</p>
	<h3 id="toc_id_299" class="block12">Geryoneus. </h3>
	<p class="block6">Hesiodos Theogonia'nın iki yerinde (Theog. 285-90; 280-85) üç kafalı bu devden söz eder. Geryoneus, Poseidon'un oğlu Khrysaor'la Okeanos kızı Kallirhoe'den doğmadır. Herakles Eurystheus'un buyruğu üzerine gelip onu adasında öldürür.</p>
	<p class="block6">Erytheia adasının nerede olduğu tartışma konusu olmuştu. Kızıl toprak anlamına gelen bu ada Batı kızlarının birinin adını taşıyan İspanya kıyılarında bir ada olsa gerek (<i class="calibre1">Herakles</i>).</p>
	<h3 id="toc_id_300" class="block12">Gigant'lar. </h3>
	<p class="block6">Gigant'lan, yani Devleri, Uranos'la Gaia'nın birleşmesinden doğan Titan'lardan ayırmalı. Theogonia'da Hesiodos, Uranos'un kesilen hayalarından akan kanın toprağa damladığını ve bir süre sonra Gaia' nın devleri "parlak zırhlı ve uzun kargılı" olarak meydana çıkardığını yazar, sonra da söz etmez artık onlardan. Ama başka mythos yazarları ve özellikle plastik sanatlar, görülmemiş boyda ve güçte olup, bedenleri birer yılan kuyruguyla biten bu azmanlan konu edinmişlerdir. Titan'ları yendikten sonra Olympos tanrıları bu yaratıklara karşı koymak zorunda kalmışlar. Çünkü Gigant'lar dağları üst üste yığarak Olympos'a saldırmışlar. Bu kez de devleri yalnız bir ölümlü insanın yenebileceğini bildiren bir kehanet var olduğundan, tanrılar Herakles'e başvurmuşlar. Herakles de başta Zeus ve Aigis kalkanıyla Athena olmak üzere, tanrıların yardımıyla Gigant'ları öldürmüş. Alkyoneus'u Herakles kendi öldürmüş (<i class="calibre1">Alkyoneus</i>), Ephialtes'i Apollon'un bir oku, Eurytos'u Dionysos'un thyrsos'u, Enkelados'a gelince, o kaçabilmiş, ama Athena üstüne Sicilya adasını atmış. Tanrıça da Pallas'ın derisini yüzüp savaşta zırh olarak kullanmış. Gigantomakhia, yani devler savaşı bir söylentiye göre Trakya'da, bir başka söylentiye göre Arkadya'da olmuş.</p>
	<p class="block6">Bu konu Bergama'nın Zeus Sunağında en parlak bir biçimde işlenmişti. Bergama'dan alınıp Berlin Müzesine taşınan ve orada yeni baştan kurulan Zeus Sunağının frizi dev boyda 118 kabartmadan meydana gelir; bu kabartmaların her birinde Olympos tanrılarıyla Gigant'lar arasındaki savaş canlandırılır. Devler aslan ya da boğa kafalı ve yılan kuyruklu azmanlardır. Olympos tanrılarında Zeus, Athena, Leto, Apollon, Artemis, Dione, Aphrodite ve Nyks ile Moira'Iar savaşa katılır. Devlerden Otos, Alkyoneus, Porphyrion ve daha adları belirtilmeyen başkaları görülür. Kabartmalarda devlerin tanrıların gücü altında ezildikleri, gövdeleri paramparça edilip korkunç acılar içinde kıvrandıkları an canlandırılmıştır. Bergama'ya özgü patetik üslupta işlenmiş olan bu kabartmalar hellenistik denilen sanatın en görkemli örneği ve akıllara durgunluk veren bir anıttır.</p>
	<h3 id="toc_id_301" class="block12">Glaukos. </h3>
	<p class="block6">(1) Glaukos II (Tab. 25). Bellerophontes'in torunu, Hippolokhos'un oğlu Glaukos, İlyada'da parlak bir rol oynar. Homeros, dünya görüşü üstüne en güzel sözlerinden birkaçını onun ağzına vermiş, Bellerophontes efsanesiyle Lykia'lıların Troya savaşındaki serüvenini onun kişiliğinde anlamlandırmıştır. Işık ülkesinden gelen ve adı denizin maviliğini, parlaklığını yansıtan bu yigit ne kadar da sevimli! Anadolu insanı sanki o günden kendini bulmuş, yansıtmıştır onun kişiliğinde.</p>
	<p class="block6">Anadolu'nun dört bir yanından Troya'yı savunmaya gelenlerin listesi şöyle biter (İl. II, 876 vd.);</p>
	<p class="block4"> </p>
	<p class="block13">Lykia'lılara Sarpedon'la kusursuz Glaukos </p>
	<p class="block13">komuta eder.</p>
	<p class="block13">Gelmişler uzak Lykia ülkesinden, </p>
	<p class="block13">anaforlu Ksanthos'tan gelmişler.</p>
	<p class="block4"> </p>
	<p class="block6">Altıncı bölüme kadar Glaukos'un adı geçmez ama birdenbire Akha yiğidi Diomedes ile karşı karşıya görürüz onu. Diomedes saldırır, ama birden durur, içine bir kuşku girer bu parlak yiğit bir tanrı olmasın diye, korkar tanrılarla boy ölçüşmekten.Kimsin diye sorar. Glaukos'un verdiği karşılık şu (İl. VI, 145 Vd):</p>
	<p class="block4"> </p>
	<p class="block13">Ulu canlı Tydeus oğlu, soyumu ne sorarsın ?</p>
	<p class="block13">Yapraklar gibidir insan soyu.</p>
	<p class="block13">Bir yandan bakarsın rüzgar onları döker </p>
	<p class="block13">yere,</p>
	<p class="block13">bir yandan bakasın bahar gelir, yenilerini yetiştirir,</p>
	<p class="block13">yeşerir orman, böylece soyların biri göçer, biri doğar.</p>
	<p class="block13">İyicene bilmek istersen soyumuzu, </p>
	<p class="block13">-bilir onu birçok kişiler.-</p>
	<p class="block4"> </p>
	<p class="block6">Ve başlar Bellerophontes'in eşsiz serüvenini, Lykia'ya göçüşünü anlatmaya (Bellerophontes). Diomedes'te şafak atar, anlar düşmanının eski bir dost olduğunu (İl. VI, 214 vd.). Birbirleriyle dövüşmemeye karar verirler ve silahlarını değişirler (İl. VI, 229 vd.):</p>
	<p class="block4"> </p>
	<p class="block13">Değişelim gel silahlarımızı, </p>
	<p class="block13">bellesin Akha'larla Troya'lılar,</p>
	<p class="block13">atalarımızın konuk kardeşi olmakla </p>
	<p class="block13">övündüğümüzü.</p>
	<p class="block13">Böyle konuşup atladılar arabalarından, </p>
	<p class="block13">el sıkışıp ant içtiler.</p>
	<p class="block13">Ama Kronos oğlu Zeus, tam o sıra, </p>
	<p class="block13">Glaukos'un aklını başından aldı,</p>
	<p class="block13">Tydeus oğlu Diomedes'le değişti silahlarını.</p>
	<p class="block13">Altını tunçla değişti,</p>
	<p class="block13">yüz öküzlük silahı dokuz öküzlük silahla.</p>
	<p class="block4"> </p>
	<p class="block6">Cömertlik Anadolu'da kalır. Diomedes çekilir gider, Glaukos da Lykia'lı önder Sarpedon'la birlikte savaşa döner. “Kapkara fırtına” gibi saldırırlar ve “zorlu savaşta bela” olurlar Akha'lara. Glaukos yaralanır. O sırada Sarpedon Patroklos'un kargısıyla vurulup can vermek üzereyken, Lykia'lıların kaderini Glaukos'un eline verir. (<i class="calibre1">Sarpedon</i>).</p>
	<p class="block6">Ne yapsın Glaukos, yaralıdır, eli, ayağı tutmaz, işte o zaman tanrısı gelir aklına, Lykia'lıların büyük tanrısı, ışık tanrı Apollon, ona yakarır (İl. XV, 515 vd.).</p>
	<p class="block6">Apollon dinler onu, iyi eder yarasını. Glaukos da aslan gibi dövüşmeye koyulur yeni baştan. Hektor'u bile kınar, savaş ortaklarını korumuyor diye. Engin bir yas kaplar Troya'lıları, Hektor utanır uzak illerden gelen cömert dostunu kurtaramadı diye, o güçle saldırır Patroklos'a ve öldürür onu, Glaukos'un da sözü edilmez bir daha İlyada'da (<i class="calibre1">Hektor</i>).</p>
	<p class="block6">(2) Glaukos I (Tab. 25). Sisyphos'un oğlu Glaukos, yukarda sözü geçen Glaukos'un atasıdır. Sisyphos'un kurduğu Ephyra (sonradan Korinthos olur) kentinde kraldır. Ölümüyle ün salmıştır bu Glaukos: Pelias'ın ölümü için düzenlenen yarışmalarda araba yarışına katılır ve yenilir, arabası devrilince de atları parçalar, yer onu. Nedeni de Glaukos'un atlarına büyülü bir pınardan su içirmiş, ya da Aphrodite'nin hışmına uğramış olmasıdır. Çünkü daha hızlı olsunlar diye hayvanlarının çiftleşmesine engel oluyormuş Glaukos. Bir başka anlatıma göre Glaukos ölümsüzlük veren bir pınardan su içmiş, ölümsüz olduğuna kimseyi inandıramadığı için de kendini denize atmış ve bir deniz tanrısı olmuş. Ama uğursuz bir tanrıymış, onu gören denizcinin teknesi batar, kendisi boğulurmuş.</p>
	<h3 id="toc_id_302" class="block12">Gordias. </h3>
	<p class="block6">Efsanelik Phrygia kralı. Gordias Gordion şehrini kurmakla ün salmıştı. Şehrin kalesine Gordias bir araba yerleştirmiş, o arabanın oku öyle çapraşık bir düğümle bağlıymış ki, kimse çözememiş bu düğümü. Oysa tanrı sözcüsü bu düğümü kim çözerse, Asya krallığını onun elde edeceğini söylemişmiş Gordias'a. Bunu bilen Büyük İskender Gordion'a gelince, kılıcını kınından çıkarmış ve düğümü keşivermiş.</p>
	<p class="block6">Bir efsaneye göre, Ana Tanrıça Kybele Gordias'ı sevmiş, ondan gebe kalarak kral Midas'ı doğurmuş (<i class="calibre1">Midas</i>).</p>
	<h3 id="toc_id_303" class="block12">Gorgo'lar.</h3>
	<p class="block6">Plastik sanatların alabildiğine faydalandıkları Gorgo'lar, Graia'lar gibi Phorkys'le Keton'un kızlarıdır (Tab. 6). Aralarında Medusa'nın en çok ün saldığı bu canavar kızları Hesiodos şöyle tanımlar (Theog. 274 vd.):</p>
	<p class="block4"> </p>
	<p class="block13">Gorgo'ları da doğuran Keto'dur </p>
	<p class="block13">ünü büyük Okeanos'un ötesinde, </p>
	<p class="block13">geceyle gündüzün sınırlarında otururlar </p>
	<p class="block13">ince sesli Batı kızlarının yurdunda; </p>
	<p class="block13">Sthenno, Euryale ve bahtsız Medusa; </p>
	<p class="block13">Medusa ölümlüydü, oysaki kız kardeşi </p>
	<p class="block13">ne ölüm bileceklerdi, ne ihtiyarlık. </p>
	<p class="block13">Buna karşılık yalnız Medusa girdi </p>
	<p class="block13">masmavi yeleli tanrının koynuna </p>
	<p class="block13">Bahar çiçekleriyle dolu taze çimenlerde.</p>
	<p class="block4"> </p>
	<p class="block6">Aiskhylos da şöyle tanımlar onları (Prom. 800):</p>
	<p class="block4"> </p>
	<p class="block13">Ejderha kanatlı Gorgo'lar, </p>
	<p class="block13">o, insanları korkudan korkuya salan, </p>
	<p class="block18"><span class="text3">görenlerin soluğunu kesen Gorgo'lar.</span> </p>
	<p class="block4"> </p>
	<p class="block6">Saçları yılanlarla örülü, alınlarında yaban domuzu dişleri fışkıran, tunç elleri ve uçmak için altın kanatları bulunan bu yaratıkların başlıca niteliği korku salmaktı. Adları bile korku veren bir ses benzetmesi olsa gerek. Üç oldukları halde, efsaneye adı karışan yalnız Medusa'dır. Onun Perseus'la serüvenini bu yiğidin adı altında okuyalım (<i class="calibre1">Perseus</i>).</p>
	<p class="block6">Sicilya'lı Diodoros Gorgo'lar üstüne başka bir yorum verir: Gorgo'lar Amazon'lar gibi savaşçı bir soymuş, Atlant'lara (<i class="calibre1">Atlantis</i>) yakın bir uzak ülkede otururlarmış. Amazon'lar, kraliçeleri Myrina'nın (<i class="calibre1">Myrina</i>) yönetimi altında Atlant'ları yendikten sonra, bunlar Amazon'ları Gorgo'lara saldırmaya itmiş. Gorgo'lar yenildikleri halde, kısa zamanda davranabilmişler, ama sonra Perseus ve Herakles eliyle alt edilmişler (<i class="calibre1">Herakles</i>).</p>
	<h3 id="toc_id_304" class="block12">Graia'lar. </h3>
	<p class="block6">Pontos'la Gaia'nın oğlu Phorkys ve kızları Keto birbirleriyle evlenirler ve olağanüstü yaratıklar meydana getirirler (Tab. 6): Graia'lar, yani Kocakarı'ları ve Gorgo'lar. Hesiodos Graia'ları şöyle tanımlar (Theog. 270 vd.):</p>
	<p class="block4"> </p>
	<p class="block13">Phorkys’le birleşen Keto Graia'ları </p>
	<p class="block13">doğurdu, </p>
	<p class="block13">güzel yüzlü, doğuştan ak saçlıdır onlar, </p>
	<p class="block13">ölümsüz tanrılar da Kocakarı der onlara, </p>
	<p class="block13">yeryüzünde dolaşan insanlar da. </p>
	<p class="block13">Pemphredo'nun güzel, Enyo'nun sarı </p>
	<p class="block13">tülleri vardı.</p>
	<p class="block4"> </p>
	<p class="block6">Üçüncü Graia'nın adını söylemez, başka mythos yazıcılarına göre Dino imiş. Graia'ları iki değil de üç diye kabul eden bu efsanelere göre, Kocakarıların bir tek dişi, bir tek de gözü varmış ve aralarında değiş tokuş ederlermiş bunları. Graia'lar hiç güneş görmeyen batıda yaşarlarmış.</p>
	<p class="block6">Graia'ların rol oynadıkları tek efsane Perseus efsanesidir. Bu yiğit Medusa'yı öldürmeye gidince, önce yol üstünde bekçilik eden Kocakarı'lara rastlamış. Gorgo'ların oldukları yere varmasını önlemekmiş görevleri. Ama bir tek gözleri olduğu için, kim bekçilik edecekse o gözü takar ve yol ağzına dikilirmiş. O sırada öbürleri gider, uyurmuş. Perseus bu tek gözü çalmak ve Graia'ların üçünü de uyutmak yolunu bulmuş. Böylece Gorgo'lara yaklaşıp Medusa'yı öldürmeyi başarmış. Gözü de bir göle atmış (<i class="calibre1">Perseus</i>).</p>
	<h3 id="toc_id_305" class="block12">Granikos. </h3>
	<p class="block6">Phrygia'da Adramyttion (Edremit) şehrinin kurucusu. Herakles Phrygia'ya geldiğinde kızı Thebe'yi yiğide vermiş, o da karısının adına Mysia'da Thebe şehrini kurmuş (<i class="calibre1">Herakles</i>).</p>
	<h3 id="toc_id_306" class="block12">Griffonlar.</h3>
	<p class="block6">Aiskhylos'un Prometheus'unda (804) ve Herodot tarihinde (III, 116 ve IV, 13) sözü geçen efsanelik kuşlara <i class="calibre1">yun. "Gryps"</i>, batı dillerinde de "<i class="calibre1">Griffon</i>" adı verilir. Aiskhylos bu yaratıkları "<i class="calibre1">havlamaz, uzun gagalı, kanatlı köpekler</i>" olarak tanımlar. Başka bir söylenceye göre, gövdeleri aslan gövdesidir. Bu yaratıklar Hyperboreliler ülkesinde, İskitlerin elinde bulunan kutsal altınlara bekçilik etmektedirler. Oralarda bulunan tek gözlü Arimaspes adlı boy bu altınları almak için Griffon'lara saldırırlar. Aiskhylos'a göre Griffon'lar Zeus'un kutsal yaratıkları, başka bir geleneğe göre Apollon'un bekçi köpekleridir. Başka bir efsaneye göre Griffon'lar Hindistan'ın kuzeyinde bulunan çöllerde altın arayıcılarına karşı koymaktadırlar, çünkü yuvalarını altın madenlerinin bulunduğu dağların eteklerine kurmuşturlar.</p>
	<h3 id="toc_id_307" class="block12">Güneş. </h3>
	<p class="block16">Bkz. Helios.</p>
	<h3 id="toc_id_308" class="block12">Gün Işığı. </h3>
	<p class="block16">Bkz. Hemera.</p>
	<h3 id="toc_id_309" class="block12">Gyes. </h3>
	<p class="block6">Uranos'la Gaia'nın yüzer kollu ve ellişer başlı dev oğullarından biri (<i class="calibre1">Yüz Kollular</i>).</p>
	<p class="block4"> </p>
	<h1 class="block11" id="id_H"><span class="text1"></span><span class="text2">H</span><span class="text1"></span></h1>
	<h3 id="toc_id_310" class="block12">Hades. </h3>
	<h4 class="block14">(1) ADI. </h4>
	<p class="block6">Yeraltındaki ölüler ülkesinin tanrısı Hades, Aidoneus ve Plüton (zengin) adlarıyla da anılır. "Görünmez" anlamına gelen Hades adı hem tanrının kendisi, hem de egemen olduğu ölüler ülkesi için kullanılır. Hades tanrının bir özelliği kendisini görünmez kılan başlığıdır. Kuzey mitolojilerinde geçen ve Alman masallarında "<i class="calibre1">Tarnkappe</i>" diye anılan bu başlığı Hades'ten başka Athena, Hermes ve Perseus'la Herakles de takmıştır.</p>
	<h4 class="block14">(2) DOĞUŞU. </h4>
	<p class="block6">Hades, Kronos'la Rheia'nın oğludur (Tab. 5). Hesiodos doğuşunu söyle anlatır (Theog. 453 vd.):</p>
	<p class="block4"> </p>
	<p class="block13">Rheia Kronos 'un yatağına girince </p>
	<p class="block13">şanlı evlatlar doğurdu ona: </p>
	<p class="block13">Hestia, Demeter, altın sandallı Hera </p>
	<p class="block13">ve güçlü Hades, yerin altında oturan, </p>
	<p class="block13">yüreği acımak nedir bilmeyen tanrı.</p>
	<p class="block4"> </p>
	<p class="block6">Olympos'lular, yani üçüncü kuşak tanrıları egemenliği ele alınca, dünya yetkilerinin paylaşılmasında Hades yeraltını alır (Hom. İl. XV, 189 vd.):</p>
	<p class="block4"> </p>
	<p class="block6">(Poseidon konuşur):</p>
	<p class="block13">Dünya üçe bölündü, üçümüz de aldık </p>
	<p class="block13">payımızı,</p>
	<p class="block13">kura çekildi, köpüklü deniz düştü bana... </p>
	<p class="block13">Sisli karanlıklar ülkesi düştü Hades’in </p>
	<p class="block13">payına...</p>
	<p class="block4"> </p>
	<p class="block6">Hades ve karısı Persephone amansız, insafsız, yürekleri hiçbir yakarış, hiçbir sunu ya da kurbanla yumuşamayan korkunç tanrılar sayılırlar. Kendilerinden de, ülkelerinden de tanrılar ve insanlar nefret eder (Theog. 810): "<i class="calibre1">Tanrılar sevmez o küflü puslu yerleri</i>" der Hesiodos, Homeros da "<i class="calibre1">tanrıların bile tiksindiği çirkef dolu ülke"</i> diye tanımlar Hades'i (İl. XX, 65). Tanrı Hades ise gün ışığının sızmadığı karanlık ülkesinden hiç ayrılmaz, Olympos'lu tanrılar kuşağından olduğu halde, onların arasına karışmaz, şölenlerine katılmaz. Yalnız kendisini Paian tanrıya baktırmak üzere bir kez Olympos'a çıkmak zorunda kalır (İl. V, 395-404).</p>
	<h4 class="block14">(3) EFSANESİ. </h4>
	<p class="block6">Hades üstüne anlatılan tek efsane, Demeter'in kızı Persephone'yi kaçırmasıdır. Mevsim dönümünü, toprağın ve bitkisel doğanın yazın canlanmasını, kışın ölmesini simgeleyen bu efsanede Hades'in rolü, âşık olduğu Persephone'yi kaçırdıktan sonra, bir daha yeryüzüne çıkmasını önlemek için bir nar tanesi yedirmesinden ileri gitmez. İnanışa göre, Hades ülkesinde bir şey ağzına koyan bir daha oradan ayrılamazdı. Kızın kaçırılmasında payı olan Zeus Demeter'in yalvarmaları üzerine kızın altı ay yeraltında, altı ay yeryüzünde kalmasını buyurur (<i class="calibre1">Demeter, Persephone</i>).</p>
	<h4 class="block14">(4) HADES ÜLKESİ. </h4>
	<p class="block6">Yunanca "<i class="calibre1">Hadou domos</i>" yani Hades'in evi, konağı deyiminde, domos sözcüğünün düşmesiyle Hades, tanrı Hades'in yönettiği ölüler ülkesinin de adı olmuştur. İlkçağ yazınında yeraltında, ölü ruhların oturduğu tasarlanan karanlıklar ülkesini anlatmayan, canlandırmaya çalışmayan şair ve yazar pek yoktur. Homeros'la başlayan bu gelenek, Latin şiirinde Vergilius'un Aeneis destanında sürdürülüp en yüksek aşamasına çıkarılmış ve o yoldan ortaçağda Dante'nin büyük eserini etkilemiştir. Yunan mythos'un da canlı oldukları halde Hades'e inip de dönen kahramanlar şunlardır: Odysseus, Orpheus, Theseus ve Herakles. Sonradan Vergilius, Homeros'un Odysseia'sını örnek alarak, Aeneis destanında kahraman Aeneas'ın da yeraltına gidiş ve dönüşünü anlatmıştır (Aen. VI), (<i class="calibre1">Ölüler Ülkesi</i>). Hades ülkesinin en kısa tanımlanmasını Hesiodos yapar (Theog. 767 vd.):</p>
	<p class="block4"> </p>
	<p class="block13">Orada yükselir yankılı konağı </p>
	<p class="block13">Güçlü Hades 'le korkunç Persephone 'nin. </p>
	<p class="block13">Azgın bir köpek bekler kapısını, </p>
	<p class="block13">amansız, sinsilikler ustası bir köpek, </p>
	<p class="block13">girenlere yaltaklanır kuyruğu kulaklarıyla </p>
	<p class="block13">ama gireni bir daha bırakmaz dışarı, </p>
	<p class="block13">pusuda bekleyip paramparça eder </p>
	<p class="block13">çıkmak için kapıya gelenleri.</p>
	<p class="block4"> </p>
	<p class="block6">Bu köpek Kerberos'tur (<i class="calibre1">Kerberos</i>). Hesiodos sonra yeraltı ırmağı Styks'in adını da sayar (<i class="calibre1">Styks</i>), ne var ki Hades'le Tartaros'u bir tutar ve geceyle gündüzün, ölümle uykunun bulundukları bu karanlık ülkesini Hades'i anlattığından daha canlı renklerle anlatır (<i class="calibre1">Tartaros</i>).</p>
	<p class="block6">Odysseia'daki Hades anlatımı:</p>
	<p class="block6">Homeros'un Hades anlatımı ilkçağ yazınının ilki ve en canlısıdır. Uzun bir süre büyücü Kirke tanrıçanın adasında kaldıktan sonra, Odysseus artık İthake'ye nasıl varabileceğini yeraltı ülkesinde bulunan bilici Teiresias'a sormak ister, Kirke de ona Hades ülkesine gitmenin yolunu gösterir (Od. X, 512 vd.):</p>
	<p class="block4"> </p>
	<p class="block13">Geçtiğin zaman Okeanos'u geminle, </p>
	<p class="block13">orada Alçak Kıyı var ve Persephone'nin </p>
	<p class="block13">koruluğu,</p>
	<p class="block13">uzun uzun kavaklar göreceksin, kısır </p>
	<p class="block13">söğütler,</p>
	<p class="block13">derin anaforlu Okeanos'un kıpısında çek </p>
	<p class="block13">karaya gemini, </p>
	<p class="block13">sonra çık yola, Hades bataklarına doğru, </p>
	<p class="block13">orada Akheron, Pyriphlegeton ve Kokytos </p>
	<p class="block13">akar,</p>
	<p class="block13">Styks'ten gelen sular da dökülür oraya.</p>
	<p class="block4"> </p>
	<p class="block6">Kirke'nin saydığı bu dört yeraltı ırmağına bir de Lethe katılır. Odysseus, Kirke'nin dediği gibi gemisiyle bütün bir gün gittikten sonra (Od. XI, 8 vd.):</p>
	<p class="block4"> </p>
	<p class="block13">Güneş batarken ve kararırken tekmil yollar, </p>
	<p class="block13">vardık sınırlarına derin akışlı Okeanos'un, </p>
	<p class="block13">oradadır Kimmer'lerin ülkesi ve kenti, </p>
	<p class="block13">oldum olası bol sisle ve bulutlarla örtülü, </p>
	<p class="block13">parlak güneş onları ışınlarıyla, göremez </p>
	<p class="block13">hiçbir vakit,</p>
	<p class="block13">ne yükseldiği vakit yıldızlı göğe, </p>
	<p class="block13">ne de gökten toprağa döndüğü vakit. </p>
	<p class="block13">Öylece serili durur bir uğursuz gece </p>
	<p class="block13">bu zavallı ölülerin üstünde.</p>
	<p class="block4"> </p>
	<p class="block6">Dünyanın kuzey-batı ucunda bulunduğu sanılan Hades ülkesinin ancak kapılarına varır Odysseus ve orada Kirke'nin buyruğuna uyarak bir çukur kazar, içine ballı süt, tatlı şarap, su ve un döker ve kurbanlar kesip kanlarını çukura damlatır, işte o sırada ölülerin ruhları büyük bir kalabalık halinde kan içmeye gelirler. Teiresias kan içtikten ve Odysseus'a geleceği açıkladıktan sonradır ki, öbür ruhlar da kandan paylarını alırlar. Bu Hades anlatımı -daha doğrusu bu kan içme töreni - başka hiçbir metinde söz konusu edilmediğine göre, Homeros'ta izi kalmış çok eski ve ilkel bir yeraltı tasarısının kalıntısı olsa gerek.</p>
	<h3 id="toc_id_311" class="block12">Haimon. </h3>
	<p class="block6">Bu adı taşıyan birçok efsanelik kişi arasında en önemlisi, Thebai kralı Kreon'un oglu Haimon'dur. Sophokles'in "Antigone" adlı tragedyasında büyük bir rolü olan Haimon Antigone'nin nişanlısıdır. Kreon Antigone'yi mezara diri diri kapattıktan sonra Haimon kendini öldürür. Tragedyada Kreon'la Haimon arasında devlet yönetimi konusunda ilginç bir tartışma yer alır: Tek kişinin buyruğuna boyun eğmeyi yönetimin kaçınılmaz koşulu sayan Kreon'a karşın Haimon akıl ve sağduyuya dayanan halkoyunu savunur. Önem ve canlılığını bugün de yitirmemiş olan bu tartışmadan birkaç parçayı aşağıya alıyoruz (<i class="calibre1">Çev. Güngör Dilmen</i>):</p>
	<p class="block4"> </p>
	<p class="block6"><b class="calibre2">Kreon</b> — <i class="calibre1">Yakın akrabamın kanunsuz davranışlarına göz yumacak olursam başkaları büsbütün azar... Hayır, devlet kimi getirmişse başa ona boyun eğmek, küçük, büyük konularda ve haklı olsun olmasın, onu dinlemek gerekir. Yürekten söylüyorum şunu: İtaat etmesini bilen iyi yönetici olur ilerde, iyi başbuğ iyi yurttaştan yetişir... Anarşiden daha büyük bir kötülük yoktur, devleti göçürür, ocakları söndürür. Anarşi parçalar müttefikleri, hazırlar kaçınılmaz bozgunu. Oysa buyruklara boyun eğmek güvenliğini sağlar çoğunluğun. Öyleyse kurulu düzeni destekleyelim ve hiçbir zaman kadına yenilmeyelim... </i></p>
	<p class="block6"><b class="calibre2">Haimon</b> — <i class="calibre1">Tanrıların en büyük bağışı akıldır insanlara... Halkın gözünü yıldırmışsın, işitmek istemediğin sözler kulağına gelmiyor, ama gizliden gizliye konuşuyorlar, işitiyorum fısıltılarını, ülkede bu kıza acımayan yok, en haksız bir cezaya çarpıldı diye, oysa bütün kadınlar içinde en az layık böyle bir ölüme eyleminin ne soylu olduğu düşünülürse. Bu kız savaşta ölen kardeşinin cesedini kurda, kuşa kaptırmamak için gömmüş onu, altın bir şeref tacı hak etmiştir bu kız, ölümü değil. Böyle karanlık söylentiler dolaşıyor kentte...</i></p>
	<p class="block6"><b class="calibre2">Kreon</b> — <i class="calibre1">Şaşıyorum, bozguncuları el üstünde tutmak erdem sayılıyor demek?</i></p>
	<p class="block6"><b class="calibre2">Haimon</b> — <i class="calibre1">Suçluları el üstünde tut demiyorum sana. </i></p>
	<p class="block6"><b class="calibre2">Kreon</b> —<i class="calibre1">Bu kız, suçlu değil mi şimdi? </i></p>
	<p class="block6"><b class="calibre2">Haimon</b> — <i class="calibre1">Bütün Thebai bir ağızdan hayır, suçlu değil diyor.</i> </p>
	<p class="block6"><b class="calibre2">Kreon</b> — <i class="calibre1">Vereceğim buyrukları bana halk mı öğretecek? </i></p>
	<p class="block6"><b class="calibre2">Haimon</b> — <i class="calibre1">Çocukça konuştuğunun farkında mısın? </i></p>
	<p class="block6"><b class="calibre2">Kreon</b> — <i class="calibre1">Ben miyim bu devleti yöneten, halk mı?</i></p>
	<p class="block6"><b class="calibre2">Haimon</b> — <i class="calibre1">Tek kişiyle devlet mi olurmuş, despotluk bu seninki. </i></p>
	<p class="block6"><b class="calibre2">Kreon</b> — <i class="calibre1">Devlet ona hâkim olanındır, anlaşıldı mı? </i></p>
	<p class="block6"><b class="calibre2">Haimon</b> — <i class="calibre1">Sen ıssız bir çölün hâkimi olmalıymışsın... </i></p>
	<p class="block6"><b class="calibre2">Kreon</b> — <i class="calibre1">Yasaları yürütmek mi suçum? </i></p>
	<p class="block6"><b class="calibre2">Haimon</b> — <i class="calibre1">Tanrısal yasaları çiğnemekle kendi iktidarını gölgeliyorsun!</i></p>
	<p class="block4"> </p>
	<h3 id="toc_id_312" class="block12">Hamadryades. </h3>
	<p class="block6">Adlarından da belli olduğu gibi (hama+dryas, ağaçla birlikte demek) Hamadryad perileri, kardeşleri Dryad'lar gibi ağaçları ve ormanları koruyan nympha'lardır. Ağaçların yeşermesinden, canlı canlı bitip büyümesinden zevk, kesilmesinden ya da kurumasından sonsuz bir yas duyarlar. Kimi zaman da ağaçla birlikte ölürler. Böylece ölümsüzle ölümlü arası varlıklar sayılırlar. Kimisi uzun ömürlü olur, "<i class="calibre1">on palmiye ömrü</i>" yani dokuz bin yedi yüz yirmi yıl yaşarmış.</p>
	<p class="block6">Ağaçların kesilmesini önlemeye çalışan, başaramayınca da keseni korkunç cezalara çarptıran ağaç perilerinin öyküsü anlatılır. Bunlardan biri meşe ağacını kestiği için dinmeyen bir açlıkla cezalandırılan Erysikhton'un öyküsüdür (<i class="calibre1">Erysikhton</i>).</p>
	<h3 id="toc_id_313" class="block12">Harmonia. </h3>
	<p class="block6">Harmonia ile ilgili iki efsane vardır, biri Thebai efsaneler zincirine, öbürü Dardanos soyuna bağlıdır. Birinde Harmonia, Aphrodite ile Ares'in kızı, ikincisinde Zeus ile Elektra'nın kızı olarak gösterilir. Ama her ikisinde de Kadmos'un karısıdır (Tab. 18).</p>
	<p class="block6">Thebai efsanesinde Kadmos ile Harmonia' nın düğünü üstünde durulur: Zeus Harmonia' yi kendi eliyle verir Kadmos'a ve Thebai kalesinde düğününü yapar. Bütün tanrıların hazır bulundukları bu düğünde geline olağanüstü armağanlar verilir; biri Kharit'lerin dokuyup işledikleri bir elbisedir, bunu Harmonia'ya Athena (ya da Aphrodite) vermiş derler, öbürü ünlü bir gerdanlıktır. Bu armağanlar Thebai şehrinin başına bela olmuş, şehre karşı iki saldırıya yol açmıştır (Ehphyle, Amphiaraos, Alkmaion). Efsaneye göre uğursuzluğun nedeni, Athena ile Hephaistos'un Harmonia'ya karşı, Ares'le Aphrodite'nin kızı olduğundan ötürü, hınç beslemeleridir. Thebai kral soyunun kaynağında bulunan Kadmos'la Harmonia'nın beş çocuğu olur, hepsinin de kaderi olağanüstüdür, bunlar İno, Semele, Agaue, Autonoe ve Oidipus soyunun atası Polydoros'tur (<i class="calibre1">İno, Semele, Agaue, Aktaion, Labdakos</i>).</p>
	<p class="block6">Dardanos'la İasion'un kız kardeşi olarak gösterilen Harmonia Semendirek efsanelerinde rol oynar. Kadmos ona Zeus'un kaçırdığı kız kardeşi Europe'yi ararken Semendirek adasında rastlamış ve sevmiştir. Düğünü de gene aynı görkemle Semendirek'te yapılmıştır.</p>
	<p class="block6">Kadmos'un karısı Harmonia, bazı efsanelerde uyum, denge anlamına gelen adıyla Kharit'lerin biri sayılan Harmonia ile karıştırılmıştır.</p>
	<h3 id="toc_id_314" class="block12">Harpya'lar. </h3>
	<p class="block6">Adları "kapıp kaçanlar" anlamına gelen Harpya'lar, kadın yüzlü, yaygın kanatlı, sivri pençeli bir çeşit yırtıcı kuşlardır. Okeanos kızı Elektra'nın Thaumas'la birleşmesinden doğan Harpya'lar çokluk iki olarak gösterilir: Birinin adı Aello (Kasırga), öbürünün Okypete (Hızlı uçan, Bora) dir; bazı kaynaklarda sözü geçen Kelaino’da fırtınadan önceki gök kararmasını simgeler. Harpya'lar çocukları kaçırırlar ve ölülerin ruhlarını alıp Hades'e götürürler diye bir inanç vardı. Bu inancı en iyi canlandıran anıt, eski Lykia'nın Ksanthos (bugün Kınık) şehrinde bulunan ünlü mezardır. Bu mezarın iki yanındaki kabartmaların her birinde bir Harpya bebek gibi kundaklanmış bir ruhu kollarında taşır görünür.</p>
	<p class="block6">Harpya'lar asıl Phineus efsanesinde rol oynarlar (<i class="calibre1">Phineus</i>). Trakya kralı Phineus işlediği bir suçun cezası olarak kör olmuştur, tanrılar bir de bela salmışlardır başına; tabağında ne varsa, hepsini Harpya'lara kaptırır, yemeğe oturur oturmaz Harpya'lar uçagelir ve tabaklarını boşalttıktan sonra, pisliklerini bırakarak uçarlar. Argonaut'lar Trakya'ya uğradıklarında Phineus Harpya'lardan kurtarılmasını dilemiş onlardan. Aralarında Boreasoğulları Kalais ile Zetes vardı ve bilici olan Phineus Harpya'ların ancak Boreas'ın oğullarınca yakalanabileceklerini biliyordu. Bana karşılık, Boreasoğulları Harpya'ları yakalayamazlarsa, kendileri ölecekti. Kovalamaca sırasında Harpya'ların biri Peloponez'de bir ırmağa düşer, öteki Ege denizinin bir adasına sığınır, ama tam yakalanacakken kız kardeşleri İris Boreasoğullarının önüne geçer ve "<i class="calibre1">Zeus'un hizmetçileri</i>" Harpya'ları öldürmelerini önler. Buna karşılık Phineus'a rahat vermeye ve Girit'te bir mağaraya saklanıp bir daha görünmemeye söz verirler.</p>
	<p class="block6">Harpya'lar Pandareos efsanesinde de rol oynarlar (<i class="calibre1">Pandareos</i>).</p>
	<p class="block6">Bir efsaneye göre Harpya'lar rüzgar tanrı Zephryros'la birleşip, Akhilleus'un ölümsüz atları Ksanthos'la Balios'u meydana getirmişler (<i class="calibre1">Ksanthos, Balios</i>).</p>
	<h3 id="toc_id_315" class="block12">Hebe. </h3>
	<p class="block6">Hebe, Yunanca gençlik demektir. Zeus'la Hera'nın bu adı taşıyan kızları (Tab. 5) Olympos'ta eli her işe yatkın bir çeşit ev kızıdır. Asıl görevi tanrılara içki sunmaktır (İl. IV, 1 vd.):</p>
	<p class="block4"> </p>
	<p class="block13">Tanrılar toplanmıştı Zeus 'un çevresinde, </p>
	<p class="block13">altın avluda. </p>
	<p class="block13">Ulu Hebe tanrı balı döküyordu herbirine, </p>
	<p class="block13">onlarda Troya'lıların şehrine bakıyorlardı </p>
	<p class="block13">tepeden,</p>
	<p class="block13">kaldırıyorlardı altın tasları birbirlerinin </p>
	<p class="block13">şerefine.</p>
	<p class="block4"> </p>
	<p class="block6">Ama İlyada'da onu Athena ile Hera'nın arabasını hazırlarken (İl. V, 722-731) ya da savaş dönüşü kardeşi Ares'i yıkarken (İl. V, 905) görürüz. Daha sonraki kaynaklarda Hebe'nin nektar sunucusu olarak görevi Zeus'un kaçırdığı güzel delikanlı Ganymedes'e verilir (Ganymedes).</p>
	<p class="block6">Hebe'nin kendine özgü bir efsanesi yoktur, yalnız Herakles efsanesinde adı geçer: Güçlü yiğit öldükten sonra Olympos'a varıp ölümsüzlüğe kavuşunca Hebe ile evlendirilir.</p>
	<p class="block6">Hebe ile Herakles'in evlenmesi simgesel bir anlam taşıyan bir "<i class="calibre1">hieros gamos</i>", yani kutsal evlenmedir. Çokluk en büyük tanrılar arasında ve Anadolu'lu kaynaklarda görülen bu kutsal evlenme motifinden, Yunan efsanesinde pek önemli bir rol oynamayan Hebe'nin Yunan öncesi bir tanrıça olduğu sonucuna varılabilir. Hebe, Hitit yazıtlarında <i class="calibre1">Hepa, Hepat</i> ya da <i class="calibre1">Hepatu</i> diye adlandırılan büyük güneş tanrıça Arinna'nın Yunancalaştırılmış adı olsa gerek. Hitit yazıtlarında bu tanrıçaya "sedir ağaçlarının ülkesinde" tapınıldığı belirtilir. Sedir ağaçlarının ülkesi Lübnan, Filistin'dir, Hepa-Hebe ise Tevrat'ta ilk insanın, yani Âdem'in eşi ve bütün insanların anası olarak gösterilen Havva'nın ta kendisidir. Bu bakımdan Hepa-Hebe ile Ana Tanrıça arasında doğrudan bir ilişki kurulabilir ve Hepa-Hebe adının Kybele'nin çeşitli adlarından biri olduğu anlaşılır (<i class="calibre1">Kybele</i>).</p>
	<h3 id="toc_id_316" class="block12">Heilebie. </h3>
	<p class="block6">Karia'da Kaunos şehri kralının kızı. Dolaylı olarak İo efsanesine adı karışır: Zeus İo'yu kaçırınca, babası İnakhos kızının taliplerinden Lyrkos'a İo'yu aramasını buyurur. Lyrkos dünyayı dolaşıp kızı bulamayınca, Argos'a boş dönmekten çekinir ve Karia'da Kaunos şehrine yerleşir. Orada kral kızı Heilebie ile evlenir. Çocuğu olmaz. Kocası kısırlığının nedenini anlamak için tanrı sözcüsüne başvurmak üzere Kaunos'tan ayrılır ve yolculuğu sırasında karısını aldatır. Kaunos kralı onu dönüşünde ülkeden kovmak ister, ama Heilebie kocasından yana çıkıp babasını alt etmesine yardım eder.</p>
	<h3 id="toc_id_317" class="block12">Hekabe (Latince Hecuba). </h3>
	<p class="block6">Hekabe Troya kralı Priamos'un karısı, Hektor, Paris, Kassandra ve daha birçok çocukların anasıdır (Tab. 16). Priamos Hektor'un ölüsünü geri almak için Akhilleus'un barakasına gittiğinde kraliçeyi on dokuz çocuğunun anası diye tanıtır (İl. XXVI, 492 vd.);</p>
	<p class="block4"> </p>
	<p class="block13">Oysa benim bahtım ne kadar kara, </p>
	<p class="block13">yiğit oğullaryetiştirdim yaygın Troya'da, </p>
	<p class="block13">ama kalmadı bana onların hiçbiri. </p>
	<p class="block13">Geldiği gün Akhaoğulları buraya </p>
	<p class="block13">oğullarım vardı benim elli tane, </p>
	<p class="block13">on dokuzu bir ana karnından doğmuştu, </p>
	<p class="block13">ötekileri saray kadınları vermişti bana..</p>
	<p class="block4"> </p>
	<p class="block6">Hekabe ilkçağ yazınında doğurgan ve bahtsız ana tipini canlandırır. Homeros destanlarında beliren bu karakteri sonraları tragedyalarca daha da abartılmış ve Hekabe çocuklarını bir bir yitirdikten, korkunç yıkım ve İşkencelerine tanık olduktan sonra, gözü dönmüş, köpek gibi kudurup saldıran anaç varlığın simgesi olmuştur. Kimi efsanelerde onun evlat acısına dayanamayarak gece, gündüz uluyan bir dişi köpek haline dönüştüğü de ileri sürülür. İlyada'da ilk karşımıza çıktığında Hekabe tatlı dilli, cömert ve dini bütün bir ana olarak gösterilir (İl. VI, 253 vd.). Savaştan şehre dönen Hektor'un biraz dinlenmesini, şarap içip serinlemesini ister, ama oğlu buna yanaşmayınca, onun dileğini yerine getirir: Athena tapınağına sunu sunmaya gider. Sonra bölümler boyunca Hekabe'nin sözü geçmez, ta ki Batı kapılarının üstünden Hektor'la Akhilleus'un savaşını gözlemeye gelir. O zaman da surlar dışında kalıp tek başına düşmana karşı koyan oğlunu içeri almak için şöyle seslenir (İl. XXII, 83 vd.):</p>
	<p class="block4"> </p>
	<p class="block13">"Hektor, yavrucuğum, saygı göster bu </p>
	<p class="block13">memeye,</p>
	<p class="block13">onu ağzına uzattığım günleri getir aklına, </p>
	<p class="block13">unuturdun koynumda bütün dertlerini, </p>
	<p class="block13">surlarımızın içinde yenmeye bak şu </p>
	<p class="block13">domuzu,</p>
	<p class="block13">gir içeri, canım oğlum, dışarda dikilme </p>
	<p class="block13">karşısına. </p>
	<p class="block13">Öldürürse seni bu adam, ey katı yürekli, </p>
	<p class="block13">bir döşek üstüne koymayacağız ölünü, </p>
	<p class="block13">ne ben ağlayacağım senin önünde, seni </p>
	<p class="block13">doğuran,</p>
	<p class="block13">ne cömert karın ağlayacak, gözümün </p>
	<p class="block13">bebeği,</p>
	<p class="block13">yiyecek seni çevik köpekler, </p>
	<p class="block13">bizden uzak, gemilerin orada".</p>
	<p class="block4"> </p>
	<p class="block6">Hektor anasının, babasının yalvarmalarını dinlemeyip de Akhilleus'la savaşta can verince, Troya'da bir çığlıktır kopar, kral, kraliçe ve bütün halk dövünmeye, ağlaşmaya başlar, Priamos yas belirtisi olarak başını toza, toprağa bular (İl. XXII. 406 vd.):</p>
	<p class="block4"> </p>
	<p class="block13">... Anası da saçlarını yolup duruyordu, </p>
	<p class="block13">fırlatıp atmıştı parlak başörtüsünü, </p>
	<p class="block13">dövünüyor, oğluna baka baka </p>
	<p class="block13">haykırıyordu... </p>
	<p class="block13">Başladı Hekabe kadınlar arasında uzun bir </p>
	<p class="block13">ağıda:</p>
	<p class="block13">"Bak anana yavrum, talihsiz anana, </p>
	<p class="block13">senin acını göreyim, öldüğünü göreyim de, </p>
	<p class="block13">bundan böylenasilyaşayayım ben, nasıl? </p>
	<p class="block13">Gece, gündüz yüreğimin ışığıydın bu </p>
	<p class="block13">şehirde,</p>
	<p class="block13">Troyalı kadınların, erkeklerin gücü, desteği, </p>
	<p class="block13">bir tanrı gibi selamladı yavrum onlar seni, </p>
	<p class="block13">sen onların büyük şanıydın sağken, </p>
	<p class="block13">ama yavrum, kaderle ölümün elindesin </p>
	<p class="block13">şimdi".</p>
	<p class="block4"> </p>
	<p class="block6">Aradan birkaç bin yıl geçti, ama Anadolu kadınları gene bu sözlerle ağıt yakar ölen ana kuzularına.</p>
	<p class="block6">Hekabe düşmana gidip yalvarmaya kalkışan kral Priamos'u akıl ve sağduyu adına alıkoymaya çalışır, başaramayınca gene tanrılara yakarış ve sunu sunma yoluna gider, katlanır ve bekler. Gözünün bebeği, yiğit oğlu Hektor'un ölüsü karşısına serilince de bağırmaz çağırmaz, bir köpek gibi havlamaz da Anadolu kadınına özgü bir ağırbaşlılık ve hayal gücüyle canlandırır onu gözünde (İl. XXIV, 575 vd.):</p>
	<p class="block4"> </p>
	<p class="block13">Şimdi sen, sözümü duyarmış gibi, </p>
	<p class="block13">yatıyorsun evinde taptaze, </p>
	<p class="block13">benzersin Apollon 'un tatlı okuyla vurduğu </p>
	<p class="block13">insanlara.</p>
	<p class="block4"> </p>
	<p class="block6">İzmirli şair Homeros böyle canlandırıyor Hekabe'yi, Atina'Iı tragedya yazarı Euripides ise onu "Troya'lı Kadınlar" ve "Hekabe" adlı tragedyalarının baş kişisi yapmış, dramını derinliğine işlemiştir. Bu oyunlarda Hekabe'yi Troya yıkıldıktan sonra köle olarak orada, burada sürünür görürüz. Kraliçe görkemini ve erdemini sürdürür, ama kızı Polyksene'nin gözleri önünde Akhilleus'un ruhuna kurban edilmesini, üstelik de Trakya kralı Polymestor'a emanet edilen oğlu Polydoros'un da alçakça öldürülüp denize atıldığını görünce, korkunç bir öç alma eylemine girer ve Polymestor'u kör edip, çocuklarını da öldürür. Ne var ki Euripides de Hekabe'yi akıl ve hak yolundan ayrılmayan ulu bir kişi olarak gösterir. Bu tragedyalarda Hekabe yalnız değildir, Troya'lı kadınların topluluğu içinde direnci yansıtan büyük bir varlık, doğal analık gücünün simgesidir. Atina'Iı şairin ona tragedya boyunca "Phrygia'lı" demesi boşuna değil, Phrygia'lı Ana Tanrıça Kybele'nin bütün niteliklerini içinde taşır ve dile getirir Hekabe (<i class="calibre1">Polydoros, Polyksene, Polymestor</i>).</p>
	<p class="block6">Hekabe'nin en küçük oğlu Paris'le ilişkisi ve onu karnında taşırken gördüğü düş için<i class="calibre1"> bkz. Paris.</i></p>
	<h3 id="toc_id_318" class="block12">Hekamede. </h3>
	<p class="block6">Güzel saçlı Hekamede Troya savaşı sırasında Akha'ların Tenedos'a (Bozcaada) yaptıkları bir baskın sırasında esir aldıkları kızdır. Akha'lar bu kızı Nestor'a köle olarak verirler ve İlyada'da onu Nestor'un barakasında hizmet eder görürüz (il. XI, 624; XIV, 6).</p>
	<h3 id="toc_id_319" class="block12">Hekate. </h3>
	<p class="block6">Hekate, Olympos tanrılarıyla ilişkili olmayan, hiçbir efsaneye adı karışmamış, kişiliği epey gizemli bir tanrıçadır. Aslında Hekate, Anadolu'ya özgü bir tanrıça ve Efes'li Artemis'in belli bir niteliğini yansıtan ve başka adla anılan bir tıpkısıdır (<i class="calibre1">Artemis</i>). Homeros destanlarında hiç adı geçmez, buna karşılık Hesiodos'un Theogonia'sında büyük bir yer tutar. Hekate, Titanlar arasında Güneş Soylular diye anılan tanrılar soyundandır (Tab. 8). Koios ile Phoibe'nin iki kızları olur: Biri Leto (ki Zeus Leto'yu eş edinip onunla iki büyük Olympos tanrısını, Apollon ile Artemis'i üretir), öbürü Asterie'dir (<i class="calibre1">Leto, Asterie</i>). Asterie Perses ile birleşip Hekate'yi doğurur. Hekate'nin Titanlar kuşağında ne denli ayrı bir yer tuttuğunu Hesiodos'un Theogonia'sından öğrenmekteyiz. Ozan, Titanlar kuşağını saydığı parçanın sonunda Hekate'ye kırk altı dizelik uzun bir övgü düzmektedir (Theog. 404-450). Theogonia'nın başlangıcındaki Musa'lara Övgü'yü andıran bu parçada, Zeus, deniyor, Hekate'yi "<i class="calibre1">herkeslerden üstün tuttu</i>" ve evrende onur paylarını tanrılar arasında paylaşırken, bu tanrıçaya karalarda, denizlerde ve göklerde bir yetki payı ayırdı. Metinde şöyle denir (415-450):</p>
	<p class="block4"> </p>
	<p class="block13">Ölümsüzlerin saygısı büyüktür ona, </p>
	<p class="block13">Bugün yeryüzünde kurban kesen her </p>
	<p class="block13">ölümlü</p>
	<p class="block13">Hekate 'nin adını anar yakarışlarında, </p>
	<p class="block13">Kimin dileğini iyi karşılarsa o tanrıça </p>
	<p class="block13">Onun elde etmeyeceği şey yoktur, </p>
	<p class="block13">Ona bütün mutlulukları vermek elindedir. </p>
	<p class="block13">Ünlü Gaia ile Uranos'un bütün çocukları </p>
	<p class="block13">Kendi paylarından pay vermişlerdir ona... </p>
	<p class="block13">Kim hoşuna giderse Hekate'nin </p>
	<p class="block13">Yardım görür ondan, destek bulur onda. </p>
	<p class="block13">Meydanlarda, kalabalıklar içinde </p>
	<p class="block13">Kimi isterse onu parlatır Hekate. </p>
	<p class="block13">Ölüm-kalım savaşlarında Hekate </p>
	<p class="block13">Dilediği savaşçıya yardım eder. </p>
	<p class="block13">Dilediğine verir başarıyı, şanı, şerefi.</p>
	<p class="block13">Kurultaylarda saygın kralların yanındadır, </p>
	<p class="block13">İnsanlar arasındaki yarışmalarda </p>
	<p class="block13">Tanrısal gücüyle işe karışır, </p>
	<p class="block13">Zaferi kazanan alır güzel ödülü </p>
	<p class="block13">Ve şeref kazandırır yakınlarına. </p>
	<p class="block13">Binicilerden de dilediğine yardım eder. </p>
	<p class="block13">Belalı engin denize açılanlar da </p>
	<p class="block13">Başvururlar Hekate'ye ve yeri sarsan </p>
	<p class="block13">tanrıya,</p>
	<p class="block13">Bereketli av sağlar onlara soylu tanrıça, </p>
	<p class="block13">Ya da tam başaracakları sırada </p>
	<p class="block13">Avlarını alır elinden canı isterse. </p>
	<p class="block13">Hermes’le sürüleri üretir ağıllarda: </p>
	<p class="block13">Öküzleri, keçileri, ak yünlü koyunları </p>
	<p class="block13">Azaltır ya da çoğaltır gönlünce. </p>
	<p class="block13">Ölümsüzler arasında yeri büyüktür </p>
	<p class="block13">Hekate'nin </p>
	<p class="block13">Zeus gençliğin besleyicisi yapmıştır onu.</p>
	<p class="block4"> </p>
	<p class="block6">Hekate'ye Hesiodos pantheon'unda tanınan ayrıcalığın nedeni bilginleri epey düşündürmüştür. Homeros destanlarında sözü bile edilmeyen bu tanrıça Theogonia'da ancak Ana Tanrıça Kybele ile kıyaslanabilecek evrensel bir nitelik taşımaktadır. Burada yüceltilen tanrıçanın kimi yerde Artemis, kimi yerde Diktynna ya da Britomartis diye anılan Ana Tanrıça'yı bu denli andırması Hesiodos'un ana yurdu ile ilgili görülmektedir. Bilindiği gibi, eski Karia'da Stratonikeia'nın (Eskihisar) kuzeyinde, bugünkü Yatağan'a yakın olan Lagina'da (Lagina örenine en yakın ilçe Turgut'tur) Hekate'nin çok ünlü bir tapınağı bulunmaktaydı. Görkemli bir yapı olan bu tapınağın kalıntılarından birkaçı, özellikle bazı kabartmalar İstanbul Arkeoloji Müzesinde korunmaktadır. Hesiodos ise babasının Ege kentlerinden Kyme'den Yunanistan'a göçmüş bir göçmenin oğludur. Yunanistan'a yerleştiği Askra kasabasının yakınında ise Thespiai'da bir Hekate kültü bulunduğunu biliyoruz. Acaba ozanın yücelttiği bu Hekate tapımını Hesiodos soyu Lagina'dan mı Yunanistan'a getirmişlerdir? Bu konu daha bilimce aydınlanması gereken ve doğrudan doğruya Anadolu kültleriyle ilişkisi olan bir sorundur. Bu konu için <i class="calibre1">bkz. "Hesiodos, eseri ve kaynakları" adlı kitabın s. 53 ve 1. notuna.</i></p>
	<p class="block6">Bu tanrıçanın karmaşık kişiliğini açıklamakta bugünkü bilim de zorluk çekmektedir. Dikkati çeken bir nokta da tanrıçanın adıdır.Hekate, Apollon'la Artemis'in başlıca sıfatlarından olan hekatos-hekatebolos, yani hedefi vuran anlamındaki kelimeyle ilgilidir (Apollon). Leto'nun kardeşi olması da onun Yunan din ve efsanesine sonradan gelme bir tanrıça olduğunu belli eder. Hekate Yunan varlığına sonuna dek yabancı kalmıştır, asıl tapınıma Roma'da rastlanır, burada ay tanrıçası, geceye ve karanlığa egemen bir varlık, büyük ve sihri elinde tutan bir kara güçler ecesi olarak karşımıza çıkar. Vergilius'un "<i class="calibre1">Aeneis</i>" destanında Dido Aeneas'ı yanında alıkoyamayacağını anlayınca, onu kendine büyü yoluyla bağlamaya çalışır (Aen. IV, 511 vd.): Üstünde kendi ölüsünün yanacağı odun yığınını hazırlattıktan sonra, bir Hekate rahibesine büyü formülleri okutur; saçları darmadağın olan bu kadın yüz tanrılar, Erebos, Khaos, üç biçimli Hekate ve üç yüzlü bakire Diana adına başlar yakarışa (<i class="calibre1">Dido</i>). Hekate'nin bu üç kılığı acaba kısrak, dişi köpek ve dişi kurt biçimleri midir? Diana'nın kız, kadın ve ay tanrıçası olarak üç biçimde canlandırıldığını da biliriz. Hekate kimi bölgelerde üç gövdeli bir heykel olarak imgelenir. Bu üçlü karakteriyle Efesli Artemis'e ne kadar yakından bağlı olduğu, onun başka bir yan ve yönünü simgelediği apaçıktır.</p>
	<h3 id="toc_id_320" class="block12">Hekatonkheir'ler. </h3>
	<p class="block16">Bkz. Yüz Kollular.</p>
	<h3 id="toc_id_321" class="block12">Hektor. </h3>
	<p class="block6">Troya kralı Priamos'la kraliçe Hekabe'nin en büyük oğlu Hektor (Tab. 16) Anadolu'nun ilk ulusal kahramanıdır, çünkü Troya savaşı Homeros'un İlyada destanından da anlaşıldığı gibi bölgesel bir karşılaşma değil, Batı dünyasının Çanakkale Boğazından Mezopotamya'ya kadar uzanan Asya (bugün Küçük Asya deniyor) kıtasına ilk saldırışı, uygarlık ve zenginlikte Batıyı çok aşmış olan Anadolu'yu ele geçirmek için ilk denemesi, girişimidir. Bunu ancak böyle anladıktan sonradır ki, Homeros destanını gereğince değerlendirebilir, Troya savaşının gerçek niteliğini anlayabilir ve Boğazların kilit noktasında çarpışan güçlerin asıl amacı açığa vurulduktan sonra, savaşçılarının karakterine ışık tutarak onları tarihteki benzerleriyle karşılaştırabiliriz. Hemen söyleyelim ki üç, dört bin yıl önceki Troya savaşıyla yakın tarihin Çanakkale savaşı arasında göze çarpan bir benzerlik vardır ve Hektor'u Mustafa Kemal'in atası olarak görmek yanlış bir yorum değil, tersine tarihi doğru değerlendirmenin bir örneği, bir belirtisi sayılabilir. Troya'nın orta direği olan Hektor'un kişiliğini incelemeye girişmeden önce, Troya savaşı denilen büyük çatışmaya bütün Anadolu'nun katıldığını metinlere dayanarak göstermeliyiz.</p>
	<p class="block6">İlyada'nın ikinci bölümünde "<i class="calibre1">Gemiler Katalogu</i>" denilen bir parça vardır ki, burada Troya'ya saldıran orduların da, Troya'yı savunan kuvvetlerin de sayımı, dökümü yapılır. Destana sonradan katılmış, özellikle İlyada Atina'da ulusal destan olarak benimsenip de Atina'yı yüceleştirme amacıyla kaleme alındığı sanılan bu listede Yunanistan'dan gelme kuvvetlere çok yer verilip, Troya'nın savaş ortakları kısa geçildiği halde, savunmaya Anadolu'nun hemen her tarafından güçler katıldığı anlaşılır, İlyada'da altmış kadar dize tutan bu parçada (İl. II, 819-878) önce Toros bölgesindeki kentler ve ordu komutanları sayılır, sonra da Trakya'dan başka Mysia, Paphlagonia, Maionia ve Lykia'ya kadar bir yandan Karadeniz kıyılarına, öte yandan Akdeniz'e kadar uzanan yaygın bir bölgenin adı geçer. Yunanistan'ı yüceltmek, Anadolu'yu küçümsemek amacıyla düzüldüğü açıkça belli olan bu metin bile Troya savaşının Anadolu boylarınca ne denli benimsendiğini açığa vurmaktadır. Daha sonraki bölümlerde de örneğin Lykia'lı önderlerin savunmada ne büyük bir yer tuttukları, giderek Hektor'u eleştirip ona yol gösterdikleri görülür (<i class="calibre1">Sarpedon, Pandaros</i>). Troya'nın kaderini elinde tutan Hektor bu savaş ortaklarına karşı sorumludur, onların istek ve öğütlerine saygı göstermek, kendi çıkarlarını düşündüğü kadar onların da görüşlerini hesaba katmak zorundadır. Bütün bu sorumluluk ve yükümlülüklerdi ki onu Anadolu'nun ulusal savunucusu olarak diker gözlerimizin önüne. Bu görevi sonuna dek nasıl yerine getirdiği, üstünde durulmaya değer bir konudur.</p>
	<p class="block6">İlyada Hektor'u hem savaşta bir kahraman, hem de günlük hayatında bir insan olarak canlandırır gözümüzün önünde. Destanda onun kadar derinliğine işlenmiş bir tip daha yoktur. Onun kişiliği Akhilleus'unkinin tam karşıtıdır: Duygularını dışarıya vurmak, esintilerine kapılıp davranmak şöyle dursun, dramı kendi içinde sessizce oluşur ve bu dram tek bir kişinin değil de, bütün bir ailenin, giderek bütün bir toplumun sorunlarını içerdiği için, dallı budaklı, karmaşık ve çetrefildir. Hektor Troya savunmasının omuzlarına yüklediği ağır sorumlulukla kendi kişisel ve duygusal eğilimlerini birbirleriyle bağdaştırmakta öylesine güçlük çeker ki, açığa vurmaktan çekindiği bu çatışma kendisinin modern anlamda bir tip, bir roman kişisi olarak karşımıza çıkmasına, iç bunalımlarının da destanda şaşılacak bir belirti olan sessiz monologlarla dile gelmesine yol açar. Hektor'un eşsiz kişiliğini kavrayabilmek için onu hem insan, hem de kahraman olarak ele almalı, incelemeliyiz.</p>
	<h4 class="block14">(1) İNSAN HEKTOR. </h4>
	<p class="block6">Destan kahramanlarının hepsi gibi Hektor da belli niteliklerle tanımlanır: Çevik ayaklı, oynak tolgalıdır, tanrısal, Ares'in dengi, Zeus'un sevdiği, giderek Zeus gibi akıllıdır. Tolgası ışıldar, silahları da şöyle anlatılır (İl. VI, 319, XIII, 802 vd):</p>
	<p class="block4"> </p>
	<p class="block13">.... On bir dirsek boyunda kargısı elindeydi, </p>
	<p class="block13">tunç temren dolanmıştı altın bir halkayla, </p>
	<p class="block13">önünde dört bir yana ışıklar saçıyordu.</p>
	<p class="block13">Ares e benzeyen Priamos oğlu Hektor </p>
	<p class="block13">başlarındaydı, </p>
	<p class="block13">yusyuvarlak kalkanını tutuyordu önünde, </p>
	<p class="block13">kalın tunçla örülmüş, sık deridendi bu </p>
	<p class="block13">kalkan.</p>
	<p class="block13">Parlak tolgası sallanıyordu şakaklarında, </p>
	<p class="block13">sıralar boyunca bir gidip bir geliyordu.</p>
	<p class="block4"> </p>
	<p class="block6">Troya şehrinin koruyucusudur Hektor, onun içindir ki oğluna "<i class="calibre1">Astyanaks</i>" (şehrin efendisi) adını takmıştır halk (<i class="calibre1">Astyanaks</i>). Güçlü ve merttir, öyle ki o yaşadıkça, savaştıkça güven duyar kadın olsun, erkek olsun Troya'lıların hepsi, o ölecek olursa şehrin de tutunamayıp düşeceğine inanırlar. Bu güven ve bu inançtır ki, Hektor'a karşı büyük bir sevgi uyandırmıştır Troya'lılarda, topluca sevgi gösterilerinin de yalnız Hektor için yapıldığını görürüz destanda. Bu sevgiyi Hektor davranışlarıyla kazanmıştır. Büyüğünü de, küçüğünü de öyle sayar ve sever ki, örnek bir insan, çağdaş anlamda olgun ve yetkin bir insan sayabiliriz Hektor'u İlişkileri bu bakımdan ele alınmaya değer. Anasını da babasını da çok sever ve sayar Hektor, ne var ki onları duygusal nedenlerle onu görevinden alıkoymaya çalıştıkları zaman, sessizce karşılar önerilerini, ya da sözlerini niçin dinlemediğini anlatır onlara. Surlar önündeki sahnede cevap bile vermez yalvarmalarına (İl. XXII, 38-90), şehre gelince dinlenip şarap içmek şöyle dursun, herkese görevini hatırlatmakla yetinir (İl. VI, 264 vd.) Baba ve koca olarak Hektor'un eşsiz bir davranışı vardır, bu denli ince, sevimli, çok yönlü bir insana rastlanmaz hiçbir destanda. Eşine hem baba, hem ana, hem kardeş, hem de sevgili olduğunu Andromakhe'nin kendi ağzından duyarız şaşa şaşa (İl. VI, 429 vd.), (<i class="calibre1">Andromakhe</i>). En ince ayrıntısına kadar anladığı karısının üzüntüsünü nasıl paylaştığını da bir görelim (İl. VI, 441 vd.):</p>
	<p class="block4"> </p>
	<p class="block13">Ben de düşünüyorum bunları, karıcığım, </p>
	<p class="block13">ama savaştan çekilirsem bir korkak gibi, </p>
	<p class="block13">Troya erkeklerinden utanırım, </p>
	<p class="block13">bakamam uzun entarili kadınların yüzüne, </p>
	<p class="block13">içimden de gelmez, ne yapayım; </p>
	<p class="block13">ün kazanmak için hem babama, hem </p>
	<p class="block13">kendime,</p>
	<p class="block13">öğrenmişim atılgan olmayı, </p>
	<p class="block13">Troya'lılarla en önde dövüşmeyi </p>
	<p class="block13">öğrenmişim. </p>
	<p class="block13">Kafama, yüreğime, komuşum ben şunu: </p>
	<p class="block13">Elbet bir gün yok olacak kutsal İlyon, </p>
	<p class="block13">Priamos ve onun iyi kargı kullanan halkı. </p>
	<p class="block13">O vakit ne Troya’lılann acısı umurumda </p>
	<p class="block13">olacak,</p>
	<p class="block13">ne Hekabe'nin, ne kral Priamos 'un acısı, </p>
	<p class="block13">ne de kardeşlerimin acısı umurumda </p>
	<p class="block13">olacak.</p>
	<p class="block13">Benim üzüntüm sensin asıl,</p>
	<p class="block13">tunç zırhlı Akha'lılardan biri alacak hür </p>
	<p class="block13">gününü,</p>
	<p class="block13">götürecek seni gözyaşları içinde, </p>
	<p class="block13">düşünüyorum o zaman çekeceğin acıyı, </p>
	<p class="block13">bu yüzden arkada kalacak gözüm... </p>
	<p class="block13">Köleliğe sürüklenirken çığlığını </p>
	<p class="block13">duymaktansa </p>
	<p class="block13">dağlar gibi toprak örtsün beni daha iyi.</p>
	<p class="block4"> </p>
	<p class="block6">Tolgasından ürken yavrusunu gülerek kollarına alıp öperken de şu dilekte bulunur koca Hektor, yurt içinde ölmeyi göze almış bir kahramanın ağzından böyle alçakgönüllü, dokunaklı sözler duyunca gözyaşlarını tutamaz olur insan (İl. VI, 476 vd.):</p>
	<p class="block4"> </p>
	<p class="block13">Ey Zeus, ey öbür tanrılar,</p>
	<p class="block13">benim oğlumun, Troyalılar arasında,</p>
	<p class="block13">babası gibi kendini göstermesini nasip edin,</p>
	<p class="block13">babası gibi güçlü, mert olmasını,</p>
	<p class="block13">İlyon'da bütün gücüyle hüküm sürmesini.</p>
	<p class="block13">Kanlı silahlarla savaştan dönerken o,</p>
	<p class="block13">babasından çok daha üstün bu desinler,</p>
	<p class="block13">mutlu olsun anasının yüreği.</p>
	<p class="block4"> </p>
	<p class="block6">Hektor herkese karşı yumuşak davranır, bir kızdığı, azarladığı Paris'tir, kafasızlığıyla şehrin yıkımına sebep olan adam. Şöyle çıkışır ona (İl. III, 38 vd.):</p>
	<p class="block4"> </p>
	<p class="block13">Seni alçak, seni parlak oğlan, seni çapkın,</p>
	<p class="block13">seni ırz düşmanı seni!</p>
	<p class="block13">Hiç doğmaz olaydın keşke,</p>
	<p class="block13">ya da kalaydın ölümüne dek evlenmeden,</p>
	<p class="block13">ne baş belası kesilirdin o zaman,</p>
	<p class="block13">ne de yüz karası olurdun başkalarına.</p>
	<p class="block4"> </p>
	<p class="block6">Hektor Helene'ye karşı uygarca ve centilmence davranır. Öbür Troyalılar gibi o da kadını ayıplamaz, suçlamaz, güzel kadın da onu herkesten çok sayar ve sever. Paris'i savaşa çağırmak için şehre geldiğinde Helene onu alıkoymak ister, onunla dertleşmeye can atar, ama Hektor güzel kadının uzattığı iskemleye oturmaz, bir an önce karısını ve çocuğunu bulmaya gider, çünkü girişeceği savaştan bir daha dönüp dönmeyeceğini bilmez (İl. VI, 344 vd.):</p>
	<p class="block4"> </p>
	<p class="block13">Ah kayınım benim,</p>
	<p class="block13">dayanılmaz kötülükler yapmış bir köpeğim </p>
	<p class="block13">ben.</p>
	<p class="block13">Anamın beni doğurduğu gün, keşke, </p>
	<p class="block13">bir korkunç kasırga gelseydi, </p>
	<p class="block13">alsaydı beni, bir dağın tepesine atsaydı, </p>
	<p class="block13">ya da bıraksaydı uğuldayan denizin içine... </p>
	<p class="block13">Gel, kaymağım, otur şu iskemleye, </p>
	<p class="block13">biliyorum, derdin en büyüğü senin </p>
	<p class="block13">başında...</p>
	<p class="block4"> </p>
	<p class="block6">Büyük Hektor karşılık verdi, dedi ki:</p>
	<p class="block4"> </p>
	<p class="block13">Oturtma beni, Helene,</p>
	<p class="block13">beni çok sevsen de dinlemem seni,</p>
	<p class="block13">Troyalılara yardım etmek istiyor yüreğim.</p>
	<p class="block13">Onlar benim yokluğumdan yakınmışlar...</p>
	<p class="block13">Ben gidip göreceğim evdekiler!,</p>
	<p class="block13">sevgili karımı göreceğim, yavrumu, bir </p>
	<p class="block13">tanemi,</p>
	<p class="block13">bir daha da ya dönerim, ya dönmem. </p>
	<p class="block13">Akha'ların eliyle tanrılar belki de yok </p>
	<p class="block13">ederler beni.</p>
	<p class="block4"> </p>
	<p class="block6">Bu ölüm düşüncesi bir an olsun Hektor'un aklından çıkmaz. Troya'nın ışığı, halkının gözbebeği bu kahraman kaderiyle pençeleşir durur, ölümünün yakın olduğunu bilir. Tanrılara güvenmenin de ne kadar yersiz olduğunu sezer, nitekim onu yalnız Apollon korur, ama Zeus'un buyruğuyla o da kaderine bırakmak zorundadır Hektor'u, öbür tanrılarsa pis pis düzenlerle Hektor'u aldatmakta yarışırlar âdeta. Ama bu konuyu Hektor'un kahramanlığını inceleyeceğimiz bölüme bırakalım.</p>
	<h4 class="block14">(2) KAHRAMAN HEKTOR. </h4>
	<p class="block6">Ne kadar nankör bir görevi vardır Hektor'un Troya savaşında! Ordulara yön vermek, güven aşılamak, güç esinlemek hep ona düşer. Karar onun, sorumluluk ve yükümlülük hep onun omuzlarındadır, buna karşılık da durmadan eleştiriye uğrar, herkesi dinlemek, yatıştırmak, avutmak, savaş ortaklarını hoş tutmak, gücendirmemek onun tek başına görevidir. Oysa kendisi için savaşmaz Hektor, bir çapkın adamın, soyunun ve kentinin başına getirdiği belayı savmak için dövüşür, bu belayı sayamayacağını, bütün soyuyla birlikte canım kentinin de yok olacağını bile bile. Buna karşın gene de yiğitçe dövüşür Hektor. Yiğitliği Akhilleus'un bireyci, bencil, inatçı yiğitliğinden ne kadar üstün, ne kadar bilinçli ve insancadır!</p>
	<p class="block6">Hektor'un kahramanlık dramı Sarpedon'un ölümünden sonra başlar asıl. Patroklos Akhilleus'un silahlarını kuşanıp da ölüm saçmaya başlayınca, Hektor başına gelecekleri anlar, savaşa atılsın mı, atılmasın mı diye ikirciklidir, bir an arabasına binip kaçmaya bile koyulur. O zaman da ortaklarının en ağır ve insafsız eleştirilerine uğrar. Lykia'lıların önderi Glaukos Patroklos ile Sarpedon arasındaki savaşta Hektor Sarpedon'un öldürülmesini önleyemedi diye onu kınar, Troya'lıları küçük düşürür ve ortaklarının artık bıkıp gitmeye hazır olduklarını bildirir (İl. XVII, 140 vd.).</p>
	<p class="block6">Bu sözler üzerine Hektor savaşa döner, Patroklos'u öldürür, korkunç bir boğuşma içinde onun ölüsünü kaçırmak, silahlarını soymak ve kendisi kuşandıktan sonra Akhilleus'un karşısına çıkmak yürekliliğini gösterir. Oysa bu savaş başka türlü bir savaştır. AkhilIeus tanrı Hephaistos'un kendisine yaptığı yeni silahlarla Orion yıldızı gibi alev alev ışınlar saçarak ilerlemektedir düşmanına karşı. Ve Hektor'u biraz önce ağır yergilerle kınayan savaş ortakları, yardımcıları, kardeşleri, Troya'lı savaşçıların hepsi çil yavrusu gibi dağılmış, hepsi sığınmışlardır Troya surlarının içine (İl. XXII, 5 vd.):</p>
	<p class="block4"> </p>
	<p class="block13">Bir Hektor duruyordu olduğu yerde, </p>
	<p class="block13">uğursuz bir kader mıhlamıştı onu</p>
	<p class="block13">İlyon'un dışında Batı kapılarının önüne.</p>
	<p class="block4"> </p>
	<p class="block6">Surların üstünden ihtiyar Priamos, perişan Hekabe boşuna yalvarır dururlar bu kez Hektor'a ölüme meydan okumaması, kentini kurtarmak için canını kurtarması için. Ama ses çıkmaz artık Hektor'dan, kendi içinde yapmaktadır artık tartışmayı, hesaplaşmayı. Ve en azından iki bin yıl sonra doğacak olan roman türünün belli başlı bir öğesine örnek olacak monologuna şöyle başlar Hektor (İl. XXII, 99 vd.):</p>
	<p class="block4"> </p>
	<p class="block13">"Yazık bana, girersem surların içine, </p>
	<p class="block13">ilkin Polydamas yağdırır ayıbı başıma, </p>
	<p class="block13">tanrısal Akhilleus'un baş kaldırdığı o </p>
	<p class="block13">uğursuz gece </p>
	<p class="block13">buyurmuştu bana, Troyalıları şehrin içine </p>
	<p class="block13">al, demişti, </p>
	<p class="block13">dinlememiştim onu, dinleseydim keşke. </p>
	<p class="block13">Çılgınlık ettim de ne oldu, yok ettim </p>
	<p class="block13">halkımı,</p>
	<p class="block13">Troya'nın erkeklerinden, kadınlarından </p>
	<p class="block13">utanıyorum. </p>
	<p class="block13">Benden değersiz biri bir gün ya derse ki: </p>
	<p class="block13">Gücüne çok güvendi Hektor, kıydı halkına. </p>
	<p class="block13">Çok daha iyi olur karşı durmak Akhilleus'a, </p>
	<p class="block13">ya öldürüp onu dönerim geri, </p>
	<p class="block13">ya da onun elinden şanla ölürüm şehrin </p>
	<p class="block13">önünde.</p>
	<p class="block13">Yoksa göbekli kalkanımı, güçlü tolgamı </p>
	<p class="block13">bırakıp bir yana,</p>
	<p class="block13">kargımı da duvara dayayıp, </p>
	<p class="block13">dosdoğru çıksam mı kusursuz Akhilleus'un </p>
	<p class="block13">önüne,</p>
	<p class="block13">söz versem, desem ki geri vereceğiz </p>
	<p class="block13">Helene'yi de, tekmil mallarını da, </p>
	<p class="block13">vereceğiz, koca karınlı gemileriyle </p>
	<p class="block13">Aleksandros'un Troya'ya getirdiği her şeyi. </p>
	<p class="block13">-Bunlar kavgamızın başı değil mi?-</p>
	<p class="block13">Alın, diyeceğim, götürün bunları Atreus</p>
	<p class="block13">oğullarına. </p>
	<p class="block13">Bir de desem mi paylaşalım hepsini </p>
	<p class="block13">bu şehirde nemiz var, nemiz yok. </p>
	<p class="block13">Ant içireceğim, desem, Troyalı ihtiyarlara, </p>
	<p class="block13">desem saklamayacaklar şehirde hiçbir şeyi, </p>
	<p class="block13">ikiye bölecekler, desem, bütün malı, mülkü. </p>
	<p class="block13">Ama yüreğim ne diye oyalanır böyle </p>
	<p class="block13">şeylerle?</p>
	<p class="block13">Ona karşı olduğum gibi gidersem</p>
	<p class="block13">bakalım acıyacak mı bana, saygı gösterecek </p>
	<p class="block13">mi?</p>
	<p class="block13">Silahsız gidersem böyle çırılçıplak, </p>
	<p class="block13">bir kadın gibi öldürebilir beni o. </p>
	<p class="block13">Böyle enine, boyuna düşünmek de ne. </p>
	<p class="block13">En iyisi tez elden paylaşmak kozumuzu. </p>
	<p class="block13">Bakalım Olympos'lu kime bağışlar ünü".</p>
	<p class="block4"> </p>
	<p class="block6">Hektor böyle düşünürken Akhilleus yaklaşır. Onu görünce bir titremedir alır Hektor'u, başlar koşmaya. İlyada'nın en ünlü sahnelerinden biri de açılır gözümüzün önüne: Hektor önde, Akhilleus arkada üç kez dolaşırlar Troya şehrini, binlerce korkulu göz önünde oluşan bir ölüm-kalım yarışı. O sırada İda dağının tepesinde tanrılar dernek kurmuş, gözlerler ve tartışırlar olayı. Zeus altın terazisini kurar, bir kefesine Hektor'un, bir kefesine Akhilleus'un ölümünü koyar, kaldırır teraziyi, bakarız ki Hektor'un kurası ağır basıyor. Hektor ölecektir. Tanrılar işte o anda el çekerler Hektor'dan, yalnız Athena Hektor'un kardeşi Deiphobos'un kılığına girerek yiğide yanaşır, kendisini destekleyecekmiş gibi yapar. Hektor inanır, karşı durur düşmana, ama bir antlaşma yapılmasını ister ki kim öldürecekse, ölenin bedenini geri versin yakınlarına. Hakka, yasaya, insan saygısına güveni vardır Hektor'un son demine dek. Oysa nerede Akhilleus, yanaşmaz hiçbir antlaşmaya. Aslan gibi saldırır, Hektor Deiphobos'u çağırır, bakar ki yok, anlar aldatıldığını (İl. XXII, 303 vd.):</p>
	<p class="block4"> </p>
	<p class="block13">Kaderim beni kıskıvrak bağladı işte. </p>
	<p class="block13">Gene de kıyasıya dövüşmek düşer bana, </p>
	<p class="block13">bir yiğitlik göstereyim de öyle öleyim,</p>
	<p class="block13">duysun gelecekteki insanlar bile.</p>
	<p class="block4"> </p>
	<p class="block6">Can verirken bir daha yalvarır Hektor Akhilleus'a ölüsünü Troya'lılara geri versin diye. Ama Akhilleus'un ret cevabıyla karşılaşır (<i class="calibre1">Akhilleus</i>).</p>
	<p class="block4"> </p>
	<p class="block18">Hektor'un son sözü de şudur:</p>
	<p class="block13">"Senin ne olduğun yüzünden belli, </p>
	<p class="block13">demirden bir yüreğin var göğsünde. </p>
	<p class="block13">Ama uyanık ol, uğramayasın tanrı lanetine, </p>
	<p class="block13">yiğit de olsan, Paris'le Apollon bir gün seni, </p>
	<p class="block13">öldürecekler Batı kapılarının önünde". </p>
	<p class="block13">Söyler söylemez Hektor bu sözleri, </p>
	<p class="block13">her şeye son veren ölüm kapladı bedenini. </p>
	<p class="block13">Uçtu canı gövdesinden, yollandı Hades'e, </p>
	<p class="block13">gücünden, gençliğinden koptu, kaderine </p>
	<p class="block13">ağlaya ağlaya</p>
	<p class="block4"> </p>
	<p class="block6">Akhilleus'un, Hektor'un ölüsüne ve seyirci kalan bahtsız Troya şehrine yaptığı işkence dillere destan olmuştur: Hektor'u arabasına bağlar, yedi kez dolaştırır Troya şehrinin çevresinde, toz, toprak içinde. Bu korkunç manzaraya tanrılar bile dayanamaz, Apollon, Aphrodite yağlar sürerler bedenine, gece, gündüz bekçilik ederler ölüsüne, sonunda Priamos'u elinden tutarak götürürler Akhilleus'a, azgın yiğit de geri verir ölüyü babasına (<i class="calibre1">Apollon, Akhilleus, Priamos</i>).</p>
	<p class="block6">Hektor'a yakılan ağıtlar ve Hektor'un cenaze töreniyle kapanır İlyada. Dinleyin bakın, Boğazlara karşı yükselen Anadolu kalesine nasıl gömmüşler Anadolu'nun bu ilk özgürlük kahramanını (İl. XXIV, 784 vd.):</p>
	<p class="block4"> </p>
	<p class="block13">Dokuz gün odun taşıdılar yığın yığın. </p>
	<p class="block13">Ölümlülere parlak şafak sökünce onuncu </p>
	<p class="block13">günü,</p>
	<p class="block13">gözyaşı içinde götürdüler Hektor'un </p>
	<p class="block13">ölüsünü,</p>
	<p class="block13">koydular yığınların tepesine, verdiler ateşe. </p>
	<p class="block13">Gül parmaklı şafak sabah erken parlayınca, </p>
	<p class="block13">ünlü Hektor'un ölüsü çevresinde toplandı </p>
	<p class="block13">bütün halk. </p>
	<p class="block13">Hepsi geldi bir araya, topluluk kuruldu, </p>
	<p class="block13">parıldayan şarapla söndürdüler odun </p>
	<p class="block13">yığınını,</p>
	<p class="block13">söndürdüler ateş gücünün sardığı her şeyi, </p>
	<p class="block13">sonra topladı kardeşleri, dostları ak </p>
	<p class="block13">kemikleri,</p>
	<p class="block13">hepsinin yanaklarından iri yaşlar </p>
	<p class="block13">dökülüyordu. </p>
	<p class="block13">Kemikleri alıp kodular bir altın kutuya, </p>
	<p class="block13">erguvan rengi yumuşak örtülerle sardılar </p>
	<p class="block13">kutuyu.</p>
	<p class="block13">Sarar sarmaz indirdiler derin bir çukura, </p>
	<p class="block13">ekli kocaman taşlarla ördüler üstünü. </p>
	<p class="block13">Sonra bir mezar tümseği yapmaya </p>
	<p class="block13">başladılar,</p>
	<p class="block13">gözcüler diktiler çepeçevre, dört bir yana, </p>
	<p class="block13">mezar bitmeden Akha'lar saldırmasın diye. </p>
	<p class="block13">Bir mezar tümseği olunca toprak kabara </p>
	<p class="block13">kabara,</p>
	<p class="block13">gerisin geri döndü hepsi şehre, </p>
	<p class="block13">toplanıp bir güzel kutladılar çok ünlü şöleni </p>
	<p class="block13">Zeusoğlu kral Priamos'un sarayında. </p>
	<p class="block13">İşte böyle yapıldı atları iyi süren Hektor'un</p>
	<p class="block13">cenaze töreni.</p>
	<p class="block4"> </p>
	<h3 id="toc_id_322" class="block12">Helena. </h3>
	<p class="block6">Yunan efsanelik kişilerinin en ünlüsü, güzeller güzeli Helena (ya da Homeros'un deyimiyle Helene) bin bir masal ve öyküye kahraman olmakla kalmamış, kişiliği de sonsuz tartışmalara yol açarak, çeşitli görüş ve yönlerden yorumlanmıştır. Helena'nın kişiliğinde ilkçağ Yunan dünyasının güzele düşkünlüğü dile geldiği gibi, güzel ve iyi, yani estetik değerlerle etik, ahlak değerleri arasındaki karşıtlık da yansımaktadır. Nitekim Homeros'tan sonraki şair ve yazarlar (aralarında Platon da vardır) bir kadının bunca savaşlara, Doğuyla Batı arasındaki bu çapta bir çatışmaya etken olabilmesini ahlakdışı görüp, Helena'nın kaçırılması olayını olduğundan başka türlü anlatmak yoluna gitmişlerdir. Helena'yı yaratan Homeros'tur, bu tip en duru, en arı ve en canlı olarak destanlarında canlanmaktadır, öyle ki sonraki yorumlar bile hep İlyada ve Odysseia'da atılmış anlatım temellerine dayanır. Onun içindir ki, Helena'nın öykülerine, efsanelerine girişmeden, bu güzelin Homeros destanlarında nasıl karşımıza çıktığını bir görelim.</p>
	<p class="block6">Troya ovasındaki savaşın en kızgın bir anıdır. Menelaos'la Paris teke tek savaşa girişecekler ve kazanan Helena'yı alıp götürecektir, böylece bu bitmez tükenmez savaş kendiliğinden sona erecektir. Başlarında Troya kralı Priamos olmak üzere ihtiyarlar Batı kapısının üstündeki kulede savaşı seyretmektedir. Birden Helene görünür (İl. 111, 154 vd.):</p>
	<p class="block4"> </p>
	<p class="block13">Helene'nin görünce çıktığını kuleye </p>
	<p class="block13">şu kanatlı sözleri söylediler usulcacık: </p>
	<p class="block13">"Troya'lılarla Akha'ların, böyle bir kadın </p>
	<p class="block13">için</p>
	<p class="block13">yıllardır acı çekmeleri hiç de ayıp değil. </p>
	<p class="block13">Yüzüne bakan ölümsüz tanrıçalara benzetir </p>
	<p class="block13">onu.</p>
	<p class="block13">Ama gene de binse gemiye keşke gitse, </p>
	<p class="block13">gitse de, bizi, çocuklarımızı belaya </p>
	<p class="block13">sokmasa".</p>
	<p class="block4"> </p>
	<p class="block6">Priamos da tatlı tatlı konuşur Helene ile, şöyle seslenir:</p>
	<p class="block4"> </p>
	<p class="block13">Buraya, yanıma gel kızım, otur şöyle, </p>
	<p class="block13">gör bak işte, eski kocan, hısım, akraban, </p>
	<p class="block13">dostların.</p>
	<p class="block13">Bence suçlu sen değilsin, tanrılar asıl, </p>
	<p class="block13">onlar yığdı başıma kan ağlatan savaşı.</p>
	<p class="block4"> </p>
	<p class="block6">Bundan daha uygarca, daha insanca bir görüş, bir davranış akla gelmez ve böylesini yaklaşık üç bin yıl önceki bir metinde bulmak şaşırtır insanı. Ne var ki bu uygarlık, bu insanlık yalnız Troya'lılara vergidir, Akha'larsa sert, kaba, hodbin, Yunan deyimiyle barbardırlar. Helene bir Troya'lı gelin olmuştur, odasında hanım hanımcık kumaş dokuyan, güzelim nakışlar yaparken yurdunu, eski kocasını, kızını düşünen ve özlem çeken bir kadındır. Kendi kendini suçlar. Priamos'un sözlerine şöyle karşılık verir (İl. m, 172 vd.):</p>
	<p class="block4"> </p>
	<p class="block13">Senden hem korkarım, hem sayarım seni, </p>
	<p class="block13">sevgili kayınbabam, </p>
	<p class="block13">oğlunla buraya gelmeseydim keşke </p>
	<p class="block13">evimi barkımı, o nazlı büyüttüğüm kızımı, </p>
	<p class="block13">hısım akrabamı, can yoldaşlarımı </p>
	<p class="block13">bırakmasaydım, </p>
	<p class="block13">kara ölüme razı olsaydım keşke. </p>
	<p class="block13">Böyle olmadı ne yapalım ki, </p>
	<p class="block13">bak eriyip gidiyorum gözyaşı döke döke.</p>
	<p class="block4"> </p>
	<p class="block6">"Köpek gözlü" der kendine. Priamos'a olduğu kadar Hektor'a da sevgisi ve saygısı büyüktür. Ona da aynı pişmanlıkla yakınır (İl. VI, 342 vd.).</p>
	<p class="block6">Helene tam bilinçli bir insandır. Paris'i eleştirir. Paris'i Menelaos'la teke tek savaştan kaçıran tanrıça Aphrodite'nin çağrısına uymak istemez, Paris'in yatağına dönmekten tiksinir ve tanrıçaya karşı gelecek kadar yiğit ve yüreklidir, meydan okur ona (İl. III, 399 vd.):</p>
	<p class="block4"> </p>
	<p class="block13">Gene mi sensin, tanrıça, </p>
	<p class="block13">neden hep baştan çıkarmak istersin beni? </p>
	<p class="block13">Söylesene, niyetin ne, </p>
	<p class="block13">beni daha uzaklara, Phrygia'ya, </p>
	<p class="block13">şirin Meionia'nın bakımlı bir iline götürmek </p>
	<p class="block13">mi?</p>
	<p class="block13">Oralarda, ölümlülerden bir adamın mı var </p>
	<p class="block13">ki?..</p>
	<p class="block13">Paris'in yanına kendin git yerleş hadi. </p>
	<p class="block13">Çık, ayrıl tanrılar yolundan, </p>
	<p class="block13">bir daha ayak basma Olympos'a, </p>
	<p class="block13">ona bak, dert edin kendine onu, </p>
	<p class="block13">sonunda da karısı yapsın seni, ya kölesi.</p>
	<p class="block4"> </p>
	<p class="block6">Tanrıya böylesi hakaret başka hiçbir metinde görülmemiştir. Ancak Homeros'un romancıdan farksız derin psikolojik görüşüyle anlaşılabilir.</p>
	<p class="block6">Odysseia'da Helene saygın bir kraliçe, iyi bir ev kadını ve sevgi dolu bir ana gibi görülür. Telemakhos babasını aramaya çıkıp Menelaos'un sarayına varınca, en sıcak, en candan konukseverliği Helene'den görür. Zeki kadın onu kendi çocuğuymuş gibi kucaklar, sever, okşar, babası Odysseus'la ilgili bir sürü anı sayar, olayların da, kendinin de eleştirmesini yapar (Od. IV, 261 vd.).</p>
	<p class="block6">Üstün bir tavrı, Telemakhos'u anlayan, acılarını paylaşan insanca bir davranışı vardır, ona tekmil acılarını unutturacak bir ilaç verir, kendi eliyle işlediği bir yaşmak verir ve sonunda büyüler delikanlıyı, Telemakhos da Helene'ye bundan böyle bir tanrıça gibi tapacağını söyler (Od. XV, 104 vd.).</p>
	<p class="block6">Homeros Helena üstüne söylenecek ne varsa hepsini söylemişti, Homeros'un çizdiği Helena portresine kimse bir şey ekleyememiştir. Nesnel düşünceyi, halkoyunu ve Helena'nın başkalarınca eleştirilmesini de İthake çobanı Eumaios'un ağzından yapar (Od. XIV, 68):</p>
	<p class="block4"> </p>
	<p class="block13">Ah şu Helene bütün soyu sopuyla yok</p>
	<p class="block13">olaydı keşke, </p>
	<p class="block13">bunca insanın dizlerini kıran bu kadının</p>
	<p class="block13">kökü kurusaydı.</p>
	<p class="block4"> </p>
	<p class="block6">İşte Özetle Homeros'un Helene'si. Ama dediğimiz gibi, her yazar Helena portresine bir şey katmak istemiştir ve efsanesi aşağıda özetleneceği gibi büyüdükçe büyümüştür.</p>
	<h4 class="block14">(1) DOĞUŞU. </h4>
	<p class="block6">Helene, Zeus'la Leda'nın kızıdır, "ölümlü" babası Tyndareos'tur, Klytaimestra kız kardeşi ve Dioskur'lar, yani Kastorla Polydeukes erkek kardeşleridir (Tab. 12). En eski metinlerde bu böyledir. Sonraları efsane değişmiş ve Leda'nın yerini Nemesis almıştır. Zeus'tan kaçan öç tanrıçası Nemesis dünyayı dolaşmış ve biçimden biçime girmiş, günün birinde bir kaz oluvermiş, Zeus da bir kuğu kuşuna dönüşüp yaklaşmış ona. Nemesis'in doğurduğu yumurtayı çobanlar bulup Leda'ya getirmişler. Yumurtadan çıkan kızı Leda kendi çocuğu gibi büyütmüş. Efsanenin başka anlatımları vardır: Zeus bir kuğu kuşu biçiminde Leda'nın kendisine yanaşmıştır, Leda bir (ya da iki) yumurta doğurmuş, bundan Helene çıkmış, birinden Helene ile Polydeukes, ötekinden Klytaimestra ile Kastor çıkmış diyenler de var, bir tek yumurtadan Helene, Kastorla Polydeukes'in doğduğu, Klytaimestra'nın da tanrıyla bir ilişkisi olmayıp Tyndareos'un kızı olduğu söylentisi de vardır (<i class="calibre1">Leda, Nemesis, Dioskur'lar</i>).</p>
	<h4 class="block14">(2) EFSANELERİ. </h4>
	<p class="block6">Homeros destanlarında bilinmeyen bir efsane, Helene'nin Lekadaimon'da Artemis'e sunu sunarken Atina yiğidi Theseus'un saldırısına uğradığı ve kaçırıldığı öyküsüdür. Atina'lılar Helene'yi kabul etmek istemedikleri için, Theseus kızı anası Aithra'nın yanına bırakmış (<i class="calibre1">Aithra</i>). Bir süre sonra, Theseus'la arkadaşı Peirithoos'un yeraltı ülkesine inişlerinden faydalanarak Dioskur'lar gelip kız kardeşlerini geri almışlar. Theseus'un Helene'yi kirletmediği söylenir, bir efsaneye göre ona bir çocuk yapmış ve bu da Agamemnon'la Klytaimestra'nın kızı diye geçinen İphigeneia imiş (<i class="calibre1">İphigeneia</i>).</p>
	<p class="block6">Yurduna dönünce,, babası Tyndareos başına iş açacağa benzeyen kızını evlendirmek istemiş. Talipler kalabalık gelmişler, bir söylentiye göre 29, bir başkasına göre 99 kişiymişler. Yunanistan'da ne kadar kral oğlu, ne kadar yiğit varsa hepsi istemişler güzellerin güzelini. Yalnız Akhilleus daha evlenecek çağda olmadığı için talipler arasında değilmiş. Tyndareos şaşırmış, ne yapacağını bilememiş. Odysseus ona bir öğüt vermiş: Helene kocasını kendi seçsin, ama seçmeden önce bütün talipler seçeceği adamı korumaya, gerekirse savunmaya ant içsinler. Öyle olmuş ve Helene Menelaos'u seçmiş. Odysseus'a bu hizmetine karşılık İkarios'un kızı Penelopeia'yı vermişler (<i class="calibre1">İkarios</i>).</p>
	<p class="block6">Helene Lakedaimon'da mutlu bir ömür sürerken, Paris Troya'dan konuk gelmiş Yunanistan'a. Üç Güzeller yarışmasında Aphrodite Troya'lı gence Helene'nin aşkını söz vermişti (<i class="calibre1">Paris</i>). Priamos'un en küçük oğlu da armağanını almaya gelmişti. Menelaos onu bir süre konuklar, sonra kendisi Girit'e, Katreus'un cenaze törenine gitmek zorunda kalır (<i class="calibre1">Katreus</i>), Paris de Helene ile baş başa kalınca, güzel kadını kaçırır. Helene'yi kandırdı mı, Helene ona gönül verip kaçırılmaya razı oldu mu? Homeros da, öbür yazarlar da bunu pek açıklamazlar. Paris Helene'yi baştan çıkarmakta güçlük çekmemiş olacak, çünkü arkasında Aphrodite vardı ve tanrıçanın buyruğu, istemiydi bu. Ne var ki Paris Helene'yi tek başına kaçırmaz, yanında hazineler, göz kamaştırıcı mallar da alıp götürür. Nitekim Helene'yi geri vermek söz konusu olunca hep bu mallardan da dem vurulmaktadır.</p>
	<p class="block6">İki sevgilinin Troya'ya kadar olan yolculuğu üstüne kaynaklar çeşitlidir: Üç günde Anadolu kıyılarına vardıkları, yok Fenike'de Sidon şehrine uğradıkları, uzun bir süre Kıbrıs'ta kaldıkları anlatılır. Ama asıl şaşırtıcı bir efsane, Helene'nin Mısır'da kalışı efsanesidir. Bunu Euripides "Helene" adlı tragedyasında işlemiştir. Efsanenin amacı Helena’nın namusunu kurtarmaktır. Sözde Hera güzellik yarışmasında Aphrodite'ye yenilmeyi sindirememiş, Paris'i Helena'dan yoksun etmek için tıpkı Helena'ya benzeyen bir kadın yaratmış ve Paris'i bu Helena görüntüsüyle Troya'ya göndererek, gerçek Helena'yı Hermes'in kılavuzluğunda Mısır'da kral Proteus'un yanına yollamış. Helena da Troya savaşının sonuna kadar Mısır'da kalmış da, sonra Menelaos gelip onu almış. Tarihçi Herodotos bu anlatımı benimser. Homeros destanlarında böyle bir öykünün izine bile rastlanmaz, yalnız Odysseia'da Helene'nin dönüş yolunda Menelaos'la birlikte Mısır'a uğradıklarından söz edilir (Od. IV, 219 vd.). Helena'nın Mısır'da kaldığı masalı İ.Ö. VI. yüzyılda yaşayan şair Stesikhoros'un "palinodia"sına, yani kendi bir şiirini yalanlamasına dayanmaktadır. Söylentiye göre Stesikhoros Helena'yı kınayan bir şiir yazmış, sonra da gözleri kör olmuş, anlamış ki günah işlemiştir ve ilk şiirini ikinci bir şiirle düzelttikten sonra gözleri açılmış. Helena birçok yerlerde tanrıça gibi tapım görürdü.</p>
	<p class="block6">İlyada'dan sonraki efsanelerde oynadığı rol onu Homeros destanlarındaki kişiliğinden başka bir kişilikle gösterir. Bu efsanelerde Helena Yunanlıların çıkarına yardım eden ve bu uğurda Troya'ya her türlü kötülüğü yapan hain ve belalı bir kadın rolündedir. Paris'ten sonra Deiphobos'la evlenir, sonra Menelaos'u evine alarak Deiphobos'u öldürür, Akha'lara kapıları açar ve Troya katliamını körükler.</p>
	<p class="block6">Helena üstüne uydurulan mistik bir efsanede de Helena'nın Akhilleus'la evlendiği ve ölümsüzlüğe kavuşup Karadeniz'de Leuke (Beyaz) denilen bir adada yaşadığı anlatılır.</p>
	<p class="block6">Bütün bu uydurma efsaneler Homeros'un çizdiği Helena portresini karıştırmak ve bozmaktan başka bir işe yaramamıştır.</p>
	<h3 id="toc_id_323" class="block12">Helenos. </h3>
	<p class="block6">Priamos'la Hekabe'nin oğlu, Kassandra'nın ikiz kardeşi (Tab. 16). Kassandra gibi Helenos da Apollon tanrının gözdesidir, ikisine de tanrı bilicilik yetisini vermiştir. İlyada'da "bilicilerin en iyisi" diye sözü geçen Helenos, savaşta da, dinsel konularda da Hektor'a öğütler verir ve Hektor yaşadıkça yiğitçe çarpışır. Ama ağabeysi öldükten sonra, Priamos onu da öbür oğulları gibi hor görüp tersler (İl. VI, 76; VII, 44; XXIV, 249).</p>
	<p class="block6">Helenos'a değgin efsaneler asıl İlyada'ya konu olan olaylardan sonra başlar. Paris ölünce, Helena'ya kimin koca olacağı tartışılmış, Helenos'la küçük kardeşi Deiphobos talip çıkmışlar. Ama Priamos Deiphobos'u seçince, Helenos küsmüş ve İda dağına çekilmiş. Akha'ların bilicisi Kalkhas, Troya'nın ancak Helenos'un bildireceği koşullar altında düşeceğini söyleyince, Odysseus onu bulmak ve ağzından söz almakla görevlendirilmiş. Zora ve rüşvete dayanamayan Helenos şu üç koşulu bildirir: Akhilleus'un oğlu Neoptolemos savaşa katılır, Akha'lar Pelops'un kemiklerini ve Palladion'u ele geçirirlerse, şehir düşecektir. Başka bir efsaneye göre tahta atın yapılıp surlardan içeri alınmasını salık veren de Helenos’ınuş. Bundan sonraki öyküleri de karışıktır: Şehir düştükten sonra ölümden kurtulmuş. Hekabe ile birlikte Trakya'ya gitmiş ve anası acısından bir köpek haline gelince, onu Trakya Khersonnesos'unda (Gelibolu yarımadası) "Köpeğin mezarı" denilen yerde gömmüş. Sonra Neoptolemos'un yanına sığınmış, o ölünce karısı Andromakhe'yi almış da onunla bir oğlu olmuş. Bunlar hep sonradan uydurulmuş ve Troya kral soyuna leke getirmek için Yunanistan'da düzülmüş masallardır. Vergilius "Aeneis" destanında Helenos'u Epir bölgesinde kral olmuş ve İtalya'ya gitmek üzere oradan geçen Troya'lıları iyi karşılar gösterir.</p>
	<h3 id="toc_id_324" class="block12">Heliadai (Helios Kızları). </h3>
	<p class="block6">Güneş tanrı ile Okeanos kızı Klymene'nin çocukları, Phaeton'un kız kardeşleridir (Tab. 8). Phaeton Zeus'un yıldırımıyla vurulunca Helios kızları içine düştüğü ırmak kıyısında gözyaşı döke döke kavak ağacına dönüşmüşlerdir. Gözyaşlarından amber taneleri meydana gelmiştir. Söylentiye göre Phaeton'a Güneş'in arabasıyla atlarını veren, böylece yok olmasına yol açan Helios kızlarıymış, dönüşümleri bu sonuçlarının cezası olmuş (<i class="calibre1">Phaeton</i>).</p>
	<h3 id="toc_id_325" class="block12">Heliades (Heliosoğulları). </h3>
	<p class="block6">Heliosoğulları Güneş tanrının Rhodos adlı nympha'dan olan yedi oğludur (Tab. 8). Hepsi usta gök bilginleriymiş, ama günün birinde aralarında anlaşmazlık çıkıp birbirlerine düştüklerinden, bazıları Midilli, bazıları Istanköy, bazıları da analarının adını verdiği Rodos adasında kalarak orada Lindos, İalysos ve Kamiros şehirlerini kurmuşlar.</p>
	<h3 id="toc_id_326" class="block12">Helikaon. </h3>
	<p class="block6">Troya'lı önder Antenor'un oğlu, Priamos'un kızı Laodike'nin kocası. Helikaon kardeşleriyle birlikte Troya yıkımından kurtulur ve Antenor ve Pulydamas'la birlikte kuzey İtalya'ya göçer (<i class="calibre1">Antenor</i>).</p>
	<h3 id="toc_id_327" class="block12">Helios. </h3>
	<p class="block6">Gaia ile Uranos'un çocukları Hyperion ve Theia birleşirler, üç göksel varlık meydana getirirler: Helios (Güneş), Selene (Ay) ve Eos (Şafak) (Tab. 4 ve 8). Titanlar soyundan olan Helios, Olympos'lu Apollon'dan ayrı bir tanrı ya da doğal bir güç, yani güneşin ta kendisi sayılır. Helios, Okeanos'la Tethys'in kızı Perseis'le evlenir, birçok çocuğu olur; herbirinin olağanüstü bir kişiliği ya da talihi var bu çocukların: Büyücü Kirke, Kolkhis kralı Aietes, Minos'un karısı Pasiphae, Aietes'i tahtından atan, ama yeğeni Medeia'nın eliyle öldürülen Perses. Helios'a Rhodos adlı nympha Heliosoğullarını doğurur. Klymene de Helios kızlarını. Phaeton da Helios'un oğlu sayılır.</p>
	<p class="block6">Helios güçlü kuvvetli ve çok yakışıklı bir delikanlı olarak canlandırılır. Başı, saç biçiminde ışınlarla çevrilir. En eski inançlara göre Helios ateş saçan çok hızlı atların çektiği arabasıyla her sabah Şafak'tan hemen sonra Hindistan'dan yola çıkıp gökteki yörüngesine girer ve akşam da Okeanos ırmağına dalar. Yorgun atlarını Okeanos sularında yıkadıktan sonra doğudan batıya aynı yolu ertesi günü gene izler. Yeryüzü Okeanos ırmağı üstünde yüzen bir tabak gibi tasarlandığı için Helios'un gece batıda batıp sabah doğudan doğması olağan sayılırdı. Gök bilimi ilerledikçe güneşi simgeleyen Helios'un önemi azalmıştır. Nitekim Homeros'un Odysseia destanında bile Helios yardımcı bir tanrı sayılır ve Odysseus'un arkadaşları sığırlarını kesince kendi öcünü kendi alamaz, Zeus'a başvurmak zorunda kalır (bkz. Od. XII, 260 373). Helios dünyanın gözü sayılır, o her şeyi görür, örneğin Aphrodite ile Ares'in gizlice seviştiklerini (Od. VTO, 270), körlerin gözünü açar vb. (<i class="calibre1">Orion</i>).</p>
	<h3 id="toc_id_328" class="block12">Helle. </h3>
	<p class="block6">Çanakkale Boğazına adını veren Helle'nin efsanesi Argonaut'lar bölümünde anlatılmıştır (<i class="calibre1">Argonaut'lar</i>). Bir anlatıma göre Helle denize düştükten sonra tanrı Poseidon tarafından kurtarılmıştır. Poseidon Helle'yi sevmiş, onunla birleşerek üç çocuk anası yapmıştır onu.</p>
	<h3 id="toc_id_329" class="block12">Hellen. </h3>
	<p class="block6">Hellen'lerin, yani bütün Yunan ırk ve boylarının atası sayılan efsanelik kişi. Hellen, Deukalion'la Pyrrha'nın oğludur. Tufandan sonra Tesalya'ya yerleşir ve bir dağ nympha'sı olan Orseis'le evlenir. Doros, Ksuthos ve Aiolos diye üç oğlu olur, bunlar da Dor, Aiol, İon ve Akha boylarının ataları sayılır (Tab. 20).</p>
	<h3 id="toc_id_330" class="block12">Hemera. </h3>
	<p class="block6">Gündüzü ve gün ışığını simgeleyen Hemera, Khaos'tan çıkma Erebos'la Nyks'in, yani Gece'nin kızıdır. Aither (Esîr) ise onun kardeşidir. Hesiodos'a göre Nyks ile Hemera Tartaros'ta, yani yeraltında buluşurlar (Theog. 748 vd.).</p>
	<p class="block4"> </p>
	<p class="block13">Orada buluşup selamlaşır Gece'yle Gündüz </p>
	<p class="block13">tunçtan büyük eşiğe ayak basarken, </p>
	<p class="block13">Biri konağa girerken öteki çıkar, </p>
	<p class="block13">ikisi hiç bir arada olmaz içeride: </p>
	<p class="block13">Hep biri dışarıda, yeryüzünde, </p>
	<p class="block13">öteki içeride, çıkmayı beklemektedir. </p>
	<p class="block13">Biri ellerinde götürür ışığı </p>
	<p class="block13">sayısız gözlerine insanların, </p>
	<p class="block13">öteki Uyku'yu taşır kollarında, </p>
	<p class="block13">Ölüm'ün kardeşi Uyku'yu, </p>
	<p class="block13">sisli karanlığa bürülü belalı Gece. </p>
	<p class="block4"> </p>
	<h3 id="toc_id_331" class="block12">Hephaistos. </h3>
	<h4 class="block14">(1) DOĞUŞU. </h4>
	<p class="block6">Hephaistos, Zeus ile Hera'nın oğludur, ama bir efsaneye göre, Hera onu kendi kendine doğurmuştur (Tab.5). Zeus'un Athena'yı kafasından çıkarmasını kıskanmış da, Hephaistos'u yaratmış. Hesiodos süreci şöyle anlatır (Theog. 927 vd.):</p>
	<p class="block4"> </p>
	<p class="block13">Hera tanrıça kimseyle sevişmeden, </p>
	<p class="block13">yalnız öfkeden ve kocasına hıncından </p>
	<p class="block13">ünlü Hephaistos'u doğurdu kendi kendine. </p>
	<p class="block13">Ve Hephaistos en usta sanatçısı oldu </p>
	<p class="block13">gökler tanrısı Uranos torunlarının.</p>
	<p class="block4"> </p>
	<h4 class="block14">(2) NİTELİĞİ. </h4>
	<p class="block6">Hephaistos hem topaldır, hem çirkin. Bu niteliğiyle Olympos tanrıları arasında tektir, bu yüzden de hor görülür tanrılarca. Topallığının nedenini İlyada'da kendi anlatır: Troya savaşı konusunda Zeus'la Hera arasında kopan bir kavgayı yatıştırmaya çalışır ve Hera'ya şöyle der (İl. I, 586 vd.):</p>
	<p class="block4"> </p>
	<p class="block13">Aldırma anacığım, sık dişini, bağrına taş </p>
	<p class="block13">bas.</p>
	<p class="block13">Seni çok severim, görmek istemem dayak </p>
	<p class="block13">yediğini.</p>
	<p class="block13">Tepem atsa bile koşamam yardımına;</p>
	<p class="block13">ne yapayım, Olympos'luya karşı gelmek çok </p>
	<p class="block13">zor.</p>
	<p class="block13">Bir gün sana yardım etmek istedimdi hani,</p>
	<p class="block13">yakaladıydı beni bacağımdan,</p>
	<p class="block13">attıydı tanrısal eşikten aşağı,</p>
	<p class="block13">yuvarlandım gittiydim tam bir gün.</p>
	<p class="block13">Düştüydüm Lemnos adasına, batan günle,</p>
	<p class="block13">birazcık canım kalmıştı, ha çıktı ha çıkacak.</p>
	<p class="block13">Sintiler yerden kaldırdılardı orada beni.</p>
	<p class="block4"> </p>
	<p class="block6">Ama Hephaistos aynı öyküyü başka türlü anlatır İlyada'nın bir başka bölümünde: Thetis oğlu Akhilleus için yeni silahlar istemeye gelince demirci tanrıdan, topallığı yüzünden anası Hera'dan neler çektiğini anlatır. Hera topal oğlundan utandığı için onu dokuz yıl Okeanos ırmağının yanında saklamıştı (İl. XVIII, 394 vd.).</p>
	<p class="block6">Hephaistos bunun öcünü anasından alır: İçine zincirler sakladığı bir taht yapıp, anasına gönderir, Hera da tahtın üstüne oturur, ama oturur oturmaz da zincirler onu kıskıvrak sarar, kurtulamaz bir daha. Olympos tanrıları Hephaistos'u çağırmak zorunda kalırlar. Dionysos'u gönderirler, şarap tanrı da Hephaistos'u bir eşeğe bindirip öyle getirir Olympos'a.</p>
	<p class="block6">Tanrılar ünlü topalı görünce kahkahayı atarlar (İl. I, 599):</p>
	<p class="block4"> </p>
	<p class="block13">Koştu durdu oradan oraya soluya soluya, </p>
	<p class="block13">tanrılarda gürül gürül bir kahkaha koptu.</p>
	<p class="block4"> </p>
	<p class="block6">Ama hiçbirinin elinden gelmeyen işler gelir Hephaistos'un elinden: Her türlü madeni işleyip olağanüstü güzellikte eserler yaratmasını başarır topal tanrı. Zeus'la Hera'nın yatak odası, Olympos tanrılarının evleri onun usta ellerinden çıkmadır. Thetis Hephaistos'un evine gelince, işliği şöyle tanımlanır demirci tanrının (İl. XVIII, 369 vd.):</p>
	<p class="block4"> </p>
	<p class="block13">Gümüş ayaklı Thetis Hephaistos'un evine </p>
	<p class="block13">vardı,</p>
	<p class="block13">yok olmaz, tunçtan, yaldızlı bir evdi bu, </p>
	<p class="block13">üstündü öbür ölümsüzlerin evlerinden, </p>
	<p class="block13">çarpık bacaklı tanrı yapmıştı bu evi. </p>
	<p class="block13">Hephaistos'u körükleri arasında çalışır </p>
	<p class="block13">buldu,</p>
	<p class="block13">kan ter içinde gidip geliyordu o yandan bu </p>
	<p class="block13">yana,</p>
	<p class="block13">üçayak yapıyordu tam yirmi tane. </p>
	<p class="block13">Dayayacaktı onları sarayının dik duvarına, </p>
	<p class="block13">her üçayağın altına altın tekerlekler </p>
	<p class="block13">koymuştu,</p>
	<p class="block13">kendi kendilerine girsinler diye tanrıların </p>
	<p class="block13">toplantısına, </p>
	<p class="block13">sonra gene gerisin geri eve dönsünler diye, </p>
	<p class="block13">görülmeye değer şeylerdi bunlar. </p>
	<p class="block13">Yirmi tane üçayak bitmiş, hazırdı, </p>
	<p class="block13">bir işli halkaları vardı takılacak, </p>
	<p class="block13">onları yapıyordu Hephaistos, dövüyordu </p>
	<p class="block13">bağlarını.</p>
	<p class="block4"> </p>
	<p class="block6">Hephaistos Akhilleus için yeni silahlar yapmaya söz verince, işe koyulması şöyle anlatılır (XVIII, 410 vd.):</p>
	<p class="block4"> </p>
	<p class="block13">Soluyan topal yaratık örsten uzaklaştı, </p>
	<p class="block13">cılız bacakları seğirtiyordu altında. </p>
	<p class="block13">Körüklerini ateşin içinden çekti, </p>
	<p class="block13">topladı tekmil araçları gümüş bir sandıkta. </p>
	<p class="block13">Bir süngerle sildi iki elini, yüzünü, </p>
	<p class="block13">güçlü boynunu, kıllı göğsünü sildi, </p>
	<p class="block13">bir entari giydi, aldı eline koca bir değnek, </p>
	<p class="block13">çıktı topallaya topallaya kapıdan dışarı.</p>
	<p class="block4"> </p>
	<p class="block6">Değil bir tanrının, hiçbir çalışan insanın böyle canlı bir tanımlanması bulunmaz ilkçağ yazınında. Bu eşsiz parçayı, daha da üstün ve şaşırtıcı bir metin olan Akhilleus'un silahlarının anlatılması izler. Hephaistos mucizeler yaratan bir ustadır. Daidalos insanlar arasında neyse, Hephaistos tanrılar arasında odur: Sanatın ve işçiliğin yüceliği simgelenir onlarla.</p>
	<h4 class="block14">(3) EFSANELERİ.</h4>
	<p class="block6">Güzellikten hiç nasip almayan Hephaistos aşktan yana da pek talihli olmamıştır. İlyada'da Kharit'lerden Kharis, yani Zarafet'in kendisiyle evli olarak gösterilir (İl. XVIII, 382), Hesiodos Kharit'lerin en küçüğü Aglaie (parlak anlamına gelir) ile evlendiğini söyler. Homeros'un Odysseia destanında ozan Demodokos Aphrodite ile evli olan Hephaistos'un başına gelenleri anlatır: Ares'le aldatıldığını bilen topal tanrı bir zamanlar anası Hera'ya yaptığı taht gibi, bu sefer de İki sevgiliyi birden içine alacak bir yatak yapar, Lemnos'a gidiyormuş gibi evinden ayrılır ve dönüşünde Ares'le Aphrodite'yi kıs kıvrak bağlı bulur. Ünlü topalın avaz avaz bağırarak dile getirdiği öfke onun kişiliğini açığa vuracak niteliktedir (Od. XVIII, 306 vd.):</p>
	<p class="block4"> </p>
	<p class="block13">Zeus baba ve hep var olan öbür mutlu </p>
	<p class="block13">tanrılar</p>
	<p class="block13">gelin, şu gülünç, bayağı işlere bir bakın! </p>
	<p class="block13">Zeus'un kızı Aphrodite hor gördü beni, </p>
	<p class="block13">topalım diye hor gördü, sevdi Ares'i, </p>
	<p class="block13">sevdi onu, yakışıklı, çevik ayaklı diye, </p>
	<p class="block13">kabahat bende değil, sakat doğmuşsam, </p>
	<p class="block13">kabahat anamda, babamda, beni dünyaya </p>
	<p class="block13">getirmeselerdi! </p>
	<p class="block4"> </p>
	<p class="block6">Hephaistos Erikhthonios efsanesinde de rol oynar (<i class="calibre1">Erikhthonios</i>). İlk kadın Pandora'nın bedenini kilden yontan odur (<i class="calibre1">Pandora</i>). Prometheus'u Kafkas dağının tepesine o çıkartır (<i class="calibre1">Prometheus</i>).</p>
	<h3 id="toc_id_332" class="block12">Hera. </h3>
	<p class="block6">Homeros destanlarında "inek gözlü", "ak kollu" ya da "altın tahtlı" diye nitelenen Hera (yahut Here) tipik bir Grek tanrıçasıdır, yani Yunanistan yarımadasının ırk, soy, din ve dünya görüşlerini, çıkarlarını daha ileri bir kültürün simgesi Ege ve Anadolu'ya karşı savunan, bu yüzden kişiliği ve efsaneleri hep bir kavga, kin, hınç ve geçimsizlik havası yansıtan sevimsiz bir tanrıçadır. Bütün kusurlarıyla kadını canlandırır Hera. Dırdırcı, kıskanç, hırçın, inatçıdır, düzen kurar, ama hiçbir işi açık değildir, hasır altından su yürütür, gizli kapaklı yapar ne yaparsa, sevgi ve nefretleri hiçbir mantığa dayanmaz, silah ve yetkilerini kötüye kullanmaktan çekinmez, benzetmek gerekirse, her zaman ve özellikle zamanımızda örneklerine çok rastlanan varlıklı ve bencil burjuva kadınını simgeler. Zeus'un eşi, tanrıların kraliçesi ulu Hera'ya bu damgayı basan Homeros'tur, ama ne tuhaf ki İonyalı koca şairin çizdiği Hera portresi tutunmuş, Yunanistan'da yaratılan efsanelerinde aynı tiple karşımıza çıkmaktadır. Hera'yı kocası Zeus'un ağzından dinleyelim (İl. VIII, 407):</p>
	<p class="block4"> </p>
	<p class="block13">Çok değil Here'ye öfkem, kinim, </p>
	<p class="block13">her işime engel olmak onun huyu.</p>
	<p class="block4"> </p>
	<p class="block6">Troya savaşını tuttuğu Akha'lardan yana çevirebilmek için Zeus'u baştan çıkarıp uyuttuktan sonra, birden uyanan tanrı şöyle çıkışır karısına (ti. XV, 14 vd.):</p>
	<p class="block4"> </p>
	<p class="block13">Amma da düzen kurdun, yola gelmez Here, </p>
	<p class="block13">savaş dışı ettin tanrısal Hektor'u, </p>
	<p class="block13">uğrattın orduyu bozguna. </p>
	<p class="block13">Bu kötülüğün meyvesini sen toplayacaksın </p>
	<p class="block13">önce,</p>
	<p class="block15"> </p>
	<p class="block13">seni bir güzel pataklayayım da gör. </p>
	<p class="block13">Unuttun mu seni havalarda astığım günü, </p>
	<p class="block13">bir örs bağlamıştım iki ayağına, </p>
	<p class="block13">çözülmez bir altın zincir vurmuştum </p>
	<p class="block13">ellerine,</p>
	<p class="block13">asılı kalmıştın havalarda, bulutlar arasında.</p>
	<p class="block4"> </p>
	<p class="block6">Zeus Hera'ya bu cezayı Herakles'e ettiği kötülük yüzünden vermiştir. Tanrıların tanrısı oğlu Ares'te anasının kusurlarının tıpkısını görür (<i class="calibre1">Ares</i>). Öbür tanrılar da aşağı yukarı Zeus gibi düşünürler. Anasını, babası Zeus'a karşı korumaya çalışan Hephaistos bile Hera'dan neler çektiğini unutamaz (<i class="calibre1">Hephaistos</i>).</p>
	<h4 class="block14">(1) DOĞUŞU, HAYAT ÖYKÜSÜ. </h4>
	<p class="block6">Hera, Kronos'la Rheia'nın kızı ve Zeus'la öbür Olympos'lu tanrıların kız kardeşidir (Tab. 5). Babası Kronos onu da doğar doğmaz yutar, sonra da kusar. Zeus dünya egemenliğini paylaştıktan sonra, Hera'yı kendine eş alır. Hesiodos'a göre, Zeus tanrıçalar arasında Hera ile son olarak evlenmiştir.</p>
	<p class="block6">Hera çocukluğunun dünyanın ucunda, Okeanos'la Tethys tanrılarının yanında geçtiğini İlyada'da kendi anlatır (İl. XIV, 200 vd.). Anası Rheia Titan'lar savaşı sırasında inek gözlü tanrıça Okeanos'la Tethys arasında çıkan bir kavgayı yatıştırmak için batı kıyılarına gitmek ister.</p>
	<p class="block6">Zeus'la Hera evlenmeden de sevişmişlerdir, ama sonra da düğünleri törenle kutlanmıştır. En büyük tanrı çifti arasındaki kutsal düğün (<i class="calibre1">hieros gamos</i>) efsanelerde de, kültte de sık sık tekrarlanır bir motiftir. Bir efsaneye göre bu düğün Batı Kızlarının (<i class="calibre1">Hesperides</i>) bahçesinde olmuştur, o bahçeden gelen altın elmaları da Gaia Hera'ya düğün hediyesi olarak vermiştir. Hera da Okeanos kıyılarında bulunduğu sırada elmaları kendi eliyle Batı Kızlarının bahçesine ekmiştir. İlyada'da İda dağının Gargaros tepesindeki birleşme sahnesi de böyle bir kutsal düğündür. Destanın bu eşsiz parçasını özetlemeye değer (İl. XIV, 152353): Hera kocası Zeus'un İda dağından Troya savaşını yönettiği ve başarının Troya'lılarda olduğunu görür, bunu önlemek için, gidip dağ başında onunla sevişmeyi geçirir aklından, gider odasında önce bir güzel süslenir, sonra Aphrodite'den sevgiyi tutuşturan büyülü memeligini ister, onu da göğsüne taktıktan sonra Uyku tanrıyı baştan çıkarır ve onunla birlikte Gargaros doruğuna varır:</p>
	<p class="block4"> </p>
	<p class="block13">Bulutlar devşiren Zeus onu gördü, </p>
	<p class="block13">görür görmez aşk sardı düşünceli kafasını, </p>
	<p class="block13">öyle bir aşkı ilk birleştikleri gün duymuştu, </p>
	<p class="block13">ana, babalarından gizli çıktıkları gün </p>
	<p class="block13">yatağa...</p>
	<p class="block4"> </p>
	<p class="block6">Zeus eşine nereye gittiğini sorar, o da masum tavırlar takınarak, Okeanos kıyısında deniz tanrıları çiftini barıştırmaya gittiğini ve önce kocasına haber vermek, ondan izin almak için buraya geldiğini söyler. Zeus dayanamaz, savaşı filan unutup açığa vurur duygularını:</p>
	<p class="block4"> </p>
	<p class="block13">Sonra da gidersin oraya, ne olur Here, </p>
	<p class="block13">yatalım gel, sarmaş dolaş olalım yatakta, </p>
	<p class="block13">doyasıya,</p>
	<p class="block13">bugüne dek ne bir tanrıçaya, ne bir kadına </p>
	<p class="block13">karşı</p>
	<p class="block13">yüreğime akan aşk böyle altüst etmedi </p>
	<p class="block13">beni...</p>
	<p class="block4"> </p>
	<p class="block6">Sonra sayar bir bir yattığı ölümlü ve ölümsüz kadınları, Hera ses çıkarmaz, ama içine bal damladığı besbellidir. Epey naz eder, utangaç tavırlar takınır:</p>
	<p class="block4"> </p>
	<p class="block13">Korkunç Kronos oğlu, ne biçim söz çıktı </p>
	<p class="block13">ağzından? </p>
	<p class="block13">Yatağa yatıp sevişmemizi nasıl istersin </p>
	<p class="block13">ida dağının tepesinde, göz göre göre? </p>
	<p class="block13">Ya hep var olan bir tanrı görürse bizi, </p>
	<p class="block13">biz uyurken gider, söylerse öbür tanrılara? </p>
	<p class="block13">Bir daha ayak basamam senin evine, </p>
	<p class="block13">ne yüzle çıkarım bu yataktan dışarı?</p>
	<p class="block4"> </p>
	<p class="block6">Hera'nın sıradan bir kadın gibi kendi kocasıyla yatmaktan çekinmesini, dedikodudan korkmasını Zeus gibi biz de hayretle karşılayalım. Her neyse, Zeus buna da çare bulur:</p>
	<p class="block4"> </p>
	<p class="block13">Tanrılar, insanlar görecek diye korkma, </p>
	<p class="block13">altın gibi bir sisle örterim dört bir yanımızı, </p>
	<p class="block13">güneş bile onu geçip göremez bizi, </p>
	<p class="block13">her şeyi keskin ışıklarıyla gören güneş bile. </p>
	<p class="block13">Böyle dedi, aldı karısını koynuna, sarıldı, </p>
	<p class="block13">tanrısal toprak yumuşak bir çimen saldı, </p>
	<p class="block13">taptaze lotos bir halı serdi toprakla </p>
	<p class="block13">aralarına,</p>
	<p class="block13">safranlardan, sümbüllerden, tatlı bir halı, </p>
	<p class="block13">uzanıverdi ikisi de halının üstüne, </p>
	<p class="block13">sardı onları güzel bir altın bulut, </p>
	<p class="block13">buluttan çiy damlaları akıyordu pırıl pırıl.</p>
	<p class="block4"> </p>
	<p class="block6">Bugün de Kazdağ'ın tepesine çıkın, aralarında otlar fışkıran tepsi gibi serilmiş, kocaman, dümdüz taşlar görürsünüz ve bu aklı yeşilli halıların üstünde tanrıların seviştiğini geçirirsiniz aklınızdan.</p>
	<h4 class="block14">(2) EFSANELERİ. </h4>
	<p class="block6">Hera'nın doğrudan doğruya efsanesi yoktur, ama Zeus'un aşklarında rol oynar, onlara karışır, hele bu aşklardan doğan çocukların yakasını bırakmaz, ömürleri boyunca kini, öfkesiyle izler onları. İlk ve en büyük kurbanı, Alkmene'nin Zeus'tan doğurduğu Herakles'tir. Güçlü yiğidi üst üste kahramanlıklar yapmaya zorlayan Hera'dır. Adı Herakles'in bile "<i class="calibre1">Hera'nın ünü</i>" anlamına geldiğini ileri sürenler bile vardır (<i class="calibre1">Herakles</i>). İo, Epaphos, İno ve Athamas, Dionysos ve Tityos efsanelerinde, Teiresias'ı kör etmekte rol oynar. Üç Güzeller yarışmasında birinciliği kazanamaması Paris'e ve Troya'ya dinmez kinin bir nedenidir, öte yandan Akhilleus'un anası Thetis'i kıskandığı halde, onu büyüttüğü için oğlu Akhilleus'u tutar (<i class="calibre1">Thetis</i>). Bir efsane Menelaos'u ölümsüz kıldığını anlatır (<i class="calibre1">Menalaos</i>).</p>
	<p class="block6">Devlere karşı savaşa katılmıştır. Bu sırada Porphyrion ona tutulmuş ve elbisesinin ucunu yakalayarak onu kendine çekmek istemiştir, o sıra Zeus devi şimşekle yere sermiş. İksion da Hera ile birleşmek istemiş, ama Zeus Hera'nın buluttan bir görüntüsünü yaparak onu aldatmıştır (<i class="calibre1">Prophyrion, İksion</i>).</p>
	<p class="block6">Hera Argonaut'lar seferinde Argo gemicilerine yardımda bulunmuş, tehlikeli geçitleri geçmelerini sağlamıştır (<i class="calibre1">Argonaut'lar</i>).</p>
	<p class="block6">Kızı Eileithyia ile doğumlara gözcülük eden tanrıça Hera'nın en sevdiği kuş tavus kuşudur. Göz göz tüyleri, tanrıçanın İo'ya bekçi koyduğu Argos'un yüz gözünü simgelermiş (<i class="calibre1">Argos</i>). Yemiş olarak narı, çiçek olarak zambağı severmiş.</p>
	<p class="block6">Roma'da Hera tanrıça İuno ile bir tutuldu (<i class="calibre1">İuno</i>).</p>
	<h3 id="toc_id_333" class="block12">Herakleidai, yahut Heraklesoğulları. </h3>
	<p class="block6">Bu ad, yalnız Herakles'in oğullarına ve torunlarına değil , yiğidi ata olarak benimseyen birçok soylara verilmektedir (Tab. 13). Herakles öldükten sonra, Eurystheusoğullarını da ezmeye çalışır. Heraklesoğulları bu yüzden oradan oraya sürünür, sonunda Atina'da yiğit Theseus'tan yardım görürler ve düşmanlarını bir bir yenerek Yunanistan'da ve özellikle Peloponez'de egemenliği ele geçirirler. Heraklesoğullarının Yunanistan'da tutunması Dor ırkının Peloponez'i ele geçirmesinin efsane alanına yankısıdır. Ne var ki yalnız Yunanistan kral aileleri değil, Anadolu ve İtalya'da da bazı soylar Heraklesoğlu adını almışlardı. Örneğin Lydia kralı Kroisos (<i class="calibre1">Karun</i>), soyunun Herakles'in Omphale ile birleşmesinden meydana geldiğini ileri sürer, Roma kralı Tarquinius da Herakles'in bir oğlunu atası olarak kabul ederdi.</p>
	</body></html>
