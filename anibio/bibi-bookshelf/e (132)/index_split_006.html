<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Mitoloji Sözlüğü</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h3 id="toc_id_693" class="block12">Perseus. </h3>
	<p class="block6">Zeus'la Danae'nin oğlu Perseus (Tab. 10, 13) İo'nun döllerindendir. Dedesi Akrisios'un kızından doğacak torununu yok etmek için Danae'yi nasıl tunçla örtülü bir odaya kapattığı, Zeus'un bir altın yağmuru biçiminde içeri yağıp kızı gebe bıraktığı, Perseus doğduktan sonra anasıyla birlikte bir sandığa kapatılarak denize atılışı, Seriphos adasına çıkışı, ora kralının Danae'ye göz koyması Akrisios ve Danae maddelerinde anlatılmıştır.</p>
	<p class="block6">Perseus efsanesi dünyanın başka birçok folklorlarında bulunan masal motifleriyle süslüdür. Bu efsane şöyle özetlenebilir: Seriphos kralı Danae'yi elde etmek ister, bu amaçla da Perseus'u başından atmaya çalışır. Delikanlıyı Medusa'nın kafasını kesmeye gönderir. Perseus yola koyulur, tannlardan Hermes'le Athena onu Gorgolara bekçilik eden Graiaların yanına götürürler (<i class="calibre1">Graialar</i>), Perseus bunları uyutup Gorgolara yaklaşmak yolunu bulur. Bu iş ancak kanatlı sandallar giymek ve başına Hades başlığını geçirerek görünmez hale gelmekle olur. Tanrılar Perseus'a keskin çelikten bir orak da verirler, böylece Gorgoların karşına çıkar (Gorgolar). Üç Gorgo'dan yalnız Medusa ölümlüdür.Öbürlerine sataşmadan onu bulup öldürmek gerek. Perseus üç canavarı uyur bulur, kanatlı sandallarıyla havaya uçar ve Athenanın Medusa'nın üstünde bir kalkanı ayna gibi tutmasından faydalanarak canavarın kafasını uçurur. Medusa'nın kesik boynundan Pegasos atıyla Khrysaor fışkırır (<i class="calibre1">Pergasos, Khrysaor</i>).</p>
	<p class="block6">Dönüş yolunda Perseus Habeşistan'dan geçer ve bir kayaya bağlı olarak kurban edilmek Üzere bulunan Andromeda'yı kurtarır (<i class="calibre1">Andromeda</i>). Babasının ve amcasının isteğine karşın karı olarak aldığı Andormeda ile birlikte Seriphos'a döner, anasına göz koymuş olan kralı Gorgo başıyla taşa çevirir ve Seriphos krallığını kendisini kurtaran Diktys'e bıraktıktan sonra asıl yurdu olan Argos'a döner. Bir disk atma yarışında Akrisios'u kaza ile öldürür, öldürdüğü adamın dedesi olduğunu anlayınca, çok üzülür, Argos tahtına çıkmayı kabul etmez, Tiryns'e kral olan akrabası Megapenthes'e Argos'u verip kendisi Tiryns'i alır. Perseus'la Andromeda'nın birçok Çocukları olur.</p>
	<h3 id="toc_id_694" class="block12">Phaethon. </h3>
	<p class="block6">Phaethon, bir kaynağa göre Eos'la Kephalos'un, başka bir kaynağa göre de Güneş tanrı Helios'la Okeanos kızı Klymene'nin oğludur (Tab. 8). Adı parlak, pırıldayan anlamına gelen bu delikanlının öyküsü en iyi Ovidius'un "Değişimler" adlı eserinde anlatılmıştır. Bu öyküyü özetleyen E. Hamilton'un anlatışını (çev. Ülkü Tamer) aşağı da veriyoruz:</p>
	<p class="block6">"<i class="calibre1">Güneş'in sarayı pırıl pırıl bir yerdi. Boydan boya yaldızlar içinde ışıldardı gece, gündüz. Değil ölümlüler, bazı tanrılar bile gire mezlerdi o saraya.</i></p>
	<p class="block16">Günlerden bir gün, ana yanından ölümlü olan bir delikanlı Güneş'in ülkesine adımını attı. Gidip Güneş'in kendisiyle konuşmak istiyordu. Bunu gerçekleştirmek için de, yapamayacağı şey yoktu. Uzaktan görünen saray, gözleri kamaştırıyordu. Yine de yürüdü, yürüdü, sarayın merdivenlerini tırmanıp önüne ilk gelen odaya girdi. Rastlantıya bakın siz, girdiği odada Güneş oturuyordu. Artık dayanamadı delikanlı, gözlerini kapadı.</p>
	<p class="block16">Güneş'in gözünden bir şey kaçar mı hiç? 'Yaklaş yanıma delikanlı' dedi, 'sarayıma neden geldin, söyle bana'.</p>
	<p class="block16">Delikanlı, 'Öğrenmek istediğim bir şey var' dedi, 'onun için geldim. Anneme bakılırsa benim babam senmişsin. Önce inanmadım, ama annem öyle üsteledi ki gelip sana sormaya karar verdim'.</p>
	<p class="block16">Güneş, parlayan tacını çıkardı başından. 'Gel otur şuraya Phaeton' dedi, 'annen doğru söylemiş. Ben gerçekten senin babanım. Sözüme inanmazsın belki; onun için bir şey dile benden, dileğini hemen yerine getireyim. Böylece inanırsın baban olduğuma. Styks ırmağı üstüne yemin ediyorum, ne istersen yapacağım'.</p>
	<p class="block16">Phaeton, her gün gökyüzünde ışıklı arabasını süren Güneş'e bakar, "Şu arabayı bir gün de ben sürebilsem' derdi. Babası Styks üstüne yemin etmişti bir kere, artık cayamazdı; hemen dileğini söyledi.</p>
	<p class="block16">'Bugün arabanı ben sürmek istiyorum, tek dileğim bu'.</p>
	<p class="block16">İşte o zaman, Güneş tanrı, yaptığı yanlışlığı anladı. 'Oğlum', dedi, 'sen ölümlü bir kişisin. Benim arabamı ise tanrılar bile kullanamaz. Zeus'un bile elinden gelmez bu. Yolu düşün bir kere. Denizden tepelere çıkan yokuş öyle dik, öyle yalçındır ki düşersin. Atlar desen azgın mı azgın. Öğle vakti aşağıya bakamazsın, o kadar yüksekte olursun. İniş yolu da diktir. Ben bile zor iniyorum o yolu. Yukarda neler var diye merak ediyorsun herhalde. Ben sana söyleyeyim neler var. Korkunç yaratıklar var bir kere, Boğa var, Aslan var, Akrep var, Yengeç var hepsi seni öldürmeye kalkarlar. Gel vazgeç bu dilekten, başka bir şey iste, hemen yapayım'.</p>
	<p class="block16">Phaethon bu sözleri duymadı bile; kafası azgın atlarla ışıklı arabadaydı. Zaten yıldızlar, gökyüzünden çekilmeye başlamışlardı artık, şafak her yanı gül pembesine boyamıştı. Atlar kapıda hazır bekliyorlardı. Tartışmaya vaktileri yoktu. Güneş baba, oğlunun dileğini istemeye istemeye kabul etti.</p>
	<p class="block16">Şimşek gibi fırladılar kapıdan. Atlar, sürücülerinin acemi birisi olduğunu anlamışlardı; iyice azdılar. Yokuşu öyle hızla çıktılar ki, seyredenlerin ödleri koptu. Phaethon da korkular içindeydi. Heyecandan dizginleri bırakıverdi.</p>
	<p class="block16">Bardağı taşıran son damla oldu bu. Atlar, Doğu Rüzgârını da geçerek yeryüzüne inmeye başladılar. Arabanın sıcaklığından İda, Helikon, Parnassos ve Olympos tepeleri tutuşuverdi. Vadileri ateş sardı. Irmaklar buhar oluverdi. Nil ırmağı kaçacak delik aradı, sonunda başını bir yere sokuverdi. O gün bugündür Nil'in kaynağı nerededir, bilinmez.</p>
	<p class="block6"><i class="calibre1">Tanrılar tanrısı Zeus baktı ki, iş çığırından çıkıyor. Hemen yıldırımını aldı eline, Phaethon'a doğru fırladı. Yıldırım gidip, genç sürücüye çarptı; delikanlı arabadan düşüp Eridanos ırmağının sularına gömüldü. Irmak, gövdesinden fışkıran alevleri söndürdü, onun içini serinletti. Korulardan naiadlar geldiler, büyük bir üzüntüyle Phaethon'u gömüp mezar başında yas tuttular. Güneş Helios kızları da geldiler mezar başına; ama gelir gelmez de hemen birer kavak ağacı oluverdiler. O günden beri Eridanos kıyılarında yel estikçe usul usul sallanır dururlar</i>".</p>
	<h3 id="toc_id_695" class="block12">Phaethusa. </h3>
	<p class="block6">Helios'un kızı, Odysseia'da adı geçen nympha. Kız kardeşi Lampetie ile birlikte Güneş'in sığırlarına bekçilik eder (<i class="calibre1">Lampetie</i>).</p>
	<h3 id="toc_id_696" class="block12">Phaiaklar. </h3>
	<p class="block6">Odysseus yıllarca denizlerde süründükten sonra Skherie denilen bir adaya çıkar. Burası denizci bir boy olan Phaiakların ülkesidir. Nausithoos'un oğlu Alkinoos'tur bu ülkenin kralı (<i class="calibre1">Nausithoos, Alkinoos</i>). Phaiak'lar uygar, iyi mimar ve üstün denizcidirler. Tanrı Athena şöyle tanımlar onları (Od. V, 32 vd.): </p>
	<p class="block4"> </p>
	<p class="block21">İyi karşılanmaz burada yabancılar, </p>
	<p class="block21">güler yüz gösterilmez dışardan gelene, </p>
	<p class="block21">tez giden gemilerdir tek güvendikleri, </p>
	<p class="block21">yeri sarsan tanrının armağanıdır onlara, </p>
	<p class="block21">koca enginleri aşarlar bu gemilerle, </p>
	<p class="block21">gemiler kanat kadar, düşünce kadar</p>
	<p class="block21">hızlıdır.</p>
	<p class="block4"> </p>
	<p class="block6">Nitekim Odysseus'u bir süre konuklayıp, serüvenlerinin öyküsünü dinledikten sonra Phaiak'lar onu bir gemiye bindirip, bir gece içinde İthake'ye bırakırlar. Uykuda geçirdiği bu yolculuk Odysseus'a bir düş gibi gelir, Phaiak gemicileri onu kıyıya mallarıya birlikte bırakıp gitmişlerdir çünkü. Ama Poseidon baş düşmanı Odysseus'un kurtulduğuna içerler, Phaiak gemisinin İthake'den döndüğünü görünce, Zeus'la şöyle bir konuşma geçer aralarında (Od. XIII, 149 vd.):</p>
	<p class="block4"> </p>
	<p class="block21">'İsterdim şimdi de Phaiakların şu güzel</p>
	<p class="block21">gemisini</p>
	<p class="block21">paramparça etmek kılavuzluktan dönerken</p>
	<p class="block21">sisli denizde, </p>
	<p class="block21">anlasınlar ne demekmiş kılavuzluk etmek</p>
	<p class="block21">ona, buna,</p>
	<p class="block21">isterim sarılsın şehirleri koskoca bir dağla'. </p>
	<p class="block21">Bulutlan devşiren Zeus ona karşılık verdi,</p>
	<p class="block21">dedi ki:</p>
	<p class="block21">'Benim de gönlüme, kardeş, en uygun</p>
	<p class="block21">görünen şu: </p>
	<p class="block21">Gemiyi olduğu gibi görünce şehir halkı, </p>
	<p class="block21">taşa çevir onu kıyıya yakın bir yerde, </p>
	<p class="block21">İnsanlar şaşıp kalsın bir gemiye benzeyen</p>
	<p class="block21">kayaya,</p>
	<p class="block21">ve koskaca bir dağla sarıver şehirlerini'.</p>
	<p class="block4"> </p>
	<p class="block6">Öyle olur, Phaiakların gemisi taşa çevrilir ve Alkinoos'u şehirlerinin liman olmasını önleyecek dağın önlerine dikilmemesi için tanrılara yakarır görürüz. Ünlü Skherie adasının bugünkü Korfu olduğu genellikle kabul edilir.</p>
	<h3 id="toc_id_697" class="block12">Phaidra. </h3>
	<p class="block6">Girit kralı Minos'un kızı, Ariadne'nin kız kardeşi (Tab. 11). Phaidra Atina kralıyken Theseus'un karısı olur, oysa yiğit daha önce Amazonlardan biriyle evlenmiş ve Hippolytos adında bir oğlu olmuştu (Hippolytos). Phaidra Theseus'tan iki çocuk doğurduktan sonra üvey oğlu Hippolytos'a âşık olur ve ona aşkını açmak cüretinde bulunur. Delikanlının, bu doğa dışı sevgiyi nefretle karşıladığını görünce, onu Theseus'a suçlar, babasının kovduğu Hippolytos da arabasından düşerek ölür. Phaidra bu suçu işledikten sonra üzüntüsünden canına kıyar.</p>
	<h3 id="toc_id_698" class="block12">Phaon. </h3>
	<p class="block6">Lesbos (Midilli) adasında anlatılan bu efsanenin kahramanı: Phaon yaşlı, yoksul çirkin bir salcıymış, günün birinde salına tanrıça Aphrodite'yi bindirmiş. İhtiyar bir kadın kılığında olan tanrıça ona ücret niyetine ufacık bir şişe vermiş. Phaon şişenin içindeki iksiri sürdükçe gençleşir, güzelleşirmiş. O kadar yakışıklı olmuş ki gönül vermiş ona adanın bütün kadınları. Bir efsaneye göre şair Sappho da ona âşık olmuş, Phaon yanaşmadığı için kendini bir kayadan denize atarak öldürmüş.</p>
	<h3 id="toc_id_699" class="block12">Philemon.</h3>
	<p class="block6">Philemon'la Baukis efsanesi Bergama'ya özgü bir efsanedir. Bu güzel öyküyü Halikarnas Balıkçısı'ndan esinlenerek yazılmış bir anlatımla veriyoruz:</p>
	<p class="block6">Evvel zaman içinde, Bergama denilen şehrin bulunduğu yeşil ovanın bir köşesinde ulu bir ağaç varmış; bu ağaç çınar, söğüt, meşe, güren veya ıhlamur ağaçlarının hiçbirine benzemezmiş; benzemez, çünkü hem çınar, hem de ıhlamur agacıymış. İri gövdesinden fışkıran iki koca dal birbirine dolanır, düğüm olup kenetlendikten sonra biri bir yana çınar yaprakları, öbürü öbür yana ıhlamur yaprakları salar, yayıldıkça yayılırmış. Her bahar dalları yeni özlerle beslenip şişen, yapraklarının yeşil kubbesi hışırtılı bir gölgeyle toprağı serinleten bu eşi görülmedik ağacın bir masalı varmış. Bu masalı size anlatayım:</p>
	<p class="block6">Bir varmış bir yokmuş, Philemon'la Baukis adında bir karı-koca varmış. İkisi de yaşlı, çok yaşlıymış. Bunca yıllık karı-koca oldukları halde Philemon'la Baukis ilk evlendikleri günkü kadar sevişirlermiş. Gövdelerini ağırlaştıran, yüzlerini kırış kırış eden yaş gönüllerinin tazeliğini almamış, sevgilerinin ateşini söndürmeni işti. Yoksul evceğizlerinde mutluluk hiç solmayan bir çiçek gibi açar, serpilirmiş. Gündüz Philemon tarlada, Baukis ocak başında çalışırlar, günlük ekmeklerini çıkarırlar, ufak varlıklarının hem efendileri, hem uşakları olup tek başlarına buyruk yaşarlarmış. Katı yürekli, para canlı adamlar çevrelerini sarmış. Ama Philemon'la Baukis komşularına aldırış etmezler, kendi ocaklarının cörmert ateşinde ısınıp, sevgi ve mutlulukla dokurlarmış ömürlerini.</p>
	<p class="block6">Günün birinde tanrılar tanrısı Zeus yüce Olympos dağından yeryüzüne inmeyi kurar. Oğlu kılavuz tanrı Hermes'e: "<i class="calibre1">Gel şu Frigya ovasına gidelim de, ölümlü insanların nasıl yaşadıklarını bir görelim, der. Kesilen kurbanların dumanı çoktandır göğe yükselmiyor. İnsanlarda tanrı saygısı, sevgisi kalmadı mı yoksa?</i>". Ayakları kanatlı tanrı Hermes bu yolculuğa dünden hazırdır. İki tanrı tanınmamak için eski püskü rubalar giyip hemencecik yola koyulurlar. Bergama ovasına inince, tanrı misafiriyiz diye birçok evlerin kapısını çalarlar. Ama ev sahipleri: "<i class="calibre1">Yolunuza gidin, sizi misafir edecek yerimiz yok!</i>" diye karşılık verirler. Böylece çaldıkları her kapı ev sahiplerinin yürekleri gibi kapalı kalır tanrılara. Enikonu taban teptikten sonra, iki tanrı, damı yerden az yükselen Philemon'un yoksul kulübesine varırlar. Kapı hemen açılır ve tanrılar küçücük evin kapısından eğilerek girerler.</p>
	<p class="block6">Philemon'la Baukis misafirleri içten gelen bir sevinçle karşılarlar. Onları ağırlamak için alçak sedirin üstüne saman dolu torbalar koyarlar. Baukis ocaktaki külleri eşeleyip, ateşe kuru yapraklarla ağaç kabukları katar. Uzun uzun üfler, sonra alev dillerini çürük zeytin kökleriyle örter. Philemon da bahçeden bir lahana getirir. Baukis lahanayı ayıklayıp ateşe koyarken, kocası asılı duran kuru etten bir dilim keser. Yemek pişedursun, karı-koca bir tahta kaba su koyup ateşin yanında ısıtırlar ve misafirlerinin ayaklarını yıkarlar. Kaba, ama tertemiz havlularla silerler.</p>
	<p class="block6">Yemek pişince, karı-koca titrek elleriyle masaya mis gibi kokan yabani nane sürttüler. Philemon bir ayağı kısa olan masanın altına kırık bir çanak parçası koydu. Sonra da zeytin, kırmızı turp, salata ve külde pişmiş yumurtaları dizdi sofraya. İki tanrı doya doya yiyorlardı. Philemon da arada bir tahta testiden sirkeye benzer bir şarap dolduruyordu tanrılara. Ne var ki, taslar doldukça, testideki şarap eksileceğine, çoğalıyordu. Philemon'la Baukis bu mucizeye önce şaşakaldılar, sonra evlerine gelen tanrı misafirlerinin gerçekten tanrı olduklarını anladılar. Dize gelip, yakardılar.</p>
	<p class="block6">Zeus ayağa kalktı. Gelin, dedi Philemon'la Baukis'e. Tanrılar önde, ihtiyarlar arkada, bir yamaca tırmandılar. Bir de dönüp baktılar ki, şehir sulara boğulmuş, yalnız kendi kulübelerinin bulunduğu tepecik yüzüyor, yoksul evceğizlerinin yerine de pınl pırıl beyaz mermerden bir tapınak yükseliyormuş. Tanrılar tanrısı dile geldi: "<i class="calibre1">Ey iyi insanlar, dedi, dileyin benden ne dilerseniz. İyiliğiniz, cömertliğiniz karşılıksız kalmayacak</i>". Yaşlı karı-koca birbirlerine bir şeyler fısıldamışlar, sonra Philemon şöyle demiş tanrıya: "Tanrım, senden ne dileyelim? Biz bugüne değin bir yastıkta kocadık, yediğimiz yemek, içtiğimiz su ayrı gitmedi. Bugünden sonra da bizi ayırma, birimiz önce ölüp, ötekini kollarıyla mezara taşımak acısını çekmesin. Daha ne kadar yaşayacaksak, yan yana yaşayalım, sonra da ikimiz birlikte can verip ölelim."</p>
	<p class="block6">Zeus bu dileği kabul etmiş, Philemon'la Baukis'i Frigya ovasının yüceliğinde kalan tapınağa bekçi yapmış. Aradan birkaç yıl daha geçmiş. Bir gün ihtiyar karı-koca tapınağın eşiğinde güneşleyip, Philemon Baukis'e, Baukis de Philemon'a sevgi dolu gözlerle bakarken, birbirlerinin kollarından taze dallar, yeşil yapraklar fışkırdığını görmüşler. İkisinin de ayakları toprağa gömülmekte, gövdelerini kabuk sarmaktaydı. Kollarını birbirlerine dolayıp son bir öpüşle vedalaşmışlar. Ağaç kabuğu dudaklarını artık örtüyormuş ki, oradan geçen bir yolcu bir dalın öbür dala seslendiğini işitmiş. Ne oluyoruz, ağaçlar mı konuşuyor? diye duraklamış, kulak vermiş, ama rüzgârda tatlı tatlı sallanan yaprakların fısıldayışından başka bir şey duymamış.</p>
	<h3 id="toc_id_700" class="block12">Philoktetes. </h3>
	<p class="block6">Philoktetes'ten İlyada'da şöyle söz edilir (İl. II; 717vd.):</p>
	<p class="block4"> </p>
	<p class="block21">İyi ok atan Philoktetes 'in buyruğunda yirmi</p>
	<p class="block21">gemi var,</p>
	<p class="block21">binmiş her gemiye elli kürekçi, </p>
	<p class="block21">hepsi de okla iyi savaşmasını bilen erler. </p>
	<p class="block21">Ama Philoktetes kutsal Lemnos adasında </p>
	<p class="block21">yatıyor korkunç acılar içinde; </p>
	<p class="block21">Akhaoğulları bıraktılar adada onu, </p>
	<p class="block21">bacağından yara açmış uğursuz birdeniz</p>
	<p class="block21">yılanı,</p>
	<p class="block21">kıvranır durur orada acıdan. </p>
	<p class="block21">Özleyecekler birazdan kral Philoktetes’i</p>
	<p class="block21">Argoslular.</p>
	<p class="block4"> </p>
	<p class="block6">Homeros bu birkaç satırla Philoktetes'in bütün dramını özetlemiş olur. Bu öykü Sophokles'e bir tragedya esinlemiştir. Philoktetes Herakles'in arkadaşıdır, yiğit ölürken oklarını ona bırakır, çünkü üstünde can verdiği odun yığınını Philoktetes tutuşturmuştu. Ama Herakles arkadaşından nerede öldüğünün bildirilmemesini ister. Sonraları Philoktetes birçok sorularla karşılaşınca, ayağıyla üstüne basarak odun yığınının yerini belli eder, böylece yeminini bozmuş olur. Sonradan başına gelen belalar da bundan ötürüymüş.</p>
	<p class="block6">Philoktetes Helene'nin taliplerindendir. Troya seferine hemen katılır, ama Troya'ya varmadan Tenedos'ta kurban kestiği sırada bir yılan sokar ayağını. Yara irinlenir, derinliğine işledikçe işler, üstelik öyle pis kokar ki Philoktetes'in yanında kalınmaz olur. Odysseus öbür Akha yiğitlerini Philoktetes'i Lemnos adasına bırakmaya kandırır. Yaralı kral bomboş adada tam on yıl kalır ve oklarıyla avladığı kuşlarla beslenir. On yıl geçip Troya düşmeyince, Akhaların ele geçirdikleri kâhin Helenos onlara Philoktetes'i getirmezlerse şehri alamayacaklarını bildirir. Bu kez Lemnos'a elçiler gönderilir. Başta Odysseus vardır, yanında da Akhilleus'un oğlu Neoptolemos, ya da Diomedes. Philoktetes önce direnir, gelmek istemez, ama Odysseus yeni bir düzenle elinden oklarını alınca Troya'ya gitmekten başka çaresi kalmaz. Orada ordu hekimlerinden Podaleiros (ya da Makhaon) yarasını ameliyat eder. Apollon tanrı hastayı derin bir uykuya daldırır, o uyurken hekimler yarasını çürümüş etlerden ve irinden temizlerler, at adam Kheiron'dan aldıkları bir ot koyarlar üstüne. Böylece Philoktetes kısa bir zamanda iyileşir.</p>
	<p class="block6">Troya savaşından sonra Philoktetes yurduna sağ salim döner, Odysseia'da mutlu bir dönüş yolculuğu yapan savaşçılar arasında adı geçer.</p>
	<h3 id="toc_id_701" class="block12">Philomeides. </h3>
	<p class="block6">Aphrodite'ye verilen bir sıfat. Gülmekten hoşlanan, gülücük seven anlamına gelir.</p>
	<h3 id="toc_id_702" class="block12">Philomela. </h3>
	<p class="block16">Bkz. Aedon.</p>
	<h3 id="toc_id_703" class="block12">Philyra. </h3>
	<p class="block6">At adam Kheiron'un anası (Kheiron). Efsaneye göre Kronos ona gönül vermiş, ama karısı Rheia'nın kıskançlığından korktuğu için at kılığına girmiş ve Philyra ile öyle birleşmiş, onun için de Kheiron yarı at, yarı insan olarak doğmuş. Başka bir anlatımda Philyra'nın tanrıdan kaçmak için kısrak olduğu, Kronos'un da ona bir at biçiminde yaklaştığı söylenir. Kheiron'un doğduğu Pelion dağında oğluyla oturan Philyra ona çömezlerini yetiştirmede yardım edermiş (<i class="calibre1">Akhilleus</i>).</p>
	<h3 id="toc_id_704" class="block12">Phineus. </h3>
	<p class="block16">Bkz. Argonautlar, Harpyalar.</p>
	<h3 id="toc_id_705" class="block12">Phlegeton. </h3>
	<p class="block6">Adı alev anlamına gelen bir kökten türemiş olan Phlegeton, Pyriphlegeton adıyla da anılır. Kokytos'la birlikte yeraltı ülkesinde akan bir ırmak olarak gösterilir. Bir ateş ırmağı olduğu adından belli.</p>
	<h3 id="toc_id_706" class="block12">Phlegyas.</h3>
	<p class="block6">İksion'un babası. Asklepios'u doğuran kızı Koronis'in ırzına geçen Apollon tanrıdan öç almak için Delphoi'deki tapınağını yıkmak istemiş. Phlegyas bu suçundan dolayı Hades'te büyük bir cezaya çarpılmış.</p>
	<h3 id="toc_id_707" class="block12">Phobos. </h3>
	<p class="block16">Bkz. Deimos.</p>
	<h3 id="toc_id_708" class="block12">Phoiniks. </h3>
	<p class="block6">(1) Agenor'un oğlu, Europe, Kiliks ve Kadmos'un kardeşi (Tab. 10). Babası onu da öbür kardeşleri gibi, kaçırılan Europe'yi aramaya gönderir. Phoiniks Fenike'ye yerleşir ve Sidon şehrini kurar. Fenike adı onun adından gelmedir (<i class="calibre1">Agenor, Europe</i>).</p>
	<p class="block6">(2) Akhilleus'un lalası. İbret verici hayat hikâyesini İlyada'da kendi ağzından duyarız (İl. IX, 44 vd.): Phoiniks Boiotia kralı Amyntor'un oğluymuş, babası, anasını bir kapatmayla aldatırmış, anası da şu kapatmayla yat da, ihtiyar babandan soğusun demiş ona, Phoiniks öyle yapmış, ama babasının lanetine uğrayıp yurdundan sürülmüş. Peleus'un yanına sagınmış, Myrmidonların kralı da onu dostça karşılayıp Akhilleus'a yönetici olarak vermiş. Phoiniks Troya savaşında Akhilleus'un yanından ayrılmaz, yiğit öfkeyle barakasına çekilince, ona öğütler, örnekler vererek yola getirmeye çalışır. Patroklos ölünce Akhilleus'un derin yasına katılır. Akhilleus ölünce Phoiniks Neoptolemos'u almaya gider ve onunla Troya'ya dönmek üzeredir ki yolda ölür. Neoptolemos onu törenle gömer (<i class="calibre1">Akhilleus</i>):</p>
	<h3 id="toc_id_709" class="block12">Phokos. </h3>
	<p class="block6">Adı fok balığı anlamına gelen Phokos Aiakos'la Psamathe'nin oğlu, Peleus ve Telamon'un kardeşi (Tab. 21). Kendisine bir balık adının verilmesi bir Nereus kızı olan anası Psamathe'nin insan olan Aiakos'tan kaçmak için fok kılığına girmesinden ileri gelmiş. Phokos doğduğu Aigina adasından ayrılıp orta Yunanistan'da Phokis bölgesini kurmuş, sonra yurduna dönüşte kendisini kıskanan kardeşleri Peleus'la Telamon tarafından öldürülmüş. Anası Psamathe Peleus'un sürüldüğü Tesalya'daki davarlarını yiyip yok eden bir kurt salmış peşine, sonra da Thetis'in dileğine uyarak kurdu bir taş heykel haline getirmiş (<i class="calibre1">Peleus, Telamon</i>).</p>
	<h3 id="toc_id_710" class="block12">Pholos. </h3>
	<p class="block6">Herakles efsanesinde, özellikle Erymanthos domuzu avında rol oynayan at adam. Herakles bu ava çıktığında Pholos'un inine konuk olmuş, at adam onu ağırlamış, kendisi çig et yediği halde, yiğide etler kızartıp yedirmiş; bir ara Herakles şarap isteyecek olmuş, Pholos da bir fıçı şarabım var, ama bu Kentaurların kamu malıdır demiş. Yiğit yine de açtırmış fıçıyı. Şarap kokusuna gelen at adamlar taşlar, dallar ve yanan çerağlarla saldırmışlar, kavga çıkmış ve at adamlar birçok ölü verdikten sonra çekilmişler, ne var ki Pholos bir ölünün gövdesinden çıkardığı oku ayağı üstüne düşürüp yaralanmış. Pholos bu yaradan dolayı can verince Herakles çok üzülüp onu törenle gömmüş (<i class="calibre1">Herakles</i>).</p>
	<h3 id="toc_id_711" class="block12">Phorkys. </h3>
	<p class="block6">Pontos'la Gaia’nın oğlu, Nereus, Thaumas, Keto ve Eurybie'nin kardeşi (Tab. 6). Keto ile evlenen Phorkys Graialar ve Gorgoların babasıdır.</p>
	<h3 id="toc_id_712" class="block12">Phosphoros. </h3>
	<p class="block6">Sabah yıldızına verilen ad; ışık getiren anlamına gelir. Adı Latinceye Lucifer olarak çevrilmiştir. Şafağı haber veren yıldız olarak şiirde adı sık sık geçer.</p>
	<h3 id="toc_id_713" class="block12">Phriksos. </h3>
	<p class="block6">Athamas'la Nephele'nin oğlu. Üvey anası İno Phriksos'la Helle'yi bir sandık içinde denize atınca Nephele çocuklarını bir altın postlu koçun sırtına bindirip kaçırır. Helle denize düşüp boğulur, Phriksos ise Kolkhis'e varır ve koçu Zeus'a kurban ettikten sonra postunu kendisini konuklayan kral Aietes'e armağan eder (<i class="calibre1">Argonautlar, Athamas, Nephele</i>).</p>
	<h3 id="toc_id_714" class="block12">Phrygios. </h3>
	<p class="block6">Adı Phrygialı anlamına gelen Phrygios bir Miletos kralıdır. Miletos krallığına Phobios'tan sonra geçer (Antheus), Miletos'ta bir Artemis şenliğinde gördüğü Myus (bugün Afşartepe) zorbasının kızına âşık olur, böylece Miletos'Ia Myus şehirleri arasındaki savaşa son verir.</p>
	<h3 id="toc_id_715" class="block12">Picus. </h3>
	<p class="block6">Adı, ağaçkakan anlamına gelen Picus Latium'un en eski krallarından ve yerli sayılan boydandır. Faunus'un babası, kral Latinus'un dedesi olduğuna inanılırdı. Picus ünlü bir biliciymiş, bunun için de geleceği görme yetisine sahip ağaçkakan kuşunu hep yanında taşırmış. Efsane yazarları büyücü Kirke'nin kral Picus'u bir ağaçkakan kuşuna dönüştürdüğünü ileri sürerler. Bu kuş Roma dininde önemli bir rol oynar, Mars'a adanmış bir hayvan olup Romulus'la Remus'un kurtarılmalarında dişi kurt kadar rol oynamış.</p>
	<h3 id="toc_id_716" class="block12">Pitane. </h3>
	<p class="block6">Mysia'da Pitane (Çandarlı) kentini kuran Amazon'un adı. Kyme ve Priene şehirlerinin kurulmasına da katılmış.</p>
	<h3 id="toc_id_717" class="block12">Pleiad'Iar. </h3>
	<p class="block6">Gökte yedi yıldıza çevrilen yedi kız kardeş. Yunanlıların "Pleiades" dedikleri bu yedi yıldızlı burç, yedi kandilli Süreyya, yani Ülker burcudur. Efsaneye göre, Pleiadlar, Atlas'la Pleione'nin kızlarıymış (Tab. 7). Adları da şu: <span class="text3">Alkyone, Merope, Kelaino, Elektra, Sterope, Taygete, Maia</span>. Bu kızların dördü Zeus, ikisi Poseidon, biri Ares'le evlenir, yalnız Merope ölümlü bir erkeğe, Sisyphos'a eş olur. Onun için de Merope Ülker burcunun en sönük yıldızıymış derler. Hesiodos "İşler ve Günler"de şöyle söz eder Pleiadlardan (İşi. 383 vd.):</p>
	<p class="block4"> </p>
	<p class="block21">Ekinini biç, görünce gökte </p>
	<p class="block21">Pleiad yıldızlarını, Atlas'ın kızlarını. </p>
	<p class="block21">Görünmez oldukları zaman da </p>
	<p class="block21">ek toprağını.</p>
	<p class="block21">O yıldızlar kaybolur kırk gün, kırk gece.</p>
	<p class="block4"> </p>
	<p class="block6">Bir efsaneye göre, yedi kız kardeş anaları Pleione ile birlikte Boiotia'da gezinirken, avcı Orion'a rastlamışlar, Orion tutulmuş onlara, beş yıl kovalamış Pleiadları, sonunda kızlar birer güvercin olup uçmuşlar, Zeus da hallerine acıyarak göğe almış onları. Değişimlerinin nedeni başka türlü de açıklanır: Zeus babaları Atlas'a gök kubbesini yükleyince, ya da kız kardeşleri Hyadlarla birlikte kardeşleri Hyas'ın bir yılan tarafından sokulup öldürülmesine fazlaca üzülmüşler de ondan dönüşmüşler.</p>
	<p class="block6">Bir anlatıma göre, Troya düştüğü zaman, Dardanos soyunun atası Elektra aşırı bir üzüntüye kapılıp kız kardeşlerinden ayrılmış ve gökte gezegen oluvermiş (<i class="calibre1">Elektra</i>).</p>
	<h3 id="toc_id_718" class="block12">Pleione. </h3>
	<p class="block6">Zeus'la Tethys'in kızı. Pleiadlardan başka bir de Hyadlar adlı beş kızı ve Hyas adlı bir oğlu olmuş. Kızlarıyla birlikte yıldız olmuş (<i class="calibre1">Pleiadlar, Hyas</i>).</p>
	<h3 id="toc_id_719" class="block12">Plutos. </h3>
	<p class="block6">Adı zengin, zenginlik anlamına gelen Plutos, Demeter'le İasion'un oğlu sayılır. Hesiodos Theogonia'da şöyle tanımlar onu (Theog. 970 vd.):</p>
	<p class="block4"> </p>
	<p class="block21">Yüceler yücesi tanrıça Demeter </p>
	<p class="block21">sevişip kahraman İasion'la </p>
	<p class="block21">bereketli Girit'in nadaslı tarlalarında </p>
	<p class="block21">cömert Plutos'u getirdi dünyaya. </p>
	<p class="block21">Bütün karaları, denizleri dolaşır Plutos, </p>
	<p class="block21">kime rastlar, kimin eline düşerse, </p>
	<p class="block21">zengin eder onu, berekete boğar.</p>
	<p class="block4"> </p>
	<p class="block6">Daha sonraları Plutos bereket tanrıçası Demeter'in grubundan ayrılarak soyut bir kavramı simgeleyen bir tanrı olmuştur. Aristophanes'in "Plutos" adlı komedyasında kör olarak canlandırılır.</p>
	<h3 id="toc_id_720" class="block12">Podaleiros. </h3>
	<p class="block6">Tanrı Asklepios'un oğlu, Makhaon'un kardeşi, İlyada'da adı geçen hekim. Makhaon'la Podaleiros güzel Helena'ya talip olmuşlardı, Troya savaşına da bu yüzden Tesalya'dan gelme otuz gemiyle katılmışlar ve her ikisi de savaşçı ve hekim olarak yararlık göstermişlerdi (<i class="calibre1">Makhaon</i>).</p>
	<p class="block6">Efsaneye göre Podaleiros Troya savaşından diri çıkar ve şehir düştükten sonra kâhin Kalkhas'la kara yolundan Kolophon'a gider. Kalkhas orada ölünce Podaleiros, Delphoi'ye gidip nereye yerleşmesi gerektiğini tanrıya sormuş, aldığı cevap da şu olmuş: Öyle bir ülke seç ki gök yıkılsa sen altında kalmayasın. Bu ülkeyse çepeçevre yüksek dağlarla çevrili Karia Khersonessos'u, yani Datça yarımadasıymış. Karia'ya gelişi üstüne bir efsane daha anlatılır: Gemisi fırtınaya tutulup Datça yarımadasına atılmış. Podaleiros'u oradaki bir keçi çobanı kurtarıp ülkenin kralına götürmüş. Bu kralın kızı Syrna damdan düşüp kemiklerini kırmışmış, Podaleiros onu iyi etmiş, karşılık olarak kızı da, yarımadayı da ele geçirmiş. Eşinin adına Syrnos diye bir kent kurmuş bu yarımadada.</p>
	<h3 id="toc_id_721" class="block12">Podarge. </h3>
	<p class="block6">Harpyalardan biridir, yel tanrı Zephyros'la birleşip, Akhilleus'un ölümsüz atları Ksanthos'la Balios'u doğurur (<i class="calibre1">Balios</i>).</p>
	<h3 id="toc_id_722" class="block12">Podarkes. </h3>
	<p class="block6">(1) Podarkes, Troya kralı Priamos'un gençliğinde taşıdığı ad; ayağı çabuk, hızlı anlamına gelir.</p>
	<p class="block6">(2) İlyada'da adı geçen Tesalyalı yiğit, İphiklos'un oğlu, Protesilaos'un kardeşi.</p>
	<h3 id="toc_id_723" class="block12">Poias. </h3>
	<p class="block6">Philoktetes'in babası. Argonaut'lar seferine katılmış ve usta bir okçu olarak Herakles'in işlerinde yiğide yardımcı olmuş. Bir efsaneye göre Herakles'in odun yığınını tutuşturan odur, yiğit oklarını da Philoktetes'e değil, Poias'a vermiştir (<i class="calibre1">Phihktetes</i>).</p>
	<h3 id="toc_id_724" class="block12">Polluks. </h3>
	<p class="block6">Dioskurlardan Polydeukes kimi zaman Polluks diye de anılır. Özellikle Latin kaynaklarında adı daima Pollux'tur (<i class="calibre1">Dioskurlar</i>).</p>
	<h3 id="toc_id_725" class="block12">Polybos. </h3>
	<p class="block6">Oidipus efsanesinde sözü geçen Korinthos kralı. Çocuğu olmadığı için Oidipus'u kendi oğluymuş gibi benimser ve ölünce de tahtını ona bırakır (<i class="calibre1">Oidipus</i>).</p>
	<h3 id="toc_id_726" class="block12">Polydamas. </h3>
	<p class="block6">Adı İlyada'da Pulydamas olarak geçen Troyalı bir yiğit. Savaşta Hektor'un yanı başında çarpışır, büyük yararlık gösterir, Akha duvarına saldırı planını hazırlar ve Troyalıların surların içine sığınmalarını salık verir. Hektor öldükten sonra Helene'nin geri verilip savaştan vazgeçilmesini isteyen de odur.</p>
	<h3 id="toc_id_727" class="block12">Polydeukes. </h3>
	<p class="block16">Bkz. Dioskurlar.</p>
	<h3 id="toc_id_728" class="block12">Polydoros. </h3>
	<p class="block6">(1) Kadmos'la Harmonia'nın oğlu. Nykteis'le evlenerek Labdakos'un babası ve Oidipus'un dedesi olur (Tab. 19).</p>
	<p class="block6">(2) Homeros destanlarında ve tragedyada adı geçen Polydoros, Priamos'la Laothoe'nin oğlu olarak gösterilir. Kişiliği ve öyküsü destana göre başka, tragedyaya göre başkadır.</p>
	<p class="block6">İlyada'da Polydoros Priamos'un en küçük oğlu olarak tanımlanır. Çok genç olduğu İçin babası onun Troya savaşına karışmasını istemez, gene de Polydoros bir yolunu bularak Akhilleus'un karşısına dikilir, onunla savaşır ve ölür (il. XX, 407 vd.).</p>
	<p class="block6">Polydoros, Euripides'in "Hekabe" adlı tragedyasında önemli bir rol oynar: Dram Polydoros'un görüntüsünün sahneye çıkmasıyla başlar. Genç Troyalı yürekler acısı serüvenini kendi anlatır: Priamos'la Hekabe'nin oğludur, Troya savaşı kızışınca, babası onu birçok altınla birlikte Trakya kralı Polymestor'a emanet etmiştir. Troya düşünce, Polymestor altınlara el koymak için kendisini öldürmüş, ölüsünü de denize atmıştır. Dalgalar şimdi topraktan, mezardan yoksun ölü bedenini kıyıdan kıyıya atmaktadırlar. O sırada Hekabe Troyalı kadınlarla birlikte Trakya kıyılarına sığınır, tek kalan çocuğu Polyksene ile avunur. Oysa Akhilleus'un ruhu Polyksene'nin kendisine kurban edilmesini ister, bu isteği Agamemnon gelir Polymestor'a bildirir. Kızı kurban ederler. Hekabe kızının ölüsü üstünde ağlar, dövünürken, birden daha korkunç bir haber alır: Polydoros'un ölüsü kıyıya vurmuştur. Bahtsız kraliçe birden güçlenir ve öcünü tüyler ürpertici bir vahşetle alır. Polymestor'la iki oğluna pusu kurar, çocukları babalarının gözü önünde öldürdükten sonra, kralı da gözlerine iğne batırarak kör eder (<i class="calibre1">Polyksene, Hekabe, Polymestor, Deiphylos</i>).</p>
	<p class="block6">Vergilius'un "Aeneis" destanına göre, Polymestor Priamos'un oğlunu öldürdükten sonra, Trakya kıyılarında bir yere gömmüştür. Aeneas Trakya kıyılarına uğrayınca, tanrılara sunu sunmak için bir ağacın dallarını koparır ve bakar ki dallardan kan damlaları akmakta ve topraktan yükselen bir ses üstünde bulundukları höyüğün Polydoros'un mezarı olduğunu söylemektedir. Bunun üzerine Aeneas akrabasına gereken ölü törenlerini yapar ve öyle ayrılır Trakya'dan (Aen. 111, 40 vd.).</p>
	<h3 id="toc_id_729" class="block12">Polyksene. </h3>
	<p class="block6">Priamos'la Hekabe'nin en küçük kızları (Tab. 16). İlyada'da adı geçmez, ama sonraki destanlarda, özellikle Akhilleus efsanesinde önemli bir rol oynar: Kardeşi Troilos atlarına su almaya gelir, o sırada Akhilleus Troilos'a saldırıp onu öldürür, ama kovalayıp da eline geçiremedlği Polyksene'ye aşkla tutuşur. Kimi efsane bu öyküyü şöyle uzatır: Akhilleus Polyksene ile evlenebilmek İçin Priamos'a Akha ordusundan ayrılmaya söz vermiş, bu işin pazarlığını yapmak için de Thymbralı Apollon tapınağına gitmiş, Paris onu okuyla orada öldürmüş.</p>
	<p class="block6">Başka destanlarda Polyksene'nin Troya yangını sırasında Diomedes, ya da Odysseus tarafından yaralandığı ve öldüğü anlatılır. Ama Polyksene üstüne en dokunaklı öykü Euripides'in "Hekabe" adlı tragedyasında sahneye konandır: Neoptolemos babası Akhilleus'u düşünde görür, yiğit öfkelidir, Polyksene'nin mezarı üstünde kurban edilmesini ister. Akhalar bu emri yerine getirirler. Genç kız anası Hekabe'nin yalvarmalarına, direnmelerine karşı kurban edilir. Bu kurbandan amaç yalnız Akhilleus'un öfkeli ruhunu yatıştırmak değil, aynı zamanda Akhalara uğurlu bir dönüş sağlamaktır (<i class="calibre1">Hekabe</i>).</p>
	<h3 id="toc_id_730" class="block12">Polymestor. </h3>
	<p class="block6">Trakya kralı, Priamos'un arkadaşı, Troya kralının kendisine emanet ettiği Polydoros'u kahpece öldürür, Hekabe'nin elinden cezasını görür (<i class="calibre1">Hekabe, Polydoros</i>).</p>
	<h3 id="toc_id_731" class="block12">Polymnia. </h3>
	<p class="block6">Musalardan biri, pantomimi simgeler (<i class="calibre1">Musalar</i>).</p>
	<h3 id="toc_id_732" class="block12">Polyneikes. </h3>
	<p class="block6">Oidipus'un ogulllarından biri (Tab. 19). Adı çok kavgacı anlamına gelen Polyneikes kardeşi Eteokles'le Thebai tahtı için çarpışır, önce şehirden Kreon'un gücüyle kovulur, Thebai'ye karşı Yediler seferinde Eteokles'i öldürerek kardeşinin elinden ölür ve ölüsü Kreon'un koyduğu yasağa karşın Antigone tarafından gömülür (<i class="calibre1">Antigone</i>).</p>
	<h3 id="toc_id_733" class="block12">Polyphemos. </h3>
	<p class="block6">Polyphemos, Odysseia'da anlatılan eşsiz ve çok ünlü bir peri masalının kahramanıdır. Kyklops Polyphemos, deniz tanrı Poseidon'un oğlu olarak gösterilir, tanrının Odysseus'a karşı dinmez bir hınç, amansız bir kin beslemesi de bu oğlunun tek gözünü kör ettiğinden dolayıdır (<i class="calibre1">Odysseus</i>).</p>
	<p class="block6">Odysseia'da bütün bir bölümü kaplayan (Böl. IX) bu masal ancak romanlarda rastlanabilecek tabiat tasvirleriyle başlar: Tepegöz'ün adası, mağarası, ağılları tadına doyulmaz bir anlatımla canlanır gözümüzde. Odysseus birkaç arkadaşıyla mağaraya girmiş, Tepegöz'ü beklemektedir, dev adam akşam olup da sürüleriyle dönünce Odysseus kendisini ona gemisi batmış bir yolcu olarak tanıtır ve konukseverliğine sığınarak yalvarır. Sonra da şöyle anlatır Odysseus (Od. IX, 287 vd.):</p>
	<p class="block4"> </p>
	<p class="block21">Böyle dedim, hiç karşılık vermedi bu katı</p>
	<p class="block21">yürek,</p>
	<p class="block21">ellerini açıp atıldı arkadaşlarımın üzerine, </p>
	<p class="block21">yakaladı ikisini, çarptı kafalarını yere</p>
	<p class="block21">enikler gibi,</p>
	<p class="block21">ossaat beyinleri fışkırdı, ıslattı dört bir yanı, </p>
	<p class="block21">ayırdı onları parça parça, hazırladı</p>
	<p class="block21">yemeğini,</p>
	<p class="block21">dağda büyümüş bir aslan gibi, hepsini yedi,</p>
	<p class="block21">bitirdi,</p>
	<p class="block21">ne bağırsak kodu, ne et kodu, ne de ilikli</p>
	<p class="block21">kemik.</p>
	<p class="block4"> </p>
	<p class="block6">Odysseus tanrı ve insan yasalarına saygısı olmayan bu azman yaratığa karşı başka türlü davranmak gerektiğini hemen anlar ve bir düzen kurmaya koyulur. Çıkıp kaçmak olanaksızdır, çünkü Tepegöz mağaranın ağzını yerinden oynatılmayacak kadar ağır bir kayayla örtmüştür. Odysseus başka bir çare düşünür: Ertesi sabah Polyphemos sürüleriyle yaylaya çıktıktan sonra, orada bulunan bir uzun sopayı alır, ucunu sivriltir ve ateşe koyup kızdırır. Akşam dev gene gelir ve akşam yemeğini hazırlamak üzere Odysseus'un iki arkadaşını daha alır. Bu korkunç yemeğini hazırlarken Odysseus'a adını sorar, kurnaz yiğit şöyle cevap verir (Od. IX, 366):</p>
	<p class="block4"> </p>
	<p class="block21">Benim adım Kimse, beni böyle çağırır </p>
	<p class="block21">anam, babam ve bütün arkadaşlarım.</p>
	<p class="block4"> </p>
	<p class="block6">O sırada yanına almış olduğu şarap tulumundan sunar Tepegöz'e, dev kana kana içer, siyah şarabı çok beğenir ve bu armağana karşılık şöyle der Odysseus'a:</p>
	<p class="block4"> </p>
	<p class="block21">Tekmil arkadaşlarından sonra yiyeceğim</p>
	<p class="block21">Kimse'yi, </p>
	<p class="block21">hepsini yiyip bitireceğim, sonra onu, </p>
	<p class="block21">bu da konukluk armağanım olacak sana.</p>
	<p class="block4"> </p>
	<p class="block6">Ama şarap etkisini yapmaktadır: Tepegöz sırt üstü devrilip sızar, o sırada Odysseus arkadaşlarıyla birlikte kazığı ateşten çıkarırlar ve yattığı yerde geğire geğire kusan, ağzından insan etleri ve şarap dökülen sızmış devin tek gözüne batırırlar. Manzarayı şöyle anlatır Homeros (Od. IX, 389 vd.):</p>
	<p class="block4"> </p>
	<p class="block21">Cızırdayıp tütüyordu göz kapakları ve</p>
	<p class="block21">Kirpikleri</p>
	<p class="block21">köklerine dek çatır çatır yanan</p>
	<p class="block21">gözbebeğinin içinde...</p>
	<p class="block21">Bir canavar gibi uludu, yankılandı koca</p>
	<p class="block21">kayalar,</p>
	<p class="block21">girecek delik aradık korkudan hepimiz. </p>
	<p class="block21">Çekti çıkardı gözünden kana bulanmış</p>
	<p class="block21">kazığı,</p>
	<p class="block21">çıldırmış elleriyle fırlattı, attı uzağa, </p>
	<p class="block21">başladı haykıra haykıra komşusu Tepegözü</p>
	<p class="block21">çağırmaya.</p>
	<p class="block4"> </p>
	<p class="block6">Ne var ki onlar dışardan ne olduğunu solunca, "Kimse"nin kendisine işkence yaptığını söyler, devler de arkadaşlarının çıldırdığına inanıp uzaklaşırlar. Ama Odysseus'un düzeni bununla bitmez: Tepegöz'ün sabah mağaradan çıkma yolunu bulacağını ve elleriyle ortalığı yoklayarak Odysseus'la arkadaşlarını bulup kıstıracağını bilir, onun için arkadaşlarından kalanları besili koçların altına bağlar, kendisi de en güzel koçu seçer, karnının altına dolgun yapağısına tutunarak asılır, böylece sabah Tepegöz sürülerini mağaradan çıkarınca,sırtlarını yokladığı halde Odysseus'la arkadaşları kurtulur. Koşa koşa gemilerine gidip binerler ve denize açılırken şöyle seslenir Odysseus yamyam Polyphemos'a (Od. IX, 502 vd):</p>
	<p class="block4"> </p>
	<p class="block21">Ölümlü insanlardan biri, Tepegöz sorarsa</p>
	<p class="block21">sana,</p>
	<p class="block21">nasıl oldu da böyle kör oldu gözün, </p>
	<p class="block21">dersin ki, Odysseus kör etti beni, kentler</p>
	<p class="block21">yıkan,</p>
	<p class="block21">yurdu İthake 'de olan Odysseus Laertes'in</p>
	<p class="block21">oğlu.</p>
	<p class="block4"> </p>
	<p class="block6">Polyphemos kudurmuş gibidir, arkalarından koca kayalar fırlatır denize, ama bununla da kalmaz, babası Poseidon'a yakarır Odysseus'tan öcünü alsın diye. Ve deniz tanrı onu dinler, dileğini yerine getirmektir derdi günü, o günden sonra da rahat yoktur artık denizlerde çilekeş kahraman için, yoldaşlarının hepsini yitirecek, yaban ellerde dilenecek de ancak ondan sonra tek başına varabilecektir yurduna.</p>
	<h3 id="toc_id_734" class="block12">Polypoites. </h3>
	<p class="block6">Troya savaşına Tesalya şehirlerinden gelme bölüklerin başında katılan Polypoites'ten İlyada'da şöyle söz edilir (İl. II, 738 Vd.):</p>
	<p class="block4"> </p>
	<p class="block21">Argissa’da, Gyrtone’de, Orthe’de,</p>
	<p class="block21">Eleone'de ,süt beyaz Oloosson 'da otururlar.</p>
	<p class="block21">yılmaz sauaşçı Polypoites'in buyruğundalar. </p>
	<p class="block21">Ölümsüz Zeus 'un oğlu Pelrithoos'tur onun</p>
	<p class="block21">babası.</p>
	<p class="block21">Ünlü Hippodameia sevişmişti Peirithoos'la, </p>
	<p class="block21">kıllı azmanları tepeleyip, Pelion dağından </p>
	<p class="block21">Aithiklere doğru sürdüğü gün doğurmuştu</p>
	<p class="block21">onu.</p>
	<p class="block4"> </p>
	<p class="block6">Peirithoos'un ölümünden sonra oğlu Polypoites kral olur, Helena'nın talipleri arasında bulunduğundan, Troya savaşına katılır ve İlyada'da birçok yiğitleri öldürdüğü gösterilir: Kırk gemiyle geldiği savaşta arkadaşı Leonteus'un yanı başında çarpışır. Patroklos'un ölüsüne yapılan oyunlara da, tahta ata giren yiğitlere de katılır. Troya düştükten sonra Leonteus'la birlikte bilici Kalkhas'ı Kolophon'a götürür (<i class="calibre1">Kalkhas</i>).</p>
	<h3 id="toc_id_735" class="block12">Pomona. </h3>
	<p class="block6">Roma mitolojisinde meyveleri geliştiren nympha. Roma'dan Ostia'ya giden yol üstünde kutsal bir koruluğu vardı. Şairlere göre Pomona ya da Picus'la bir aşk macerası yaşamış, ya da kendisi gibi bir bereket tanrısı olan Vertumnus'un karısı olmuştur.</p>
	<h3 id="toc_id_736" class="block12">Pontos. </h3>
	<p class="block6">Adı deniz anlamına gelen Pontos, Pesiodos'un Theogonia'sına göre, Gaia'nın tek başına meydana getirdiği bir tanrısal varlıktır (Tab. 1). Gaia sonra Pontos'la birleşir ve Nereus, Thaumas, Phorkys, Keto ile Eurybie' yi doğurur (Tab. 6). Efsanelerde rol oynamaz.</p>
	<h3 id="toc_id_737" class="block12">Portunus. </h3>
	<p class="block6">Çok eski bir Roma tanrısı, ilkin geçitleri koruduğuna, sonra da limanların tanrısı olduğuna inanılır, Roma'nın limanına yakın bir tapınağı bulunur ve yolda bir bayramı kutlanırda Mater Matuta'nın oğlu sayılırdı.</p>
	<h3 id="toc_id_738" class="block12">Poseidon. </h3>
	<p class="block6">Olymposlu tanrılar arasında denizi simgeleyen ve denizin mutlak hâkimi sayılan Poseidon Homeros destanlarında Poseidaon diye anılır; Poti-dan'dan türeme bu ad başka Hint-Avrupa dillerindeki biçimiyle karşılaştırılacak olursa, "denizin efendisi" anlamına gelir. Hesiodos'un Theogonia'sında Poseidon, Kronos'la Rheia'nın oğlu olarak gösterilir (Tab. 5). Kronos öbür çocukları gibi Poseidon'u da doğar doğmaz yutar, sonra Zeus anası Rheia'nın yardımıyla kaçırılıp babasına öbür kardeşlerini kusturunca Poseidon'a da deniz egemenliğini verir. Poseidon sonra Amphitrite ile evlenir ve Triton'u üretir. Destanlarda Poseidon'a verilen sıfat "Enosigaios" yani yeri sarsan, titretendir. Poseidon elinde tuttuğu üçlü yabayla yalnız dalgaları kabartıp denizi altüstü etmekle kalmaz, çepeçevre sardığı toprakları da sarsar. Güçlü bir tanrıdır, Zeus'la boy ölçüşmekten çekinmez, onun buyruklarına baş eğmekten hoşlanmadığı gibi, öbür tanrılarla birlik olup tanrılar babasını zincire vurmaya bile kalkışmıştır (İl. I, 400). Troya savaşında keyfine göre kimi zaman Akhaları, kimi zaman Troyalıları tutar ve Zeus'a şöyle meydan okur (İl. XV, 185 vd.):</p>
	<p class="block4"> </p>
	<p class="block21">Yiğitliğine yiğittir, bilirim onu (Zeus'u), </p>
	<p class="block21">ama beni küçümsemek ne oluyor eşitim ben</p>
	<p class="block21">onunla,</p>
	<p class="block21">bana zorla baş eğdirecek olan o mu? </p>
	<p class="block21">Rhea doğurdu Zeus'u, beni, ölülere </p>
	<p class="block21">hükmeden Hades'i, </p>
	<p class="block21">dünya üçe bölündü, üçümüz de aldık</p>
	<p class="block21">payımızı,</p>
	<p class="block21">kura çekildi, köpüklü deniz düştü bana, </p>
	<p class="block21">her zaman orada oturayım diye... </p>
	<p class="block21">Zeus'a bulutlar arasında engin gök düştü. </p>
	<p class="block21">Ama toprakla koca Olympos'tan herkesin</p>
	<p class="block21">payı var,</p>
	<p class="block21">bu yüzden yaşamam ben Zeus'un keyfince, </p>
	<p class="block21">gücü varsa, rahat otursun kendi payında,</p>
	<p class="block21">ülkesinde,</p>
	<p class="block21">korkutmasın elleriyle, alçak yerine komasın</p>
	<p class="block21">beni.</p>
	<p class="block4"> </p>
	<p class="block6">Olympos'ta oturmaktan da pek hoşlanmaz, çok daha büyük bir rol oynadığı Odysseia destanında onu Habeşistan'a gider ve gelir görürüz (Od. I, 22 vd.):</p>
	<p class="block4"> </p>
	<p class="block21">Poseidon uzakta oturan Yüzü Yanıklara</p>
	<p class="block21">gitmişti o gün, </p>
	<p class="block21">dünyanın en ucundaki insanlardır Yüzü</p>
	<p class="block21">Yanıklar, </p>
	<p class="block21">ikiye bölünmüşler, kimi batan günde</p>
	<p class="block21">oturur, kimi doğan günde, </p>
	<p class="block21">kurbanlık boğa ile koç almaya gitmişti</p>
	<p class="block21">oraya,</p>
	<p class="block21">orada dalmıştı şölende gönül eğlendirmeye.</p>
	<p class="block4"> </p>
	<p class="block6">Poseidon Odysseus'a karşı dinmez bir kin besler. Bunun nedeni de oğlu Polyphemos'un tek gözünü kör etmesidir (Polyphemos). Yüzü Yanıklardan dönüşünde deniz tanrı Odysseus'u bir sal üstünde görür, kendi kendine öfkeli öfkeli konuştuktan sonra eyleme geçer (Od. V, 291 vd.):</p>
	<p class="block4"> </p>
	<p class="block21">Böyle dedi, yığdı bulutları üst üste</p>
	<p class="block21">bir anda allak bullak etti denizi,</p>
	<p class="block21">üçlü yabasını tutuyordu elinde,</p>
	<p class="block21">salıverdi çeşitli yellerin kasırgasını tekmil,</p>
	<p class="block21">toprağı, denizi kapladı bulutlarla,</p>
	<p class="block21">karanlık boşandı göklerden,</p>
	<p class="block21">Euros'la Notos ve uluyan Zephyros,</p>
	<p class="block21">ve koca dalgalarla açık gökten kopan</p>
	<p class="block21">Boreas</p>
	<p class="block21">estiler dört bir yandan boğuşa boğuşa.</p>
	<p class="block4"> </p>
	<p class="block6">Zeus'un buyruğuyla Odysseus'un İthake'ye dönmesini önleyemeyince, bu kez onu kurtaran Phaiaklar üstüne yağdırır öfkesini (<i class="calibre1">Phaiaklar</i>).</p>
	<p class="block6">Adının geçtiği başlıca efsaneler şunlardır: Apollon'la birlikte Troya surunun yapılmasını üzerine alır, Laomedon sözleşilen ücreti ödemeyince denizden bir canavar salar kıyılara (<i class="calibre1">Laomedon, Hesione</i>). Laokoon'un ölümüne de gene bir deniz canavarı sebep olur (Laokoon). Poseidon yakınlarının ya da tuttuğu kimselerin yakarmalarını dinler, dileklerini hiç şaşmadan gerçekleştirir (<i class="calibre1">Hippolytos</i>).</p>
	<p class="block6">Birçok şehirlerin koruyucusu olmak için başka tanrılarla yarışmaya girdiği ve çokluk onlara yenildiği görülür: Örneğin Atina halkı Poseidon'un tuzlu gölü yerine Athena'nın zeytin ağacını seçer (<i class="calibre1">Kekrops</i>).</p>
	<p class="block6">Poseidon'un aşkları da efsane konusu olmuştur. Asıl karısı Amphitrite ile denizin altındaki sarayda -ki bu saray Ege kıyılarında İmroz ya da Tenedos'un dip yarlarında bilinir- rahat bir ömür sürer. Ne var ki ürettiği döller hep dev, azman ya da yamyamdır. Amphitrite'den çocuğu olmamıştır.</p>
	<h3 id="toc_id_739" class="block12">Priamos. </h3>
	<p class="block6">Laomedon'un oğlu, Troya kralı Priamos kral olarak da, baba olarak da büyük bir rol oynar İlyada destanında. Karısı Hekabe kadar ünlü, dramı onunki kadar dokunaklıdır.</p>
	<p class="block6">Troya kral soyunun doğrudan doğruya vârisidir Priamos (Tab. 16), babası Laomedon, anası da ırmak tanrı Skamandros'un kızı olarak gösterilen Strymo'dur. Ama atalarıyla değil, asıl kendi sayısız oğul ve kızlarıyla da ün salmıştır. Oğlu Hektor'un ölüsünü istemek için Akhilleus'a gittiğinde kendi söyler elli çocuk yetiştirdiğini ve hepsinin gözü önünde bir bir öldüğünü (İl. XXIV, 495-500).</p>
	<p class="block6">Priamos'un çocukluğu üstüne bir efsane kız kardeşi Hesione ile ilgilidir (<i class="calibre1">Hesione</i>). Bu efsanede adının ilkin Podarkes olduğu, sonra da Priamos'a çevrildiği anlatılır. Satılmış anlamına gelen bu ad, ablası Hesione'nin düğün hediyesi olarak Herakles'ten küçük kardeşinin serbest bırakılmasını istemesine dayanır. Priamos'un gençliği üstüne bir şey anlatılmaz. Troya savaşında çıkar karşımıza, o sırada da yaşlı, çok yaşlı bir kraldır. Yaşından dolayı savaşa katılamadığı halde, ihtiyarlar derneğinin başında erdemi, onuruyla yönetir bütün eylemleri. Helene davasının Menelaos'la Paris arasında tek tek savaşta çözümleneceğine karar verilince, ant töreninin yapılması için Priamos çağrılır ve onu Batı kapısındaki kulede görürüz (İl. III, 149 vd.):</p>
	<p class="block4"> </p>
	<p class="block21">Priamos 'un çevresinde kurmuşlardı</p>
	<p class="block21">ihtiyarlar derneğini. </p>
	<p class="block21">İhtiyarlık onları savaştan alıkoyuyordu, </p>
	<p class="block21">ama çok iyi konuşan adamlardılar, </p>
	<p class="block21">ormanda, ağaçları dolana dolana incecik</p>
	<p class="block21">öten</p>
	<p class="block21">ağustosböcekleri gibi tıpkı.</p>
	<p class="block21">Kulede böyle oturuyordu Troyalı ulular.</p>
	<p class="block4"> </p>
	<p class="block6">Helen'yi çağırır ve şöyle der ona (İl. III, 162 vd.):</p>
	<p class="block4"> </p>
	<p class="block21">Buraya, yanıma gel kızım, otur şöyle, </p>
	<p class="block21">gör bak işte, eski kocan, hısım akraban,</p>
	<p class="block21">dostların. </p>
	<p class="block21">Bence suçlu sen değilsin tanrılar asıl, </p>
	<p class="block21">Onlar yığdı başıma kan ağlatan savaşı...</p>
	<p class="block4"> </p>
	<p class="block6">Bu birkaç söz Priamos'u nitelemeye yeter. Uygardır, akıllı ve yetkindir, hiçbir öfke, giderek hiçbir acı bile gölge düşürmez insanca olgunluğuna. Hektor Akhilleus'la savaşa girmek üzereyken oğluna kulenin üstünden seslenip içeri sığınmasını salık verdiğinde gerçekçi bir görüş dile getirir (İl. XXII, 38 vd.):</p>
	<p class="block4"> </p>
	<p class="block21">Hektor, yavrum, dostlarından uzak durma</p>
	<p class="block21">öyle,</p>
	<p class="block21">erişirsin kaderine, bekleme bu adamı, </p>
	<p class="block21">senden çok üstündür Peleusoğlu, </p>
	<p class="block21">o katı yürekli adam alt eder seni.</p>
	<p class="block4"> </p>
	<p class="block6">Akhilleus'un elinden can veren öbür oğullarını sayar ve şöyle der:</p>
	<p class="block4"> </p>
	<p class="block21">Ama sen, Akhilleus'a alt olup ölmezsen, </p>
	<p class="block21">halkımız daha çabuk unutur bu acıyı…</p>
	<p class="block21">Bana da acı, şu talihsiz babana, </p>
	<p class="block21">bunca acıdan bir parça aklı kalmış</p>
	<p class="block21">ihtiyarcığa.</p>
	<p class="block4"> </p>
	<p class="block6">Oğullarının nasıl öldürüldüğünü anımsar, kızlarının, gelinlerinin esir olarak götürüleceklerini, kendisinin de öldürülüp leşinin köpeklere atılacağını öngörür. Hektor'un bu sözlere, eşi Hekabe'nin yalvarmalarına karşın oğlu surlara sığınmayınca, donakalır ve sonuna kadar seyreder işkencesini, sonra da hıçkıra hıçkıra ağlar, toz, toprak üstünde yuvarlanır, ama ilk tepkisi kendini dışarı atmak, Akhalara gidip oğlunun ölüsünü kurtarmaktır. Gitmeye karar verir ve hiçbir engel alıkoyamaz onu. Hekabe'nin gitme diye yalvarmalarına, hazırlık yapmada ağır davranan oğullarına bir ihtiyara yakışacak biçimde sertçe davranır, şöyle azarlar onları (İl. XXIV, 218 vd.):</p>
	<p class="block4"> </p>
	<p class="block21">Sarayın uğursuz kuşu musun ne? </p>
	<p class="block21">Gideceğim, alıkoyamazsın beni, </p>
	<p class="block21">kandıramazsın beni ne desen... </p>
	<p class="block21">Hadi çabuk olun, ödlekler, baş belaları, </p>
	<p class="block21">siz öleydiniz keşke Hektor öleceğine, </p>
	<p class="block21">öleydiniz hızlı gemilerin önünde, topunuz</p>
	<p class="block21">birden!</p>
	<p class="block4"> </p>
	<p class="block6">Sonra da tanrıların yardımıyla Akhilleus'un barakasına varır, görünmeden içeri girer ve Akhilleus'un dizlerine, ellerine sarılarak şöyle der (İl. XXIV, 486 vd.):</p>
	<p class="block4"> </p>
	<p class="block21">Tanrısal Akhilleus, getir aklına babanı. </p>
	<p class="block21">Şimdi olmalı o da benim yaşımda, </p>
	<p class="block21">varmıştır uğursuz ihtiyarlığın eşiğine. </p>
	<p class="block21">Belki çevresinde komşular bugün üzer onu, </p>
	<p class="block21">belayı savacak kimsesi yoktur yanında. </p>
	<p class="block21">Ama duyar hiç olmazsa yaşadığını senin, </p>
	<p class="block21">gün boyunca sevinir gönlünde, </p>
	<p class="block21">oğlum dönecek Troya 'dan, göreceğim onu,</p>
	<p class="block21">der.</p>
	<p class="block4"> </p>
	<p class="block6">Ve bu sözlerle ancak insan sözünün yaratabileceği mucizeyi yaratır: Akhilleus'un çelik gibi sert, acımak bilmez yüreği birden yumu-şayıverir. Gözünden yaşlar boşanır, kalkar, ihtiyarı elinden tutup kaldırır, kendi babasıymış gibi okşar, avutur, yedirir, içirir ve oğlunun ölüsünü kendi eliyle yıkayıp hazırladıktan sonra ona verir. İhtiyar da acısının onurlu sevinci içinde alır, götürür onu Troyalılara. Hektor gibi Priamos da Anadolulu bir kahraman insandır, Kızı, tanrı sözcüsü Kassandra şöyle seslenir onu görünce (İl. XXIV, 703 vd.):</p>
	<p class="block4"> </p>
	<p class="block21">Gelin, Troyalı erkekler, kadınlar, gelin, </p>
	<p class="block21">gelin, görün Hektor'u, gelin, </p>
	<p class="block21">sağken, savaştan dönerken o </p>
	<p class="block21">nasıl sevinirdiniz nasıl, gelin hadi, </p>
	<p class="block21">görün şehrimizin ışığını, Hektor'umuzu, </p>
	<p class="block21">tekmil halkın ışığını gelin, görün.</p>
	<p class="block4"> </p>
	<h3 id="toc_id_740" class="block12">Priapos. </h3>
	<p class="block6">Boğaz kıyılarında Lampsakos (Lapseki) şehrinin büyük tanrısı Priapos Yunan mitolojisine sonradan girmiş ve epey yer etmiş tanrısal bir varlıktır. Bağları, bahçeleri kem gözlere karşı koruyan bu tanrının en göze çarpan niteliği phaİlos'u, yani erkeklik uzvuydu. Yamrı yumru bir adamcık olarak imgelenen Priapos'un phaİlos'u neredeyse kendisi kadar uzun ve yukarıya doğru kıvrık olarak gösterilirdi. Bununla bereketi simgeler ve bitkilere erişilecek bir örnek diye dikilirdi. Bu haliyle Priapos Dionysos alayına girmiş, gövdesi ve tutumuyla Satyrlere, Silenlere benzediği için bu tanrılara karışmıştır. Efsane onun tanrı Dionysos'Ia tanrıça Aphrodite'den doğma olduğunu da ileri sürerdi. Dionysos alayında bir eşek üstünde canlandırılması da şöyle açıklanırdı: Bir Bakkhos töreni sırasında Priapos çok içmiş ve alayda rastladığı Lotis adlı bir nympha'ya âşık olmuştu. Gece Bakkhalar uykuya dalınca Lotis'in yanına sokulan Priapos tam muradına ermek üzereyken bir eşek anırmış, kız uyanmış ve kaçmış. Priapos da olduğu yerde ve durumda kalakalmış, herkese alay konusu olmuş. Roma'da efsane Lotis'in yerine Vesta'yı koyar, eşeğin anırması da tanrıçayı tehlikede olduğunu bildirerek uyarması içinmiş. Vesta bayramında eşeklerin çiçek çelenkleriyle süslenmesi de oradanmış.</p>
	<p class="block6">Aphrodite'nin Priapos'u doğurması üstüne de şöyle bir masal anlatılıyor: Aphrodite Olympos tanrıları arasına gelince güzelliğiyle hepsini büyülemiş, o kadar ki Zeus bile âşık olup onunla sevişmiş. Aphrodite gebe kalmış, ama Hera doğacak çocuk babası gibi güçlü, anası gibi güzel olur da bütün öbür tanrıların hakkından gelir korkusuyla Aphrodite'nin karnına kem göz koymuş, çocuğun sakat doğmasını sağlamış. Priapos kocaman bir phaİlos'la dünyaya gelince, tanrıça oğlundan utanmış, tanrılara göstermemek için de onu kırlarda bırakmış. Priapos'u çobanlar bulup büyütmüşler ve erkekliğine tapınır olmuşlar. Priapos'un bir kır tanrısı olması bu yüzdenmiş.</p>
	<p class="block6">Başka kaynaklarda Priapos Aphrodite ile Adonis'in oğlu olarak gösterilir. Mythos yazarlarından Diodoros, Priapos'la Osiris'i karşılaştırır, Lapsekili tanrıyla Mısır tanrısı ve onun efsanesi arasında bir bağ kurar: İsis kocası Osiris'in erkeklik uzvunu bulunca onu bir tanrı haline sokmuş, bu tanrı da Priapos’muş. Gene Diodoros Priapos'la Hermaphroditos'u bir tutar. Bütün bu olgulardan çıkacak sonuç Priapos'un bir Anadolu tanrısı olduğu ve böyle olmakla Adonis, Osiris, Isis, giderek Dionysos ve Aphrodite gibi Yunan mythos'una sonradan girdiği sonucu çıkar. Türkiye müzelerinde Priapos heykelleri çoktur.</p>
	<h3 id="toc_id_741" class="block12">Proitos. </h3>
	<p class="block16">Bkz. Abas, Akrisios, Bellerophontes.</p>
	<h3 id="toc_id_742" class="block12">Proitos Kızları. </h3>
	<p class="block16">Bkz. Melampus.</p>
	<h3 id="toc_id_743" class="block12">Prokne.</h3>
	<p class="block16">Bkz. Aedon.</p>
	<h3 id="toc_id_744" class="block12">Prokris. </h3>
	<p class="block16">Bkz. Kephalos.</p>
	<h3 id="toc_id_745" class="block12">Prokrustes. </h3>
	<p class="block6">Atina ile Megara yolu üstünde bulunan bir haydut. Biri küçük, biri büyük iki yatağı varmış ve gelen, geçen yolcuları soyduktan sonra uzun boyluları küçük yatağa yatırır, ayaklarını keser, kısaları büyük yatağa yatırır, ayaklarından çeker, uzatırmış. Bu korkunç eşkıyayı Theseus öldürmüş (<i class="calibre1">Theseus</i>).</p>
	<h3 id="toc_id_746" class="block12">Prometheus. </h3>
	<p class="block6">Prometheus, Titanlar soyundandır: Hesiodos'a göre İapetos'la Okeanos kızı Klymene'nin oğludur. Bu Titan çiftinin dört oğlu olur: <span class="text3">Atlas, Menoitios, Prometheus</span> ve <span class="text3">Epimetheus</span>. Dördünün de kaderi tüyler ürperticidir: Zeus, Atlas'ı dünyanın ucuna dikip gök kubbesini omuzlarına yükler, Menoitios'u yıldırımla çarparak yerin dibine kapatır, Prometheus'u zincirlerle bir sütuna bağlar ve karaciğerini bir kartala yedirir, Epimetheus'un başına kadın belasını salar. Neden bu eşi görülmedik, olağanüstü cezalar? İapetosoğulları Titan soyundan oldukları için mi? Hayır. Zeus'un İapetosogullarına özel bir hıncı vardır, bu hıncın asıl nedenini de onlara verilen sıfatlardan anlıyoruz: Bu Titanların dördü de kafa gücünden pay almışlardır, akıldan yana üstündürler ve bu üstünlükleriyle övünüp Zeus'a karşı gelmeye yeltenirler. Akıl gücüyse Zeus'un tekelindedir, o bu güçle ele geçirmişitir dünya egemenliğini. Bu gücü başkasında görmek dinmez bir öfke doğurur içinde. Prometheus da bu öfkeyi körükler durur: Sivri aklını, geleceği önceden görme gücünü Zeus'u aldatmak, kuşkulandırmak, küçük düşürmek için kullanır. Burada Hesiodos'un pek üstünde durmadığı, Aiskhylos'un alabildiğine işlediği bir temaya ışık tutmalıyız: Üçüncü devrimin hazırlanması.</p>
	<p class="block6">Adı "önceden gören" anlamına gelen Prometheus kâhindir ve Gaia, Kronos'a nasıl devrileceğini haber verdiyse, Prometheus da Zeus'un bir gün tahtından düşeceğini bilir. Aiskhylos'a göre Prometheus, Klymene'nin değil, başka bir adı Themis (Adalet) olan Gaia'nın oğludur. Bu bilgiden edindiği üstünlükle P'rometheus, Zeus'u sürekli bir kuşkunun baskısı altında tutar. "Prometheus" tragedyasının ekseni olan bu tema Hesiodos'ta da sezilir. Ancak onu göz önünde tutarsak, Mekone olayını gereğince anlayabiliriz. "Theogonia"da (535-560) anlatılan bu efsane etiolojik, yani açıklayıcı bir nitelik taşır: Kurban törenlerindeki bazı geleneklerin nereden geldiğini bildirir; ama bizim için asıl önemi Zeus-Prometheus kavgasını bambaşka bir motif üstüne kurmasıdır: Prometheus başlangıçtan beri insanlardan yana geçmiştir, onlara dayanarak Titanların öcünü almak ve Olymposluların egemenliği yerine insanların egemenlisini getirmek emelindedir. Yeni bir devrimin hazırlayıcısıdır. Zeus'u aldatmakla onu insanlara karşı kışkırtır. Kurduğu düzen tanrılar İçin küçük düşürücüdür. Zeus bile bile aldanır, ama oldu bittiyi önleyemez. Bu onur yarasından öç almak içindir ki ateşi vermez olur İnsanlara. Prometheus da tanrıyı bir daha aldatır ve ateşi çalıp götürür, insanlara verir. İki kez küçük düşürülen tanrılar tanrısı artık kaba kuvvete başvurmak zorundadır: Eşi görülmedik, korkunç cezalar salacaktır Prometheus'un başına.</p>
	<p class="block6">Hesiodos'un öyküsünde Aiskhylos'un Promeiheus'unu, giderek Goethe'nin verdiği Prometheus yorumunun tohumlarını bile bulabliriz: Zeus aldatılmış, İnsanların gözünde küçük düşürülmüş, gülünç olmuş bir tanrıdır. Egemenliği gerçek bir güce dayanmaz, çünkü akıl gücü tanrılardan insanlara geçmiştir. Devrim, üçüncü ve son devrim olmuş bitmiştir: İnsan kendi gücünün bilincine varmış tanrıya karşı ayaklanmıştır. Ona isterse tapar, isterse hiçe sayar onu, güçsüz ya da güçlü olduğu oranda tapar ya da hiçe sayar. Tanrı, insanın elinde bir oyuncaktır, asıl tanrı, yani asıl yaratıcı insanın kendisidir.</p>
	<p class="block6">Aiskhylos'un "Prometheus"unda yalnız tanrıların rol oynadığı belirtilir durur. Oysa bu tragedya bütün koşulları ve sorunlarıyla İnsanlık dramını yansıtır, demiştik. Prometheus insanın temsilcisidir, içinde çırpındığı olaylar da günümüzün deyimiyle politik diye nitelenebilecek insan toplumlarına özgü olaylarıdır. Ama Prometheus ne bakımdan insandır ve dramı niçin insanlığın dramı oluyor?</p>
	<p class="block6">Prometheus ateşi tanrılardan çalmış ve insanlara vermiş, tanrıların kurmuş olduğu düzene karşı geldiği için de zincire vurulmuş yaman bir ceza çekmektedir. Mıhlanmış olduğu kayadan bize seslenip, eylemini, eyleminin uyandırdığı tepkiyi, kendini ve karşısındakileri eleştirip değerlendirmektedir. Prometheus olayını bugün bir tiyatro yazarı ele alsa, karşımıza bir yargılama sahnesi koyar ve tu tuklusu, tanıkları, yargıçlarıyla bir duruşmayı canlandırırdı. Biz de örneğin Kafka'nın "Duruşma"sını inceler gibi inceleyelim "Zincire Vurulmuş Prometheus"u. Anlayışına, günümüzün gözüyle ancak bu yoldan varabiliriz.</p>
	<p class="block6">Prometheus savunuyor ve ne diyor bu savunmada? İki kavram üstünde durup direniyor, değer olarak benimsediği iki kavram: Bilinç ve özgürlük. Bilinç ve özgürlük insana özgü değişmez değerler olarak her zaman ve uygar her toplumda benimsenegelmiştir. Bunları savunurken Prometheus bugün de bir sanığın duruşmada başvuracağı kanıtlamaya başvuruyor: Ne yaptımsa, diyor, bile bile yaptım. Eyleminin uzun bir düşünme ve tartışma sonucu bilinçli ve istemli bir eylem olduğunu ileri sürerek, bu eylemin suç olarak yorumlanmasından doğacak bütün tepkilere sonuna kadar katlanmaya hazır olduğunu bildiliyor. Bu bilinç hem gurur, hem bir katlanma duygusu doğuruyor içinde. Şu sözlerle dile getiriyor duygularını:</p>
	<p class="block4"> </p>
	<p class="block21">Ama ben biliyordum başıma gelecek olanı:</p>
	<p class="block21">Bile bile, isteye isteye suç işledim.</p>
	<p class="block21">Bana gelince, ben bu çileme katlanacağım.</p>
	<p class="block4"> </p>
	<p class="block6">Çilesine katlanamayıp, ölmeyi özleyen İo'ya Prometheus şöyle der:</p>
	<p class="block4"> </p>
	<p class="block21">Benim acılarıma hiç katlanamazdın demek! </p>
	<p class="block21">Kader ölmeme de izin vermiyor benim: </p>
	<p class="block21">Yalnız ölüm kurtarabilirdi beni, </p>
	<p class="block21">oysa benim işkencelerimin sonu yok </p>
	<p class="block21">Zeus tahtından düşmedikçe.</p>
	<p class="block4"> </p>
	<p class="block6">Hiçbir umuda yer vermeden düşünce ve davranışında direnen Prometheus'un bu bilinçli tutumunu başkaları anlamaz ve gurur ya da kibir diye nitelerler. Koro şöyle der:</p>
	<p class="block4"> </p>
	<p class="block21">Sözünü sakınmıyorsun,</p>
	<p class="block21">başına gelen boyun eğdirmiyor sana.</p>
	<p class="block4"> </p>
	<p class="block6">Okeanos da şöyle:</p>
	<p class="block4"> </p>
	<p class="block21">yine de uslanmış değilsin, diretiyorsun, </p>
	<p class="block21">dertlerine dert katmaktan korkmuyorsun. </p>
	<p class="block21">Benden öğüt dinlersen, dikine gitme.</p>
	<p class="block4"> </p>
	<p class="block6">"Sözünü sakınmıyorsun" diye çevirdiğimiz Yunan "agan eleutherostomeis" deyimi, "dilin fazla özgür" anlamına gelir. Prometheus'a bilinci özgürlük sağlamaktadır. Dramın özü de bu özgürlük-köle sorunudur. Onun asıl önemini de biz ancak tragedyanın yazıldığı çağı göz önünde tutmakla anlayabiliriz. V. yüzyıl Atina'sında kölelik de, zorbalık da yasalara uygun canlı kurumlardı. Prometheus herhangi bir köle gibi "desmotes", yani zincire vurulmuştur; işkencesenin büyüklüğü zincire vurulmuş olmasında değil, bir tanrı iken köle durumuna düşürülüp, köleliğinin bu kadar kötü koşullar içinde geçmesindedir. Ne var ki köleliği doğal ve olağan sayan bir ortamda Zeus-Prometheus ilişkisini bir sorun olarak ortaya atmak, yargılarcasına tartışmak ve hakkın köleden yana olduğunu belirterek, zorbalığı bütün ayrıntılarıyla eleştirip yermek Aiskhylos'un tek başına giriştiği ve başarıyla sonuçlandırdığı koca bir iştir. Tragedyasına eşsiz bir değer veren bu sorunu adım adım inceleyebiliriz "Prometheus"ta.</p>
	<p class="block6">Titanları yenip yönetimi ele aldıktan sonra, Zeus bir düzen kurmaya girişmiştir. Bu düzende kendine krallık tahtını ayrıdıgı halde, öbür tanrılara da şeref payları, egemenlik alanları dağıtmıştır. Ne var ki bütün tanrılar paylarına düşen alanı yönetirken Zeus'un buyruğuna uymak zorundadırlar. Piyeste karşımıza çıkan tanrıların hepsi bu düzeni benimsemiş, Zeus'un buyruklarını isteyerek yada istemeyerek yerine getirmektedirler. Tek baş kaldıran Prometheus'tur. Kavga Zeus'la Prometheus arasındadır ve bir özgürlük-kölelik kavgasıdır. Evreni yöneten, tanrıların ve insanların egemeni Zeus özgürdür, prangaya vurulmuş, ıssız bir kayalıkta sonsuzluğa dek işkencelere mahkûm, ölümsüz olduğu için canına kıyma özgürlüğünden de yoksun Prometheus köledir. Ama bakalım gerçekten de öyle mi?</p>
	<p class="block6">Prometheus'u kayaya çakan Kratos (Güç) şöyle diyor:</p>
	<p class="block4"> </p>
	<p class="block21">Her varlık çoktan bir kaderle yükümlenmiş, </p>
	<p class="block21">Tanrıların başıdır yalnız yükümlü olmayan: </p>
	<p class="block21">"Zeus 'tan başkası özgür değildir".</p>
	<p class="block4"> </p>
	<p class="block6">Olaylar da Kratos'un bu sözünü doğrulamaktadır: Sert, amansız, insafsız bir zorba gibi dünyayı keyfine göre yöneten Zeus her isteğini yüzde yüz gerçekleştirmektedir. Evren "Prometheus" tragedyasında Prometheus ve İo gibi Zeus'un kurbanları, Kratos, Bia, Hephaistos'la Hermes gibi Zeus'un uşakları ve Okeanos gibi Zeus'un dalkavuklarıyla dolmuştur. Geçmişi yendikten sonra, Zeus bugün ve yarını da yasalarının tekeline geçirmişe benzer. Oysa gerçek tam tersinedir: Gerçekte Zeus köle, Prometheus özgürdür. Bu özgürlüğü Prometheus nasıl ele geçirmiştir? Burada efsaneyi bir yana itip, kendi çağımızın egemenlik kavgalarına bakabiliriz: Yönetimi ele geçirmiş nice iktidar sahibi kişi ya da partiler vardır ki, karşılarına dikilip direnen tek tük düşünce sahiplerini susturup yok edebileceklerini sanırlar, oysa sonuç umduklarının tersine çıkar: İktidar sahipleri devrilir gider, düşünce sahipleri yener ve kalır. İnsan toplumunun bu değişmez yasasının bilincine varan Aiskhylos onu Prometheus diye bir efsanelik kişinin ağzından bildiriyor bize dek: Akıl gücü kaba güçten üstündür, düşünceye gem vurulamaz, özgür düşünce tutuklanamaz, susturulamaz, alt edilemez, olaylar nasıl gelişirse gelişsin, gelecekte egemenlik kaba kuvvetin değil, özgür düşüncenindir. Aiskhylos toplumların yöneliminde, geçmiş, hal ve geleceği bu açıdan eleştirerek, bize eşsiz değerde bir politika dersi veriyor bu tragedyasıyla Akıl gücünün kaba kuvveti nasıl yendiğini adım adım izledikten sonra, akıl gücü üstüne kurulan yönetimin akla ve özgür düşünceye saygıyı elden bırakıp, ona sırt çevirince, nasıl zayıfladığını ve devrilmek tehlikesiyle karşı karşıya geldiğini gösteriyor. Zeus bütün kurbanları, uşakları, dalkavuklarına karşın bir çocuk gibi zayıf ve çaresizdir: Onu yıkımdan kurtaracak tek kişi akıl gücünün taşıyıcısı Prometheus'tur. Zeus tutukladığı düşmanının elinde tutukludur aslında. Efsane, Prometheus'a, geleceği öngören bilici der, çagımızsa biliciye inanmaz, ama düşünürün akıl gücüyle geleceği öngördüğünü, insanlığa yaptığı bu hizmete karşılık kör iktidarların baskısına uğrayıp olmadık cezalara çarpıldığını da bilir. Aiskhylos'un tragedyasını bu açıdan okuyun, göreceksiniz ki çağımızın dramını yansıtır.</p>
	<p class="block6">Bu kadarıyla "Prometheus" politik piyesin ta kendisidir, ama Aiskhylos politika anlayışının en derinini yansıtmakla kalmamış, uygarlık değerlerinin ne olduğunu kavrayıp dile getirmekle insancı eserin en özlüsünü de vermiştir. Ateşi tanrılardan çalıp insanlara vermek ne demektir? Başkalarının bir efsane niteliğinden öteye götüremedikleri bu sembolü Aiskhylos insanlık açısından ele alıp, uygarlığın tarihçesini çizmek gibi tiyatro eserlerinde eşine rastlanmayan güç bir işi başarmaktadır. Düşüncesi günümüzün olaylarını aydınlatacak kadar derine giden bu yazarın sanat ustalığı da şaşırtıcıdır: Okuyucu dikkat etti mi ki başlangıçta Zeus'un uşakları Prometheus'u kaba güce başvurarak tutukladıkları sahnede, Prometheus bir tek söz söylemez: Kayaya çakılmasına, zincire vurulmasına ve Kratos'un sövüp saymalarına sessizce katlanır, ama tragedyanın sonunda Zeus'un casusu Hermes'le kölelik-özgürlük tartışmasında tanrıları beş paralık ettikten sonra, başına saldıkları doğal belaları bir bir izleyip diliyle canlandırır gözümüzün önünde, dünya başına yıkılıp koruyla birlikte gömülüp yok olana dek konuşmakta direnir Prometheus. Son sözünü söyler ve sonra ölür. Kıyamet de kopsa son söz özgür düşüncenindir, demek istiyor Aiskhylos.</p>
	<h3 id="toc_id_747" class="block12">Proserpina. </h3>
	<p class="block6">Roma dininde ölüler ülkesi tanrıçası Persephone'nin karşılığı. Yunan mitolojisinin etkisi altında kalmadan önce bir kır tanrıçası olsa gerek.</p>
	<h3 id="toc_id_748" class="block12">Protesilaos. </h3>
	<p class="block6">Troya savaşında rol oynayan Tesalyalı önder, İphiklos'un oğlu ve Podarkes'in agabeyisidir. Troya savaşına kırk gemiyle katılır, ama Anadolu kıyısına ayak basar basmaz öldürülür. Homeros şöyle anlatır bu acıklı serüveni (İl. II, 695 vd.):</p>
	<p class="block4"> </p>
	<p class="block21">Sonra Phylake'de oturanlar gelir... </p>
	<p class="block21">Eskiden onlar cenkçi Protesilaos 'un</p>
	<p class="block21">buyruğundaydılar, </p>
	<p class="block21">kara toprak yuttu şimdi Protesilaos'u, </p>
	<p class="block21">yarım kalmış bir saray bıraktı Phylake'de. </p>
	<p class="block21">bir de iki yanağını yırtan bir karı. </p>
	<p class="block21">Öbür Akhalardan çok önce atlayınca</p>
	<p class="block21">gemisinden karaya, </p>
	<p class="block21">bir Dardanoslu öldürdü onu.</p>
	<p class="block4"> </p>
	<p class="block6">Protesilaos'un yeni evlendiği karısı Laodameia'ya doyamadan ölmesi onun acıklı alın yazısıdır (Laodameia). Bir efsaneye göre genç kadının böyle vakitsiz dul kalması kan kocanın tanrılara borç olan törenleri yapma dan gerdeğe girmelerindendir.</p>
	<h3 id="toc_id_749" class="block12">Proteus. </h3>
	<p class="block6">Deniz ihtiyarı Proteus, Odysseia'da uzun boylu anlatıldığı gibi, Mısır'da Nil ırmağının ağzındaki Pharos adasına yerleşmiş bir tanrıdır. Görevi Poseidon'un fok balıklarına ve öbür deniz yaratıklarına bekçilik etmektir. Onun olağanüstü kişiliğini Telemakhos'a Menelaos tanımlar. Troya dönüşü Menelaos Helene ile birlikte Mısır'a vardıklarında uzun bir süre denize açılmazlar. Bir tanrı yollarını bağlamaktadır, Menelaos bunun kim olduğunu ve nasıl yola çıkabileceğini öğrenmek için Proteus'a başvurmak zorunda kalır. Ne var ki denizin tekmil girdisini çıktısını bilen bu ölümsüz, pusuya düşürülmeden sırlarını açıklamaya yanaşmaz. Proteus'un kızı babasını nasıl konuşmaya zorlayacağını şöyle anlatır Menelaos'a (Od. IV, 400 vd.):</p>
	<p class="block4"> </p>
	<p class="block21">Gün dolanıp varınca göğün ortasına, </p>
	<p class="block21">çıkar dalganın sırtına denizin yalan bilmez</p>
	<p class="block21">ihtiyarı,</p>
	<p class="block21">saklanır Zephyros'un karayeli altında, </p>
	<p class="block21">sonra gider, oyuk mağaralara uzanır, </p>
	<p class="block21">Alacalı enginde çıkıp sürüyle yatarlar</p>
	<p class="block21">Çevresine</p>
	<p class="block21">güzel deniz tanrıçasının yüzen ayaklı fok</p>
	<p class="block21">balıkları,</p>
	<p class="block21">derinlerin ekşi deniz kokusunu yayarlar</p>
	<p class="block21">ortalığa.</p>
	<p class="block21">İhtiyarın tekmil düzenlerini anlatayım</p>
	<p class="block21">şimdi sana:</p>
	<p class="block21">En önce fokları sayacak o,</p>
	<p class="block21">sonra ayıracak onları beşer beşer,</p>
	<p class="block21">uzanacak aralarına sürüdeki çoban gibi.</p>
	<p class="block21">Görür görmez siz onun uykuya daldığını,</p>
	<p class="block21">ossaat saldırın var gücünüzle,</p>
	<p class="block21">ne yaparsa yapsın koyuvermeyin, tutun</p>
	<p class="block21">sımsıkı.</p>
	<p class="block21">Her kılığa girecek, her biçimi alacak, </p>
	<p class="block21">benzeyecek yerde sürünen tekmil</p>
	<p class="block21">hayvanlara, </p>
	<p class="block21">su olup akacak, ateş olup yakacak, </p>
	<p class="block21">bırakmayın sakın, tutun daha sıkı. </p>
	<p class="block21">Ne zaman dile gelip başlarsa konuşmaya, </p>
	<p class="block21">zoru bırakın, çözün bağlarını, </p>
	<p class="block21">sor ona, yiğidim, başına bu dertleri ören</p>
	<p class="block21">kim,</p>
	<p class="block21">sor nasıl döneceğini balıklı denizde.</p>
	<p class="block4"> </p>
	<p class="block6">Menelaos ve arkadaşları bu denizkızının getirdiği dört fok derisinin altına yatarlar, yeni yüzülmüş bu deriler öyle pis kokar ki neredeyse bayılacak olurlar, ama dayanırlar ve Proteus foklarının arasına yatıp uykuya dalacakken onu yakalarlar, Proteus aslan, ejderha, pars, domuz kılığına girer, fayda vermeyince, su olur, ağaç olur, ama sonunda sırlarını açar ve Menelaos'a yolu gösterir.</p>
	<p class="block6">Bu masal tragedya yazarı Euripides ve Latin Şairi Vergilius tarafından da işlenmiştir.</p>
	<h3 id="toc_id_750" class="block12">Psamathe. </h3>
	<p class="block6">(1) Adı kum anlamına gelen Psamathe Nereus kızlarından biridir. Kendisine vurulan Aiakos'la sevişmek istemez, bir fok balığı kılığına girer, ama Aiakos gene de ona yanaşıp Phokos'a gebe bırakır (<i class="calibre1">Aiakos, Phokos</i>). Phokos üvey kardeşleri Peleus ve Telamon tarafından öldürülünce Psamathe Peleus'un sürülerine korkunç bir kurt saldırtır (<i class="calibre1">Peleus</i>).</p>
	<p class="block6">(2) Linos'un anası, Apollon'un sevgilisi (<i class="calibre1">Linos</i>).</p>
	<h3 id="toc_id_751" class="block12">Psykhe. </h3>
	<p class="block6">Ruh anlamına gelen Psykhe Latin yazarı Apuleius'un "Dönüşümler" adlı eserinde anlattığı "Eros'la Psykhe" masalının kahramanıdır. Bir Miletos efsanesine dayanan bu güzel ve ünlü masalda sonraları bütün dünya folklorunda kullanılacak motif ve temalar görülmekte, masal türünün en eski kaynaklarının da Anadolu'da bulunduğu ortaya çıkmaktadır. Masalın ayrıca simgesel bir anlamı da vardı: Sevgi ile ruh birbirlerinden ayrılmaz, ama bu birlik ancak birçok engelleri yenmek, birçok düşman güçleri alt etmekle gerçekleşir. Apuleius bu neoplatoncu görüşleri çok renkli ve dokunaklı bir öyküde dile getirmiştir.</p>
	<p class="block6">Çok uzun olduğu için buraya alamayacağımız Eros'la Psykhe masalının bir anlatımı "Mavi Anadolu" kitabımızda bulunur (Bilgi Yayınevi, 1969, s. 135 vd.). Masal şöyle özetlenebilir: Psykhe Miletos kralının kızıdır, üç kız kardeşin üçüncüsü ve en güzelidir, ama güzelliği yüzünden Aphrodite'nin hışmına uğramıştır: Tanrıça onun tek başına bir dağa bırakılmasını, kendisine koca olacak ejdere varmasını buyurur. Oğlu Eros'tan da bu dileğini yerine getirmesini ister. Ama Eros Psykhe'yi görür görmez ona vurulur, kızı bir saraya yerleştirip geceleri gizlice yanına gelir. Sevgilisine görünmez, kendisini görmek için herhangi bir girişimde bulunmamasını da öğütler. Ama Psykhe dayanamaz, bir gece Eros kanatlarını yaymış, uyurken yağ kandilini yakar ve yanına varıp ona bakar. Sevgi tanrı olduğunu görünce elleri titrer ve bir damla kızgın yağ Eros'un omzuna damlar. Tanrı uyanır uyanmaz sevgilisini bırakıp gider. Uzun bir süre birbirlerinden ayrı eriyip dururlar. Sonunda Aphrodite ikisine de acır, Psykhe'nin bir sürü olmayacak işler yapmasını buyurur. Cinler, periler kıza yardım ederler ve sonunda Psykhe Eros'a, yani can sevgiye kavuşur.</p>
	<h3 id="toc_id_752" class="block12">Pterelaos. </h3>
	<p class="block6">Perseus soyundan gelme Taphos kralı. Mykene tahtını elde etmek için Elektryon'a karşı sefere çıkar. Kendi oğullarıyla Elektryon'un oğullan savaşta birbirlerini öldürürler. Elektryon'un kızı Alkmene amca oğlu Amphitryon'a varmak için Pterelaos'u öldürmesini şart koşunca Amphitryon Taphos adasına karşı sefere çıkar. Ölümsüzlüğü bir kıla bağlı olan Pterelaos'u Amphtryon'un nasıl Komaitho'nun yardımıyla öldürdüğü Amphitryon maddesinde anlatılmıştır.</p>
	<h3 id="toc_id_753" class="block12">Pygmalion. </h3>
	<p class="block6">Yalnız Ovidius'un anlattığı Pygmalion'la Galateia öyküsü çağımızda Bernard Shaw'un tiyatro oyunuyla ün kazandığından burada E. Hamilton'un (Ülkü Tamer çevirisi) anlatımıyla verilmektedir:</p>
	<p class="block6">"<i class="calibre1">Kyproslu bir heykelci olan Pygmalion, kadınlardan nefret ederdi. Ant içmişti: ömrü boyunca evlenmeyecekti. Sanat yetiyordu kendisine.</i></p>
	<p class="block16">Günlerden birinde bir kadın heykeli yapmaya karar verdi. Artık bilinçaltının itmesiyle mi verdi bu kararı, yoksa insanlara kusursuz bir kadının nasıl olması gerektiğini mi göstermek istedi, orası bilinmiyor. Uğraştı, didindi, o zamana kadar yapılmış en güzel kadın heykelini yaptı. Yaptığıyla yetinmedi, kerelerce düzeltti heykelini, usta parmaklarıyla yeniden, yeniden biçimlendirdi. Sonunda da o fildişi parçasına tutuluverdi. Hani insan da o heykeli ilk görüşte canlı bir kadın sanırdı; hem öyle bir kadın ki, güzellikte eşi, benzeri yok...</p>
	<p class="block16">Bir süre, çocuklar oyuncaklarıyla nasıl oynarlarsa, Pygmalion da heykeliyle öyle oynadı. Ona çeşit çeşit elbiseler giydirdi, küçük kuşlar, pırıl pırıl çiçekler armağan etti. Gece olunca yatağına yatırdı onu, öptü, kokladı. Düşlerinde hep onun canlandığını gördü. Ama sonunda cansız bir şeyi sevdiğini, o acı gerçeği anlayıverdi.</p>
	<p class="block16">Aşk tanrıçası bütün bunları görüyor, bu yepyeni aşk çeşidiyle yakından ilgileniyordu. Mutsuz delikanlıya yardım etmeye karar verdi.</p>
	<p class="block16">Venüs bayramı gelmişti. Halk, aşk tanrıçası için kurbanlar kesiyor, her yerde şenlikler yapılıyor, şölenler veriliyor,sevgililer Venus'e yakarıyorlardı. Pygmalion da aşk tanrıçasının Tapınağına giderek yakardı ona; karşısına, yaptığı heykele benzeyen bir kız çıkarmasını diledi. Sonra evine dönüp fildişi sevgilisinin karşısına geçti. Uzun uzun baktı heykele, eğilip o cansız dudaklarından öptü onu.</p>
	<p class="block16">Ansızın irkilerek geri çekildi Pygmalion. Öptüğü dudaklar her zamanki gibi soğuk değildi, ılıktı. Bir daha öptü; o ılık dudakların gittikçe ısındığını, yumuşadığını duydu. Büyük bir sevinçle sarıldı heykele; Venüs, bu büyük aşkı karşılıksız bırakmamış, sevgilisini canlandırmıştı.</p>
	<p class="block6"><i class="calibre1">Öyküsünün bundan sonrası anlatılmamış; yalnız sevgililerin evlendiği, heykelin Galateia adını aldığı, bir de çocukları Paphos'un bir şehre isim babası olduğu biliniyor</i>".</p>
	<h3 id="toc_id_754" class="block12">Pygme'ler. </h3>
	<p class="block6">Cüce denebilecek kadar kısa boylu olan Pygmeler soyunun adı İlyada'da geçer. Bunların Mısır'ın güneyinde ya da Hindistan'da yaşadıkları sanılırdı. Pygmelerin leylek ya da turna kuşlarına karşı savaşı masal konusu olmuştur. Nedeni de şöyle anlatılır: Oinoie adlı çok güzel bir Pygme kızı tanrıçalardan Hera'yı hiç saymazmış. Günün birinde evlenmiş ve bir çocuk doğurmuş. Çocuğun doğduğu gün Pygmeler kadına ve kocasına armağanlar getirirken Hera Oinoie'yi birdenbire kaçırmış ve bir leylek haline getirmiş. Kadın da oğlunu geri almak için Pygmelere saldırır dururmuş. Leylek sürüleri bu yüzden Pygmelerin başdüşmanı olmuş. Homeros dillere destan olmuş bu benzetmede Troyalıları Pygmelere saldıran turnalarla kıyaslar (İl. III, 2 vd.):</p>
	<p class="block4"> </p>
	<p class="block21">Troyalılar yürüdüler kuşlar gibi, çığlık</p>
	<p class="block21">çığlığa,</p>
	<p class="block21">turnalar göklere yükselir de hani, </p>
	<p class="block21">kasırgadan, sağanak sağanak yağmurdan</p>
	<p class="block21">kaçıp</p>
	<p class="block21">Okeanos akıntılarına doğru bağıra çağıra</p>
	<p class="block21">uçarlarsa nasıl, </p>
	<p class="block21">Pygme cücelerine korkunç bir savaş, ölüm, </p>
	<p class="block21">yokluk getirerek savaş vakti...</p>
	<p class="block4"> </p>
	<h3 id="toc_id_755" class="block12">Pylades. </h3>
	<p class="block6">Phokis kralı Strophios'un oğlu Pylades Orestes'in en yakın ve sadık arkadaşıdır. Birlikte büyümüşlerdir, Pylades Orestes'e babasının öcünü almakta yardım eder. Tauris'e yolculuğuna da katılır (<i class="calibre1">Orestes</i>).</p>
	<h3 id="toc_id_756" class="block12">Pyramus ile Thisbe. </h3>
	<p class="block6">Bu aşk öyküsünü Ovidius'a uyarak E. Hamilton (Ülkü Tamer çevirisi) iyi anlatmış, olduğu gibi alıyoruz:</p>
	<p class="block6">"<i class="calibre1">Bir zamanlar kara dut ağacının yemişleri kar gibi beyazdı. O dutlar nasıl oldu da ansızın renk değiştirdi, bilir misiniz? Garip, garip olduğu kadar da üzücü bir öyküdür bu, gencecik iki sevgilinin ölümünü anlatır:</i></p>
	<p class="block16">Doğu ülkelerinin en güzel kızı Thisbe ile en yakışıklı delikanlısı Pyramus, Semiramis'in ülkesi Babylon'da yaşarlardı; evleri birbirine öylesine yakındı ki, birinin duvarı aynı zamanda ötekinin de duvarıydı. Komşulukları zamanla aşka çevrildi. Evlenmek istediler, anneleri, babaları bırakmadı. Ama aşk yasak tanır mı hiç? Alevi ne kadar örtülse ateşi o kadar yakıcı olur. Tutuşan yürekler soğur mu bir daha?</p>
	<p class="block16">Pyramus'la Thisbe'nin evlerini ayıran duvarda ufacık bir delik vardı; iki sevgili geceleri o delikten konuşabiliyorlardı. Karanlıkta dudaklarını deliğe dayıyor, bir yandan öteki yana öpücükler gönderiyorlardı. Sabaha kadar, şafak yıldızları söndürüp de günün ilk ışıkları çimenlerdeki çiyi kurutuncaya kadar, birbirlerine aşklarını fısıldıyorlardı.</p>
	<p class="block16">Sonunda artık bu duruma dayanamaz oldular, bir gece kaçmaya karar verdiler. Ninos'un mezarı yanındaki bir dut ağacının altında buluşacaklardı.</p>
	<p class="block16">O gün içleri içlerine sığmadı; güneş batıp da karanlık çökünce Thisbe evden sıvıştı, mezara geldi. Pyramus oralarda yoktu. Genç kız, sevgilisini beklerken ansızın bir kükreme duydu. Arkasına bakınca ay ışığında bir dişi aslanın durduğunu gördü. Karnını yeni doyurmuştu aslan, ağzı kanlıydı, besbelli mezarın yanındaki kaynaktan su içmeye geliyordu, öyle korktu ki Thisbe, hemen kaçtı; ama kaçarken de sırtındaki örtüyü düşürdü.</p>
	<p class="block16">Aslan geldi, örtüyü parçaladı, sonra dönüp ormana gitti.</p>
	<p class="block16">Bir süre sonra Pyramus göründü. Ne o? Yerde Thisbe'nin örtüsü vardı, üstelik kan içindeydi. Bir kuşku kapladı delikanlının yüreğini, ama Pyramus aslanın yerdeki ayak izlerini görünce bu kuşku büyük bir üzüntüye, anlatılmaz bir yasa döndü. Hep kendinin yüzündendi, daha önce gelip Thisbe'sini tehlikelere karşı koruyamamıştı. Örtüyü aldı eline; 'Seni ben öldürdüm' dedi. Kılıcını çekti sonra, dut ağacının yanına gitti, 'Sen de benim kanımı içeceksin şimdi' dedi. Kılıcı bütün gücüyle göğsüne sapladı. Fışkıran kanlar ağaçtaki dutları kızıla boyadı.</p>
	<p class="block16">Aslandan korkup kaçan Thisbe, sevgilisini bekletmemek için mezar başına döndü. Beyaz dut ağacını aradı bulamadı; bir kara dut ağacı vardı orada. Önce yanıldığını sandı, ama gözleri yerde yatan Pyramus'a ilişince bir anda neler olduğunu anladı. Sevgilisinin kollarına attı kendini, uzun uzun dudaklarından öptü. 'Ben geldim, Pyramus' diye bağırdı, 'ben geldim, bak, ben, Thisbe'. Pyramus bin güçlükle gözlerini açıp son bir kere baktı Thisbe'ye... Sonra ölüm geldi, gözkapaklarını kapadı.</p>
	<p class="block16">Thisbe kılıcı aldı eline; 'Benim için öldürdün kendini' dedi, 'ama ben de cesurum, benim de içim aşkla dolu. Ancak ölüm ayırabilirdi bizi; oysa şimdi o birleştirecek'. Üstünde daha Pyramus'un kanı kurumamış olan kılıçla kendi kendini vurdu.</p>
	<p class="block6"><i class="calibre1">Anneleriyle babaları da, tanrılar da acıdılar iki sevgiliye. Anneleriyle babaları, ölülerini yakıp küllerini bir kaba koydular. Tanrılar da, onların anısını sürdürmek için, bütün ülkelerde kara dut ağaçları yetiştirdiler</i>".</p>
	<h3 id="toc_id_757" class="block12">Pyriphlegeton. </h3>
	<p class="block16">Bkz. Phlegeton.</p>
	<h3 id="toc_id_758" class="block12">Pyrrha. </h3>
	<p class="block6">Epimetheus'la Pandora'nın kızı, Deukalion'un karısı (<i class="calibre1">Deukalion</i>).</p>
	<h3 id="toc_id_759" class="block12">Pyrrhos. </h3>
	<p class="block16">Bkz. Neoptolemos.</p>
	<h3 id="toc_id_760" class="block12">Pytho. </h3>
	<p class="block6">Apollon tapınağının kurulduğu Delphoi'nin eski adı. Pytho şairlerce "kayalık" ve "taşlı" olarak anılır. Bu ad tapınak ve koruluğa yılan Python'un adından gelmedir.</p>
	<h3 id="toc_id_761" class="block12">Python. </h3>
	<p class="block6">Tanrı Apollon'un Parnassos etegindeki bir su başında bulup öldürdüğü yılan. Bütün ejderler gibi Python da Toprak Ana'dan doğmadır. Delphoi yöresinde bulunan kehanet merkezinin bekçisiydi. Apollon Delphoi'ye kendi kehanetini yerleştirmeden bu canavarı öldürmek zorunda kaldı (<i class="calibre1">Apollon</i>).</p>
	<p class="block4"> </p>
	<h1 class="block11" id="id_R"><span class="text1"></span><span class="text2">R</span><span class="text1"></span></h1>
	<h3 id="toc_id_762" class="block12">Rea Silvia.</h3>
	<p class="block6">İlia olarak da anılan Rea Silvia, Roma şehrinin kurucuları Romulus ve Remus ikizlerinin anasıdır. Aeneas'ın soyundan olan Rea'yı amcası Amulius çocuk doğurmasını önlemek için Vesta rahibesi yapmıştı, ama tanrı Mars ona yaklaşmış ve ünlü ikizlere gebe bırakmıştı. Rea'nın ikiz doğurması, Amulius tarafından Tiber'e atılması, Tiber tanrısının karısı oluşu ve ikizlerin Roma'yı kurmaları hakkında <i class="calibre1">Numitor, Romulus maddelerine bakınız.</i></p>
	<h3 id="toc_id_763" class="block12">Remus. </h3>
	<p class="block6">Romulus'un ikiz kardeşi. Serüven ve ölümü hakkında <i class="calibre1">Romulus</i> maddesine bakınız.</p>
	<h3 id="toc_id_764" class="block12">Rhadamanthys. </h3>
	<p class="block6">Zeus'la Europe'nin üç oğullarından biri (Tab. 11). Zeus'la serüveni bittikten sonra Europe Girit kralının karısı olur. Üvey babaları ölünce Europe'nin oğullarından Minos tahta çıkar, Rhadamanthys de Girit'e yasalar verir. Bölgesel töreleri bir hukuk düzeni içine sokup kaleme aldığı bile söylenir. Bu yararlığından dolayıdır ki, Zeus ona Aiakos ve Minos'la birlikte yeraltı yargıçlığını vermiştir (<i class="calibre1">Minos</i>).</p>
	<h3 id="toc_id_765" class="block12">Rhakios. </h3>
	<p class="block6">Mopsos efsanesinde adı geçen kişi (<i class="calibre1">Manto, Mopsos</i>).</p>
	<h3 id="toc_id_766" class="block12">Rheia (veya Rhea). </h3>
	<p class="block6">Uranos'la Gaia'dan doğma Rheia, anası Gaia'nın birinci tanrı kuşağında yaşadığı serüvenin bir tıpkısını ikinci kuşakta yaşar (Tab. 2, 4, 5). Kardeşi Kronos'a eş olur ve onunla üçüncü tanrı kuşağı olan Olymposluları üretir. Ne var ki Rheia çocuk doğurdukça Kronos onları yutar, bunun nedenini şöyle anlatır Hesiodos (Theog. 462 vd.):</p>
	<p class="block4"> </p>
	<p class="block21">Korkuyordu Uranos 'un mağrur</p>
	<p class="block21">torunlarından biri </p>
	<p class="block21">ölümsüzler arasında kral olacak diye. </p>
	<p class="block21">Gaia ve Uranos bildirmişti ki ona </p>
	<p class="block21">ne kadar güçlüler güçlüsü de olsa </p>
	<p class="block21">kendi oğluna yenilmekti kaderi.</p>
	<p class="block4"> </p>
	<p class="block6">"Rheia bu duruma çok üzülür ve Zeus'u dünyaya getirmeden önce Uranos'la Gaia'nın yardımıyla Girit'in Lyktos mağarasına saklanır, orada doğurur. Sonra da koca bir taşı bezlere sarıp Kronos'a verir; tanrı bunun bir taş olduğunu anlamadan midesine indirir (<i class="calibre1">Kronos</i>).</p>
	<p class="block6">Zeus'un Girit mağarasında nasıl büyüyüp Kronos'u ve onun soyundan olan Titanları alt ettiği <i class="calibre1">Zeus ve Titanlar</i> başlıkları altında incelenmiştir. Rheia'nın <i class="calibre1">Daktyller</i> efsanesinde adı geçer, doğurmak için iki eliyle toprağa yaslanmış da parmak izlerinden Daktylos, yani parmak adlı cinler türemiş. Rheia'nın Ana Tanrıça’nın bir tıpkısı, ya da başka adla anılan bir benzeri olduğu hakkında <i class="calibre1">Kybele</i> maddesine bakınız.</p>
	<h3 id="toc_id_767" class="block12">Rhodope. </h3>
	<p class="block6">Bir Efes efsanesinin kahramanıdır: Rhodope kendini tanrıça Artemis'e adamış ve ömrü boyu kız kalacağına yemin etmişti. Ne var ki günün birinde dağda kendisi gibi afif bir delikanlıya rastlar. İkisi birden avlanırken temizliklerine içerleyen Aphrodite onları birbirlerine âşık eder. Dayanamaz, dağda sevişirler. Artemis, yeminini bozduğu için Rhodope'yi bir pınar haline dönüştürür, Rhodope'nin kızlığını yitirdiği mağarada akan bu su kız kalmaya ahdetmiş Efesli genç kızlar için bir deneme aracı olmuştu: Kızlar yeminlerini boyunlarına bağladıkları bir tablet üstüne yazar, bu suya girerlerdi, derin olmayan su kızlar yeminlerini tutmadılarsa boyunlarındaki tableti örtecek kadar yükselirdi.</p>
	<h3 id="toc_id_768" class="block12">Roma. </h3>
	<p class="block6">Roma şehrinin kurucu kahramanı üstüne kaynaklar birbirini tutmaz. Birine göre Odysseus Kirke ile yaşadığı sırada ondan birkaç çocuğu olmuş, bunların biri de Roma şehrine adını veren Romos’muş. Daha güvenilir bir kaynak kurucu olarak Roma adlı bir kız gösterir. Aeneas'la Odysseus bir arada Latium kıyılarına vardıklarında yanlarında getirdikleri Troyalı esirler arasında Roma adlı biri varmış. Denizlerde sürüklenmekten bıkmış, usanmış olan bu kız öbür esirleri gemileri ateşe vermeye kandırmış, böylece yolculuk sona ermiş ve göçmenler de Palatinus tepesinin eteğine yerleşerek ilk Roma şehrinin temellerini atmışlar. Bundan dolayı da Roma hem şehrin adı olmuş, hem de bir tanrıça gibi saygı görmüş. Bu efsanenin politik nedenlerle kurulduğu besbelli.</p>
	<h3 id="toc_id_769" class="block12">Romulus. </h3>
	<p class="block6">Romalılar şehirlerinin kuruluş efsanesini masal değil de bir gerçekmiş gibi göstermeye ve geliştirmeye, impartorluk ve emperyalizm üstüne kurulu devletlerine bir arka plan, çok eskilere kadar uzanan bir tarih yaratmak amacıyla çok önem verirlerdi. Bunun içindir ki Romulus-Remus efsanesinde birçok gerçekler efsaneleştirilmiş, yerine göre efsaneler de gerçekmiş gibi gösterilmektedir. Bu karışım içinde gerçeği masaldan ayırmaya uğraşmadan olguları kısaca özetlemekten başka çare yoktur.</p>
	<p class="block6">Efsane Alba kralı Numitor'la kardeşi Amulius arasındaki taht kavgasıyla başlar: Amulius kral olmaya hak kazanmış Numitor'u hapse atar (<i class="calibre1">Numitor</i>), dölsüz kalsın diye de kızı Rea Silvia'yı Vestal, yani Vesta rahibesi yapar (<i class="calibre1">Rea Silvia</i>). Rea gece uykusunda, ya da çeşmeye su almaya gittiğinde tanrı Mars'ın saldırısına uğrar, gebe kalır. Amcası Amulius onu da bir kuleye kapatıp doğurduğu ikiz çocukları bir sepetin içinde Tiber nehrine attırır. Suları kabarık olan ırmak birden alçalır ve bebekleri sığ bir yerde bırakır. Oraya bir dişi kurt gelir, yavrularını yitirmiştir, iki çocuğu emzirmekten zevk duyar. Sonra da Faustulus adlı bir çoban yetişir, çocukları alıp karısı Acca Larentia'ya götürür (<i class="calibre1">Faustulus, Acca Larentia</i>). Çocuklar büyür, güçlenirler. Günün birinde Remus Aventinus tepesinde kral Amulius'un sürülerini bekleyen çobanlara saldırır. Çobanlar Remus'u tutuklayıp kralın önüne çıkarırlar, kral onu sorguya çeker. Bu olay sırasında orada bulunmayan Romulus Faustulus'un yanına dönünce, çobandan nasıl bulunduğunu öğrenir ve hemen Amulius'un sarayına koşar. Başlarında bulunduğu gençlerle sarayı ele geçirirler, Amulius'u devirip yerine Numitor'u koyarlar. Sonra da ikizler gidip kendileri bir şehir kurmak üzere Alba'dan ayrılırlar. Şehrin nerede kurulacağı konusunda aralarında bir tartışma çıkar, fallara başvururlar, kuşların uçuşundan bir anlam çıkarmaya karar verirler: Remus Aventinus tepesine çıkar, orada altı akbaba görür, Romulus ise Palatinus tepesinde on iki akbaba görür; o kazanmıştır, şehrin yerini saptamak ona düşer. Ama Remus küskündür, Romulus seçtiği yerde sapanla bir sınır çizip de bu sınırı aşacak kimsenin öldürüleceğini söyleyince gülerek çizginin üstünden atlar. Romulus da onu öldürür.</p>
	<p class="block6">Böylece tek başına yönetmen kalınca Romulus kurduğu şehri doldurmaya bakar. Capitolium tepesinde bir sığınak kurar: Yörede bulunan bütün suçlular, hırsızlar, katiller, eşkıyalar orada sığınmak fırsatını bulur. Romulus da bunlara kral olur. Ama aralarında kadın pek azdır. Romulus bir çare düşünür: Bir bayram şenliğine komşu Sabinleri çağırır, bunlar silahsızken kızlarına saldırıp onları kaçırırlar. Sabinler silahlarıyla bir daha çarpışmaya gelince, Sabin kadınları babaları ve kardeşleriyle kocaları arasına girerek dövüşmelerini önlerler. Bu arada Tarpeia adı altında anlatılacak bir ihanet olayı olur. Romulus yenmiş, şehrinin temelini kurmuştur. Romulus tanrı Jüpiter'e adak adar, şefaatini diler. Öyle olur: Romalılarla Sabinler bir konfederasyon kurarlar, Romulus'la Tatius birlikte hüküm sürerler, ama sonunda Tatius haince öldürülür. Romulus'un ölümü hakkında söylentiler çeşitlidir: Bir kaynağa göre Roma şehrini İ. Ö. 754'te kurduktan sonra 33 yıl hüküm sürmüş, sonra da Mars alanında ordusunu teftiş ederken birden gökler boşanmış, şimşekler çakmış ve kasırga geçtikten sonra bakmışlar ki kral ortada yok. Romalılardan biri Romulus'u düşünde gördüğünü, kralın tanrı olup göklere uçtuğunu, Quirinus adını aldığını bildirmiş Romalılara. Bundan böyle de Romalılar Romulus'a Quirinus diye tapınmışlar ve Quirialis tepesinde büyük bir tapınağını kurmuşlar. Başka bir kaynağa göre Romulus'un ölümü hiç de öyle parlak olmamış, zorbalığından bıkmış olan senatörler kasırgayı fırsat bilerek kralı öldürmüşler ve Quirinus ve düş masalını da halkı kandırmak için uydurmuşlar.</p>
	<h3 id="toc_id_770" class="block12">Rutuller. </h3>
	<p class="block6">Latium'un yerlisi sayılan bir boy. Aeneas İtalya'ya ayak bastığında Rutuller, önderleri Turnus'un komutanlığında ona karşı koymuşlar, göçmen Troyalıların Latium'a yerleşmesini önlemeye çalışmışlar (<i class="calibre1">Aeneas, Turnus</i>).</p>
	<h3 id="toc_id_771" class="block12">Rüzgârlar. </h3>
	<p class="block6">Efsanede dört büyük rüzgârın adı geçer, bunlar Notos (Lodos), Boreas (Poyraz), Zephyros ve Euros'tur. Görüldüğü gibi Notos ve Boreas rüzgârları adlarını biraz değişiklikle bizim poyraz ve lodosa vermişlerdir. Ne var ki bunların doğrultusunda 45 derecelik bir kayma olmuş, Notos'a bugün kıble Koreas'a yıldız denilmiştir. Zephyros batı rüzgârı, yani bizim karayel'dir. Euros ise doğu rüzgârı yani keşişleme. Bu rüzgârlar Yunan şiirinde, özellikle Odysseia'da çok önemli bir rol oynar. Özgün ve renkli kişilikleri vardır Bunu açıklamak için aşağıda biri Hesiodos, öbür ikisi Homeros'tan üç şiir parçası veriyoruz:</p>
	<p class="block6">Hesiodos, Theog, 378:</p>
	<p class="block4"> </p>
	<p class="block21">Şafak tanrıça Astraios'la birleşip</p>
	<p class="block21">coşkun yürekli rüzgârları doğurdu,</p>
	<p class="block21">gökleri arıtan Zephyros'u,</p>
	<p class="block21">azgın esişli Boreas'ı ve Notos'u.</p>
	<p class="block4"> </p>
	<p class="block6">Homeros, Odysseia, V, 291: Poseidon Yüzü Yanıklardan dönerken Odysseus'un Phaiak toprağına yaklaştığını görür, başına bir bela salar:</p>
	<p class="block4"> </p>
	<p class="block21">... Yığdı bulutları üst üste</p>
	<p class="block21">Bir anda allak bullak etti denizi,</p>
	<p class="block21">üçlü yabasını tutuyordu elinde,</p>
	<p class="block21">salıverdi çeşitli yellerin kasırgalarını tekmil,</p>
	<p class="block21">toprağı, denizi kapladı bulutlarla,</p>
	<p class="block21">karanlık boşandı göklerden.</p>
	<p class="block21">Euros'la Notos ve uluyan Zephyros,</p>
	<p class="block21">ve koca dalgalarla açık gökten kopan</p>
	<p class="block21">Boreas,</p>
	<p class="block21">estiler dört bir yandan boğuşa boğuşa.</p>
	<p class="block4"> </p>
	<p class="block6">Homoros, Odysseia, X, 19 vd.: Aiolos Odysseus'a bütün rüzgârların kapalı olduğu bir tulum verir:</p>
	<p class="block4"> </p>
	<p class="block21">Yüzdü dokuz yaşında bir sığırın derisini, bir</p>
	<p class="block21">tulum yaptı, </p>
	<p class="block21">bağladı tulumun içine azgın yellerin</p>
	<p class="block21">yollarını,</p>
	<p class="block21">çünkü Kronos oğlu yellerin yöneticisi</p>
	<p class="block21">yapmıştı onu, </p>
	<p class="block21">dilediği yeli durdurur, dilediği yeli salardı. </p>
	<p class="block21">Parlayan gümüş bir sicimle bağladı bu</p>
	<p class="block21">tulumu</p>
	<p class="block21">koca karınlı geminin dibine, sımsıkı, </p>
	<p class="block21">en ufak bir yel bile dışarı sızamazdı. </p>
	<p class="block21">Sonra saldı ardımızdan bir Zephyros yeli, </p>
	<p class="block21">ama varamadık o ara çılgınlığı yüzünden</p>
	<p class="block21">adamlarının, </p>
	<p class="block21">ve perişan olduk, ölecektik neredeyse.</p>
	<p class="block21">Çözdüler tulumu, fırladı dışarı tekmil</p>
	<p class="block21">rüzgarlar.</p>
	<p class="block21">kopan fırtına sürdü bizi açık denize, </p>
	<p class="block21">çok uzaklara sürdü baba toprağından.</p>
	<p class="block4"> </p>
	<h1 class="block11" id="id_S"><span class="text1"></span><span class="text2">S</span><span class="text1"></span></h1>
	<h3 id="toc_id_772" class="block12">Sabazîos. </h3>
	<p class="block6">Sabazios çok eski Phrygialı bir tanrıdır. Sonraları Yunan dünyasınca da benimsenmiş ve coşkulu kültü Dionysos'unkine benzediği için Dionysos'la bir tutulmuştur. Efsaneye göre Zeus bir yılan biçimine girmiş, Persephone'ye yaklaşmış ve Sabazios'u öyle üretmiştir. Yılan bu tanrının mysterlerinde önemli bir rol oynar, tanrının kendisi de yılan biçimine girermiş, o biçimde Asyalı bir nympha ile birleşerek döller üretmiş. Sabazios insanlara öküzlerini evcilleştirmek ve sabana koşmak fikrini vermiş, bazı imgelerinde başının öküz boynuzlarıyla gösterilmesi de ondanmış. Yunan pantheon'una sonradan girme olduğu için efsanelerde adı pek geçmez. Mysterleri üstüne de bilgilerimiz azdır (<i class="calibre1">Dionysos</i>).</p>
	<h3 id="toc_id_773" class="block12">Sagaritis. </h3>
	<p class="block6">Ovidius'un anlatımına göre Sagaritis Attis efsanesinde rol oynayan bir ağaç perisidir. Attis, tanrıça Kybele'ye afif kalacağına söz verdiği halde bu nympha ile birleşir, Kybele de öfkesinden Sagaritis'in içinde yaşadığı ağacı keser, böylece nympha'nın yaşam özünü kurutur, Attis'i de çıldırtır (<i class="calibre1">Kybele</i>).</p>
	<h3 id="toc_id_774" class="block12">Salmakis. </h3>
	<p class="block6">Nice nice efsaneler vardı ki, kaynaklarının Anadolu'da bulunduğunu kimse bilmez. Bu masallara sahne olan yerler efsane kitaplarında bütün renk ve çizgi özellikleriyle anlatılmıştır, masalı okurken onları gözümüzle görür gibi oluruz. Ama hayal gözüyle gördüğümüz bu manzaraları gerçek dünyamızda aramaya pek koyulmayız. Oysa, masal, içinde doğduğu dekora ne kadar bağlıysa, dekor da kaynak olduğu masalın anılması, anlatılmasıyla canlanır ve asıl kişiliğini ondan alır.</p>
	<p class="block6">Salmakis efsanesi için de bu böyledir. İlkçağdan bu yana birçok sanatçının şiirine, resmine, heykeline konu olan bu masalı bugünkü çerçevesine yerleştirdiniz mi, masal gerçeğin verdiği anlamla derinlik kazanır, masala sahne olan yer de zamanın akışı içinde sanki duralar, ölümsüzleşir.</p>
	<p class="block6">Bodrum'un hemen yanında, deniz kıyısında, bir zamanlar "Salmakis" denilen, bugün "Bardakçı" diye anılan bir tatlı su kaynağı vardır. İçecekleri suyun az kireçli olmasına önem veren Bodrum'lular sularını ya denizden kayıkla, ya karadan eşekle bu Bardakçı kaynağından getirirler. Su, kıyının iki adım ötesindeki bir kayadan denize akar. Bardakçı iki, üç yüz metre genişliğinde bir kumsaldır, karadan yana kayalı, uçurumlu bir dağ amfiteatrıyla çevrilidir.</p>
	<p class="block6">Bardakçı'da gökten düşme bir cennet parçası gibi küçücük, berrak bir göl varmış. Mersin ve yabani sakız ağaçları bu göle yeşil bir çelenk olurlarmış. Bu güzel gölde Salmakis adlı bir su perisi yaşarmış, Salmakis, tanrıça Artemis'in buyruğunda bir dağ ya da orman perisi olmadığından, avcılık etmez, yani zavallı hayvancıkları öldürmezdi; onun için de elinde ok ve yay taşımazdı. İşi gücü gölün yemyeşil sularında çırpınıp yıkanmak, çırılçıplak cümbüş etmekti. Uzun saçlarını göl kıyısında biten mersin ağacından yaptığı taraklarla tarardı. Saçlarını tararken küçücük gölden başka aynası yoktu. Salmakis bu aynaya baktıkça kendi güzelliğine şaşakalır, gülüşünü güneşli yamaçlarda çmlatırdı. Hep göle dalar, yıkanır çıkar, kendi kendine türkü söyleyerek, yamaçtaki dağ çiçeklerini toplar, saçına takar, boynuna ve kollarına dolardı. Suya daldığı zaman su olur, akar, takındığı çiçeklerle dağda gezerken dağ yamacının canı olur, akaçlara karışır, türküsü de salman dalların yaprak fısıltısı haline gelirdi.</p>
	<p class="block6">Bir gün Salmakis göl kıyısında çiçek toplarken güzel bir delikanlı görmüş. Delikanlının adı Hermaphroditos'tu. Bardakçı düzlüğünün bir yanında tanrı Hermes'in tapınağı, öte yanında bir Aphrodite tapınağı varmış. İki tanrı sevişmişler, Aphrodite gebe kalmış ve nur topu gibi bir oğlan doğurmuş. Babasının ve anasının adlarını birleştirerek Hermaphroditos adını takmışlar ona. On beş yaşına varınca genç yerinde duramamış, başını alıp yeryüzünü gezmeye, görmeye çıkmış. Yolu Salmakis gölünün önüne düşmüş.</p>
	<p class="block6">Körpe delikanlıyı görünce Salmakis'in gönlü sevgiyle harlamış. Saçını başını şöyle bir düzeltmiş, güzelliğiyle delikanlının gönlünü büyülemeyi tanrılardan yalvarıp, Hermaphroditos'un yanına varmış ve: "Sen bir tanrı mısın, değil misin? Tanrıysan, sevgi tanrısı Eros'un kendisinin herhalde" demiş, "ne mutlu seni doğuran anaya, seni emziren sütnineye! Kız kardeşlerin de seni görmekle sevinirler. Annen, sütninen, kardeşlerin mutlu, ama gelin olarak sana varan kız onlardan yüz kere, bin kere daha mutlu. Nice zevkler tadacaktır o! Bugüne değin evlenmedinse, gel birbirimize varalım; yok, bir gelinle gerdeğe girdinse, yine de sevişelim şuracıkta, duyacağımız zevk hırsızlama bir zevk olsun".</p>
	<p class="block6">Salmakis böyle demiş. Ama çocukluk çağından yeni çıkmış olan Hermaphroditos çekingen, sıkılgan bir gençti. O ana kadar böyle şeyleri hiç aklından geçirmemişti. Yanakları utançla kızardı. "Git oradan!" diye öte dürttü peri kızını. Salmakis, içi acıyla burkularak, bir çalının ardına çekilip gizlendi. Kendini ıssız yerde yapayalnız bilen genç önce ayağını suda çalkaladı, sonra soyundu, çırılçıplak göle daldı.</p>
	<p class="block6">Dibi görünen serin suda bir fildişi heykel gibi yüzüyordu. Peri kızının gözleri arzu ateşiyle yanıp çaktı. "Artık benimsin!" diye bir sevinç çığlığı saldı ve kınından sıyrılan bir kılıç gibi çıplak ve parlak gövdesiyle göle atladı. Hermaphroditos'u elleri, kolları, bacaklarıyla sarmış, acıtırcasına kavramıştı. Dudaklarını dudaklarına kenetlemişti. Nasıl yılan, pençesine düştüğü kartala büklüm büklüm dolanırdı, nasıl denizin dibinde ahtapot, dokunaçlarıyla tuttuğu balığı fırıl fırıl kavrarsa, Salmakis de delikanlıyı öyle sarıp bağrına basıyor, döne döne suyun dibine çekiyordu.</p>
	<p class="block6">Hermaphroditos kurtulayım die çırpınırken, peri kızı, tanrılara seslenmiş, "Size yalvarırım, ikimizi birbirimize kavuşturun!" diye yakarmış. Tanrılar dileğini yerine getirmişler: Kızla erkeğin iki gövdesini bir tek gövdede birleştirmişler, öyle ki, o gövde ne erkek, ne dişi, aynı zamanda hem erkek, hem dişi olmuş. Batıda "hünsa" anlamına gelen "hermafrodit" sözü işte bu efsaneden gelir.</p>
	<p class="block6">Bugün Bardakçı'da Kaplankaya denilen yüksek bir tepe vardır. Hermes ve Aphrodite'nin tapınakları olsa olsa bu tepenin üzerinde olabilirdi. Tepenin denize inen yamacında dikilitaşlara, anıtlara, dolmenlere benzeyen dev kayalar yükselir. Bu dik dorukların arasında yer yer yeşil kadife gibi çimen parçaları göverir. Denize varınca, kimi kumsalla, kimi cilalı taşlarla çevrili berrak, tabii havuzlar vardır. Taşlar bu havuzları kemerler ve köprü cüklerle aşarlar; taşların altından denize girer ve irili ufaklı beş, altı havuzu dolaşırlar. Salmakis gölü bu havuzlar olsa gerek.</p>
	<p class="block6">Bu efsane nasıl doğdu, neden doğdu? diye soracak olursak, ilkçağ masalcıları Salmakis gölünün suyunda gevşetici, erkeklik gücünü azaltıcı bir özellik vardı da ondan diye karşılık verirler. Belki yalan, belki gerçek, bilemiyoruz. Masalda gerçek aranmaz ki, şiirinin tadına vanlır yalnız.</p>
	<h3 id="toc_id_775" class="block12">Salmoneus. </h3>
	<p class="block6">Deukalion'la Pyrrha'nın soyundan Aiolos'la Enarete'nin oğlu (Tab. 20, 22). Gençliği Tesalya'da geçen Salmoneus güneybatı Yunanistan'da Elis'e yerleşmiş ve Salmone diye bir şehir kurmuş. İlk karısı Alkidike'den Tyro adlı bir kızı olmuş, karısı ölünce de Sidero ile evlenmiş. Sidero üvey kızı Tyro'ya eziyet etmiş (Tyro).</p>
	<p class="block6">Salmoneus kendini beğenmiş, haddini bilmez bir adammış. Zeus'la boy ölçüşmeye kalkmış, tanrı gibi gök gürleteceğim diye tunçla döşediği bir yol açmış, üstünden demir tekerlekli bir araba geçirmiş, araba ağır zincirler sürüklüyormuş arkasından. Böylece gürültü patırtıyla giderken bir yandan da şimşek niyetine yanan çeraglar salıyormuş sağa, sola. Zeus bu ölçüsüzlüğe içerlemiş, gökten yağdırdığı yıldırımla hem Salmoneus ve arabasını, hem de Salmone kentini yakıp yok etmiş.</p>
	<h3 id="toc_id_776" class="block12">Sangarios. </h3>
	<p class="block6">Sangarios, Sakarya ırmağının Yunanca adıdır. Bütün ırmaklar gibi o da Okeanos'la Tethys'in oğlu sayılır.Troya kraliçesi Hekabe onun kızıymış derlerdi. Sangarios'un adı birçok efsanelere karışmıştır, en ünlü ve önemlisi tanrıça Kybele ile ilgili kızı Nana ve Agdistis efsanesidir.</p>
	<h3 id="toc_id_777" class="block12">Sarpedon. </h3>
	<p class="block6">(1) Bellerophontes'in kızı Laodameia'nın koynuna tanrı Zeus girer, bu birleşmeden de Sarpedon doğar (Tab. 25). Sarpedon İlyada'da Troya savaş ortaklarının en ünlüsü, en insanıdır, onun dramı Hektor'unkinden aşağı kalmaz. Bu Zeus oğlu bu, bir çıkar gütmeden, sırf Anadolu topraklarını saldırıya karşı korumak için gelmiştir ta uzak Lykia'dan, tanrı Apollon'un yönettiği ışık ülkesinden. Sarpedon'un gücü hiç gevşemez, Troyalıların yıldığı olur da Lykialı yiğitlerin yüreği tam bir bilinç ve yurtseverlik aşkıyla çarpar İlyada destanı boyunca. Hektor'a bile çıkışıp yol gösterdiği görülür büyük Sarpedon'un (İl. V, 472 vd.):</p>
	<p class="block4"> </p>
	<p class="block21">Nereye gitti senin eski gücün? </p>
	<p class="block21">Ordusuz, yardımcısız koruyacaktın şehri</p>
	<p class="block21">hani</p>
	<p class="block21">kayınlarınla, kardeşlerinle tek başına? </p>
	<p class="block21">Ama şimdi göremiyorum onların hiçbirini, </p>
	<p class="block21">sinmişler aslan karşısında köpekler gibi, </p>
	<p class="block21">Biz nasıl dövüşüyoruz, baksana bize, </p>
	<p class="block21">biz ki yardımcınızdan başka bir şey değiliz.</p>
	<p class="block21">Ben ta uzaklardan geldim yardıma, </p>
	<p class="block21">anaforlu Ksanthos'tan geldim, uzak</p>
	<p class="block21">Lykiadan. </p>
	<p class="block21">Sevgili karımı, yavrumu kodum orada, </p>
	<p class="block21">yoksulların göz dikeceği bir sürü mal, mülk</p>
	<p class="block21">kodum:</p>
	<p class="block21">Savaşa sürüyorum Lykialıları gene de, </p>
	<p class="block21">kendim de en öndeyim işte bak. </p>
	<p class="block21">Oysa Akhaların alıp götüreceği bir şeyim de</p>
	<p class="block21">yok.</p>
	<p class="block21">Böyleyken yerinde saymaktasın sen, </p>
	<p class="block21">karılarını korumaları için, öbür ordulara</p>
	<p class="block21">bile</p>
	<p class="block21">buyuramıyorsun karşı koymayı. </p>
	<p class="block21">Sımsıkı bir ağa düşüp, yem olacaksın</p>
	<p class="block21">düşmana.</p>
	<p class="block21">Düşman yerle bir edecek düzenli ilinizi. </p>
	<p class="block21">Sen gece, gündüz yormalısın kafanı, </p>
	<p class="block21">ünlü yardımcıların önderlerine dört</p>
	<p class="block21">bucakta</p>
	<p class="block21">yalvarmalısın dayanmaları için yılmadan. </p>
	<p class="block21">Böyle karşı koyabilirsin acı günlere.</p>
	<p class="block4"> </p>
	<p class="block6">Sarpedon öğüt vermekle de kalmaz, Akhaların kurduğu duvara saldırıda en başta gelir, eylemiyle, kafasıyla önderdir. Şöyle denir İlyada'da (İl. XII, 289 vd.):</p>
	<p class="block4"> </p>
	<p class="block21">Ama akıllı Zeus, Argoslularm üstüne </p>
	<p class="block21">oğlu Sarpedon'u salmasaydı, </p>
	<p class="block21">ne Troyalılar, ne de ünlü Hektor </p>
	<p class="block21">kapıları kıramaz, duvarı yaramazdı. </p>
	<p class="block21">Kıvrık boynuzlu öküzlerin üstüne atılan </p>
	<p class="block21">bir aslan gibi saldı onu.</p>
	<p class="block4"> </p>
	<p class="block6">Krallığın, önderliğin yasalarını bilir Sarpedon, şöyle düşünür kendisine verilen yetkiler ve bunların yüklediği ödevler üstüne (İl. XII, 310 vd.):</p>
	<p class="block4"> </p>
	<p class="block21">Glaukos, Lykia'da neden çok sayarlar bizi, </p>
	<p class="block21">neden oturturlar bizi baş köşeye,</p>
	<p class="block21">neden etlerle, dopdolu taslarla ağırlarlar, </p>
	<p class="block21">neden bakarlar bize tanrıymışız gibi, </p>
	<p class="block21">ulu Ksanthos kıyılarında neden geniş</p>
	<p class="block21">topraklarımız var,</p>
	<p class="block21">hem bağ olmaya, hem buğday olmaya</p>
	<p class="block21">elverişli?</p>
	<p class="block21">Öyleyse burada bizim ödevimiz ne, </p>
	<p class="block21">Lykialıların ön sıralarında savaşmak değil</p>
	<p class="block21">mi?</p>
	<p class="block21">Ey can yoldaşım benim </p>
	<p class="block21">savaştan kaçmanın sonu ne, </p>
	<p class="block21">yaşlanmadan, ölümsüz yaşamak mı? </p>
	<p class="block21">Bunu bilseydim, ne kendim savaşırdım en</p>
	<p class="block21">önde,</p>
	<p class="block21">ne de seni yollardım erlere ün veren savaşa, </p>
	<p class="block21">neylersin, ölüm tanrıçaları gözler</p>
	<p class="block21">yolumuzu,</p>
	<p class="block21">bir ölümlü kaçamaz onlardan, kurtulamaz. </p>
	<p class="block21">Hadi gidelim, görelim, bakalım, </p>
	<p class="block21">biz mi düşmana ün veririz, </p>
	<p class="block21">yoksa düşman mı ün verir bize?</p>
	<p class="block4"> </p>
	<p class="block6">Bu tanrı oğlu halktan bir insan gibi konuşur, İlyada'da demokrasi ilkelerine - ki bu ilkeler daha yoktu ortada - onun kadar inanmış, onun kadar sorumlu bir kişi daha gösterilemez.</p>
	<p class="block6">Gün gelir ki Sarpedon Akhilleus'un arkadaşı Patroklos'la boy ölçüşmek zorunda kalır. Bu savaşın kendisi için son savaş olduğunu sezer gibidir, gene de kışkırtır yoldaşlarını savaşmaya (İl. XVI, 422 vd.):</p>
	<p class="block4"> </p>
	<p class="block21">Ayıp size, Lykialılar, nereye kaçarsınız</p>
	<p class="block21">böyle?</p>
	<p class="block21">Yiğitliği göstermenin işte tam sırası. </p>
	<p class="block21">Ben kendim çıkacağım bu adamın</p>
	<p class="block21">karşısına,</p>
	<p class="block21">bakalım burada Troyalıları kesip biçen kim, </p>
	<p class="block21">kim bunca kötülük eden adam? </p>
	<p class="block21">Birçok soylu yiğitlerin dizlerini çözdü o.</p>
	<p class="block4"> </p>
	<p class="block6">İşte o sırada Zeus karışır işin içine, karışır da ne olur, kendinden güçlü Kader'e boyun eğmek sevgili oğlunun ölümüne seyirci kalmak zorundadır. Şöyle bir konuşma geçer karısı Hera ile arasında (İl. XVI, 43 3 vd.):</p>
	<p class="block4"> </p>
	<p class="block21">Çok yazık, insanlar arasında en sevdiğim</p>
	<p class="block21">Sarpedon'a! </p>
	<p class="block21">Menoitiosoğlu Patroklosun elinden ölmek</p>
	<p class="block21">onun kaderi.</p>
	<p class="block21">İçimde yüreğim bir o yana gider, bir bu</p>
	<p class="block21">yana,</p>
	<p class="block21">gözyaşı döktüren savaştan geri alıp onu,</p>
	<p class="block21">kaçırıp bıraksam mı Lykia 'nın semiz</p>
	<p class="block21">toprağına,</p>
	<p class="block21">yoksa bıraksam ölsün mü</p>
	<p class="block21">Menoitiosoğlunun elinden?</p>
	<p class="block4"> </p>
	<p class="block6">Bunun üzerine bir sürü gevezelik eder Anadolu düşmanı Hera, demagoji yapar sizin anlayacağınız, hiç olur muymuş adam kaçırmak, sonra öbür tanrılar da kaçırmak istermiş oğullarını, sonu neye varırmış bu işin. Zeus'un yüreği sızlar, yas işmarı diye kan damlaları akıtır yeryüzüne. Sarpedon can verir, son deminde görevi Glaukos'a geçer (<i class="calibre1">Glaukos</i>) ve ölür. Zeus tanrının tek yapabildiği oğlu Lykialı Apollon'u çağırmak, ona Sarpedon'un ölüsünü yurduna götürmesini buyurmaktır (İl. XVI, 668 vd.):</p>
	<p class="block4"> </p>
	<p class="block21">Sevgili Phoibos, hadi git şimdi,</p>
	<p class="block21">al götür Sarpedon'u kargı yağmurunun</p>
	<p class="block21">altından,</p>
	<p class="block21">sil gövdesinden kara kanı,</p>
	<p class="block21">götür uzaklara, ırmağın sularında onu yıka.</p>
	<p class="block21">Tanrı merhemi sür gövdesine, tanrısal</p>
	<p class="block21">rubalar giydir. </p>
	<p class="block21">Hızlı kılavuzlara ver, götürsünler</p>
	<p class="block21">Sarpedon'u,</p>
	<p class="block21">ver ikiz tanrılara, Uyku'yla Ölüm'ün eline, </p>
	<p class="block21">çabuk götürüp bıraksınlar semiz Lykia</p>
	<p class="block21">toprağına, </p>
	<p class="block21">kardeşleri, akrabaları onu orada gömer, </p>
	<p class="block21">bir mezara, yazılı taşın altına. </p>
	<p class="block21">Ölümlülere gösterilecek saygı işte bu.</p>
	<p class="block4"> </p>
	<p class="block6">Apollon babasının dediğini yapar. Bir daha da sözü edilmez Sarpedon'un İlyada'da.</p>
	<p class="block6">(2) Zeus'la Europe'nin oğlu. Minos ve Rhadamanthys'in kardeşi Sarpedon'la (Tab. 11) yukarda adı geçen yiğit arasında nasıl bir bağ olduğu mitograflarca tartışma konusudur. Bir efsaneye göre, Sarpedon krallığı Minos'un elinden almak istemiş, ya da Minos'la ikisi aynı delikanlıya gönül vermişler (<i class="calibre1">Miletos</i>) ve onun içindir ki Sarpedon Girit'ten Anadolu kıyılarına sürülmüş. Orada Miletos'la birlikte Miletos şehrini kurmuş. Mitografların içinden çıkamadıkları bu sorun Lykia-Karia ve Girit arasındaki sıkı bağlantı göz önünde tutulursa çözümlenebilir. Bu isim ve efsaneden de belli ki Sarpedon Ege deniz uygarlığına özgü bir kişidir, bu uygarlıksa hem Yunanistan'ın ya bancısı, hem ondan üstün olduğu içindir ki, yadırganmakla ve Minotauros gibi efsanelerin doğmasına yol açmaktadır (<i class="calibre1">Minotauros, Theseus</i>).</p>
	<h3 id="toc_id_778" class="block12">Saturnus. </h3>
	<p class="block6">İtalya'nın en eski tanrılarından biri, sonradan Yunan-Kronos'uyla bir tutuldu. Efsanesi şöyledir: İupiter (yani Zeus) onu tahtından atıp Olympos'tan kovunca Saturnus ilerde Roma’nın kurulacağı yere gelmiş ve Capitolium tepesinde Saturnia diye surla çevrili bir yerleşme yeri kurmuş. Orada onu kendisinden daha eski bir tanrı, yani İanus karşılamış. O çağ Latium bölgesinde altın çağ diye anılırdı. Saturnus yerli halka tarım ve bağcılığı öğretmiş, bolluk ve mutluluk içinde yaşamalarını sağlamış. Şairlerin anlatmak, övmekle bitiremedikleri Saturnus çağının anısına Roma'da Saturnales denilen bayramlar kutlanır, aralık ayı ve yıl sonuna rastlayan bu şenliklerde halk hiçbir sınır ve ölçü tanımaz, sınıflar birbirlerine karışır, öyle ki köleler efendilerine buyurur, soylular kölelerine hizmet ederlermiş. İmparatorluk döneminde Saturnus yalnız Kronos'la bir tutulmamış, Afrika ile ilişkiler sonucunda Kartaca'nın büyük tanrısı Baal'i de kişiliğinde simgeler olumuştur.</p>
	<p class="block6">Hesiodos'un Theogonia'da "Soylar efsanesi" diye dile getirdiği çağlar efsanesi Ovidius'a "Değişimler" adlı kitabının en güzel şiirlerinden birini esinlemiştir. Bu parçayı aşağı da veriyoruz (çev. İ. Z. Eyuboglu):</p>
	<p class="block4"> </p>
	<p class="block21">İlkin altın çağ çıkmış ortaya. </p>
	<p class="block21">Ne acı çekme varmış, ne öç alma, ne de</p>
	<p class="block21">yasalar,</p>
	<p class="block21">doğrulukla, bağlılıkla kendiliğinden </p>
	<p class="block21">yürütürmüş işlerini insanlar. </p>
	<p class="block21">Bulunmuyordu korkudan, cezadan bir İz, </p>
	<p class="block21">okunmuyordu tunç üzerine kazılmış</p>
	<p class="block21">korkutan</p>
	<p class="block21">sözler de.</p>
	<p class="block21">Titremezdi zavallı halk korkudan </p>
	<p class="block21">yargıçların önünde, </p>
	<p class="block21">yaşar giderdi onların yardımına</p>
	<p class="block21">başvurmadan.</p>
	<p class="block21">Daha kesilmemişti dağlardan çamlar, </p>
	<p class="block21">indirilmemişti pırıl pırıl sulara, </p>
	<p class="block21">yabancı ülkeleri görmek için. </p>
	<p class="block21">Bilmiyordu ölümlüler </p>
	<p class="block21">yaşadıkları kıyılardan başkasını, </p>
	<p class="block21">İller çevrilmemişti derin hendeklerle, </p>
	<p class="block21">yokmuş kılıçlar, tulgalar </p>
	<p class="block21">dayanmaksızın ordulara, güvenlik içinde</p>
	<p class="block21">gönlünce yaşıyordu uluslar. </p>
	<p class="block21">Güçlük çıkarmadan, el sürülmeden, </p>
	<p class="block21">yarılıp eşilmeden saban demiriyle </p>
	<p class="block21">toprak veriyordu bütün ürünlerini </p>
	<p class="block21">kendiliğinden.</p>
	<p class="block21">Sevinç, kıvanç içindeydi yaratıklar </p>
	<p class="block21">Yer yorulmadan azık verdiğinden. </p>
	<p class="block21">Toplarlardı kocayemişleri, dağ çileklerini, </p>
	<p class="block21">kalın dallarda asılan dutları, kızılcıkları. </p>
	<p class="block21">Palamutlar dökülürdü kocaman İupiter</p>
	<p class="block21">ağaçlarından.</p>
	<p class="block21">Önsüz, sonsuz bir bahardı,</p>
	<p class="block21">okşardı Zephyros 'un sessiz sessiz esen</p>
	<p class="block21">tatlı, ılık soluklu yelleri</p>
	<p class="block21">yeni açmış tohumsuz çiçekleri.</p>
	<p class="block21">Ürünler saçardı ekilmemiş toprak,</p>
	<p class="block21">ağır başaklarla ağarıyordu sürülmemiş</p>
	<p class="block21">tarlalar.</p>
	<p class="block21">Irmaklar akıyordu kıvrım kıvrım</p>
	<p class="block21">sütten, tatlı tanrılık besinlerden ırmaklar,</p>
	<p class="block21">damlıyordu altın sarısı ballar</p>
	<p class="block21">süresiz yeşil kalan ağaçlardan süzülüyordu.</p>
	<p class="block21">Atılınca karanlık Tartaros'a Saturnus,</p>
	<p class="block21">girmiş Jüpiter'in buyruğuna evren,</p>
	<p class="block21">başlamış altından düşük,</p>
	<p class="block21">keskin parıltılı tunçtan değerli</p>
	<p class="block21">gümüşün çağı.</p>
	<p class="block4"> </p>
	<h3 id="toc_id_779" class="block12">Satyrler. </h3>
	<p class="block6">Satyrler ve Silenler doğayı simgeleyen cinlerdir. Dionysos alayında yer alırlar. Gövdelerinin belden üstü insan, belden aşağısı ise at ya da teke biçimindedir. Uzun ve dolgun bir kuyrukları vardır, ayakları at tırnağı biçiminde, erkeklik uzuvlarıysa dolgun ve kalkıktır. Kırlarda dolaşır ve Mainadların, nymphaların peşine takılırlar. Hayvanca duygularının yankısı yüzlerinde de görülür. Satyrler daha çok plastik sanatlarda ve resimlerde canlandırılmıştır. Efsanelerde pek bir rol oynamazlar. Marsyas bir Satyr'di (<i class="calibre1">Silenler</i>).</p>
	<h3 id="toc_id_780" class="block12">Seirenler (Sirenler). </h3>
	<p class="block6">Seirenler (adları Batı dillerine Siren diye geçmiştir) Yunan mitolojisinin uydurduğu efsanelik yaratıklar arasında günümüze dek tutunan ve başka mitolojilerin etkisi altında karışıma, değişime uğrayan denizkızlarıdır. İlkin Odysseia'da sözü geçen Seirenler kadın gövdeli, kuş kanatlı ve güzel sesli olarak tanımlanır. Sonradan ortaçağın yarattığı ve özellikle kuzey folklorunda görülen figürlerin etkisiyle Sirenler kanatlı olmaktan çıkmış ve yarı insan, yarı balık biçiminde denizkızları diye canlandırılmıştır. Bugün de Siren ya da denizkızı deyince, belden yukarısı kadın, belden aşağısı pullu pullu ve yüzgeçli olan yaratıklar akla gelir. Ne var ki bu imge Yunan mythos'una büsbütün yabancıdır, Seiren figürünün aşağıda verilen metinden de anlaşılacağı gibi, balıkla hiçbir ilişkisi yoktur.</p>
	<p class="block6">Kirke Odysseus'u uğurlamadan önce yolda ne gibi tehlikelerle karşılacağını kendisine bildirir (Od. XII, 39 vd.):</p>
	<p class="block4"> </p>
	<p class="block21">Seirenlere varacaksın sen en önce, </p>
	<p class="block21">onlar büyüler yakınlarına gelen bütün</p>
	<p class="block21">insanları,</p>
	<p class="block21">kim yaklaşırsa bilmeden ve dinlerse onları,</p>
	<p class="block21">yandı,</p>
	<p class="block21">bir daha evinde onu ne karısı karşılar, ne</p>
	<p class="block21">çocukları.</p>
	<p class="block21">Seirenler onu çayırda çınlayan ezgileriyle</p>
	<p class="block21">büyüler,</p>
	<p class="block21">çayırın çevresinde kemikler vardır, öbek</p>
	<p class="block21">öbek,</p>
	<p class="block21">bunlar kemikleridir etleri çürüyen</p>
	<p class="block21">insanların, </p>
	<p class="block21">büzük büzük durur kemiklerin üstünde</p>
	<p class="block21">deriler.</p>
	<p class="block21">Durma orada, yürü, arkadaşlarının da tıka</p>
	<p class="block21">kulaklarını, </p>
	<p class="block21">tatlı balmumuyla tıka ki, onların sesini</p>
	<p class="block21">dinlemesinler, </p>
	<p class="block21">istersen dinle sen, ama bağlasınlar ayakta</p>
	<p class="block21">seni,</p>
	<p class="block21">hızlı geminin içinde iplerle bağlasınlar </p>
	<p class="block21">kollarından, bacaklarından orta direğe, </p>
	<p class="block21">ondan sonra dinle Seirenleri doya doya.</p>
	<p class="block4"> </p>
	<p class="block6">Öyle olur, Odysseus Klrke'nin dediğini yapar ve Seirenlerin önünden geçerken bağlı olduğu yelken direğinden kopmayı nasıl arzuladığını anlatır bize, ama Seirenlerin sesinden başka biçimlerine değgin bir şey söylemez. Öbür Yunan mythos yazarlarının Seirenleri uzun uzadıya tanımlamaları erken çağlardan beri vazo resimlerinde çok büyük bir yer tutmalarından ileri gelir.</p>
	<p class="block6">Mitograflar genellikle Seirenlerin ırmak tanrı Akheloos'un kızları olduğunu kabul ederler, anası Musalardan biriymiş, Melpomene ya da Terpsikhore. iki, dört ya da üç kız kardeş oldukları söylenir, adları da verilir. Yaman şarkıcı, hatta çalgıcı oldukları, bir trio yapıp, birinin lyra, öbürünün flüt çaldığı, üçüncüsünün de ezgi söylediği efsanelerde söz konusudur.</p>
	<p class="block6">Odysseus'tan başka Argonautların da Seirenlerin önünden geçtiği, ama o sırada Orpheus'un denizkızlarınkinden daha güzel bir ezgi tutturduğu için arkadaşlarını Seirenlere kavuşmak isteğinden vazgeçirdiği de anlatılır. Ovidius'a göre Seirenler bir zamanlar kuş kanatlı değil de, herkes gibi kızlarmış, Persephone'nin arkadaşlarıymış. Ama Persephone Hades tarafından kaçırılınca ne yapıp yapıp ona yetişmek için kanat bırakmışlar ve yerde, gökte arkadaşlarını aramaya koyulmuşlar. Daha başka yazarlar bu niteliklerinin bir tanrı cezası olduğunu ileri sürerler. Kaynakları ne olursa olsun Yunan mythos'unda Seirenlerin Harpyalara benzedikleri, onların bir başka türünü simgeledikleri açıktır.</p>
	<p class="block6">Seirenler efsanesinin bir gerçekle ilişkisi olup olmadığı zamanımızın bilgin ve gezginlerini ilgilendirmiştir. Bu masala simgesel bir anlam vermek isteyenler de olmuştur. Doğadan gelen bir çağrıya dayanamayıp kendini ölüme atan erkek motifi nice nice şiir ve masallara konu olmuş, Heine'nin "Lorelei”ına karşılık bizde Melih Cevdet Anday'ın "Kolları Bağlı Odiseus" şiiri akla gelir. Bu uzun şiirin son bölümü doğrudan doğruya Seirenlere. değgindir, bu büyülü ezginin bambaşka yönden, şair yönünden bir yorumunu verir:</p>
	<p class="block4"> </p>
	<p class="block21">Kürekçiler hasatsız denizi </p>
	<p class="block21">köpürttüler kürekleriyle, </p>
	<p class="block21">tez yürüyüştü gemi gün batarken </p>
	<p class="block21">ulaştı Sirenlerin adasına, </p>
	<p class="block21">yüreğim kopacak gibiydi, </p>
	<p class="block21">kanatlanıp uçacak gibiydi, ama </p>
	<p class="block21">Sirenlerin izi bile yoktu ortada. </p>
	<p class="block21">Yalnız bir ezgi, ta derinden, </p>
	<p class="block21">ta içerimden gelen bir ezgi </p>
	<p class="block21">başladı yavaş yavaş yükselmeye; </p>
	<p class="block21">o yabansı, o büyülü türküleri ben </p>
	<p class="block21">söylüyordum sağır gemicilere, </p>
	<p class="block21">yalnız ben duyuyordum Sirenleri. </p>
	<p class="block21">Kirke, bilge tanrıça, selam sana! </p>
	<p class="block21">Sağ salim geçtim kendimi.</p>
	<p class="block4"> </p>
	<h3 id="toc_id_781" class="block12">Selene. </h3>
	<p class="block6">Selene Ay'ın simgesidir. Hyperion'la Theia'nın kızı, Güneş tanrı Helios'la Şafak tanrıça Eos'un kardeşidir (Tab. 8). İki atın çektiği gümüş tekerlekli bir araba üstünde gökleri dolaşan güzel bir kadın olarak canlandırılır, birçok sevgilileri olduğu anlatılır: Zeus'la birleşmiş ve ondan Pandia adlı bir kız doğurmuş, Arkadya'da tanrı Pan'la sevişmiş, Pan’da ona bir beyaz öküz sürüsü armağan etmiş. Ama en ünlü aşkı Beşparmak dağlarının çobanı Endymion'dur. Endymion'dan elli kızı olduğu bir efsanede anlatılır (Endymion). Artemis'le ilişkileri için <i class="calibre1">Artemis maddesine  bakınız</i>.</p>
	<h3 id="toc_id_782" class="block12">Semele. </h3>
	<p class="block6">Kadmos'la Harmonia'nın evlenmesinden dört kız doğar: <i class="calibre1">İno, Autonoe, Agaue ve Semele</i> (Tab. 18). Zeus Semele'ye aşık olur, ama karısı Hera onu kıskanır; ihtiyar bir sütnine şekline girerek yanına gelir ve Semele'ye, "Zeus'a yalvar da sana kendini tanrı olarak bütün görkemiyle göstersin" der. Semele kanarak Zeus'tan bunu ister. Zeus da şimşek ve yıldırımlarla kendisini gösterince Semele yanar; yanarken de karnındaki yedi aylık çocuğu, Zeus'un oğlu Bakkhos'u düşürür, Zeus çocuğu kurtarır, baldırının içine saklar. Vakti gelince Bakkhos, ya da Dionysos adıyla anılan tanrı Zeus'un baldırından yeniden doğar (<i class="calibre1">Dionysos</i>).</p>
	<h3 id="toc_id_783" class="block12">Semiramis.</h3>
	<p class="block6">Babil kraliçesi Semiramis'in öyküsünü ünlü mitograflardan Sicilyalı Diodoros anlatmıştır. Suriye'de Askalon yöresinde bir göl varmış, bu gölde Derketo adında kadın yüzlü, balık gövdeli bir tanrıça yaşarmış. Aphrodite bu tanrıçaya kızmış ve onu bölgenin çobanlarından birine âşık etmiş. Derketo nur topu gibi bir çocuk doğurmuş, ama bir erkekle birleştiğine içerlediği için çobanı öldürmüş, doğurduğu kız çocuğu da bırakarak gölüne dalmış. Bebeği ak güvercinler mandıralardan aşırdıkları süt ve peynirle beslemişler adına da bunun için Semiramis, yani Suriye dilinde "güvercinlerden gelme" denmiş.</p>
	<p class="block6">Semiramis büyüyüp güzel bir genç kız olmuş. Günün birinde kralın kâhyası mandıraları geziyormuş ki, kızı görmüş, beğenmiş ve kendine karı olarak Ninive'ye götürmüş. Semiramis güzel olduğu kadar da akıllıymış, kocasına her işinde yardım ediyor, öylesine yerinde öğütler veriyormuş ki adam her işimle başarılı oluyormuş. O sırada Babil kralı Ninos Baktriana ülkesine karşı savaş açmış, büyük bir orduyla saldırdığı halde, ülkenin başkentini bir türlü ele geçiremiyormuş. Semiramis'in kocası da ordudaymış, savaş uzadığı için karısını yanına getirtmiş, Semiramis de kaleyi almak için bir çare düşünmüş: Orduları ovada çarpışırken, arkasından bir bölük askerle boş kalan kaleye tırmanmış ve hayretten donakalan düşmanı yenerek kaleyi teslim almış. Kral Ninos da Semiramis'in aklına ve yürekliliğine olduğu kadar güzelliğine de çarpılmış. Kâhyasından kadını istemiş, onun yerine kendi kız kardeşini vermeyi öne sürmüş, ama adam razı olmamış. Gözlerine mil vurulacağını anlayınca da kendi kendini öldürmüş. Ninos Semiramis'le evlenmiş, ölünce de tahtını ona bırakmış.</p>
	<p class="block6">Semiramis kraliçe olunca önce kocasına büyük bir anıtkabir yaptırmış, sonra da ünlü asma bahçelerinin yapımına girişmiş. Dillere destan olan Babil şehri ve bahçeleri cennetin yeryüzündeki imgesiymiş. Diodoros onları en ufak ayrıntılarına dek anlatır. Fırat ve Dicle ovalarında daha birçok bayındırlık yapılarını tamamladıktan sonra Semiramis dış seferlere de çıkmış, Asya'da ele geçirdiği ülkelerde büyük yapılar meydana getirmiş, en sonunda da Mısır'da Amon tapınağına nasıl gidip geleceğini öğrenmek istemiş; tanrı sözcüsü, oğlu kendisini tahttan devirmeyi düşündüğü an öleceğini bildirmiş. Semiramis daha sonra Hindistan'a kadar uzanmış, yorgun düşmüş ve gerisin geri Babil'e dönerken oğlunun kendisine suikast hazırladığını öğrenmiş. Bunu duyar duymaz tahtı oğluna bırakarak ortadan kaybolmuş. Söylentiye göre kraliçe bir güvercin olup göğe uçmuş.</p>
	<h3 id="toc_id_784" class="block12">Servius. </h3>
	<p class="block6">Roma'nın altıncı kralı sayılan Servius Tullius'un hayatı üstüne birçok efsaneler anlatılırdı. Kral Tarquinius'un evinde köle olarak hizmet eden bir kız varmış, bir gece ocaktan çıkan bir Lar tanrı gelip onunla birleşmiş, kız gebe kalıp Servius'u doğurmuş. Çocuk bir gece uyurken başının çevresini alevler sarmış, bunu gören Tarquinius'un karısı Tanaquil alevin söndürülmesini önlemiş, bebek gözlerini açar açmaz da alev yok olmuş. Olağanüstü bir kişi olduğunu anlayan kral kızını ona vermiş, öldüğü zaman da yerine Servius geçmiş. Ama kral tahta oturmadan önce seçimini halkoyuyla da onaylatmış.</p>
	<h3 id="toc_id_785" class="block12">Sibylla. </h3>
	<p class="block6">Sibylla bir ad mı, ya da bir meslek adı mı? Apollon kültüne bağlı, geleceği bilen, öngören tanrının esiniyle dolup onun ağzından fal bakan, olacakları açıklayan Sibylla kâhini bir midir, hepsi mi? Pek belli değil. Apollon kâhinlerinin hepsine Sibylla denmiyor, örneğin Delphoi'deki kâhinin adı Pythia'dır. Sibylla adı Anadolu'daki bilicilik merkezlerindeki kâhin kadınlara veriliyor, sonra da bu adın Kyme merkezinin güney İtalya'daki Cumae şehrine taşınmasıyla Cumae kâhinine. Sibylla kelimesi bir ses benzetmesi de olabilir: Kâhinin kendinden geçip vecit halinde solurken çıkardığı ıslık gibi seslerin bir yansıması, ada dökülmesi olabilir. Sorun aydınlanmamıştır bugüne bugün. Ama en yeni buluntular, Smintheus Apollon tapınağının Çanakkale'nin Ayvacık ilçesi, Gülpınar bucağında ortaya çıkmasıyla kaynaklarımızı aydınlığa varacak biçimde yorumlamak olanaklarını bize verecektir belki.</p>
	<p class="block6">Pausanias ilk Sibylla'nın Smintheus Apollon'un hizmetinde, Herophile adlı bir kız olduğunu yazar: Bu kız İda dağının bir nympha'sıyla ölümlü bir babadan dolmuş (<i class="calibre1">Herophile</i>). Apollon tanrıya övgüler düzdüğü gibi, Troya savaşının da Spartalı bir kadın yüzünden çıkacağını bildiren bu Sibylla kendini tanrının hem "meşru karısı" hem de "kızı" olarak tanımlarmış. Delos, Klaros, Samos, hatta Delphoi'ye de gider, yanında taşıdığı bir taşın üstüne çıkar, öyle fal bakar, kehanet okurmuş. Herophile Troas bölgesinde öldüğü halde, bu taş Delphoi'de kalmış, Pausanias zamanında gösterilirmiş.</p>
	<p class="block6">İkinci ünlü Sibylla gene Ege kıyılarından Erythreia kâhiniymiş. Onun da babası ölümlü, anası bir nympha'ymış ve onu Korykos dağının (Kırandağ) bir mağarasında doğurmuş. Doğar doğmaz kâhinliğe başlamış, ağzından dökülen fallar da dize halindeymiş. Daha çocukken Apollon tapınağına adanmış. Bu Sibylla ile çok uzun ömürlü ya da hiç ölmeyen Sibyllaların çığırı açılmış oluyor. Söylentiye göre her biri 110 yıl tutan dokuz insan ömrü yaşamış.</p>
	<p class="block6">Bundan sonra Sibylla'ya (yahut Sibyllalara) Roma kaynaklarında rastlanır. Vergilius da (Aen. VI, 1 vd.), Ovidius da (Met. XIV, 124153) Cumae Sibylla'sından uzun uzadıya söz ederler. İtalya'ya göçen bu kâhin Erythreia Sibylla'sının kendisiymiş. Vergilius ona Deiphobe adını verir, Glaukos'un kızı olduğu ve Cumae'de Phoibos'la üç yol ağzı tanrıçası Hakabe'ye hizmet ettiğini söyler. Aeneas'ı ölüler ülkesine götürüp getiren odur. Bu kâhin üstüne çeşitli efsaneler anlatılırdı: Apollon ona ömür bağışlamış, elinde ne kadar kum tanesi taşıyabilirse, o kadar yıl yaşayabileceğini bildirmiş, ama yurduna bir daha dönmemesini de şart koşmuş, Erythreia'ya ayak bastığı gün ölecekmiş. Sibylla da Cumae'ye göçmüş, (bir söylentiye göre Aeneas'la birliklte) ama günün birinde yurdundan kâhine bir mektup gelmiş, üstünde Erythreia toprağıyla yoğurulmuş bir mühür varmış, kâhin ona dokunur dokunmaz ölmüş. Ya da şu: Apollon kâhinine gönül vermiş, ağzından çıkacak ilk dileği gerçekleştirmeye söz vermiş, Sibylla da uzun ömür istemiş, ama sonsuz gençlik istemeyi unutmuş. Tanrı, kızlığını kendine verirse, gençliğini de bağışlayacak olmuş, ama kız buna yanaşmamış. Bu yüzden de ihtiyarladıkça ihtiyarlamış, buruşmuş, büzülmüş, sonunda bir ağustosböcegi haline gelmiş, Cumae'deki Apollon tapınağında bir kafes içinde kalırmış. Çocuklar ona, "Sibylla ne istiyorsun?" diye sorarlar, o da, "Ölmek istiyorum" cevabını verirmiş.</p>
	<p class="block6">Roma tarihinde çok büyük bir yer tutan, devlet politikasına âdeta yön veren Sibylla kitaplarına gelince, bunları da İtalya'ya Cumae Sibylla'sı getirmiş, derlerdi. Tarquinius Superbus çağında Sibylla dokuz kitabıyla birlikte Roma'ya gelmiş ve krala bunları satmak istemiş, Tarquinius istediği fiyatı çok yüksek bulunca, Sibylla kitapların üçünü ateşe atmış, pazarlıkta gene uyuşamayınca daha üç tanesini yakmış, sonunda Tarquinius geri kalan üç kitabı satın almış ve İupiter Capitolinus tapınağına koymuş. Roma din ve devletiyle ilgili her sorunda bu kitaplara başvurulur, tutulacak yol onlardan alınan esinlere göre çizilirdi. Sibylla kitaplarını saklamak ve korumak için rahip heyetinin göreviydi. Ana Tanrıça Kybele'nin Pessinus'tan Roma'ya getirilmesi de bu kitapların esin ve isteğiyle olmuştur (<i class="calibre1">Kybele</i>).</p>
	<h3 id="toc_id_786" class="block12">Side. </h3>
	<p class="block6">Yunanca nar anlamına gelen Side birçok efsanelik kadınların adıdır:</p>
	<p class="block6">(1) Tauros'un kızı, Pamphylla'da Side şehrinin isim anası.</p>
	<p class="block6">(2) Belos'un kardeşi, Algyplos'la Danaos'un anaları, Fenike'de Sidon şehrine adım vermiş.</p>
	<p class="block6">(3) Danaos kızlarından biri, Peloponez'deki Side adlı küçük şehre adını vermiş.</p>
	<h3 id="toc_id_787" class="block12">Sidero. </h3>
	<p class="block6">Salmoneus'un ikinci karısı, Tyro'ya eziyet eder ve Neleus'la Pelias tarafından öldürülür (<i class="calibre1">Tyro, Neleus</i>).</p>
	<h3 id="toc_id_788" class="block12">Silenos. </h3>
	<p class="block6">Silenos kocalmış Satyr'lere genellikle verilen addır, ama Silenos adında bir kişi de vardır. Kır tanrısı Pan'ın ya da Hermes'le bir nympha'nın oğlu diye geçinir. Tipik Anadolulu bir imgedir: Yassı burunlu, çirkin, ihtiyar, hep eşek üstünde ve hep de sarhoş olduğu için eşeğinden ikide bir düşen koca karınlı bir adam olarak canlandırılır. Dionysos alayında dolaşır, Dionysos tanrıyı yetiştiren oymuş derler. Ama öylesine akıllı ve bilgedir ki insanlar hayat sırlarını onun ağzından almaya can atarlar (<i class="calibre1">Midas</i>). Boğa bakışlı bu ihtiyarı Vergilius'un VI. çoban şiirinde çobanlar konuşmaya zorlar, ama en güzel, en anlamlı tanımını bize Platon "Şölen" diyalogunda verir. Alkibiades orada Sokrates'i bir Silen'e benzetir ve şöyle der (Şöl. 215 d-d):</p>
	<p class="block6">"<i class="calibre1">Ben Sokrates'i övmek için, dostlarım, bazı benzetmelere başvuracağım. Şaka ettiğimi sanacak Sokrates. Ama bu benzetmeleri şaka için değil, doğruyu göstermek için kullanacağım. İlkin bu adamı Silen heykellerine benzeteceğim. Hani şu heykel dükkânlarında görülen düdüklü, kavallı Silenlere. Bu Silenler ortadan ikiye bölünür ve içlerinden küçük küçük tanrı heykelleri çıkar. Onu Satyr Marsyas 'a da benzetebilirim. Görünüş bakımından bu Silenlerin tıpkısıdır Sokrates. Yalan mı? Daha başka benzerlikler de var aranızda, söyleyeyim de bak. Bir defa her şeyle saygısızca alay edersin; doğru değil mi? Değil dersen, tanıklar getiririm. Kaval çalmasını bilmez misin? Öyle bilirsin ki, Marsyas hiç kalır yanın da. Çünkü o eninde sonunda kamışlardan nefes kuvvetiyle çıkardığı seslerle büyütüyordu insanları. Hoş, bugünkü kavalcıların da yaptığı başka bir şey değil. Olymposla Marsyas'tan öğrendiği havaları çalar. Bu havalar ister iyi çalınsın, ister kötü, tanrıdan gelme oldukları için, insanları büyüler, sırlara ve tanrılara ermek isteyenleri meydana çıkarır. Seni Marsyas'tan tek ayıran şey, çalgısız, kavalsız sadece sözlerle aynı şeyi elde etmendir. Bir başkası konuşsun, istediği kadar da usta bir sözcü olsun, ne söylese hiçbirimizi hemen de hiç ilgilendirmez. Ama sen konuştun mu, yahut da senin sözlerini kötü bir sözcüden de olsa, dinledik mi, kadın, erkek, çoluk çocuk duraklar, kulak kesilir, kendimizden geçeriz</i> ".</p>
	<h3 id="toc_id_789" class="block12">Simoeis. </h3>
	<p class="block6">Simoeis (Dümrek çayı) Skamandros'la Troya ovasında akan suyun adıdır. Bütün ırmaklar gibi o da Hesiodos'a göre Okeanos'la Tethys'in oğludur, İlyada'da sık sık sözü geçer. Akhilleus Troyalıları kesip kesip Skamandros ırmağına atınca yiğidi kovalamak ve alt etmek üzere arkadaşlarına yardım eder (<i class="calibre1">Skamandros</i>). Bu ırmak tanrının iki kızı olmuş; biri Troya'nın kurucusu Tros'un anası, öbürü Assarakos'un karısı ve Kapys'in anasıymış.</p>
	<h3 id="toc_id_790" class="block12">Sinon. </h3>
	<p class="block6">Sinon Akhaların Troya'dan çekilirken orada bıraktıkları casustur. Troyalıları aldatıp tahta atı içeriye almalarını sağlamak için bir sürü yalan uydurur: Akhaların onu tanrılara kurban etmek istediklerini, ellerinden kaçtığını ve Troya'ya sığındığını. Tahta atı Odysseus'un Palladion'u çalmasına karşılık Athena tanrıçaya bir sunu olarak bıraktıklarına, bu atın içeriye alınması için surlarda bir gedik açmak gerektiğine Troyalıları kandırır, gece de Troyalılar kurtuluş şerefine şölen yapıp bol bol yedikten, içtikten sonra uyudukları bir sırada Tenedos'tan geri dönen Akha ordusuna kapıları açtığı gibi, atın içindeki Akha savaşçılarını da dışarıya çıkarır, böylece şehri ateşe verip Troya'nın düşmesine yol açar. Bu çirkin kişiyi ve onun tüyler ürpertici eylemlerini Aeneas Dido'nun önünde Troya'nın yıkılışını anlatırken dile getirir (Verg. Aen. II, 57 vd.).</p>
	<h3 id="toc_id_791" class="block12">Sinope. </h3>
	<p class="block6">Sinope Karadeniz'de Sinop şehrine adını veren efsanelik kişidir. Asopos ırmak tanrının bir kızıymış. Efsanesi şöyledir: Zeus Sinope'ye âşık olmuş ve her dilediğini yerine getirmeye söz vermiş. Genç kız da kızlığına dokunmamasını dilemiş. Tanrı yeminine bağlı kalarak onu kız bırakmış ve götürmüş, Karadeniz kıyılarına koyuvermiş. Sinope sonradan aynı düzenle tanrı Apollon'u da, ırmak tanrı Halys'i de kandırmış ve hiçbir ölümlüyü de yanına yaklaştırmamış.</p>
	<h3 id="toc_id_792" class="block12">Sisyphos. </h3>
	<p class="block6">İlkçağın efsanelik kişileri arasında zamanımızın yazar ve düşünürlerini en çok ilgilendiren biri de Sisyphos'tur. Prometheus gibi insanları tanrılara karşı tuttugundan, Odysseus gibi insan aklı ve kurnazlığıyla tanrılara bile üstün olduğundan olsa gerek. Sisyphos tanrılara karşı suç işlemiş kişidir, onlarla boy ölçüşmeye giriştiği için de ölüler ülkesinde korkunç bir cezaya çarpılır. İlkin adına Odysseia'da rastlanır. Hades'te gördüğü Sisyphos'u şöyle tanımlar Odysseus (Od. XII, 593 vd.):</p>
	<p class="block4"> </p>
	<p class="block21">Sisyphos'u gördüm, korkunç işkenceler</p>
	<p class="block21">çekerken;</p>
	<p class="block21">Yakalamış iki avucuyla kocaman bir kayayı, </p>
	<p class="block21">ve kollarıyla, bacaklarıyla dayanmıştı</p>
	<p class="block21">kayaya,</p>
	<p class="block21">habire itiyordu onu bir tepeye doğru, </p>
	<p class="block21">işte kaya tepeye vardı, varacak, işte tamam, </p>
	<p class="block21">ama tepeye varmasına tam bir parmak kala, </p>
	<p class="block21">bir güç itiyordu onu tepeden gerisin geri, </p>
	<p class="block21">aşağıya kadar yuvarlanıyordu yeniden baş</p>
	<p class="block21">belası kaya, </p>
	<p class="block21">o da yeniden itiyordu kayayı tekmil</p>
	<p class="block21">kaslarını gere gere, </p>
	<p class="block21">kopan toz toprak habire aşarken başının</p>
	<p class="block21">üstünden,</p>
	<p class="block21">o da habire itiyordu kayayı, kan ter içinde.</p>
	<p class="block4"> </p>
	<p class="block6">Çağımız Fransız yazarlarından Albert Camus "Le Mythe de Sisyphe" adlı denemesinde Sisyphos'u anlamsızlığın (absürde) bir simgesi diye tanımlar. Yaptığı iş anlamsız ve yararsızdır, ama bu işi sonsuzluğa dek görmekle yükümlüdür Sisyphos. Bu korkunç işkencenin bir gün biteceğini bile umamaz. Sisyphos umutsuz kahramandır, ama insan kahramandır, çünkü bilinçlidir. Camus insan yaşamının anlamsızlığı içinde insan onurunun gene de, dış etkenlerin anlamsızlığına, koşulların kaçınılmaz baskısına karşın zorunlu olan yükü bile bile taşımak olduğunu belirtir ve Sisyphos'un bu korkunç işkenceden her şeye karşın bir zevk duyduğunu, bilincin verdiği sevinçle bir çeşit mutluluğa, umutsuzluğun mutluluğuna erişebileceğini ileri sürer. Sisyphos'u da böylece anlamsızlığı akıl ve bilinç gücüyle yenen insan kahraman olarak karşımıza diker. Tanrı ne yaparsa yapsın onu yenememiştir.</p>
	<p class="block6">Camus gibi biz de Sisyphos'un suçu neydi diye soracak olursak, yanıtı şöyle olur: Sisyphos fazla akıllıydı, aşırı kurnazdı, ömrü onu, bunu aldatmakla geçmiştir. Autolykos sığır sürülerini çalmış, Sisyphos da gelmiş, her hayvanın tırnağı altına önceden yazmış olduğu adını göstererek sığırları geri almış. Ama o sırada Autolykos kızı Antikleia'yı Laertes'le evlendiriyormuş, düğünden bir gece önce Sisyphos kızın yatağına girmeyi ve onu Odsseus'a gebe bırakmayı başarmış. Odysseus'un bu kadar akıllı ve kurnaz oluşu Laertes in değil de, Sisyphos'un oğlu olduğundanmış. Bu bir, ikincisi Zeus'a karşı: Baştanrı Asopos'un kızı Aigina'yı kaçırdığı zaman Sisyphos'un kral olduğu Korinthos'tan geçmiş, Sisyphos bunu görmüş, derken Asopos kızını aramaya çıkınca kimin kaçırdığını söylerim, ama sen de şehrimin kalesinde bir kaynak fışkırmasını sağlarsın demiş. Asopos buna razı olmuş, Sisyphos da Zeus'u ele vermiş. Tanrılar tanrısının affedeceği suç mu? Bir söylentiye göre suçluyu hemen yıldırımla çarpmış, başka birine göre onu alıp Hades'e götürsün diye Thanatos, yani ölüm cinini göndermiş ona. Sisyphos, yutar mı, ne yapmış yapmış, kıskıvrak bağlamış koca ifriti. Öyle ki insanlar ölmez olmuş ortalıkta. Zeus gene de çare bulmak zorunda kalmış, kurtarmış Thanatos'u, eski düzeni yeni baştan kurmuş, ama ilk kurban olarak da Sisyphos'u almasını buyurmuş ölüme. Ne var ki Sisyphos ölmeden karısına tembih etmiş sakın cenaze töreni yapmasın diye. Mezarsız, törensiz çırçıplak çıkmış Hades tanrının önüne, ah vah etmiş, karısından yakınmış durmuş, bir yeryüzüne gideyim de ağzının payını vereyim demiş ölüler ülkesi padişahına. O da bırakmış gitsin. Gidiş o gidiş, bir daha döner mi Sisyphos cehenneme? Yıllar yılı yaşamış, ama öldüğü zaman da bir daha kaçmamasını sağlamak için işte o cezaya çarpmış tanrılar onu. Çarpmazlar mı?</p>
	<p class="block6">Sisyphos üstüne daha birçok suçlar yüklenir. Uyduran uydurmuş. Karısının Pleiadlardan biri, Merope, olduğunu, Gaukos'la Bellerophontes'in atası bulunduğunu söylemekle yetinelim biz. Kendisi Aiolos'un oğlu, yani Deukalion soyandandır (Tab. 20).</p>
	<h3 id="toc_id_793" class="block12">Skamandrios. </h3>
	<p class="block16">Bkz. Astyanaks.</p>
	<h3 id="toc_id_794" class="block12">Skamandros. </h3>
	<p class="block6">Troya ovasında akan ırmak (bugün Küçük Menderes). Skamandros'un bir adı da Ksanthos, yani kızıl sudur, çünkü içinde yıkanan koyunların tüylerini kızıllaştırır mış. Bir anlatıma göre, Aphrodite güzellik yarışmasında Paris'in önüne çıkmadan önce saçlarına kızıl bir renk vermek için başını Ksanthos'a daldırmış. Skamandros adının kaynağı dar şöyle açıklanır: Troas bölgesine geldiğinde Herakles susamış ve Zeus'tan su istemiş, tanrı da ufak bir pınar fışkırtmış topraktan, yiğit daha da kazınca (Yunanca skapto kazmak demek) büyük bir su kaynağı bulmuş ve buna Skamandros adını vermiş (Tab. 16).</p>
	<p class="block6">İlyada'da sık sık sözü geçen Skamandros Zeus'un oğlu büyük bir tanrı olarak tanımlanır. Akhilleus arkadaşı Patroklos'un öldürüldüğüne içerleyip Troyalıları bir bir kılıçtan geçirip ölülerini ırmağın içine atınca, yiğitle ırmak tanrı arasında yaman bir çatışma olur (İl. XXI, 300 vd.):</p>
	<p class="block4"> </p>
	<p class="block21">Irmağın taşan suları altında kalmıştı ova, </p>
	<p class="block21">sürüyle ölü yüzüyordu suyun üstünde, </p>
	<p class="block21">güzel silahları yüzüyordu ölü delikanlıların.</p>
	<p class="block4"> </p>
	<p class="block6">Irmak köpürür ve Simoeis'i yardıma çağırır:</p>
	<p class="block4"> </p>
	<p class="block21">Karşı duralım bu adamın gücüne,</p>
	<p class="block21">canım kardeşim, ikimiz, birden,</p>
	<p class="block21">yok edecek neredeyse kral Priamos'un ilini</p>
	<p class="block21">Troyalılar dayanamayacak bu savaşa.</p>
	<p class="block21">çabuk yetiş imdada hadi,</p>
	<p class="block21">kaynak sularıyla doldur yatağını,</p>
	<p class="block21">akıt bütün selleri, hadi, durma,</p>
	<p class="block21">bir büyük kasırga kopar,</p>
	<p class="block21">ağaçlar, taşlar gürlesin çatır çatır,</p>
	<p class="block21">durduralım şu azgın adamı.</p>
	<p class="block4"> </p>
	<p class="block6">Öyle olur, gökten inen ırmağın koca dalgası kabara kabara kovalar Akhilleus'u, ama Hera araya girer ve Hephaistos'u ateşle salar ırmakların üstüne, ortalığı ateş kaplar:</p>
	<p class="block4"> </p>
	<p class="block21">... Kabarcıklar fışkırıyordu güzel</p>
	<p class="block21">sularından, </p>
	<p class="block21">büyük bir ateşte nasıl kaynarsa bir kazan, </p>
	<p class="block21">erir içinde semiz bir domuzun içyağı, </p>
	<p class="block21">altında yanan kuru odun her yandan</p>
	<p class="block21">kabartır onu, </p>
	<p class="block21">işte Ksanthos 'un güzel suları da, ateşin</p>
	<p class="block21">altında,</p>
	<p class="block21">yalım yalım öyle yanıyor, kaynıyordu. </p>
	<p class="block21">Ksanthos akamaz olmuş, durmuştu, </p>
	<p class="block21">boğuyordu onu Hephaistos 'un zorlu nefesi.</p>
	<p class="block4"> </p>
	<p class="block6">Irmaklar pes der ve ateş suyu yenmiş olur, tanrılar da savaşmaktan vazgeçerler.</p>
	<h3 id="toc_id_795" class="block12">Skylakeus. </h3>
	<p class="block6">Lykialı Glaukos'un arkadaşı Skylakeus Troya savaşma katılan Lykialılar arasında sağ kalıp yurduna dönen tek savaşçıdır. Geldiğinde Lykialı kadınlar ona kocalarını sormuşlar, hepsinin öldüğünü söyleyince kadınlar onu taşlayıp öldürmüşler. Bu olay Bellerophontes'in tapınağına yakın bir yerde olmuş. Sonradan Zeus Skylakeus'un tanrılaştırmasını buyurmuş.</p>
	<h3 id="toc_id_796" class="block12">Skylla. </h3>
	<p class="block6">Skylla, Kharybdis'le birlikte Odysseia'da sözü geçen deniz canavarlarının en korkuncudur (<i class="calibre1">Kharybdis</i>). Kimden, nasıl doğduğu pek belli değildir, kimi efsane yazarları onu Phorkys'le Hekate'nin, kimi de Typhon'la Ekhidna'nın kızı sayarlar. Odysseia' da Odysseus bu canavan kendi anlatır, Skylla'nın en canlı imgesi de budur, Homeros'a kulak verelim (Od. XII, 85 vd.):</p>
	<p class="block4"> </p>
	<p class="block21">Skylla oturur mağarada, ulur acı acı, </p>
	<p class="block21">sesi benzer yeni doğmuş bir eniğin sesine, </p>
	<p class="block21">ama kendisi öyle korkunç bir canavardır ki, </p>
	<p class="block21">istemez kimse onu görmek, istemez bir</p>
	<p class="block21">tanrı bile.</p>
	<p class="block21">On iki ayağı var, biçimsiz ve güdük on ikisi</p>
	<p class="block21">de,</p>
	<p class="block21">upuzun boyunları var, tam altı tane, </p>
	<p class="block21">her boynun üstünde korkunç bir kafa var, </p>
	<p class="block21">her kafada üç sıra diş, üst üste, sımsıkı, </p>
	<p class="block21">kapkara ağızlar durmadan ölüm saçar. </p>
	<p class="block21">Mağaranın kovuğunda bele kadar</p>
	<p class="block21">gömülüdür o,</p>
	<p class="block21">uzatır başlarını korkunç uçurumdan dışarı, </p>
	<p class="block21">gezdirip bakışlarını kayalarda, olduğu</p>
	<p class="block21">yerden</p>
	<p class="block21">avlar yunus balıklarını, köpekbalıklarını, </p>
	<p class="block21">ve indirir gövdeye sürülerle deniz</p>
	<p class="block21">canavarını.</p>
	<p class="block4"> </p>
	<p class="block6">Odysseus ya Kharybdis'e yaklaşıp büsbütün yok olmak, ya da Skylla'ya altı gemiciyi kurban vermek şıkkından ikincisini seçer. Tam Kharybdis'in anaforlarından kurtulmak üzeredirler ki, aşağıda anlatılan acıklı olay olur (Od. XII, 243 vd.):</p>
	<p class="block4"> </p>
	<p class="block21">Sapsarı bir korku kapladı o zaman bütün</p>
	<p class="block21">arkadaşları. </p>
	<p class="block21">Ölüm Kharybdis 'ten gelecek diye biz tam</p>
	<p class="block21">bakarken,</p>
	<p class="block21">Skylla daldı geminin içine ve kaptı, kopardı</p>
	<p class="block21">en güçlü kürekçilerimi, en iyi altı yoldaşımı; </p>
	<p class="block21">dönünce ben gemiye ve arkadaşlarıma</p>
	<p class="block21">bakayım diye,</p>
	<p class="block21">gördüm tepemde onları, elleri, ayaklarıyla</p>
	<p class="block21">çırpınırlarken, </p>
	<p class="block21">havada sallanıp bağıra bağıra çağırıyorlardı</p>
	<p class="block21">beni adımla,</p>
	<p class="block21">son kez anıyorlardı adımı, ecel terleri döke</p>
	<p class="block21">döke.</p>
	<p class="block21">Denize uzanan burunda bir balıkçı </p>
	<p class="block21">yaban öküzü boynuzundan yalancı yemini </p>
	<p class="block21">uzun olta sırığıyla küçük balıklara doğru</p>
	<p class="block21">sarkıtır hani, </p>
	<p class="block21">nasıl yakalayıp yere atarsa çırpınan</p>
	<p class="block21">balıkları,</p>
	<p class="block21">öyle çırpınıyordu işte yoldaşlarım havada, </p>
	<p class="block21">kayaların üstünde.</p>
	<p class="block4"> </p>
	<p class="block6">İmgesi masal havasına bürünmüş olarak çizilen Skylla'nın aslında ne olduğu, dev bir ahtapot mu, bir deniz canavan mı, pek belli değil.</p>
	<h3 id="toc_id_797" class="block12">Smintheus. </h3>
	<p class="block6">Smintheus, tanrı Apollon'a İlyada'da verilen bir ad ya da sıfattır. Destanın başında Troas bölgesinde bulunup yeri bugüne dek saptanmamış olan Khryse kentinin rahibi Khryses Agamemnon'un tutsağı olan kızı Khryseis'i geri istemek için Akhaların Troya önündeki ordugâhına gelir ve tanrı Apollon'a şöyle yakarır (İl. I, 37 vd.):</p>
	<p class="block4"> </p>
	<p class="block21">Ey Khryse'yi, kutsal Killa'yı koruyan,</p>
	<p class="block21">gümüş yaylı, </p>
	<p class="block21">Tenedos'un güçlü kralı, Smintheus, dinle</p>
	<p class="block21">beni,</p>
	<p class="block21">bir gün sana yaraşır bir tapınak yaptıysam </p>
	<p class="block21">boğaların, keçilerin yağlı butlarını</p>
	<p class="block21">yaktıysam senin uğruna, </p>
	<p class="block21">şu dileğimi tez elden yerine getiriver:</p>
	<p class="block21">Gözyaşlarımm öcünü al Danaolardan,</p>
	<p class="block21">oklarınla.</p>
	<p class="block4"> </p>
	<p class="block6">Tanrı da rahibinin dileğini yerine getirir ve Akha ordusuna korkunç bir veba salar. Bunun üzerine Agamemnon rahibin kızını babasına geri göndermeye karar verir, bir gemiyle Khryse kentine yollarlar. Bu kentin yeri bugüne dek bilinmiyordu, Smintheus Apollon'un adı da, nitelikleri de doğru dürüst açıklanamıyordu. Smintheus'un "fareleri kovan" tanrı olduğu sanılıyor, ama bu ek ad da gereğince açıklanamadığı gibi, İlyada'da bu kadar büyük bir tanrı olarak gösterilen Smintheus'un kim olduğu da kesinlikle bilinemiyordu. Bu sözlük dizilmeye başladıktan sonra Smintheus Apollon'un tapınağının ve Khryse şehrinin yerinin bulunması Anadolu din tarihi ve mitolojide çığır açacak bir olay diye nitelenebilir: Çanakkale'nin güneyinde, Gülpınar bucağının hemen altında Bahçeleriçi denilen mevkide Smintheus Apollon tapınağı ortaya çıktı. Bugün Baba burnu diye denize uzanan bir çıkıntının hemen arkasında eski Khryse kentinin bulunduğu anlaşılmaktadır. Burada topraktan kalıntıları çıkarılmakta olan Apollon Smintheus tapınağı Hellenistik çağda başlanılıp Roma döneminde onarılan büyük bir yapı olarak karşımıza çıkıyor: Ölçüleri 24,30 m x 43,52 metredir, önde 8, yanlarda 14'er sütun, dört tarafında 11 basamaklı kocaman bir tapınak. Tapınağın friz, heykel ve sütun kalıntıları çıkarılmış, Khryse'yi Troas İskenderiye'sine bağlayan bir köprünün izleri de bulunmuştur. Smintheus Apollon'un kült merkezini ortaya çıkaran bu arkeolojik araştırma Çanakkale Müzesi tarafından yönetilerek Khryse'nin de yerini saptamaktadır. Arkeologların kanılarına göre Krhyse Lysima-khos'un yaptırdığı ve Büyük iskender'in adını taşıyan Alexandria Troas'a bağlı büyük bir din ve kült merkezidir. Demek oluyor ki en eski çağlardan Homeros destanlarında tuttuğu yeri bu merkez tarihsel dönemlere kadar korumuştur. Sürdürülecek araştırmaların bizi Apollon Smintheus'u kişiliği üstüne de aydınlatacağına şüphe yoktur (<i class="calibre1">Apollon</i>).</p>
	<h3 id="toc_id_798" class="block12">Soylar - Çağlar Mythos'u. </h3>
	<p class="block6">Hesiodos'un, kardeşi Perses'e gerçekleri açıklamak ve doğru yolu göstermek amacıyla yazdığı "İşler ve Günler" (Yunanca Erga kai Hemerai) adlı didaktik eserinde Theogonia'daki yöntem insanlar dünyasına uygulanır: Tanrılar gibi insanlar da bazı aşamalar geçirip bugün bulundukları duruma gelmişlerdir. Ne var ki tam karamsar bir görüşle, insanların iyiye değil, kötüye gittikleri ve sonlarının büsbütün yıkım olacağı kanısındadır. Bunu önlemek için kişinin adalete dayanıp doğrudan aynlmaması ve hele gece, gündüz var gücüyle çalışması gerekir. Hint-Avrupa kaynaklı dünya görüşlerine dayanan bu mythos Yunan yazınında pek yankı uyandırmamışsa da, Roma dünyasında epey tutunmuş ve işlenmiştir. Theogonia ile işler ve Günler arasında ana görüş bakımından hem bir benzerlik, hem bir çelişki vardır: Her iki yapıtta sözü geçen Prometheus efsanesi, İşler ve Günler'de Pandora masalıyla tamamlanmış ve bu bakımdan karamsarlıkta daha ileri bir aşamaya varmışsa da, İşler ve Günler'de altın çağ Kronos'un egemenlik dönemiyle bir tutulur, insanlar için ykım Olymposlu tanrıların saltanatıyla başlar. Çağların (Hesiodos çağ değil de soy diyor) madenlere göre adlandırılması İran-Babil kaynaklı bir görüşe dayanır. İşler ve Günler'de soylar efsanesi Pandora efsanesinden hemen sonra gelir (İşl. 110-202); Hesiodos'a göre beş soy vardır: Altın, gümüş, tunç ve demir soyları, bunların aralarına Hesiodos bir şey daha sokar: Homeros destanlannda sözü geçen yarı tanrı kahramanlar soyu. Şöyle tanımlar her birini:</p>
	<h4 class="block14">ALTIN SOY:</h4>
	<p class="block4"> </p>
	<p class="block21">Olympos'ta oturan ölümsüzler yarattı </p>
	<p class="block21">ölümlü insanların ilk soyunu altından. </p>
	<p class="block21">O zamanlar Kronos'un gökleri tuttuğu</p>
	<p class="block21">Zamanlardı,</p>
	<p class="block21">tanrılar gibi yaşıyordu insanlar, </p>
	<p class="block21">kaygısız, rahat, acısız, dertsiz. </p>
	<p class="block21">Belalı ihtiyarlık çökmüyordu üstlerine, </p>
	<p class="block21">kolları, bacakları her zaman dipdiri </p>
	<p class="block21">sevinip coşuyorlardı gamsız şölenlerde, </p>
	<p class="block21">tatlı uykulara dalar gibi ölüyorlardı. </p>
	<p class="block21">Dünyanın varı, yoğu onlarındı, </p>
	<p class="block21">toprak kendiliğinden bereket saçıyordu. </p>
	<p class="block21">Sayısız nimetler ortasında, rahat, memnun, </p>
	<p class="block21">yaşayıp gidiyordu insanoğulları</p>
	<p class="block21">tarlalarında. </p>
	<p class="block21">Bu ilk insanlar ölüp toprağa karışınca, </p>
	<p class="block21">birer cin oldular Zeus 'un dileğiyle, </p>
	<p class="block21">iyi birer cin, toprağı ve insanları koruyan</p>
	<p class="block21">cinler.</p>
	<p class="block21">Yaman bir şerefe konmuş oldular böylece.</p>
	<p class="block4"> </p>
	<p class="block6">Cin olarak çevirdiğimiz Yunanca "daimon"dur (<i class="calibre1">Daimon</i>).</p>
	<h4 class="block14">GÜMÜŞ SOY:</h4>
	<p class="block4"> </p>
	<p class="block21">sonra gümüşten ikinci bir soy yarattı</p>
	<p class="block21">olympos'ta oturan ölümsüzler.</p>
	<p class="block21">bunların boyları- posları da, akılları da</p>
	<p class="block21">çok başka türlüydü,altın soylulardan.</p>
	<p class="block21">çocuklar,yüzyıl çocuk kalıyordu.</p>
	<p class="block21">evlerinde analarının dizinde çocukça </p>
	<p class="block21">oynaşarak.</p>
	<p class="block21">büyüyüp ergin çağa gelince,</p>
	<p class="block21">pek uzun sürmüyordu hayatları,</p>
	<p class="block21">başlarını derde sokuyorlardı çılgınlıklarıyla.</p>
	<p class="block21">ölçü nedir bilmiyordu coşkunlukları,</p>
	<p class="block21">ölümsüzleri saymıyor,tapınaklara </p>
	<p class="block21">gitmiyorlardı,</p>
	<p class="block21">oysa uygar insanların yasasıydı bu.</p>
	<p class="block21">kronos'un oğlu Zeus kızdı onlara,</p>
	<p class="block21">gömdü toprağa saygısız yaratıkları,</p>
	<p class="block21">yeraltı cinleri oldu gümüş soylular.</p>
	<p class="block21">Bunlar şerefçe altındadır ötekilerin.</p>
	<p class="block4"> </p>
	<h4 class="block14">TUNÇ SOYLULAR</h4>
	<p class="block4"> </p>
	<p class="block21">Bir üçüncü soy yarattı tanrılar tanrısı Zeus.</p>
	<p class="block21">Bu tunç soylular,gümüş soylulara hiç </p>
	<p class="block21">Benzemiyordu,</p>
	<p class="block21">birer kütük gibiydi bunlar,güçlü kuvvetli</p>
	<p class="block21">korkunç,</p>
	<p class="block21">işleri güçleri azıtmak,saldırmak,</p>
	<p class="block21">öldürmekti,</p>
	<p class="block21">bunlar ekmek yemiyordu,taş gibiydi </p>
	<p class="block21">yürekleri,</p>
	<p class="block21">korku salıyordu gittikleri yerlere</p>
	<p class="block21">önünde durulmuyordu güçlerinin,</p>
	<p class="block21">yenilmek nedir bilmiyordu.</p>
	<p class="block21">gürbüz omuzlarına çakılı kolları.</p>
	<p class="block21">Tunçtandı silahları, tunçtandı evleri.</p>
	<p class="block21">tunçla kazıyorlardı toprağı,</p>
	<p class="block21">çünkü kara demir yoktu henüz.</p>
	<p class="block21">bunlar kendi elleriyle yok olup,</p>
	<p class="block21">çekti gittiler öbür dünyaya.</p>
	<p class="block21">Ve dünyada ad bırakmadan gittiler.</p>
	<p class="block21">küflü, paslı Hades'in ürpertili </p>
	<p class="block21">karanlıklarına.</p>
	<p class="block21">kapkara ölüm rüzgarları aldı onları,</p>
	<p class="block21">bırakıp gittiler, pırıl pırıl gün ışıklarını.</p>
	<p class="block4"> </p>
	<h4 class="block14">KAHRAMAN SOYU</h4>
	<p class="block4"> </p>
	<p class="block21">Toprak yeniden örtünce bu soyu da,</p>
	<p class="block21">bir kuşak daha yarattı Zeus, Kronos’un </p>
	<p class="block21">oğlu.</p>
	<p class="block21">Daha bereketli, daha doğru, daha yürekli </p>
	<p class="block21">olan bu soy,</p>
	<p class="block21">yarı tanrı kahramanlar getirdi dünyaya.</p>
	<p class="block21">İşte ondandır bu sınırsız topraklarda</p>
	<p class="block21">bizlerden önce gelen koca yiğitler.</p>
	<p class="block21">Çetin savaşlarda, yürek acısı </p>
	<p class="block21">kargaşıklarda</p>
	<p class="block21">yitti, gitti bu kahramanların hepsi,</p>
	<p class="block21">kimi yedi kapılı Thebai'nin duvarları </p>
	<p class="block21">önünde,</p>
	<p class="block21">Oidipus sürüleri uğruna, Kadmos’un </p>
	<p class="block21">Toprağında,</p>
	<p class="block21">kimi gemilerde, denizler ötesindeki </p>
	<p class="block21">Troya'da,</p>
	<p class="block21">güzel saçlı helena uğruna.</p>
	<p class="block21">Sarıldılar herşeyi örten ölüm yorganlarına.</p>
	<p class="block21">Kimilerine de Kronos oğlu Zeus,tanrılar </p>
	<p class="block21">Tanrısı,</p>
	<p class="block21">insanlardan uzakta,dünyanın sınırlarında,</p>
	<p class="block21">bir yurt ve bir hayat verdi, mutlu ve </p>
	<p class="block21">ölümsüz.</p>
	<p class="block21">Orada, o mutlu adalarda yaşıyor şimdi </p>
	<p class="block21">onlar,</p>
	<p class="block21">engin derin Okeanos'un kıyılarında.</p>
	<p class="block21">O mutlu yiğitlere,yılda üç kez ürün verir,</p>
	<p class="block21">çiçekler,tatlı meyveler saçan Ana Toprak.</p>
	<p class="block4"> </p>
	<h4 class="block14">DEMİR SOYU</h4>
	<p class="block4"> </p>
	<p class="block21">İnsanoğullarının,beşinci soyuna gelince,</p>
	<p class="block21">keşke o soydakilerden biri olmasaydım ben,</p>
	<p class="block21">keşke daha önce ölsem, ya da daha </p>
	<p class="block21">doğmasaydım!</p>
	<p class="block21">Çünkü bu beşinci soy demir soyudur.</p>
	<p class="block21">onlar gündüzleri didinir, ezilirler,</p>
	<p class="block21">geceleri kıvranır dururlar</p>
	<p class="block21">tanrıların yolladığı türlü dertlerde.</p>
	<p class="block21">Belalarla karışık biraz sevinçtir </p>
	<p class="block21">bulabildikleri.</p>
	<p class="block21">Ama bir gün gelecek, Kronos'un oğlu Zeus</p>
	<p class="block21">bu ölümlü insan soyunu da yok ediverecek.</p>
	<p class="block21">O zaman, ak saçlı insanlar soyu gelecek,</p>
	<p class="block21">o zaman , ne baba oğluna benzeyecek,</p>
	<p class="block21">ne de oğulları babalarına,</p>
	<p class="block21">ne ev sahibi konuğunu bilecek, sevecek,</p>
	<p class="block21">ne dost dostunu, ne kardeş kardeşini</p>
	<p class="block21">bu günkü gibi.</p>
	<p class="block21">Yaşlanır yaşlanmaz,hor görülecek ana</p>
	<p class="block21">baba,</p>
	<p class="block21">kaba kaba çatacaklar onlara,</p>
	<p class="block21">Tanrı saygısı bilmeyecek bu </p>
	<p class="block21">mutsuzlar.</p>
	<p class="block21">karınlarını doyuranların, karınlarını </p>
	<p class="block21">doyurmayacaklar.</p>
	<p class="block21">Ne yeminin değeri kalacak, ne doğrunun, </p>
	<p class="block21">nede iyinin.</p>
	<p class="block21">Yalnız kötülere, azgınlara gidecek saygıları,</p>
	<p class="block21">hak güçlünün olacak yalnız, vicdan </p>
	<p class="block21">kalmayacak.</p>
	<p class="block21">Kötü insan saldıracak iyi insana,</p>
	<p class="block21">yalana dolana kaçıp, andlarını </p>
	<p class="block21">çiğneyecekler,</p>
	<p class="block21">zavallı insanların ayaklarına dolanacak,</p>
	<p class="block21">kıskançlığın kem gözleri, kem dilleri.</p>
	<p class="block21">O zaman bırakıp yeryüzünü, Olympos'a </p>
	<p class="block21">gidecek.</p>
	<p class="block21">insanları bırakıp, tanrılara sığınacak,</p>
	<p class="block21">ak yüzlü, ak alınlı Aidos'lar,Nemesis'ler.</p>
	<p class="block21">Yalnız acılar kalacak, ölümlü insanlara,</p>
	<p class="block21">çare bulamaz olacaklar kötülüklere karşı.</p>
	<p class="block4"> </p>
	<h3 id="toc_id_799" class="block12">Sparta.</h3>
	<p class="block6">Peloponez’de Sparta ya da Lakedaimon olarak anılan şehrin kurucusu, Eurotas ırmağının kızı.</p>
	<h3 id="toc_id_800" class="block12">Spartoi.</h3>
	<p class="block6">Ekilen adamlar anlamına gelen Spartoi Kadmos’un toprağa ektiği ejder dişlerinden çıkan ve doğar doğmaz da birbirlerini öldüren adamlardır (<i class="calibre1">Kadmos</i>).</p>
	<h3 id="toc_id_801" class="block12">Sphinks.</h3>
	<p class="block6">Oidipus efsanesinde adı geçen kadın yüzlü ve göğüslü, aslan ayak ve kuyruklu dişi canavar (<i class="calibre1">Oidipus</i>). Hesiodos’un Theogonia’sına göre Sphinks (ya da Sphiks) Ekhidna ve Orthos’tan doğmadır (Tab. 6).</p>
	<h3 id="toc_id_802" class="block12">Staphylos.</h3>
	<p class="block6">Üzüm salkımı anlamına gelen Staphylos birkaç efsanelik kişilerin adıdır:</p>
	<p class="block6">(1) Aitolia kralı Oinos’un çobanı. Keçilerinden bazılarının sürüye katılmakta geciktiklerini ve yedikleri bir yemişle zıplayıp hopladıklarını görmüş, bunu krala söylemiş. Oinos da (Yunanca şarap demek) bu yemişi sıkmış, şarap yapmış. Şaraba kralın adını vermişler, yemişe de Staphylos demişler.</p>
	<p class="block6">(2) Silenos’un oğlu, şaraba su kaymasını ilk o denemiş.</p>
	<p class="block6">(3) Dionysos tanrının Giritli Ariadne’den olan bir oğlu.</p>
	<h3 id="toc_id_803" class="block12">Stentor.</h3>
	<p class="block6">İlyada’da bir kez adı geçen bir savaşçı. Savaş narası attığında sesi elli adamın sesine bedel olduğundan tunç sesli Stentor diye anılır.</p>
	<h3 id="toc_id_804" class="block12">Sterope.</h3>
	<p class="block6">Atlas’la Pleione’nin kızı, Pleisdlardan biri (Tab. 7). Oinomaos’un anası diye geçinir.</p>
	<h3 id="toc_id_805" class="block12">Steropes.</h3>
	<p class="block6">Uranos (Gök) Gaia’nın (Toprak) birleşmesinden doğan tek gözlü devlerden biri. Adı “parlak, ak, parıltılı” anlamına gelen Steropes Zeus’a şimşeği armağan etmiştir (<i class="calibre1">Kyklopes</i>).</p>
	<h3 id="toc_id_806" class="block12">Stheneboia.</h3>
	<p class="block16">Bkz. Anteia.</p>
	<h3 id="toc_id_807" class="block12">Styks.</h3>
	<p class="block6">Styks, Hesiodos’a göre Okeanos’un kızları arasında en başta gelenidir. Pontos’un döllerinden Pallas’la birleşir ve Zelos, Nike, Kratos’la Bia’yı doğurur (Tab. 6). Gene Hesiodos’a göre Zeus titanları yenip tanrılar arasında şeref paylarını dağıtırken Styks ilk yanına gelen olmuş (Theog. 397 vd.):</p>
	<p class="block4"> </p>
	<p class="block21">Styks olmuştu ilk gelen Olympos’a</p>
	<p class="block21">Yüce babasının öğütlerine uyarak,</p>
	<p class="block21">Zeus üstün paylar verip yüceltti onu;</p>
	<p class="block21">Onun adına yamin edecekti tanrılar</p>
	<p class="block21">Ve çocukları kendi yüce katında oturacaktı.</p>
	<p class="block21">Zeus hepsine verdiği sözü tuttu,</p>
	<p class="block21">Benimsedi Kratos’la Bie’yi, Güç’le Kudret’i.</p>
	<p class="block4"> </p>
	<p class="block6">Styks bir yeraltı ırmağı olarak görülür, tanrılar bu ırmak üzerine yemin ederler. Yemin Olympos’ta olursa, Zeus İris’i gönderir, Styks’i getirir. Styks üzerine yemin eden yeminini bozacak olursa, korkunç bir cezaya çarpılır; Bir yıl boyunca ağzına ne tanrı balı, ne de tanrı şarabı koyabilir, soluk alamaz, sonra da dokuz yıl boyunca tanrılardan, toplantı ve şölenlerden uzak durmak zorundadır. Styks karanlıkta gürül gürül akan Okeanos’un bir kolu sayılır, suları koca ırmağın sularının onda biri kadardır.</p>
	<h3 id="toc_id_808" class="block12">Symplegadlar.</h3>
	<p class="block16">Bkz. Argonautlar.</p>
	<h3 id="toc_id_809" class="block12">Syrinks.</h3>
	<p class="block6">Arkadya bölgesinde yaşayan bir orman perisi. Tanrı Pan onu sevmiş ve peşine takılıp kovalamaya başlamış. Tam yakalayacakken Syrinks bir saz haline dönüşmüş. Bir dere kenarından topraktan fışkıran saz yel estikçe tatlı tatlı ötüyormuş. Pan bu kamışları alıp balmumuyla birleştirmeyi düşünmüş, böylece Pan flütü diye anılan Syrinks kavalını meydana getirmiş. Söylentiye göre Pan ilk yaptığı kanalı Efes’teki bir mağaraya bırakmış. Bu mağarada kızların kız olup olmadıkları denenirmiş: İçeriye bir kız girip kapanınca mağaradan kaval sesleri gelirmiş; kız gerçekten kız oğlan kızsa uyumlu tatlı ezgiler gelir, mağara kapısı kendiliğinden açılır ve kız başı bir çam çelengiyle süslü olarak çıkarmış, yok değilse, korkunç çığlıklar duyulur ve birkaç gün sonra kapı açılınca kızın yok olduğu görülürmüş.</p>
	<h3 id="toc_id_810" class="block12">Şafak.</h3>
	<p class="block16">Bkz. Eros.</p>
	<p class="block4"> </p>
	<h1 class="block11" id="id_T"><span class="text1"></span><span class="text2">T</span><span class="text1"></span></h1>
	<h3 id="toc_id_811" class="block12">Talos. </h3>
	<p class="block6">(1) Girit efsanesinin robot insanı. Talos adaya adını veren Kres'in, ya da tanrı Hephaistos'un oğlu, yahut da tunç soyundan artakalan bir insanmış. Minos, ya da Zeus onu Girit'e bekçi olarak dikmiş, Talos her gün silahlarıyla adayı çepeçevre dolaşır, yabancıların karaya çıkmasını önlermiş. Daidalos'un Girit'ten kaçmak için kanatlar yapıp havalanması da ondanmış. Talos yaklaşan gemilerin üstüne koca taş parçaları atar, bu engeli de aşmak çaresini bulanları daha da korkunç bir biçimde yok edermiş: Ateşin içine atar, tunçtan gövdesini kor haline getirir, sonra da yolculara sarılır, onları cayır cayır yakarmış. Talos'un bedenine silah işlemezmiş, yalnız ayağının bileğinde bir damar varmış. Medeia büyüleriyle o damarı bulup yırtmış, Talos da böylece ölmüş (<i class="calibre1">Argonautlar</i>).</p>
	<p class="block6">(2) Daidalos'un çırağı Talos bir Atinalıdır. Testereyi icat ettiği için ustası onu kıskanmış, Akropol'den aşağı atmış (<i class="calibre1">Daidalos</i>).</p>
	<h3 id="toc_id_812" class="block12">Talthybios. </h3>
	<p class="block6">Agamemnon'un habercisi. Krallar kralıyla birlikte Troya savaşına katılır ve çeşitli görevler görür: Briseis'i Akhilleus'tan almak, İphigeneia'yı Aulis'e getirmek, Kinyras'ın ülkesine elçi gitmek ona düşmüşmüş. Talthybios'un Sparta'da bir sunağı varmış, uluslararası hukuku ve elçilik haklarını koruyan bir kahraman sayılırmış.</p>
	<h3 id="toc_id_813" class="block12">Tanrıların Doğuşu. </h3>
	<p class="block16">Bkz. Theogonia.</p>
	<h3 id="toc_id_814" class="block12">Tantalos.</h3>
	<p class="block6"> Lydia kralı Tantalos hem efsanede dal budak salmış lanetli bir soyun atası, hem ölüler ülkesinde çektiği ceza ile ünlüdür. Kendisi Zeus'la Plüton'un oğlu sayılır (Tab. 14). Karısının adı üstüne kaynaklarda ayrılık vardır, ama çocuklarının Pelops'la Niobe olduğu genellikle kabul edilir (<i class="calibre1">Pelops, Niobe</i>).</p>
	<p class="block6">Soyu sopuyla lanete uğramasını gerektiren suçun ya da suçların ne olduğunu efsaneler açıkça dile getirmez: Tantalos Sipylos (Manisa) dağında krallık kurmuş, çok güçlü ve zengin bir adammış. Asıl suçunun bu üstünlüğü, tanrıların kendisine bağışladığı nimetlerden gurur duyması, şımarıp ölçüyü kaçırması olduğu ileri sürülür. Gerçek neden başka olsa gerek: Tántalos da öbür Anadolulu tanrı ve kahramanlar gibi, Olymposluların düzenine aykırı düşen bir din ve efsane çemberinin kişileridir. Anaerkil bir düzeni, Ana Tanrıça'nın egemen olduğu bir din görüşünü simgelerler. Sipylos yamaçlarında kayaya oyulmuş bir Kybele heykelinin bulunması, Niobe efsanesinin bu dağın eteğindeki Sardes'e yerleştirilmesi buna kanıttır. Başka bir din ve düzen adına baş kaldırdıkları içindir ki cezaya çarpılmışlar, lanete uğramışlardır.</p>
	<p class="block6">Tantalos bir söylentiye göre Hermes'e Zeus'un köpeğini vermemek için yalan yere yemin etmiş, Zeus'un öfkesi bu yüzdenmiş. Ya da tanrıların sofrasına çağrılmış da tanrı sırlarını açığa vurmuş, ya da tanrı balıyla şarabı aşırmış. Kendisine yüklenen çok daha büyük bir suç tanrıları denemek için oğlu Pelops'u doğrayıp tanrıların önüne çıkarmasıdır. Tantalos işkencesi diye dillere geçmiş olan cezasını Homeros Odysseia'da şöyle anlatır (Od. XI, 582 vd.):</p>
	<p class="block4"> </p>
	<p class="block21">Tántalos'u gördüm, korkunç işkenceler</p>
	<p class="block21">çekerken: </p>
	<p class="block21">Duruyordu bir gölün içinde, ayakta </p>
	<p class="block21">yüksele yüksele çıkıyordu su çenesine</p>
	<p class="block21">kadar,</p>
	<p class="block21">ama içmek için davrandı mıydı, damlasını </p>
	<p class="block21">alamıyordu suyun, </p>
	<p class="block21">ihtiyar adam eğiliyor, eğiliyor, eğiliyordu, </p>
	<p class="block21">su da çekiliyor, çekiliyor, yok oluyordu</p>
	<p class="block21">emen toprakta, </p>
	<p class="block21">ve bir çamur peyda oluyordu ayaklarının</p>
	<p class="block21">dibinde, kapkara, </p>
	<p class="block21">ossaat bir tanrı kurutuveriyordu gölü. </p>
	<p class="block21">Yemişler sarkıyordu başının önünde dallı</p>
	<p class="block21">budaklı ağaçlardan, </p>
	<p class="block21">armutlar, narlar, pırıl pırıl elmalar, </p>
	<p class="block21">ballı incirler, tombul zeytinler sarkıyordu, </p>
	<p class="block21">ama ihtiyar adam, koparayım diye ellerini</p>
	<p class="block21">uzattı mıydı, </p>
	<p class="block21">bir yel geliyor, savuruyordu onları kara</p>
	<p class="block21">bulutlara.</p>
	<p class="block4"> </p>
	<h3 id="toc_id_815" class="block12">Tarkhon. </h3>
	<p class="block6">Roma'nın kuzeyinde bulunan Tarquinii ve daha başka şehirleri kurmakla ün salmış Etrüsk kahramanı. Telephos'un oğlu olduğu söylenir. Etrüskleri Lydia'dan, yani Anadolu'nun Ege kıyılarından İtalya'ya o götürmüş. Tarkhon ak saçlı olarak doğmuş, bu da şanlı bir alın yazısına delilmiş.</p>
	<h3 id="toc_id_816" class="block12">Tarpeia. </h3>
	<p class="block6">Tarpeia Capitolium'a ve orada bulunan Tarpeia kayasına adını veren Romalı kızdır. Adam öldürenler bu kayadan aşağı atılıp öldürülürdü. Tarpeia'nın kendisi de bir suçludur: Babası Spurius Tarpeius Capitolium kalesinin bekçisiymiş. Sabinler kaçırılan kızlarını geri almak için kalenin dibinde ordugâh kurup şehri sardıklan sırada Tarpeia Sabin kralı Tatius'u görmüş ve ona âşık olmuş, kendisini karı olarak alırsa, kalenin kapılarını açmaya söz vermiş krala. Öyle olmuş, ama Sabin kralı Tarpeia'yı almak şöyle dursun, ordusuyla kaleye saldırdığında kızı kalkanlarının altında ezip öldürmüşler.</p>
	<h3 id="toc_id_817" class="block12">Tartaros. </h3>
	<p class="block6">Tartaros yeraltındaki ölüler ülkesinin en derin yeridir. Titanlarla tanrılar arasındaki savaşta deprem Tartaros'a kadar uzanır, bu savaşta yenilen Titanları da Zeus Tartaros'a kapatır. Tartaros'un en iyi tanımlandığı yapıt Hesiodos'un Theogonia'sıdır. Şöyle denir (Theog. 736 vd.):</p>
	<p class="block4"> </p>
	<p class="block21">Orada durur yan yana kaynaklar, </p>
	<p class="block21">bütün varlıkların son uçları </p>
	<p class="block21">kara toprağın ve sisli Tartaros'un, </p>
	<p class="block21">ekinsiz denizin ve yıldızlı göğün </p>
	<p class="block21">tanrıları ürküten pis, küflü köşeler. </p>
	<p class="block21">Öylesine derindir ki bu yerler </p>
	<p class="block21">bir yılda varılamaz dibine, </p>
	<p class="block21">kapılarından girildikten sonra. </p>
	<p class="block21">Bora üstüne bora savurur insanı </p>
	<p class="block21">bir o yana, bir bu yana, korkunç bir hızla. </p>
	<p class="block21">Ve işte orada yükselir konağı kara Gece'nin </p>
	<p class="block21">kasvetli, korkunç bulutlar içinde. </p>
	<p class="block4"> </p>
	<p class="block6">Tartaros'un derinliğini belirtmek için Hesiodos bir de şöyle der: </p>
	<p class="block4"> </p>
	<p class="block21">Bir örs gökten düşse dokuz gün, dokuz</p>
	<p class="block21">gece,</p>
	<p class="block21">ancak sonuncu günü varabilirdi yeryüzüne </p>
	<p class="block21">ve tunç bir örs düşse yeryüzünden ancak </p>
	<p class="block21">dokuz gün, dokuz gece sonra varabilir</p>
	<p class="block21">Tartaros'a.</p>
	<p class="block4"> </p>
	<h3 id="toc_id_818" class="block12">Teiresias. </h3>
	<p class="block6">Thebaili Teiresias efsanede sözü geçen bilicilerin en ünlüsüdür. Troya savaşı efsanelerinde de, Thebai çemberinde de çok önemli bir rol oynar. Öldükten sonra bile Odysseus ruhuna sorular sormak için uzun ve tehlikeli Hades yolculuğuna girişir. Büyücü tanrıça Kirke Teiresias'ı şöyle tanımlar (Od. X, 491 vd.):</p>
	<p class="block4"> </p>
	<p class="block21">Gidilecek Hades'in ve korkunç</p>
	<p class="block21">Persephone 'nin ülkesine, </p>
	<p class="block21">danışmak için Thebaili Teiresias'ın ruhuna, </p>
	<p class="block21">henüz yitirmemiş aklını bu kör bilici, </p>
	<p class="block21">Persephone bir ona bilinç bağlamıştır</p>
	<p class="block21">ölülerden, </p>
	<p class="block21">bir odur düşünen, ötekiler uçuşurlar</p>
	<p class="block21">gölgeler gibi.</p>
	<p class="block4"> </p>
	<p class="block6">Teiresias üstüne birçok efsaneler anlatılır: Teiresias Spartoi soyundandır (<i class="calibre1">Spartoi</i>), çocukluğunda Kithairon dağında gezerken çiftleşen iki yılana rastlamış, çocuk bir sopa alıp dişi yılanı öldürmüş, ossaat erkekken birdenbire dişi olmuş, yedi yıl sonra gene aynı yerde aynı olayı görmüş, bu kez erkek yılanı öldürmüş ve yine erkek olmuş. Başına gelen bu olayın ünü tanrılara kadar uzanmış, Hera ile Zeus bir gün, aşkta kadın mı daha çok zevk duyar, erkek mi konusunda tartışırlarken, Teiresias'ın fikrini almayı düşünmüşler. Teiresias'ın yanıtı şaşırtıcı olmuş: Erkek bir zevk duyarsa, kadın onun dokuz mislini duyar diye buyurmuş, Hera da kadınlığın sırları açığa vuruldu diye Teiresias'a kızmış, gözlerini kör etmiş. Buna karşılık Zeus ona kâhinlik hünerini ve yedi kuşak boyunca yaşamasını bağışlamış.</p>
	<p class="block6">Teiresias'ın en ünlü kehanetleri şunlardır Amphitryon'a karısı Alkmene'nin kiminle yattığını açıklar, Laios'a doğacak olan çocuğunun kendisini öldüreceğini haber verir, Oidipus'u aydınlatır, Thebai'den kovulmasını salık verir, Thebai'ye karşı yediler seferinde şehrin nasıl korunabileceğini gösterir; daha sonraki efsanelerde Teiresias her işe karışan bilici tipi olarak canlandırılır: Pentheus'a tanrı Dionysos'a karşı gelmemesini, Narkissos'un öleceğini ve daha birçok olaylarda geleceği haber veren odur. Odysseia'da oynadığı role göre Teiresias'ın bilicilik hünerini ölümünden sonra da sakladığı anlışılır. Bu da Zeus'un ünlü kâhine bir armağanıymış.</p>
	<p class="block6">Epigonlar Thebai'yi alınca Teiresias öbür Thebaililerle göçmüş, yolda Telphusa kaynağından su içerken ölmüş. Başka bir anlatıma göre şehirde kalmış, ama Thebaililer onu kızıyla birlikte Delphoi'ye, Apollon tanrıya adanmak üzere göndermişler, yolda ihtiyarlıktan ölmüş.</p>
	<h3 id="toc_id_819" class="block12">Teisiphone. </h3>
	<p class="block6">Adam öldürme suçlarının öcünü alan Erinyslerden biri (<i class="calibre1">Erinys</i>).</p>
	</body></html>
