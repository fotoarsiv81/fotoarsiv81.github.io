<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h5><a id="bolum2-4" href="../Text/icindekiler.xhtml#bolum2-4s">4</a></h5>
<h5><a href="../Text/icindekiler.xhtml#bolum2-4s">MUHAKEME YOLCULUĞU</a><br/></h5>

<p>Konuya bir öyküyle başlamak istiyorum. Denizin bir uydu telefonunu, daha önce modern toplumla hiç temas etmemiş bir kabilenin yaşadığı uzak bir adaya sürüklediğini düşünün. Yerliler arama tuşlarıyla oynar ve belirli sıralarda bastıklarında farklı sesler duyarlar. İlk önce bu sesleri çıkaranın cihazın kendisi olduğunu düşünürler. Daha zeki yerlilerden bazıları, yani kabilenin bilim adamları, bir kopyasını oluşturarak yeniden tuşlara basarlar. Sesleri tekrar duyarlar. Sonuç onlar için ortadadır. Kristaller ve metaller ve kimyasallardan oluşan bu kombinasyon insan sesine benzeyen sesler oluşturur ve bunun anlamı seslerin cihazın bir özelliği olmasıdır.</p>

<p>Ancak kabilenin bilgesi bir toplantı için bilim adamlarını bir araya getirir. Konu üzerine uzun zaman düşünmüş ve şu sonuca varmıştır: cihazın içinden gelen sesler kendileri gibi yaşayan ve bilinç sahibi olan ancak başka bir dilde konuşan insanlardan geliyor olmalıdır. Seslerin telefon cihazının özelliği olduğunu varsaymak yerine, gizemli bir iletişim ağı yoluyla diğer insanlarla "irtibat" halinde olma ihtimallerini araştırmaları gereklidir. Belki de bu yöndeki daha fazla araştırma sonucunda, bu adanın ötesindeki dünyayı daha iyi anlayacaklardır. Ancak bilim adamları bilgeye gülmekle yetinirler ve şöyle derler: "Bak, cihaza zarar verdiğimizde sesler gelmeyi kesiyor. Yani açıkça görülüyor ki bunlar, lityum ve basılı devre levhaları ve ışık emici diyotların eşsiz bir kombinasyonunun ürettiği seslerden başka bir şey değil"</p>

<p>Bu öyküde, kanıtın teorilerimizi şekillendirmesi yerine yerleşmiş teorilerin, kanıtı görüş şeklimizi değiştirmesine ne kadar kolay izin verdiğimizi görüyoruz. Copernicus'un girişimi, Ptolemy'nin bin tane ikincil çemberiyle engellenebilir. (Ptolemy'nin güneş sistemiyle ilgili dünya merkezli modelini savunanlar, modelleriyle çatışan gezegen hareketine dair gözlemleri bahanelerle mazur göstermek için ikincil çember kavramını kullanarak Copernicus'un güneş merkezli modeline direnmişlerdir.) Ve bunda bana göre, dogmatik ateizmin kendine has tehlikesi, kötülüğü yatmaktadır. "Dünyanın nasıl var olduğuna dair bir açıklama aramamalıyız; o burada ve hepsi bu kadar" ya da "Her şeyden üstün bir hayat kaynağını kabul edemeyeceğimize göre, imkânsız olana, yani hayatın kendiliğinden şans eseri maddeden kaynaklandığına inanmayı seçiyoruz" veya "Fizik kanunları, boşluktan kaynaklanan 'kanunsuz kanunlardır -tartışma bitmiştir" gibi ifadeleri ele alalım. İlk bakışta etraflarında saçma bir hava olmadığı için özel bir güce sahip mantıklı iddialar gibi görünüyorlar. Elbette ki bu, onların mantıklı ya da iddia olduklarına dair bir işaret sayılamaz.</p>

<p>Artık bir durumun öyle veya böyle olduğuna dair mantıklı bir iddia öne sürmek için, bu durumu destekleyecek nedenler sunmak gereklidir. Farz edelim ki bu türden bir ifadede bulan birinin neyi iddia ettiği konusunda şüphedeyiz, ya da daha radikal bir biçimde, gerçekten bir şey iddia edip etmediklerinden bile emin değiliz; ifadelerini anlamaya çalışmanın bir yolu, iddialarının gerçekliğini desteklemek için sundukları, varsa, kanıtları bulmaya çalışmaktır. Eğer sunulan ifade gerçekten mantıklı ve bir iddia niteliğindeyse, bilim veya felsefeden kendi lehine nedenler sunmalıdır. Ve bu ifadenin aleyhine sayılabilecek her şey, ya da konuşmacının bundan vazgeçmesine ya da hatalı olduğunu kabul etmesine neden olacak her şey ortaya serilmelidir. Ancak bunun lehine sunulan hiçbir neden ya da kanıt yoksa, o zaman bunun mantıklı bir iddia olduğuna dair bir neden veya kanıt da yoktur.</p>

<p>Öyküdeki Bilge, bilim adamlarına kanıtın bütün boyutlarını araştırmalarını söylediği zaman, ilk bakışta mantıklı ve durum gereği umut verici görünen bir şeyi araştırmamanın, kabilenin yaşadığı adanın ötesindeki dünyayı daha iyi anlama ihtimalini ortadan kaldırdığını söylemek istiyordu.</p>

<p>Şimdi ateist olmayan insanlara genellikle, bilimsel zihniyete sahip dogmatik ateistlerin "Yine de bir Tanrı olabilir" ifadesini kabul etmeleri için yeterli olduğunu kabul edecekleri bir nedene dair akla gelecek bir kanıt yokmuş gibi geliyor. Bu nedenle eski ateist arkadaşlarıma şu temel soruyu soruyorum: "En azından üstün bir Zihnin varlığını düşünmeniz için bir neden oluşturmak üzere ne olması ya da ne olmuş olması gerekir?"</p>

<h5>KARTLARI MASAYA DİZERKEN</h5>

<p>Öyküyü bir kenara bırakacak olursak, şimdi kartlarımı, yani kendi görüşlerimi ve bunları destekleyecek nedenlerimi masaya dizme sıram geldi. Artık evrenin sonsuz bir Zekâ tarafından var edildiğine inanıyorum. Bu evrenin karmaşık kanunlarının bilim adamlarının Tanrı'nın Zihni dedikleri şeyi ortaya koyduğuna inanıyorum. Hayatın ve çoğalmanın, ilahî bir Kaynaktan başladığına inanıyorum.</p>

<p>Yarım yüzyıldan fazla bir süre boyunca ateizmi açıklayıp savunduktan sonra neden buna inanıyorum? Buna kısaca şöyle cevap verebilirim: modern bilimin ortaya çıkardığı dünya resmi, benim gördüğüm şekliyle böyle. Bilim, doğanın Tanrı'ya işaret eden üç boyutuna ışık tutuyor. Bunlardan ilki doğanın kanunlara uyduğu gerçeği. İkincisi, hayat boyutu; maddeden kaynaklanan ve zekice organize edilip amaca yönelik hareket eden varlık boyutu. Üçüncüsü ise doğanın varlığı. Ancak bana rehberlik eden yalnızca bilim olmadı. Aynı zamanda klasik felsefi iddiaların yenilenen incelemesi de bana yardımcı oldu.</p>

<p>Ateizmden vazgeçmem, yeni bir fenomen ya da iddia nedeniyle olmadı. Son yirmi yıldır, bütün düşünce çerçevem hareket halindeydi sürekli. Bu da, doğayla ilgili kanıtları sürekli olarak değerlendirmemin bir sonucuydu. Sonunda bir Tanrı'nın var olduğunu kabul ettiğimde, bu bir paradigma değişimi değildi, çünkü <i>Republic</i> adlı eserinde Plato'nun Socrates için yazdığı gibi benim paradigmam hâlâ aynı yerde: "İddianın götürdüğü yere gitmeliyiz”.</p>

<p>Bir filozof olarak benim nasıl olup da bilim adamlarının ele aldığı konularla ilgili konuşabildiğimi sorabilirsiniz. Buna cevap vermenin en iyi yolu bir başka soru olacaktır. Burada bilimle ya da felsefeyle mi uğraşıyoruz? İki fiziksel bedenin, örneğin, iki subatomik partikülün etkileşimini incelerken bilimle uğraşıyorsunuzdur. Bu subatomik partiküllerin - ya da fiziksel olan herhangi bir şeyin - nasıl ve neden var olabildiğini sorduğunuz zaman,    felsefeyle uğraşıyorsunuz demektir. Bilimsel verilerden felsefi sonuçlar çıkarıyorsanız, bir filozof gibi düşünüyorsunuzdur.</p>

<h5>BİR FİLOZOF GİBİ DÜŞÜNMEK</h5>

<p>Şimdi yukarıdaki bakış açısını uygulayalım. 2004 yılında işe tek başına madde ile başlarsanız    hayatın    kaynağının açıklanamayacağını söyledim. Beni eleştirenler bunun üzerine muzafferane bir tavırla, abiyojenezle (hayatın cansız materyalden kendiliğinden oluşumu) ilgili olarak bilimsel bir dergide tek bir makale okumadığımı ya da bununla ilgili son gelişmeleri takip etmediğimi ilan ederek cevap verdiler. Bunu yaparak asıl noktayı kaçırdılar. Ben kimya ya da genetiğin o ya da bu gerçeğiyle değil, bir şeyin canlı olmasının ne anlama geldiği ve bunun bir bütün olarak bakıldığında kimya ve genetik gerçeklerle nasıl ilişkili olduğuna dair temel soruyla ilgileniyordum. Bu seviyede düşünmek, bir filozof gibi düşünmektir. Ve kulağa kendini beğenmiş gibi gelme riskini alarak bunun, bilim adamı olarak bilim adamlarının değil tam olarak filozofların işi olduğunu söylemeliyim; bilim adamlarına özgü uzmanlık, iş bu soruyu düşünmeye geldiğinde onlara hiçbir avantaj vermiyor; tıpkı yıldız bir beyzbol oyuncusunun belirli bir diş macununun dişe faydaları üzerine özel bir uzmanlığının olmadığı gibi.</p>

<p>Elbette ki bilim adamları da herkes kadar filozof gibi düşünmekte serbest. Ve elbette bütün bilim adamları elde ettikleri gerçeklere dair benim yorumuma katılmayacaktır. Ama buna katılmamaları onların kendi felsefi düşüncelerine kalmalıdır. Diğer bir deyişle, felsefi analize giriyorlarsa, bilim adamı olarak ne yetkileri ne de uzmanlıkları konuyla ilgilidir. Bunu anlamak kolay olmalı. Bilim ve teknolojinin oluşturduğu iş sayısına dair iddialarda bulunmak gibi bilim ekonomisi üzerinde görüşlerini bildirirlerse, iddialarını ekonomik analiz dahilinde öne sürmek zorundalar. Bunun gibi, bir filozof olarak konuşan bir bilim adamı, felsefi bir iddia sunmalıdır. Albert Einstein'ın da söylediği gibi: "Bilim adamı, kötü bir filozoftur."<a id="bolum2-4dn1" href="../Text/Section0003.xhtml#bolum2-4dn1s"><sup>[1]</sup></a></p>

<p>Neyse ki durum her zaman böyle değildir. Son yüz yıl içinde bilimin önderleri, günümüzün en etkili bilim adamlarından bazılarıyla birlikte, ilahî bir Zihinden kaynaklanan rasyonel bir evrene dair felsefi anlamda ikna edici bir görüş oluşturdular. Sonuç olarak artık, bilim adamları ve halktan insanların benzer şekilde karşılaştıkları birçok fenomenin en sağlam felsefi açıklaması olarak gördüğüm dünya görüşü budur.</p>

<p>Üç bilimsel araştırma alanı benim için özellikle önemlidir ve bugünün kanıtları ışığında ilerlerken de bunları dikkate alacağım. Bunlardan ilki en derin düşünen bilim adamlarının bile kafasını karıştıran ve karıştırmaya devam eden sorudur: Doğanın kanunları nasıl oluştu? İkincisi de herkesin bildiği şu soru: Bir fenomen olarak hayat, nasıl hayatın yokluğundan çıkıyor? Üçüncüsü ise filozofların kozmologlara devrettiği problemdir: Evren, yani fiziksel olan her şey, nasıl var oldu?</p>

<h5>BİLGELİĞİN YENİDEN KEŞFİ</h5>

<p>Tanrı ile ilgili klasik felsefi tartışmalardaki yeni konumuma gelecek olursam, bu alanda beni ikna eden her şeyden önce David Conway'in <i>The Recovery of Wisdom: From Here to Antiquity in Quest of Sophia</i> (Bilgeliğin Yeniden Keşfi: Sophia'nın Peşinde Günümüzden Antik Çağlara) adlı kitabında Tanrı'nın varlığına dair iddiası olmuştur. Conway, hem klasik hem de modern felsefede eşit yere sahip, Middlesex Üniversitesi'nde çalışan seçkin bir İngiliz filozoftur.</p>

<p>Varlığı Conway ve benim tarafından savunulan Tanrı, Aristotle'ın Tanrı'sıdır. Conway şöyle yazar:</p>
<p>&nbsp;</p>

<div class="sgc-toc-level-3">
<p><i>Özet olarak, dünyanın ve daha geniş halinin açıklaması olduğunu düşündüğü Varlığa Aristotle şu nitelikleri atfetmiştir: değişmezlik, maddi olmama, her şeye gücü yetme, her şeyi bilme, birlik ya da bölünememe, mükemmel iyilik ve gerekli varlık. Bu niteliklerle Musevi-Hıristiyan geleneğinde Tanrı'ya geleneksel olarak atfedilen nitelikler arasında etkileyici bir benzerlik bulunmaktadır. Bu iki dinin ibadet hedefi olan dünyanın nedeni olarak Aristotle'ın zihninde aynı İlahî Varlığın bulunduğuna dair görüşümüzü tam olarak haklı gösteren de budur</i>.<a id="bolum2-4dn2" href="../Text/Section0003.xhtml#bolum2-4dn2s"><sup>[2]</sup></a></p>
</div>
<p>&nbsp;</p>

<p>Conway'in de anladığı gibi, tek tanrılı dinlerin Tanrı'sı, Aristotle'ın Tanrı'sıyla aynı niteliklere sahiptir.</p>

<p>Conway kitabında, "klasik felsefe görüşü"<a id="bolum2-4dn3" href="../Text/Section0003.xhtml#bolum2-4dn3s"><sup>[3]</sup></a>&nbsp;olarak tanımladığı şeyi savunmaya çalışmaktadır. Bu düşünce, "dünya ve daha geniş halinin açıklamasının, onu var etmek ve rasyonel varlıkları devam ettirmek amacıyla yaratan ve daha çok Tanrı denen üstün, her şeye gücü yeten ve her şeyi bilen bir zekânın yaratışı olduğuna dair görüş" tür. Tanrı dünyayı, rasyonel varlıklardan oluşan bir ırkı var etmek için yarattı. Conway, tek başına insan muhakemesinin uygulanması ile Aristotle'ın savunduğu Tanrı'nın varlığı ve doğasını öğrenmenin mümkün olduğuna inanıyor ve ben de bunu onaylıyorum.</p>

<p>Tanrıyı keşfimin, doğaüstü fenomenden hiç bahsetmeden tamamen doğal bir düzeyde geliştiğinin altını çizmeliyim. Geleneksel olarak doğal teoloji denen bir uygulamaydı. Bilinen dinlerin hiçbiriyle bir bağlantısı olmadı. Ayrıca Tanrı'yla ilgili kişisel bir deneyimim ya da doğaüstü veya mucizevî denecek türden bir deneyim yaşadığımı da iddia etmiyorum. Kısacası, Tanrı'yı keşfedişim inancın değil, muhakemenin bir yolculuğudur.</p>
</body>
</html>