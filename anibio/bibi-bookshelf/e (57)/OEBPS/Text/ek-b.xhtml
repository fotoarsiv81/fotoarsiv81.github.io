<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h3><a id="EKB" href="../Text/icindekiler.xhtml#EKBi">EK B</a></h3>

<h5><i>Tanrı'nın, Kendisini İnsanlık Tarihinde Göstermesi:</i></h5>
<h5>N.T. Wright ile İsa Mesih Üzerine Bir Sohbet</h5>
<p>&nbsp;</p>
<h5>ANTONY FLEW:</h5>
<h5>TANRI’NIN KENDİSİNİ GÖSTERMESİ HAKKINDA SORULAR</h5>

<p>Bu noktaya kadar beni ilahi bir Aklın varlığını kabul etmeye yönelten verileri ele aldım. Bu argümanları duyanlar ister istemez Tanrı'nın kendisini gösterdiği iddiaları hakkında ne düşündüğümü sormaktadırlar... Hem anti teolojik kitaplarımda hem de katıldığım çeşitli tartışmalarda Tanrı'nın kendisini gösterdiğine veya dünyaya müdahale ettiğine dair iddiaların pek çoğuna karşı çıkmıştım.</p>

<p>Şu anki tutumum ise bu iddiaların en azından bazılarına karşı çok daha açıktır. Açıkçası, Hıristiyanlık dininin, Tanrı'nın kendisini gösterdiği yönündeki iddiası doğru olsun veya olmasın, hürmet edilmeyi ve saygı duyulmayı en açık biçimde hak eden yegâne din olduğunu düşünüyorum. İsa Mesih gibi karizmatik bir şahsiyet ile Aziz Paul gibi mükemmel bir aydından oluşan bir bileşim kadar olağanüstü bir şey yoktur. Bu dinin içeriğiyle ilgili düşüncelerin neredeyse tamamını, olağanüstü felsefi bir aklı olan ve ilgili bütün dillerde hem yazıp hem de konuşabilen Aziz Paul üretmişti. Eğer her şeye kadir gücün, bir din kurmasını istiyorsanız, bence o dinin temeli bu ikili olmalıdır!</p>

<p>Tanrı ve Felsefe'nin önceki baskılarında Hıristiyanlığın iddialarını belirli ölçüde ele almıştım. Yeni Ahit'in ve Hıristiyanlığın köklerinin tarihine ilişkin diğer kaynakların eleştirel biçimde incelenmesi alanında kaydedilen muazzam ilerlemelerin, kapsamlı ve büyük tarihsel iddialarda bulunanların "saklanacak yerleri olmadığı" anlamına geldiğini savunmuştum. İkinci olarak, mucizelerin gerçekleşip gerçekleşmediği, tarihsel kanıtlardan anlaşılamaz ve bu da İsa'nın dirilişinin tarihsel bir gerçeklik sayılabileceği iddiasını geçersiz kılmaktadır.</p>

<p>İsa'nın dirilişi hakkında katıldığım çeşitli tartışmalarda bazı eklemelerde bulunmuştum. İlk olarak, gerçekleştiği iddia edilen bu olay hakkındaki en son belgeler olaydan yaklaşık otuz yıl sonra yazılmıştı. Bu olayla ilgili günümüzde kanıtlar yoktur yalnızca yıllar sonra yazılan belgeler vardır. İkinci olarak, dirilen İsa'nın gerçekten de insan topluluklarına görünüp görünmediğini kontrol edebilmemizin hiçbir yolu yoktur, çünkü elimizde yalnızca bu olağanüstü olayların gerçekleştiğini iddia eden bir belge vardır. Son olarak, İsa'nın yeniden dirilişine ilişkin kanıtlar son derece sınırlıdır. Doğrusu İsa'nın yeniden dirilişi hakkındaki ilk Yeni Ahit belgeleri İnciller değil, Aziz Paul'ün Mektuplarıydı ve bu Mektuplar yeniden dirilişe dair çok az fiziksel ayrıntı sunmaktadır.</p>

<p>Bugün ise İsa'nın yeniden dirilişiyle ilgili iddianın dini açıdan en etkileyici olay olduğunu söyleyebilirim. Tarihçilerin bu olayla ilgili kanıtlar ararken kesinlikle şu an elimizde olandan daha fazlasına ihtiyaç duyduklarına inanıyorum. Farklı bir türden kanıta ihtiyaçları vardır.</p>

<p>Tanrı'nın İsa Mesih'te vücut bulmuş olduğu iddiasının eşsiz olduğu kanaatindeyim. Bu olayı inanmak veya inanmamak dışında nasıl    değerlendirebileceğinizi    belirlemenizin zor    olduğunu düşünüyorum. Bu konuda size yol gösterecek genel ilkeler olduğunu pek göremiyorum.</p>
<p>Yeni bakış açım çerçevesinde İsa Mesih hakkında günümüzde Hıristiyanlığın tarihsel sürecini en iyi bilen isimlerden biri, Oxford Üniversitesi'nde Yeni Ahit hocası olarak ders veren DurhamPiskoposu N. T. Wright ile sohbet ettim. Aşağıdaki satırlarda Wright'in, yazılarımda gündeme getirdiğim bazı meselelere verdiği cevapları bulacaksınız.</p>

<h5>N. T. WRIGHT: CEVAP</h5>

<h5>İsa Mesih'in Gerçekten de Yaşamış Olduğunu</h5>
<h5>Nereden Biliyoruz?</h5>

<p>Bu soruya cevap vermeye nereden başlayacağımı kestirmek oldukça zor. Çünkü İsa hakkında aslında o kadar çok kanıt vardır ki, bir tarihçi olarak, İsa hakkında neredeyse antik dünyadaki herhangi biri hakkında olduğu kadar kanıta sahip olduğumuzu belirtmek istiyorum. Açıkçası bugün antik dünyanın heykelleri ve yazıtları olan bazı şahsiyetlerini biliyoruz. Diğer yandan elimizde antik dünyanın tanrı ve tanrıçalarının heykelleri de vardır ve bu yüzden asla tam olarak emin olamayız. Fakat İsa Mesih'e gelecek olursak, elimizdeki bütün kanıtlar bu büyük şahsiyetin birinci yüzyılın yirmili yılları ile otuzuncu yılı arasındaki dönemde yaşamış olduğunu göstermektedir. Ve bu kanıtlar (her ne kadar büyük bir kısmı ancak bir kuşak sonra yazılmış olsa da) o dönemin Yahudiliği hakkında bildiklerimize o kadar uymaktadır ki, bugün İsa Mesih'in yaşamış olduğundan şüphe eden hemen hiçbir tarihçinin olmadığını düşünüyorum. Bu olguya inanmayan bir ya da iki tarihçi vardır. Yakın zamanda bu tür bir düşünceyi dile getirmiş tek kişi [G.A] Wells adında biridir. Arada bir karşımıza J.M. Allegro gibileri çıkar. Allegro, yaklaşık yirmi yıl önce Ölü Deniz Parşömenleri'ne dayanarak yazdığı bir kitabında Hıristiyanlığın kutsal mantarın bir mezhebinden başka bir şey olmadığını söylemişti. Allegro'nun bu söylediğini bugüne kadar Yahudi, Hıristiyan, ateist veya agnostik âlimlerin hiçbiri ciddiye almamıştır. İsa Mesih'in, gerçek tarihin, varlığı kesin biçimde belgelenmiş bir şahsiyeti olduğu açık biçimde ortadadır. Dolayısıyla bu sorunun rahatlıkla bir kenara konulabileceğini düşünüyorum.</p>

<h5><i>İncil'</i>deki Ayetlere Bakarak İsa'nın</h5>
<h5>Tanrı'nın Vücut Bulmuş Hali Olduğunu İddia Edebilmek için</h5>
<h5>Hangi Gerekçeler Vardır?</h5>

<p>İsa'nın Tanrı'nın Oğlu olarak vücut bulmuş olduğuna dair inancım İncil'in ilgili ayetlerine dayanmamaktadır. Bu inancım daha derinlere, birinci yüzyılda Yahudilerin, Tanrıyı ve O'nun dünyadaki eylemlerini nasıl algıladıklarına dair oldukça önemli bir soruya dayanmaktadır. Ve bunun nedeni elbette Yahudilerin Zebur, İşaya, Tevrat, Yaratılış Kitabı vb. incelemiş olmalarıdır. Ayrıca, Yahudi geleneklerindeki Hz. İsa Gününe bakarak, onların bu kitapları ne şekilde yorumladıklarını görebiliriz. Birinci yüzyıldaki Yahudiler dünyayı yaratmış, aynı zamanda İsrail'in Tanrısı olan tek bir Tanrıdan bahsederler ve bu Tanrı'nın dünyada aktif halde bulunduğunu, dünyada ve İsrail'de mevcut ve bir şeyler yapmakta olduğunu anlatırlar. Bu Tanrıdan beş şekilde bahsederler (bunların Aquinas'in ileri sürdüğü beş şekille alakası yoktur!).</p>

<p>Tanrının Sözünden bahsederler: Tanrı söyleyeceğini söylemiş ve iş bitmiştir; Tanrı, "ışık olsun" dedi ve ışık oldu. Tanrı'nın Sözü canlı ve etkilidir ve İşaya'da Sözün yukarıdan yağmur veya kar gibi indiği ve dünyada olup bitenleri belirlediği güçlü bir tasvir görüyoruz.</p>

<p>Tanrının aklından bahsederler. Bunu özellikle Yahudilerin atasözlerinde, aynı zamanda başka metinlerinde görebiliriz. Akıl, onların metinlerinde Tanrı'nın "ikinci kişiliğinin" simgesi gibi belirmektedir. İsrail'de ikamet eden akıl etkindir ve insanların akıllı olmalarına yardım eden şeyler yapmaktadır.</p>

<p>Kutsal Tapınakta oturan Tanrı'nın görkeminden bahsederler. Mescid-i Aksanın birinci yüzyıldaki Yahudiler için adeta Tanrının insan bedenine girmiş olmasının bir simgesi olduğunu asla unutmamalıyız. Evrenin Yaratıcısının gelip evini Kudüs'teki yolun hemen altındaki bu yapıda kuracağı sözünü vermiş olduğuna inanıyorlardı. Gerçekten de Kudüs'e gidip bunu düşünmedikçe bunun gerçekten de ne anlama geldiğini anlayamazsınız. Fakat bu oldukça olağanüstü bir olgudur.</p>

<p>Ayrıca Tanrı'nın, kusursuz olan ve ruhu canlandıran (Zebur 19) kanunundan bahsederler. Kanun, tıpkı akıl gibi, yalnızca yazılı bir kanun değildir. Kanun; ontolojik olarak var olan ve Tanrı'nın kendisini insanlara göstermekte bir araç olarak kullandığı bir güçtür.</p>

<p>Ve son olarak Tanrı'nın Ruhundan bahsederler. Tanrı'nın Ruhu, Tevrat ve Zebur'da Samson'a    saldırır;    Tanrı'nın Ruhu, peygamberlerin peygamber olmalarını sağlar; Tanrı'nın Ruhu, O'nun görkemi uğruna olağanüstü şeyler yapabilmeleri için insanların kalplerinde yer alır.</p>

<p>Tanrı'nın dünyadaki eylemlerinden bahsetmenin bu beş şekli, birinci yüzyıldaki Yahudilerin Ebedi Tanrı, dünyanın Yaratıcısı olarak bildikleri Tanrının dünyada, özellikle İsrail'de bulunduğu ve etkin olduğu yönündeki inançlarını ifade etmenin yollarıydı. Ve bunu yalnızca <i>EskiAhit</i>'te değil, <i>Eski Ahit</i>'in birinci yüzyıldaki Yahudilik ve hahamlar üzerinde bıraktığı izde, <i>Ölü Deniz Parşömenleri</i> ve diğer benzer metinlerde olmak üzere her yerde görebilirsiniz.</p>

<p>Şimdi, <i>İncil</i>'deki ayetleri Tanrı'dan bahsetmenin bu beş şekliyle inceleyecek olursak İsa'nın, sanki bu beş şekli yeni bir biçimde gerçeğe    dönüştürürmüşçesine    hareket ettiğini -yalnızca konuştuğunu değil, hareket ettiğini- görürüz. Bunu özellikle "Ekinci kıssası'nda görebiliriz: Ekinci (Tanrı) sözünü eker ve Söz işini yerine getirir. Fakat bir dakika! Öğretilerini yayarak gezen bu kişi de kimdir? Bizzat İsa'nın kendisidir.</p>

<p>Ve aynı şekilde İsa, akıl hakkında çeşitli    biçimlerde konuşmaktadır: Tanrı'nın aklı, "Ben bunu yapıyorum, şunu yapıyorum" der. Ve Eski Ahit' in akıl geleneklerini İsa'nın yalnızca kendi adına söylediklerinde değil, aynı zamanda yaptığı eylemleri gerçekleştirme biçimlerinde bulabilirsiniz. İsa'nın, evini kayalık zemin üzerine inşa eden akıllı bir adam ve kumlu bir zemin üzerine inşa eden akılsız bir adam hakkında söyledikleri tipik bir akıl öğretisi örneğidir. Fakat durun bir dakika, akıllı adam "benim sözlerimi duyan ve bunlara uyandır." Dolayısıyla akıl ve İsa birbirine çok yakından bağlıdır.</p>

<p>Kutsal Tapınak da önemli bir noktadır. İsa sanki Tapınağı simgeleyen    kişi    kendisiymiş    gibi davranır.    "Günahlarınız bağışlanacaktır" demesi şaşırtıcıdır, çünkü günahların bağışlanması normalde Tapınağa gidip bir kurban sunulduğunda ilan edilir. İsa ise bunu sokağın ortasında yapabileceğinizi söylemektedir. İsa'nın yanında olanlar, gözlerini Tanrı'nın görkemine dikmiş vaziyette, Tapınak'ta gibidirler!</p>

<p>Yahudi hukukuna baktığımızda çok ilginç bir şey görürüz. Günümüzün en önemli Yahudi âlimlerinden biri ve Yahudilik hakkında önemli kitapların sahibi Jacob Neusner, İsa hakkında bir kitap yazmıştı. Neusner, bu kitabında, İsa'nın "Şunların şunların söylendiğini duyduğunuz, fakat ben sizlere bunları bunları söylüyorum," benzeri şeyler söylediğini okuduğunda içinden İsa'ya şu soruyu sormak geldiğini söylüyor: "Sen kim olduğunu sanıyorsun? Tanrı mı?" İsa aslında yeni bir hukuk, hukukun tamamen yeni bir yorumunu sunmaktadır ve belirli yönlerden hukukun anlaşılma ve yorumlanma biçimini değiştirdiğini iddia etmektedir.</p>

<p>Ve son olarak Ruh. İsa, "Eğer ben Tanrı'nın Ruhu ile kötü ruhları defedebiliyorsam, Tanrının Krallığı sizi bulmuş demektir," diyor.</p>

<p>Bu yüzden gördüğümüz şey tam olarak İsa'nın "Ben Teslis'in İkinci Kişisiyim. İster inanın ister inanmayın," diyerek gezinip durması değildir. İncil'in ayetlerinin bu şekilde okunmaması gerekir. Aksine bu ayetleri birinci yüzyıl tarihçileri gibi okuyacak olursak, bu sözü İsa'nın bütün davranışlarının toplamının ortaya koyduğunu görürüz: Halkı ile birlikte olmaya gelen bir Tanrı hakkındaki olağanüstü hikâye aslında gerçeğe dönüşmektedir. Bu hikâye yalnızca Söz, akıl ve diğer şeyler yoluyla gerçekleşmemektedir. Bir insanın bedeninde, gerçekten de gerçekleşmektedir. Tüm bu parçaları bir arada tutan şey (bunu <i>Jesus and the Victory of God</i> [İsa ve Tanrının Zaferi] kitabımın sondan bir önceki bölümünde açıkladım) İsa'yla aynı dönemde yaşayan Yahudilerin pek çoğunun İsrail'in Tanrısı Yehova'nın bir insan bedeninde gelip Tapınak'ta yaşayacağına inanıyor olmasıydı. Bunu Zülkif, İşaya, Zekeriya ve İncil'den sonra yazılan metinlerin bazılarında görebilirsiniz.</p>

<p>Dolayısıyla bu insanlar Tanrının bir gün geri döneceğini umut etmektedirler. Çünkü Tanrı geri döndüğünde Romalıları kovacaktır. Tanrı Tapınak'ı gerektiği gibi yeniden inşa edecektir Herod'un yapmakta olduğu gibi değil. Tanrı'nın geri dönüşüyle ilişkilendirilen bir dizi beklenti vardır. Ve daha sonra, İncil'in ayetlerinde İsa'nın geri dönen kral hakkında hikâyeler anlatarak Kudüs'e yaptığı son yolculuğun olağanüstü tasvirini buluyoruz.</p>

<p>Başkaları gibi ben de İsa'nın, halkına geri dönen kral -kölelerine geri dönen efendi- hakkında hikâyeler anlatırken gelecekte İkinci Geri Dönüş yaşanacağının haberini veriyor olmadığını iddia etmiştim. Havariler böyle bir beklenti içerisinde değillerdi. Bu kişiler İsa'nın çarmıha gerileceğini bile bilmiyorlardı. Kendisinin Kudüs'e yaptığı yolculuğun önemi hakkında hikâyeler anlatmakta ve kendisine kulak verenleri Eski Ahit'te Zion şehrine dönen Yehova olayını dinlemeye ve onu bir eşeğin sırtında Kudüs'e giden genç bir peygamber olarak gördüklerinde bu olayı akıllarında tutmaya davet etmektedir.</p>

<p>İsa'nın,    kendisine Yehova'nın Zion'a geri    dönüşünü somutlaştırma görevinin verilmiş olduğuna inanarak yaşamını -gerçek anlamda!- tehlikeye atmış olduğunu düşünüyorum. <i>Somutlaştırma</i> (embody) kelimesi İngilizce bir kelimedir. Bu kelimenin Latince karşılığı vücut bulmadır. Fakat ben <i>embody</i> kelimesini kullanmayı tercih ediyorum, çünkü en azından vaaz verdiğim yerlerde insanlar, bunu teknik bir Latince terimden daha iyi anlayabilmektedirler.</p>

<p>İsa'nın gerçekten de bu varsayım üzerine hareket etmek üzere görevlendirildiğine inandığı kanaatindeyim. Ve bunun İsa açısından oldukça ürkütücü olduğunu düşünüyorum. Bence İsa yanılmış olabileceğini biliyordu. Neticede bu tür şeylere inanan bir insan sonunda kendisini çaydanlık olduğuna inanan bir kişi konumunda bulabilir. İsa'nın bu şekilde hareket etmesinin, yaşamasının ve eylemlerini İsrail'in Tanrı'sının halkına geri dönüşünü temsil etme görevinin temelinde gerçekleştirmesinin kendisine verilmiş ilahi bir görev olduğunu bildiği görüşündeyim. Bu yüzden İsa'nın ölümünden ve yeniden dirilişinden (bu tamamıyla ayrı bir hikâyedir; buna sonra değineceğiz) kısa süre sonra müritlerinin onun aslında en başından beri İsrail'in Tanrısı'nın ta kendisi olduğunu    anladıklarını söyleyebilirim. İsa'nın yeniden dirilişine tanık olanlar İsa hakkında gördükleri, duydukları ve bildikleri her şeyi kafalarından geçirmiş ve kafalarına vurarak, "Bunca zamandır kiminle birlikte olduğumuzu anladın mı? İsrail'in Tanrısı ile birlikteymişiz," demişlerdi. Ve en başından beri olanlar üzerinde uzun uzun düşünüp yaşananlara yeni yeni anlam vermeye başlarken İsa hakkındaki hikâyeleri huşu ve hayret içerisinde tekrar tekrar anlatmışlardı.</p>

<p>Bu, çok büyük ve olağanüstü bir fikirdir. Bununla birlikte, tarihsel sürece bakılarak İsa'nın da kendisi hakkında bu şekilde düşünmüş olabileceği söylenebilir. Şimdi elbette çıkıp bana şunları söyleyenler olabilir: "Evet, haklı olabilirsiniz. Belki de İsa gerçekten de kendisi hakkında düşünülenlere inanmıştı. Belki Havariler de aynı şekilde düşünmüşlerdi. Fakat İsa kesinlikle yanılmıştı, çünkü eğer bir Tanrı varsa bunun asla insana dönüşemeyeceğini ve kendisi hakkında bu şekilde düşünen birinin ancak çıldırmış, delirmiş veya kandırılmış olabileceğini önyargısal olarak biliyoruz."</p>

<p>Bunlara vereceğim cevap şudur: Pekâlâ, bu önyargıları bir an için unutun, aklınızdakileri bir an için bir kenara bırakın. Ve gözünüzün önüne söylediğim her şeye inanan ve bunları yapan bir birinci yüzyıl Yahudisi'ni getirin. Ve sonra kendinize İsa'nın yeniden dirilişi hakkındaki soruyu sorun. Ardından Tanrı kelimesi ile ne demek istediğimize dair diğer bütün soruları sorun. Tanrı kelimesinin sistematik olarak belirsiz olduğunu en emin biçimde ilk Hıristiyanların ifade etmiş olmaları nedeniyle bu kelimenin tam olarak ne anlama geldiğini ancak İsa'ya baktığımızda görebiliyoruz. Yuhanna, "Tanrıyı hiçbir zaman hiç kimse görmemiştir; O'nu yalnızca, insanlara gösterdiği, Babasının göğsünde yaşayan Oğlu görmüştür," diyor. Yunanlılar ise bu konuyla ilgili olarak şöyle demişlerdi: "Tanrı kendisinin bir yorumunu sunmuştur, bizlere Tanrının gerçekten de kim olduğunu göstermiştir."</p>

<p>Çok önemli bir soru için oldukça uzun bir cevap verdiğimi biliyorum, fakat bunu daha kısa bir şekilde ifade edebileceğimi sanmıyorum. Bildiğim kadarıyla insanların çoğu İsa ve Tanrı meselesini bu şekilde düşünmemektedir. Fakat ben İsa'nın, ilk Hıristiyanların ve İncil'in ayetlerini yazanların    bu şekilde düşündüklerine inanıyorum ve biz de bu meseleyi bu şekilde düşünürsek iyi ederiz.</p>

<h5>İsa'nın Yeniden Dirilişine Dair Ne Tür Kanıtlar Bulunmaktadır?</h5>

<p>Bu soruya elimden geldiğince kısa bir cevap vereyim. Babam, <i>The Resurrection of the Son of God</i> (Tanrı'nın Oğlunun Yeniden Dirilişi) adlı uzun kitabımı seksen üç yaşındayken okumuştu. Yedi yüz sayfalık bu kitabı üç günde bitirmişti. Kitabın tamamını okumuştu; başka hiçbir şey yapmamıştı. Sonra beni telefonla arayıp, "Kitabı bitirdim,” dedi. Ben de "Anlamadım, ne yaptın?” diye sordum. Babamın cevabı "Evet, kitabı okudum ve kitaptan yaklaşık olarak 600. sayfadan itibaren keyif almaya başladım" oldu. Babam geçmişte kereste ticaretiyle uğraşıyordu. Bu yüzden durumu ona mesleğinin diliyle anlatmaya çalıştım. "Baba, bilmen gerekir ki kitabın yaklaşık ilk beş yüz sayfalık bölümü kök sistemini oluşturur. Ve eğer ağacın kök sistemi yoksa bu ağaç ne ayakta kalabilir ne de meyve verebilir." Ve babam, "Evet, bunu bir şekilde anladım. Ne var ki ben şahsen her zaman için daha yüksek dalları tercih etmişimdir," dedi.</p>

<p>Dolayısıyla kök sistemini biraz ayrıntılı biçimde araştırmalıyım. Bu kitabı yazarken en çok keyif aldığım şeylerden biri, klasik dayanak noktama geri dönmek ve antik dünyadaki ve Yunan, Roma, Mısır dünyalarındaki ölümden sonra yaşam inanışlarını araştırmak olmuştu. Ölümden sonra yaşam konusunda çok sayıda farklı inanış vardır, fakat Greko-Romen dünyasında "yeniden diriliş" inanışı yoktur. Doğrusu Pliny, Aeschylus, Homeros, Cicero ve diğer ilk çağ düşünürleri, "Elbette yeniden dirilişin olmadığını biliyoruz," demektedir. Bu arada Yahudiler yeniden diriliş hakkında oldukça özgün bir teoloji geliştirmişlerdi: Dünyanın sonu geldiğinde Tanrı'nın halkının ölümden sonra tekrar dirileceğine inanıyorlardı. Zaman unsuru oldukça önemlidir çünkü Batı dünyasındaki Hıristiyanların çoğu yeniden diriliş kelimesini, antik dünyada hiç görmediğimiz şekilde, "ölümden sonra yaşam" anlamına gelen belirsiz bir kelime olarak kullanmaktadır. <i>Yeniden diriliş</i>, daima, benim ölümden sonraki yaşamdan sonraki yaşam olarak adlandırdığım şey için kullanılan belirli bir terim olmuştu. Bir başka deyişle, önce ölürsünüz, ölüsünüzdür ve bedensel olarak canlı değilsinizdir ve ardından "yeniden dirilirsiniz", yani yeni bir bedensel yaşama, "ölümden sonraki yaşam" artık nelerden ibaretse, yeni bir <i>sonraki</i> yaşama başlarsınız.</p>

<p><i>Yeniden diriliş </i>inanışının Yahudilikte ne şekilde ortaya çıktığını bulabiliriz. Yeniden diriliş iki safhadan oluşan bir olgudur: Öldükten hemen sonra bekleme konumuna geçersiniz ve ardından <i>yeniden diriliş</i> denen bu tamamıyla yeni yaşama başlarsınız. Kitabımda antik dünyada ölümden sonra yaşam inanışları haritası üzerinde Yahudilerin ölümden sonra yaşam inanışlarının    haritasını çıkarmaktan büyük keyif almıştım. Yahudiliğin kendi içerisinde bu konuda farklılar mevcuttu. Ferisiler yeniden dirilişe inanıyorlardı ve görünüşe göre İsa'nın yaşadığı dönemde Filistin Yahudiliğindeki yaygın kanaat bu yöndeydi. Sadukiler ise ölümden sonra yaşama kesinlikle inanmıyorlardı. Ve Philo ile (bu biraz tartışmalı olsa da) muhtemelen Esseniler gibi insanlar tek safhalı, bedensiz bir ölümsüzlüğe inanıyorlardı. Bu inanışa göre insan öldükten sonra yeniden dirilmiyor da gideceği yer her neresi ise oraya gidiyor ve orada kalıyordu.</p>

<p>Tüm bunlar daha da ilginçtir, çünkü bu bağlamda incelenen bütün toplumlarda ölümden sonraki    yaşam    inanışları oldukça muhafazakârdır. Ölümle karşı karşıya kalan insanlar bildikleri inanışları ve gelenekleri, nereden geldiklerini, geleneklerinin, ailelerinin, köylerinin vs. ölüyü gömme geleneklerini nasıl yerine getirmiş olduklarını düşünür. Dolayısıyla bildiğimiz ilk Hıristiyanların tamamının, Gnostik İnciller'in yazılmaya başlandığı ikinci yüzyılın sonuna kadar yeniden diriliş kelimesini oldukça farklı bir anlamda kullanmış olması gerçekten kayda değerdir (fakat bunu bir kenara bırakalım). Bildiğimiz ilk Hıristiyanların tamamı ilk dört veya beş nesil boyunca bedensel bir yeniden diriliş olacağına inanıyordu; oysa bu insanların çoğu, bu tür bir inanışın tam bir saçmalık olarak görüldüğü putperest dünyadan gelmişti.</p>

<p>Günümüzde yayılmakta olan bir söylence, ölü insanların dirilmediğini ortaya çıkarmış olan çağdaş Aydınlanma dönemi sonrası bilimine yalnızca bizim sahip olduğumuzu söylemektedir. Buna göre geçmişteki o insanlar, o zavallı şeyler, aydınlanmamışlar ve bu yüzden tüm bu saçma mucizelere inanmışlardı. Ne var ki bu görüş yanlıştır. C. S. Lewisden çok sevdiğim bir alıntı, bu görüşle ilgilidir. Lewis, İsa'nın annesinin cinsel ilişkiye girmeden, bekâretini yitirmeden hamile kalmasından bahsediyor ve Yusuf'un, Meryem'in hamile kalmasından bebeklerin nereden geldiklerini bilmediği değil, aksine bildiği için kaygılandığını söylüyor. Aynı şey İsa'nın yeniden dirilişi için de geçerlidir. Antik dünyadaki insanlar Hıristiyanlığın yeniden    diriliş iddiasına inanmamışlardı, çünkü insanların öldüklerinde ölü kaldıklarını son derece iyi biliyorlardı.</p>

<p>Ve daha sonra Hıristiyanlığın ilk dönemlerinde yeniden diriliş hakkındaki    klâsik Yahudi inanışının birkaç farklı biçimini bulabildiğimizi görüyoruz -bu da benim için tamamen büyüleyici bir şeydir. İlk olarak, ilk Hıristiyanlar yeniden dirilişin sonunda Tanrı'nın bütün insanlarının yaşayacakları bir şeyden ziyade bunun önceden yalnızca bir kişinin başına gelmiş olduğunu söylüyorlardı. Bildiğimiz kadarıyla birinci yüzyılda yaşamış hiçbir Yahudi, herkesten önce dirilecek birinin olacağına inanmıyordu. Dolayısıyla bu tamamen yeni bir şeydi, fakat hepsi buna inanıyordu.</p>

<p>İkinci olarak, yeniden diriliş sürecinde insan bedeninin dönüşüme uğrayacağına inanıyorlardı. Yeniden dirilişe inanan Yahudiler görünüşe göre birkaç farklı yöne ayrılmışlardı. Kimileri yeniden dirilişte insan bedeninin tam olarak aynı şekilde kalacağını, kimileri de bir yıldız gibi parlayan, ışık saçan bir bedene dönüşeceğini söylüyordu. İlk Hıristiyanlar bunların ikisine de katılmıyorlardı. Onlar yeni bir tür bedenden bahsediyorlardı. Bunu yalnızca onda olmamakla birlikte Paul örneğinde görebiliriz. Onlara göre bu beden, fiziksel anlamda katı ve sağlam olmakla birlikte, artık acıya, ıstıraba veya ölüme karşı dayanıksız olmayacak şekilde dönüşüme uğramış yeni bir bedendi. Bu görüş oldukça yeniydi. Yahudilikte yeniden dirilişin bu şekilde tasviri yoktur.</p>

<p>Üçüncü olarak, ilk Hıristiyanlar bizzat İsa Mesih'in dirilmiş olduğuna inanıyorlardı. Oysa İkinci Tapınak Yahudileri buna kesinlikle inanmıyorlardı, çünkü İkinci Tapınak Yahudiliğine göre İsa Mesih asla öldürülmeyecekti. Dolayısıyla bu da yeni bir şeydi.</p>

<p>Dördüncü olarak, "yeniden diriliş" kavramını oldukça yeni biçimlerde kullanıyorlardı. Yahudilikte ise bu kavram "sürgünden dönüşü” anlatmak amacıyla bir simge olarak kullanılmıştı (Zülkif 37). Oysa Hıristiyanlığın ilk dönemlerinde -demek istediğim en baştaki, Paul'ün dönemlerinde- bu kavramın vaftiz, kutsallık ve Hıristiyan yaşam biçiminin, Yahudiliğin ve onun "yeniden diriliş" ifadesini kullanma biçimine uymayan diğer çeşitli yönleriyle bağlantılı olarak kullanılmış olduğunu görmekteyiz. Bu da farklı bir yaklaşım, kavramın Yahudilerin kullanış biçiminden oldukça farklı biçimde kullanılmasıdır.</p>

<p>Beşinci olarak, ilk Hıristiyanların "yeniden dirilişi" Tanrı'nın hayatta olan insanlarının katkıda bulunacakları bir şey olarak düşündüklerini görürüz. Hıristiyanlar Paskalya'da başlatılan şeyi tamamlamak üzere Tanrı'yla birlikte çalışmaya ve böylece Tanrının sonunda yaratacağı yeni dünyayı beklemeye çağrılırlar. Bu da oldukça yenidir, fakat ancak Yahudilikten türemiş bir fikir olarak açıklanabilir.</p>

<p>Altıncı olarak, Hıristiyanlığın ilk dönemlerinde "yeniden dirilişin" Yahudilikteki yeri olan çok sayıda öğretiden biri olma konumundan çıkarak her şeyin merkezi haline geldiğini görürüz. Örneğin yeniden diriliş olgusunu Paul'ün, I. Peter'in, Vahiyler'in veya ikinci yüzyılın büyük papazlarının ellerinden aldığınızda onların dayandıkları bütün iskeleti yıkmış olursunuz. Bundan ancak "yeniden dirilişin" dış kenardan merkeze, odak noktasına gelebilmesi için bir şeylerin gerçekleşmiş olması gerektiği sonucuna varabiliriz.</p>

<p>Yedinci ve son olarak, ilk Hıristiyanlıkta ölümden sonra ne olduğuna dair farklı inanışlar olmadığını görürüz. Yahudilikte birkaç, putperest dünyasında çok sayıda farklı görüş vardı, fakat ilk Hıristiyanlıkta yalnızca bir görüş vardı: Yeniden diriliş. İnsanların çoğunun ölümden sonra yaşam hakkındaki görüşlerinde ne kadar muhafazakâr oldukları düşünüldüğünde bu oldukça dikkate değerdir. Öyle görünüyor ki ilk Hıristiyanların inanışın bu en kişisel ve önemli noktasını yeniden düşünmek için yeterince gerekçeleri vardı. Hıristiyanlığın ilk dönemlerinde baktığımızda ilk Hıristiyanların çok sayıda şey üzerinde fikir ayrılıkları yaşadıklarını, fakat söz konusu yeniden diriliş ve bunun nasıl gerçekleştiği olduğunda dikkat çekecek derecede hemfikir olduklarını görürüz. Tüm bunları kitabımda ayrıntılı biçimde anlattım.</p>

<p>Bütün bunlar biz tarihçileri çok basit bir soruyu sormaya zorlamaktadır: Kanıtlara dayanarak bildiğimiz ilk Hıristiyanların tamamı neden bu oldukça yeni, fakat üzerinde olağanüstü biçimde hemfikir oldukları yeniden diriliş görüşüne sahipti? Bu, gerçekten de ilginç bir tarihi sorudur. İlk Hıristiyanların tamamının bu soruya vereceği cevap elbette şöyle olurdu: "Yeniden dirilişle ilgili bu şekilde düşünmemizin nedeni İsa hakkında inandıklarımızda." İsa'nın yeniden dirildiği görüşü, çok sayıda septik bilginin düşündüğü gibi, Hıristiyanlığın yirminci veya otuzuncu yılından sonra ortaya çıkmış olsaydı, ilk Hıristiyanlığın, yeniden diriliş görüşünün pek yer almadığı çok sayıda kolunu bulacak -veya yeniden diriliş görüşüne rastlasak bile bunun Hıristiyanlığın ilk dönemlerindeki görüşten farklı bir biçime sahip olduğunu görecektik.</p>

<p>Dolayısıyla ilk Hıristiyanların yeniden diriliş inanışlarının geniş çapta oy birliğiyle kabul görmesi, bizleri geçmişte ilk Hıristiyanlık akımının tamamını şekillendirmiş bir şeyin kesinlikle gerçekleşmiş olduğunu söylemeye zorlamaktadır.</p>

<p>Bu noktada şunları sormamız gerekiyor: "Pekâlâ, <i>İncil</i>'in ayetlerinde anlatılanlara ne demeli? Matta 28, Markos 16'daki kısa ve Luka 24'deki daha uzun ve Yuhanna 20-21'deki daha da uzun hikâyeye ne demeli? İncil âlimlerinin hemen hepsini beğendiğimi, çok daha sonra yazılan şeylere inandığımı belirtmeliyim. İncil'in kitaplarının ne zaman yazıldığını bilmiyorum. Aslında âlimler bu kitapların ne zaman yazıldığını bildiklerini söyleyip dursalar da bunu hiç kimse bilmemektedir. Birinci yüzyılın ortalarında yazılmış olabilirler; hatta daha önce yazıldıklarını söyleyenler de olabilir. Birinci yüzyılın 70'li veya 8o'li yıllarında da yazılmış olabilirler; 90'lı yıllarda yazıldıklarını söyleyenler de çıkabilir. Fakat benim şu an ortaya koyduğum argüman açısından bunun hiçbir önemi yoktur.</p>

<p>Önemli olan nokta şudur: Her dört İncil'de de yeniden dirilişe dair anlatılanların (ve <i>YeniAhit</i>'in başlangıcında ilgili maddelerin) bazı temel ortak özellikleri vardır. Bu özellikler, bu kitapların sonradan da olsa sözlü geleneğe bağlı kalınarak önemli değişiklikler yapılmadan, yalnızca ufak düzeltmelerle yazılmış olduklarını göstermektedir. Açıkçası bu çok önemlidir.</p>

<p>İlk özellik, yeniden diriliş hikâyelerindeki İsa tasviridir. Sürekli olarak şunlar söylenmektedir (ve açıkçası büyük kitabı incelerken âlimlerin aynı şeyleri söylemelerini okumaktan bıktım): (1) önce Markos yazılmıştır ve bu kitapta İsa'nın yeniden dirilişi hakkında hemen hiçbir şey yoktur; (2) daha sonra Matta gelir ve pek fazla bir şey yoktur; (3) sonra birinci yüzyılın sonlarına doğru Luka ve Yuhanna ortaya çıkar ve pişmiş balık yiyen, kıyıda kahvaltı yemeği pişiren, Thomas'tan kendisine dokunmasını isteyen vs. İsa hakkında hikâyeleri ancak o zaman görebiliriz. Geniş çevrelerce kabul gören bir varsayıma göre, birinci yüzyılın sonlarına doğru İsa'nın tam olarak bir insan, onun gerçek bir insan olmadığına inanmaya başlayan Hıristiyanlar vardı ve Luka ile Yuhanna o aşamada yeniden dirilen İsa'nın gerçekten insan olduğunu, gerçek bir bedene sahip olduğunu vs. kanıtlamak için bu hikâyeleri uydurmuşlardı.</p>

<p>Bu varsayımın gözden kaçırdığı nokta, söz konusu hikâyelerde (İsa'nın kıyıda kahvaltı hazırladığı, Emmaus'ta ekmeği böldüğü, Thomas'ı kendisine dokunmaya davet ettiği vs.) kilitli kapıların arasından geçen, bazen fark edilen ve bazen fark edilmeyen, istediği zaman ortaya çıkıp istediği zaman gözden kaybolan ve sonunda cennete inen aynı İsa'nın olduğu gerçeğidir.</p>

<p>Bunu şu şekilde anlatayım. Mesela 95 yılında bu konuyla ilgili bir hikâye yazacağımı farz edelim. Halkımdan bazı insanların İsa'nın gerçekten de insan olup olmadığı konusunda kuşkularının olduğunu bildiğim için elimdeki bütün malzemeleri sunmazdım. Bu, kişinin "kendi kalesine gol atması" gibi bir şeydir.</p>

<p>Diğer bakış açısından ise, eğer yeniden diriltilen İsa hakkında bir hikâye uydurmak isteyen birinci    yüzyıl Yahudisi iseniz, yararlanacağınız en uygun İncil kaynağı, İkinci Tapınak Yahudiliği açısından yeniden diriliş hakkındaki en önemli metinlerden biri olan Daniel 12'dir. Daniel 12, erdemli olanların Babalarının krallığında yıldız gibi parlayacaklarını söylüyor. Doğrusu İsa, Matta 13'ün ilk bölümlerinden birinde bu sözden alıntı yapmaktadır. Dolayısıyla hiçbir yeniden diriliş hikâyesinde İsa'nın bir yıldız gibi parladığının anlatılmıyor olması da son derece ilginçtir. Eğer Luka ve Yuhanna, metinlere dayanarak bir hikâye uydurmuş olsalardı İsa'nın yıldız gibi parlamış olması gerekirdi.</p>

<p>Dolayısıyla bu iki bakış açısından İsa'nın yeniden diriliş hikâyelerindeki tasviri son derece tuhaftır. Hiç de beklediğiniz türden bir tasvir yoktur. O dönemdeki Yahudi anlatımlarındakilere benzer bir tasvir yoktur. Ancak yine de Matta, Luka ve Yuhanna'nın anlattıklarıyla dikkate değer ölçüde tutarlılık göstermektedir. (Markos ise konuyla ilgili neler söylemiş olabileceğini öğrenemeyeceğimiz kadar kısadır.) Dolayısıyla çok tuhaf bir şey yaşanmıştır. Sanki İncil'in kitaplarını yazan kişiler bize şöyle bir mesaj vermek istiyorlarmış gibi geliyor: "Buna inanmakta oldukça zorlanacağınızı biliyorum, ama gerçekleşmiş olan şey kesin olarak budur." İzlerini hikâyelerde bırakan olağanüstü bir şey gerçekleşmiştir. İnsanlar tüm bunları kafalarından uydurmuş olamazlardı. Paskalya hakkında kurgusal hikâyeler yazan herhangi bir kişi İsa'yı daha kolay tanınabilir şekilde tasvir ederdi.</p>

<p>Burada tarafsız biri olarak bir şey söylemek istiyorum. Matta, Markos, Luka ve Yuhannadaki Yunanca yazılmış yeniden diriliş hikâyelerini ele alıp bunları birebir inceleyecek olursanız, birbirlerinden oldukça farklı olduklarını görürsünüz. Mezara giden kadınlar hakkındaki aynı hikâyeyi bile farklı anlatmaktadırlar. Farklı kelimeleri tekrar tekrar kullanmaktadırlar. Dolayısıyla öyle görünüyor ki bunlar birbirlerini taklit etmemişlerdir.</p>

<p>İkinci husus ise yeniden diriliş hikâyelerinde Eski Ahit'e ilişkin ne bir ima ne de bir gönderme olduğudur. İsa'nın çarmıha gerilmesiyle ilgili anlatılanlarda, İsa'nın ölümünün hikâyesinin ilk Hıristiyan toplumu tarafından tekrar tekrar anlatıldığı ve bu hikâyenin Zebur 22, İşaya 53, Zekeriya ve diğer Eski Ahit anlatımlarında çarmıha germe, hatta gömme hikâyesine dönüştürüldüğü görülmektedir. Fakat yeniden diriliş konusuna geldiğinizde dört kitapta bunu bulamazsınız. (Paul'ün Korintliler 15'de İsa'nın yeniden dirildiğinin "Kitabı Mukaddes'te yazılanlara" dayanarak biliyoruz dediğini aklımızdan çıkarmayalım -50'li yılların başlarında Paul'ün elinde yeniden dirilişi yorumlamakta kullanacağı bol miktarda Eski Ahit metni vardı.) Kitab-ı Mukaddes'in tamamlanmasını anlatmaya bayılan Matta kolaylıkla, "Bu, .... diyen Kitab-ı Mukaddes'in tamamlanabilmesi için gerçekleşti..." diyebilirdi. Fakat Matta öyle yapmıyor. Aynı şekilde Yuhanna da havarilerin mezara gittiklerinde İsa'nın dirilmiş olduğuna dair kutsal yazılardan haberdar olmadıklarını söylüyor. Oysa bu yazıdan alıntı yapmıyor veya yazının hangisi olduğunu söylemiyor. Ve Luka, Emmaus yolunda İsa'nın kutsal yazıları açıkladığını söylüyor fakat yine bunların hangileri olduğunu veya İsa'nın bu yazılar hakkında neler söylediğini belirtmiyor.</p>

<p>Bu oldukça tuhaftır. Ya ilk kilisenin Eski Ahit hakkında düşüncelerle dolu yeni diriliş hikâyeleri yazmış olduğunu ve Matta, Markos, Luka ile Yuhanna'nın bu yazılanları ayrı ayrı inceleyip yorumlamış olduklarını ya da bu hikâyelerin büyük ölçüde teolojik ve tefsirsel düşüncelerden önceki ilk sözlü geleneğe dayandığını söylememiz gerekmektedir. İkinci seçeneğin ilkine göre çok daha olası olduğunu düşünüyorum.</p>

<p>Hikâyelerin üçüncü etkileyici özelliği kadınların yeridir. (Bu özellik çok iyi bilinmektedir; bu konu benim için yeni değildir.) Antik Yahudi ve putperest dünyasında mahkemelerde kadınların tanıklıkları geçerli değildi. Paul, Korintliler 15'te İsa hakkındaki halk geleneğinden alıntı yaparken şunları söylüyor: "İşte anlattığımız haliyle olay. İsa bizim günahlarımız yüzünden çarmıha gerildi, kutsal yazılara göre ölümünün üçüncü gününde dirildi, kutsal yazılara göre .... tarafından görüldü" - sonra elinde erkeklerden oluşan bir liste vardı - "James'in yanında Cephas, onların yanında diğer ilk havariler, onların yanında beş yüz kişi, en sonuncusu benim yanımdaydı." Ellerimizi havaya kaldırdık ve "Affedersin, Paul, kadınlar nerede?" dedik. Bunun cevabı oldukça basittir: 50'li yılların başlarında halk geleneği hikâyelerinde kadınlara yer verilmiyordu, çünkü erkekler bu konuda sıkıntı yaşayacaklarını biliyorlardı. Bir yüzyıl sonra yeniden dirilişi reddeden Celsus'un yazdıklarını okuduğumuzda bu insanların yaşadığı sıkıntıyı görebiliyoruz. Celsus şöyle diyordu: "<i>Bu inanış yalnızca birkaç histerik kadının tanıklığına dayanmaktadır</i>."</p>

<p>Bu yüzden Matta, Markos, Luka ve Yuhanna'da Mary Magdalene, diğer Meryemler ve diğer kadınların yer alması büyüleyici bir şeydir. Ve bütün insanların içerisinde Mary Magdalene (olaylı bir geçmişinin olduğunu biliyoruz) baş tanık olarak seçilmiştir: Dört kitapta da yer almaktadır. Tarihçiler olarak bu hikâyelerin bırakın otuz, kırk veya elli yılı, beş yıl sonra yazılmış olmaları durumunda baş tanık rolüne Mary Magdalene'yi koyamayacak oldukları varsayımını çıkarmak zorundayız. Mary'i bu konuma koymak, kuşkulu bir kitleye İsa'nın gerçekten de yeniden dirildiğini açıklamak isteyen Hıristiyan müdafiler açısından kendi ayaklarına kurşun sıkmak demektir. Oysa biz tarihçiler için bulunmayan bir nimettir. İlk Hıristiyanlar bu hikâyeyi asla uydurmuş olamazlar. Boş bir mezar bulan ve ardından yeniden dirilmiş İsa'yla karşılaşan kadınların hikâyeleri kesinlikle tarihsel gerçeklikler olarak kabul edilmelidir.</p>

<p>Böylece hikâyelerin dördüncü ve son özelliğine geliyoruz. Burada son otuz beş yıldır hemen her Paskalya Gününde vaaz vermiş olan bir vaiz olarak konuşuyorum. Batı geleneğinde Paskalya'da İsa'nın yeniden dirildiği konusunda vaaz veren vaizler, genellikle bizim kendi sonraki yaşamımız, yeniden dirilişimiz veya cennete gidişimiz hakkında da vaaz verirler. Oysa Matta, Markos, Luka ve Yuhanna'daki yeniden diriliş hikâyelerinde sonraki yaşamımıza dair hiçbir şey yoktur. Bunların aksine, Paul, İsa'nın yeniden dirilişinden her bahsettiğinde bizim sonraki yaşamımıza da değiniyordur. İbraniler Kitabı'nda İsa'nın yeniden dirilişi ve bizim gelecekteki yeniden dirilişimiz hakkında yazılan şeyler olduğunu görüyoruz; Vahiyler Kitabı'nda da aynı şekilde bizim yeniden dirilişimiz ile İsa'nın yeniden dirilişi arasında kurulan bağlantıyı bulabiliyoruz. Şehit Jüstin, Antakyalı İgnatiyus ve Irenaeus da hemfikirdirler:</p>

<p>"İsa'nın yeniden dirilişini kendi yeniden dirilişimizi düşünmek için düşünüyoruz.”</p>

<p>Matta, Markos, Luka ve Yuhanna'nın söyledikleri, "İsa yeniden diriltildi, bu yüzden bir gün biz de yeniden diriltileceğiz," şeklinde yorumlanamaz. Onların söyledikleri ve genellikle insanlara şaşırtıcı gelen şey şudur: "İsa yeniden diriltilmiştir - bu yüzden o gerçekten de Mesih'tir. Tanrı'nın yeni yaratma süreci başlamıştır. Yapacak bir şeyimiz vardır. Dahası içimizde İsa Mesih'e tapma dürtüsü hissediyoruz çünkü onun İsrail'in Tanrısı, evrenin yaratıcısının temsilcisi olduğunu biliyoruz." Bir başka deyişle, İncil'in kitaplarında gördüğümüz haliyle bu hikâyeler, 40'lı yılların sonlarından itibaren Paul'ün anlatımlarında bulduğumuz ve henüz söylenmemiş olan "İsa yeniden diriltildi, bu yüzden biz de diriltileceğiz," ifadesinin eski bir biçimi olarak nitelendirilebilir. Dolayısıyla buradan varmamız gereken sonuç, bu hikâyelerin Paul'den çok önceki, ilk kilisenin bu tamamıyla beklenmedik yeniden diriliş olayının şokunu yaşadığı ve bunun ne anlama geldiğini anlamaya çalıştığı bir döneme kadar uzandığıdır.</p>

<p>Tüm bunlardan bazı sonuçlara varıyorum. İlk Hıristiyanlığın doğuşunu, İsa'nın yeniden dirilişinin bu dört anlatımının ve Yeni Ahit ile Paul'deki bazı bölümleri açıklamak amacıyla ilk kilisenin İsa'nın gerçekten de bedensel bir yeniden diriliş yaşadığına inandığını belirtmemiz gerekir. İlk Hıristiyanların içerisinde bu konuda başka bir şeye inanan kimsenin olup olmadığına dair elimizde hiçbir kanıt yoktur. Fakat tarihçiler olarak bizler bunu ne şekilde açıklayabiliriz?</p>

<p>Açıkçası bir Hıristiyan olarak bu argümanın yanından dolanıp geçebilirsiniz. Ne yazık ki pek çok Hıristiyan böyle yapmıştır, çünkü bu insanlar en önemli noktayı gözden kaçırmaktadırlar. İnsanların genellikle söyledikleri şudur: "İsa elbette Tanrı'nın oğludur. İstediği her şeyi yapabilirdi. Akla yatıyor, değil mi?"</p>

<p>Fakat ben bunu yapmak istemiyorum. Böyle bir şey söylemeyen metinlere inanmak istiyorum. Sormamız gereken soru şudur: Bu olağanüstü olayı, ilk Hıristiyanlığın ortaya çıkışını, özgün şeklini alışını ve yeniden dirilişin gerçekleşmiş olduğuna dair oldukça özgün hikâyeler    anlatışını    nasıl açıklayabiliriz? Tarihsel açıklamalara baktığımda dikkate değer iki şeyin gerçekleşmiş olması gerektiğini görüyorum: (1) doğru mezar olarak bilinen boş bir mezar olmalıydı; bu konuda yanılıyor olunamazdı; (2) yeniden dirilmiş İsa'nın görüldüğü yerler olmalıydı. Bunların ikisi de gerçekleşmiş olmalıydı.</p>

<p>Neden mi? Çünkü boş bir mezar olsaydı ve İsa'yı görenler olmasaydı, antik dünyadaki herkes şu açık sonuca (bizim için olmasa bile kendileri için açık) varacaktı: Mezar soyguncuları. O dönemlerde çoğunlukla zengin veya ünlü insanlarınkiler olmak üzere mezarlar sık sık soyuluyordu; mezarlarda muhtemelen mücevherler, çalmaya değer bir şeyler olmalıydı. Böylece Mary'nin söylediğini söyleyeceklerdi: "Cesedi çalmışlar. Cesedin başına ne geldiğini bilmiyorum." Eğer yaşananlar sadece boş bir mezardan ibaret olsaydı asla İsa'nın yeniden dirilişinden bahsetmeyeceklerdi.</p>

<p>Aynı şekilde ele aldığımız tarihsel verileri de sırf havarilerin İsa'yla buluşmak olarak gördükleri bir tür deneyim yaşamış olduklarını söyleyerek açıklayamayız. İsa'nın öldürülmüş olduğunu biliyorlardı. Fakat aynı zamanda halüsinasyonun, hayaletin ve hayalin de ne demek olduğunu biliyorlardı. Antik dönem Yahudi ve putperest edebiyatı bu tür şeylerle doludur. Bunu Homeros'ta, Vergilius'da, her yerde görebilirsiniz. Son zamanlarda bazı insanlar, İsa'nın yeniden dirilmiş olmasının mümkün olmadığını iddia ederek, şöyle bir şey söylemeye çalışmaktadır: "Ah, evet, sevdiğiniz kişiler öldüğünde bazen onların sizinle aynı odada oldukları, size gülümsedikleri, belki de sizinle konuştukları duygusuna kapılırsınız ve ardından yeniden kaybolurlar. Belki de bu havarilerin yaşadıkları da böyle bir şeydi." Ve bu doğrudur; bu konuyla ilgili bazı eserler okudum. Bu, insanların yaşadıkları kederin bir parçası olarak iyi belgelenmiş bir olgudur ve bunu istediğiniz şekilde açıklayabilirsiniz. Fakat burada sıkıntı yaratan nokta, ilk Hıristiyanların da bu tür olguları gayet iyi biliyor olmalarıydı. Bu insanlar hayal, halüsinasyon, rüya, hayalet vb. şeylerin olduğunu çok iyi biliyorlardı. Bir başka deyişle, eğer bu insanlar İsa'nın yanındaymışlar gibi bir şey yaşamış olsalardı, fakat mezar da boş olmamış olsaydı muhtemelen şöyle diyeceklerdi: "Aman Tanrım, bu yaşadığım duygu çok güçlü ve bir yönden teselli ediciydi; fakat İsa ölümden diriltilmedi, çünkü (sonunda bütün ölüler diriltilene kadar) ölüler elbette diriltilmez  ve zaten cesedi mezarında duruyor."</p>

<p>Bu noktada Yahudilerin o dönemlerde ölülerini nasıl gömdüklerini hatırlamamızda fayda var. O dönemde Yahudilerin Filistin'de gerçekleştirdikleri ölü gömme işlemlerinin çoğu iki aşamadan oluşuyordu. Öncelikle ölü beden, üzerine bol miktarda baharat dökülerek, bir beze sarılır ve ardından kayadan yapılmış bir mezarın içerisindeki bir kaidenin üzerine veya bir evin bodrumuna konulur. Ölüler, modern Batı dünyasında yapıldığı gibi toprakta açılan bir mezara konulup üzeri toprakla örtülerek gömülmez, çünkü ceset tamamen çürüdüğünde kemikleri toplanacaktır. (Cesedin beze baharatlar dökülerek sarılmasının nedeni işte bu çürümenin yarattığı ağır kokudur; cesedi toprağa gömüyorsanız bu sıkıntılara ve baharatların masrafına katlanmanız gerekmez.) Daha sonra, ceset tamamen çürüdüğünde kemikler toplanıp istiflenir ve ya bir hücrede (mezarın arkasındaki küçük bir gözde) ya da uygun başka bir yerde muhafaza edilecek bir kemik kutusuna konulur. Arkeologlar, her yeni bir yol, yeni bir <i>Hilton</i> Oteli veya yeni konutlar inşa edilişinde yapılan kazılarda -onlarca- kemik kutuları çıkarmaya devam etmektedirler. Arkeologların ellerinde yüzlerce, hatta binlerce kemik kutusu vardır.</p>

<p>Burada anlatmak istediğim nokta şudur. Eğer İsa'nın bedeni hâlâ mezarda olmuş olsaydı, havariler onu kolaylıkla bulabilirlerdi. Ardından da muhtemelen şöyle diyeceklerdi: "Görmekte olduğumuz bu halüsinasyonlar ne kadar güçlü olsa da İsa yeniden diriltilmemiştir." Dolayısıyla tarihçiler olarak bizler gerçekten de boş bir mezar olması ve her ne kadar insanların beklemedikleri ve biz okuyucuların kafalarımızı karıştıran tuhaf şekillerde dönüşüme uğramış gibi görünse de İsa Mesih olduğu ortaya çıkarılan kişinin gerçekten de görüldüğünü veya insanların onunla görüştüklerini söylemek zorundayız.</p>

<p>Ve sonunda satranç oyunundaki son hamleye geldik. Gerçekleştiğini kabul ettiğim bu iki olguyu bir tarihçi olarak nasıl açıklayabilirim: Boş mezar ve insanlarca görülen İsa. Yapılabilecek en kolay açıklama, İsa'nın gerçekten de yeniden diriltilmiş olması nedeniyle bu olayların gerçekten de yaşandığı ve bedeni aynı anda iki boyutta yaşayabilirmiş izlenimi verecek şekilde yenilenmiş ve dönüşüme uğramış olsa da, Havarilerin onunla gerçekten de buluşmuş oldukları şeklindeki bir açıklamadır. (Doğrusu bu olayı anlayabilmenin belki de en iyi yolu budur: İsa artık hem Tanrı'nın boyutunda hem de bizim boyutumuzda veya diğer bir ifadeyle aynı zamanda hem cennette hem de dünyada yaşıyordu.)</p>

<p>İsa'nın yeniden dirilişi, boş mezar ve insanların İsa'yla karşılaşmaları konusunda yeterli açıklama sunmaktadır. Bugüne kadar okuduğu bütün yazılı eserlerdeki diğer bütün olası varsayımları incelemiş biri olarak bunun aynı zamanda gerekli bir açıklama olduğunu düşünüyorum.</p>
</body>
</html>