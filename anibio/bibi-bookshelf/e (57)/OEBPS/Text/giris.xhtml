<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h5><a id="giris" href="../Text/icindekiler.xhtml#bgiris">GİRİŞ</a></h5>

<p>Deizme "geçişim" in duyurulmasından bu yana pek çok kez, fikrimi değiştirmeme neden olan unsurları anlatmam istendi. Bunu takip eden birkaç makalede ve <i>God and Philosophy</i> (Tanrı ve Felsefe) adlı çalışmamın 2005 baskısının yenilenen girişinde Tanrı üzerine devam eden tartışmayla ilgili yakın zamanda çıkan eserlere dikkati çekmiş, ancak kendi görüşlerimle ilgili fazla ayrıntı vermemiştim. Şimdi ise burada son arzum ve vasiyetim sayılabilecek nitelikte şeyler anlatmaya ikna oldum. Kısacası, başlığın da ifade ettiği gibi, artık bir Tanrı olduğuna inanıyorum!</p>

<p>"Dünyanın En Ünlü Ateisti Fikrini Nasıl Değiştirdi" alt başlığını bulan ben değilim. Ama kullanmaktan mutluluk duyduğumu söyleyebilirim, çünkü Flew'lar için hem yerinde hem de dikkat çekici başlıkların kullanımı bir aile geleneği gibidir. Din bilimci babam bir zamanlar kendisi ve bazı eski öğrencilerine ait denemelerin bir derlemesini düzenlemiş ve bu tartışmalı çalışmaya, paradoksal ama yine de çok uygun ve doğru yönde bilgilendirici olan <i>The Catholicity of Protestantism</i> (Protestanlığın Katolikliği,) başlığını vermişti. Büyük önem taşıyan öğreti değil de sunuş biçimi açısından bakacak olursak, onun örneğinden giderek, ben de kendi dönemimde "İyilikseverler Hiç İyilik Yapmıyor mu?" ve "Tek Güvenli Bahis Pascal'ınki mi?" türünden başlıklar taşıyan makaleler yayımladım.</p>

<p>En başta şunu açıklığa kavuşturmalıyım. Fikir değişikliğime dair haberler basın ve her an her yerde bulunan İnternet tarafından yayılmaya başladığında bazı eleştirmenler ilerleyen yaşımın "değişimim" ile ilgisi olduğunu iddia etmek konusunda oldukça acele ettiler. Korkunun, zihni güçlü bir biçimde yoğunlaştırdığı söylendi ve bu eleştirmenler yakın zamanda ahirete girme beklentimin, ölüm döşeğinde bir dönüşü tetiklemiş olduğu sonucuna vardılar. Açıkça görülüyor ki bu insanlar ne ahiret hayatının olmadığına dair yazılarımla ne de konuyla ilgili şu anki görüşlerim hakkında bir fikre sahipti. Elli yıldan fazla bir süredir sadece Tanrı'nın varlığını değil, aynı zamanda ahiret hayatının varlığını da reddettim. <i>The Logic of Mortality</i> (Ölümlülüğün Mantığı)    adıyla yayımlanan Gifford Konferanslarım bu düşünce sürecinin sonucunu temsil eder. Bu, fikrimi değiştirmediğim bir alan. Bu kitapta N. T. Wright'in katkılarıyla çok iyi bir biçimde aktarılan bir olasılık olan, özel vahyin olmadığı durumda, ölümden "sağ kurtulacağımı” düşünmüyorum. O zaman kayıtlara geçmesi için, beni Pascal bahislerine sokan diğer bütün söylentileri ebedî uykularına yatırmak istiyorum.</p>

<p>Ayrıca temel bir konuda ilk defa "fikir değiştirmediğime" de dikkati çekmek istiyorum. Çalışmalarımın arasında, serbest piyasaları güçlü bir biçimde savunduğum yazılarımı bilen okuyucularım bir zamanlar bir Marksist olduğumu duyunca şaşırabilirler (ayrıntılar için bu kitabın ikinci bölümüne bakınız). Ek olarak, yirmi yıl kadar önce, insanların bütün seçimlerinin tamamen fiziksel nedenler tarafından belirlendiğine dair önceki görüşümden de vazgeçtim.</p>

<p>Bu kitap Tanrı'nın varlığına dair fikrimi neden değiştirdiğim hakkında olduğu için, ilk akla gelen soru bu "değişim" den önce neye ve neden inandığım olacaktır. İlk üç bölümde bu sorunun cevabını ararken, son yedi bölümde Tanrıyı keşfedişimi anlatıyorum. Son yedi bölümün hazırlanmasında, Oxford'daki Nolloth profesörlük makamının önceki ve şimdiki sahipleri Profesör Richard Swinburne ve Profesör Brian Leftow ile yaptığımız görüşmelerin büyük yardımı oldu.</p>

<p>Kitabın iki ek bölümü bulunuyor. Bunlardan ilki, Richard Dawkins ve diğerlerinin yeni ateizm olarak bilinen görüşüne dair Roy Abraham Varghese'in analizi. İkincisi ise çoğu dinî inanç sahibinin ilgisini çeken bir başlık üzerine açık uçlu bir diyalog - Nasıralı İsa ile ilgili öne sürülen iddialar üzerinde duran, insan tarihinde gerçekten ilahî bir vahiy gerçekleşip gerçekleşmediği konusu. Diyaloğu daha da ileriye götürmek için, şu anda Durham piskoposu olan Yeni Ahit bilgini N. T. Wright büyük bir nezaketle, Hıristiyan teistlerin İsa'ya inancının altında yatan tarihî bilgi topluluğuna dair kendi değerlendirmesini sundu. İşin aslı, Piskopos Wright'in Hıristiyan inanışını kabul etmek için şimdiye kadar gördüğüm en iyi iddiayı sunduğunu söylemem gerek.</p>

<p>Alt başlıkta geçen "ünlü" bir ateist olmamla ilgili de bir şeyler söylesem iyi olur. Antiteolojik çalışmalarımın ilki, 1950 yılına ait "<i>Theology and Falsification</i>" (Teoloji ve Yanlışlama) başlıklı makalemdi. Bu makale daha sonra, Alasdair Maclntyre ile birlikte düzenlediğimiz bir antoloji olan <i>New Essays in Philosophical Theology</i> (1955) (Felsefi Teoloji Üzerine Yeni Makaleler) çalışmamızda yeniden basıldı. New Essays, o zamanlar "felsefede devrim" olarak nitelendirilen teolojik konular üzerindeki etkiyi ölçme girişimiydi. Sonraki önemli eserim, ilk olarak 1966 yılında yayımlandıktan sonra 1975, 1984 ve 2005 yıllarında yeniden basılan <i>God and Philosophy</i> (Tanrı ve Felsefe) oldu. 2005 basımı için yazdığı giriş bölümünde, çağımızın önde gelen ateistlerinden ve "Hümanist Manifesto II'nin yazarı olan Paul Kurtz, "Promotheus Books, din felsefesinde bir klasik olmuş bu kitabı sunmaktan mutluluk duyar" diye yazmıştı. God and Philosophy'nin ardından 1976 yılında basılan The Presumption of Atheism (Ateizm Varsayımı), Birleşik Devletler'de 1984 yılında <i>God, Freedom and Immortality</i> (Tanrı, Özgürlük ve Ölümsüzlük) olarak yayımlandı. Konuyla ilgili diğer çalışmalarım <i>Hume's Philosophy of Belief</i> (Hume'un İnanç Felsefesi) ve <i>Logic and Language</i> (Mantık ve Dil) (birinci ve ikinci seri), <i>An Introduction to Western Philosophy: Ideas and Arguments from Plato to Sartre</i> (Batı Felsefesine Giriş: Platodan Sartre'a Fikirler ve İddialar), <i>Darwinian Evolution</i> (Darwinci Evrim) ve <i>The Logic of Mortality</i> (Ölümlülüğün Mantığı) oldu.</p>

<p>Aslında, ateizmle ilgili yayımlanan ilk iddiamın ilk olarak, son yüzyılın en büyük Hıristiyan savunucusunun başkanlık ettiği bir forumda -C. S. Lewis başkanlığındaki Sokratik Kulüp- sunulması büyük bir çelişki içeriyor. Bir başka çelişki de, babamın İngiltere'de önde gelen Metodist yazarlar ve vaizlerden biri olduğu gerçeğidir. Ayrıca meslek hayatımın başlangıcında, profesyonel bir filozof olma yönünde özel bir ilgim hiç olmadı.</p>
<p>Herkesin bildiği gibi, istisnasız her şey olmasa da bütün iyi şeylerin bir sonu olması gerektiği için, giriş niteliğindeki sözlerime burada son veriyorum. Tanrı sorusuyla ilgili fikrimi değiştirme nedenlerimden çıkaracakları anlam konusundaki    kararı da okuyuculara bırakıyorum.</p>
</body>
</html>