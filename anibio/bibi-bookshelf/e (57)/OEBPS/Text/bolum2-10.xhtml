<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h5><a id="chapter10" href="../Text/icindekiler.xhtml#chapter10s">10</a></h5>
<h5><a href="../Text/icindekiler.xhtml#chapter10s">HER ŞEYE KADİR GÜCE İNANMAK</a><br/></h5>

<p>Tanrı'nın varlığına ilişkin bir argümana bilim yalnız başına kanıtlar sunamaz. Bu kitapta ele aldığımız üç kanıt -doğanın kanunları, teleolojik yapısıyla yaşam ve evrenin varoluşu-hem kendisinin hem de dünyanın varlığını açıklayan bir Aklın ışığında açıklanabilir. İlahi varlığın keşfedilmesi deneyler ve denklemlerle değil, bunların ortaya koydukları yapıların anlaşılmasıyla gerçekleşir.</p>

<p>Tüm bunlar kulağa soyut ve gayri şahsi gelebilir. Asıl sorulması gereken soru şudur: Ben, bir birey olarak, her yerde hazır ve nazır olan ve her şeye kadir bir Ruh olan en büyük Gerçekliğin keşfedilmesine nasıl karşılık veriyorum? Bir kez daha söylemeliyim ki benim İlahi varlığı keşfetme yolculuğum şu ana kadar aklın uzun bir hac yolculuğu olmuştur. Argümanın beni peşinden götürdüğü yere gittim. Ve bu argüman beni kendiliğinden var olan, değişmez, maddi olmayan, her yerde hazır ve nazır ve her şeye kadir bir Varlığın var olduğunu kabul etmeye götürmüştür.</p>

<p>Elbette kötülük ve acının varlığıyla da yüzleşmelidir. Ne var ki, felsefi açıdan bakıldığında bu, Tanrı'nın varlığı sorusundan farklı bir meseledir. Doğanın varlığından yola çıkarak onun varlığının temeline ulaşırız. Doğanın da kendi kusurları olabilir, fakat bu durum onun mükemmel bir Kaynağa sahip olup olmadığına dair herhangi bir şey ifade etmemektedir. Dolayısıyla Tanrının varlığı nedenli veya nedensiz kötülüğün varlığına dayanmamaktadır.</p>

<p>Kötülüğün varlığını açıklama konusunda ise İlahi bir gücün varlığını kabul edenler açısından iki farklı açıklama vardır. Bunların ilki, Tanrının dünyaya müdahale etmediğini varsayan Aristotelesçi yaklaşımdır. İkincisi ise, insanların tamamen özgür olmaları durumunda kötülüğün daima bir olasılık olarak kalacağı görüşü olan özgür irade savunmasıdır. Aristotelesçi yaklaşımda, arada bir adaletin temel ilkelerini uzaktan ve ayrı olarak onaylasa da, yaratma işi sona erdiğinde Tanrı'nın, evreni doğanın kanunlarına bıraktığı görüşü vardır. Özgür irade savunması ise ilahi gücün, Tanrının kendisini gözler önüne serdiği görüşünün kabul edilmesine dayanmaktadır.</p>

<h5>DAHA FAZLA ÖĞRENMEYE AÇIK OLMAK</h5>

<p>Buradan nereye varacağım? Öncelikle, özellikle doğanın tarihi hakkında bildiklerimizin ışığında, ilahi Gerçeklik hakkında daha fazla şey öğrenmeye tamamıyla açık olduğumu söylemek istiyorum. İlahi gücün kendisini insanlık tarihinde göstermiş olup olmadığı sorusu ise hâlâ geçerli bir tartışma konusudur. Her şeye kadir bir gücün yapabileceklerini, mantıken    imkânsızı    yaratmak    dışında, kısıtlamanız mümkün değildir. Evrendeki her şey bu güce tabidir.</p>
<p>Kitaptaki Ek B bölümü, bu ikinci konuyla ilgili İncil bilgini ve Anglikan Kilisesi Piskoposu N. T. Wright ile özellikle Hıristiyanların Tanrının İsa Mesih'in bedeninde vücut bulduğu iddialarına atıfta bulunarak yaptığım görüşmeyi aktarmaktadır. Daha önce de söylediğim gibi, hiçbir dinde İsa Mesih gibi karizmatik bir şahsiyet ile Aziz Paul gibi mükemmel bir aydından oluşan bir bileşim yoktur. Eğer her şeye kadir gücün bir din kurmasını istiyorsanız, bence o dinin temeli bu ikili olmalıdır!</p>

<h5>İLETİŞİM KURMAYA İSTEKLİ OLMAK</h5>

<p>Bu bölüme başladığım hikâyeye geri dönmek istiyorum. Ada kabilesi tarafından keşfedilen uydu telefonu ve onun yapısını açıklamaya yönelik çabalardan bahsetmiştik. Hikâye, bilim adamlarının    kabilenin bilge    kişisiyle    alay edip onu umursamamalarıyla sona eriyordu.</p>
<p>Fakat hikâyenin farklı biçimde sona erdiğini düşünelim. Bilim adamları, bilgenin telefonun diğer insanlarla iletişim aracı olarak kullanılabileceği fikrini bir çalışma varsayımı olarak ele alırlar. Konunun üzerinde biraz daha durunca telefonun gerçek insanların seslerini ileten bir ağa bağlı olduğu sonucunu teyit ederler. Artık "orada" akıllı varlıkların olduğu kuramını kabul ediyorlardır.</p>
<p>Daha da cesur bilim adamları biraz daha ileri giderler. Telefonda duydukları sesleri çözmeye çalışırlar. Söylenenleri anlamalarını sağlayan kalıpları ve ritimleri tespit ederler. Bütün dünyaları değişir. Yalnız olmadıklarını anlarlar. Ve belirli bir noktada iletişim kurarlar.</p>
<p>Bu benzetmenin uygulanması çok kolaydır. Doğanın kanunları -hikâyedeki iletişim ağı- gibi olguların keşfedilmesi bilim adamları, filozoflar ve diğer insanların sonsuz zekâya sahip bir Aklın varlığını kabul etmelerini sağlamıştır. Bazıları bu Akılla iletişim kurduklarını iddia etmektedir. Ben henüz iletişim kurmadım. Fakat bir dakika sonra bile ne olacağını kim bilebilir ki?</p>
<p>&nbsp;</p>

<p>Bir gün, "<i>Şimdi beni duyuyor musun?</i>" diyen bir Ses duyabilirim.</p>
</body>
</html>