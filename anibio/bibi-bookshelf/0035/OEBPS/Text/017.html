<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>13. Theresa Arundell</title>
</head>

<body>
  <h1 class="h11">13. Theresa Arundell</h1>

  <p>Ertesi sabah Poirot&rsquo;yla birlikte doğruca Doktor Donaldson&rsquo;ın verdiği adrese gittik.</p>

  <p>Poirot&rsquo;nun önce avukatı ziyaret edeceğini, Bay Purvis&rsquo;le görüşmenin iyi olacağını düşünüyordum ama Poirot bu görüşü şiddetle reddetti. &ldquo;Gerçekten olmaz dostum. Ona ne diyebiliriz ki, bilgi toplamamızı hangi gerekçeye dayandıracağız?&rdquo;</p>

  <p>&ldquo;Senin için gerekçe sorun mu Poirot. Eski yalanlardan biri yeterli olur öyle değil mi?&rdquo;</p>

  <p>&ldquo;Tam aksine dostum, senin ifadenle &lsquo;eski bir yalan&rsquo; işe yaramaz. Bir avukata karşı hayır. Onun karşısında, nasıl diyeyim, kulağına karsuyu kaçmamasını, pirelenmemesini sağlamak zorundayız.&rdquo;</p>

  <p>&ldquo;Peki o zaman. Bu riske girmeyiz.&rdquo;</p>

  <p>Dolayısıyla daha önce de söylediğim gibi doğruca Theresa Arundell&rsquo;in oturduğu daireye gittik.</p>

  <p>Söz konusu dairenin bulunduğu apartman bloku Chelsea&rsquo;deydi ve daire doğrudan nehre bakıyordu. Gösterişli, pahalı eşyalarla modem ancak yalın bir şekilde dekore edilmişti, parlak krom detaylar, geometrik desenli kalın, tüylü halılar hemen dikkat çekiyordu.</p>

  <p>Birkaç dakika kadar bekletildik. Daha sonra odaya giren genç kız bizi meraklı bakışlarla süzdü.</p>

  <p>Theresa Arundell yirmi sekiz, yirmi dokuz yaşlarında görünüyordu. İnce uzun bir kızdı. Siyah beyaz bir portreyi andırıyordu. Saçları kuzguni siyah, fazlasıyla makyajlı yüzü neredeyse beyaz denilecek kadar soluktu. Tuhaf bir şekilde alınmış kaşları yüzüyle komik bir ironi oluşturuyordu. Beyaz yüzündeki tek renk parlak kırmızı dudaklarıydı. Kayıtsız görünmesine rağmen onda birçok insandan çok daha fazla, en az iki kat daha fazla gizli bir enerji olduğunu sezdim. Sıkıştırılmış bir yay gibiydi.</p>

  <p>Soğuk bir tavırla bir beni süzdü bir arkadaşımı.</p>

  <p>Yalandan yorulan (ya da ben öyle düşünüyordum) Poirot&rsquo;nun uşakla gönderdiği kendi kartvizitini parmaklarının arasında çevirip duruyordu. Neden sonra Belçikalı dostuma dönerek, &ldquo;Sanırım Mösyö Poirot sizsiniz,&rdquo; dedi.</p>

  <p>Poirot en kibar tavırlarıyla eğildi.</p>

  <p>&ldquo;Emrinizdeyim matmazel. Bana değerli zamanınızdan birkaç dakika ayırmanızı rica edecektim.&rdquo;</p>

  <p>Theresa belli belirsiz Poirot&rsquo;nun tavırlarına öykünerek, &ldquo;Bundan mutluluk duyarım mösyö,&rdquo; diye mırıldandı. &ldquo;Lütfen oturun.&rdquo;</p>

  <p>Poirot yavaşça alçak, dört köşe, geniş bir koltuğa oturdu. Bense hasır<span class="t8">&ndash;</span>krom bir koltuk seçtim. Theresa tam şöminenin önündeki alçak bir pufa yerleşti. Bize sigara ikram etti. Bizler reddederken kendisi bir tane yaktı.</p>

  <p>Poirot, &ldquo;Sanırım adımı duymuşsunuzdur matmazel!&rdquo; diyerek başladı.</p>

  <p>Theresa başını salladı.</p>

  <p>&ldquo;Scotland Yard&rsquo;ın küçük dostu. Bu doğru değil mi?&rdquo;</p>

  <p>Sanırım bu tanım Poirot&rsquo;nun pek hoşuna gitmemişti. Ciddi ve kibirli bir ifadeyle, &ldquo;Ben çözümü zor cinayet olaylarıyla ilgilenirim,&rdquo; dedi.</p>

  <p>&ldquo;Ne heyecan verici!&rdquo; diyen Theresa&rsquo;nın sesinden sıkılmış olduğu anlaşılıyordu. &ldquo;Maalesef imza defterimi nereye koyduğumu anımsamıyorum.&rdquo;</p>

  <p>Poirot bu alaycı sözlere aldırmadan ekledi. &ldquo;Burada bulunmamın nedeni, dün halanızdan bir mektup almış olmam.&rdquo;</p>

  <p>Kızın büyük, badem rengi gözleri hafifçe açıldı. Havaya büyük bir duman bulutu üfledi.</p>

  <p>&ldquo;Halamdan mı Mösyö Poirot?&rdquo;</p>

  <p>&ldquo;Öyle olduğunu söylemiştim matmazel.&rdquo;</p>

  <p>Kız mırıldandı.</p>

  <p>&ldquo;Keyfinizi kaçırmak istemem ama Mösyö Poirot, artık öyle biri yok. Üzgünüm. Halalarımın hepsi öldü. Sonuncusunu da iki ay önce kaybettik.&rdquo;</p>

  <p>&ldquo;Miss Emily Arundell&rsquo;i mi?&rdquo;</p>

  <p>&ldquo;Evet, Miss Emily Arundell! Sanırım siz ölülerden mektup almıyorsunuz değil mi Mösyö Poirot?&rdquo;</p>

  <p>&ldquo;Bazen alıyorum matmazel.&rdquo;</p>

  <p>&ldquo;Ne korkunç!&rdquo;</p>

  <p>Theresa&rsquo;nın konuşması değişmiş, sesindeki sıkıntı kaybolmuştu. Artık merak hâkimdi bu sese. Sanki diken üstündeydi.</p>

  <p>&ldquo;Peki, halam size ne yazmış Mösyö Poirot?&rdquo;</p>

  <p>&ldquo;Bunu size şu anda açıklayamam matmazel. Çünkü bu... şey... anladığınız gibi... biraz nazik bir mesele... &rdquo;</p>

  <p>Kısa bir sessizlik oldu. Theresa sigarasını tüttürüyordu.</p>

  <p>Daha sonra alaycı bir havada, &ldquo;Ne gizemli bir olay,&rdquo; diye mırıldandı. &ldquo;Peki ama benimle ne ilgisi var?&rdquo;</p>

  <p>&ldquo;Bazı sorularımı cevaplandıracağınızı umuyordum.&rdquo;</p>

  <p>&ldquo;Sorular mı? Hangi konuda?&rdquo;</p>

  <p>&ldquo;Aileniz.&rdquo;</p>

  <p>Yeniden gözleri büyüdü.</p>

  <p>&ldquo;Çok ilginç. Sanırım bana bir açıklama yapacaksınız.&rdquo;</p>

  <p>&ldquo;Kesinlikle. Bu arada bana kardeşiniz Charles Arundell&rsquo;in adresini verebilir misiniz?&rdquo;</p>

  <p>Theresa&rsquo;nın gözleri kısıldı. Biraz önceki enerjisi kaybolmuştu. Yine kendi kabuğuna çekilmiş gibi görünüyordu.</p>

  <p>&ldquo;Korkarım bu olanaksız. Charles&rsquo;la pek fazla mektuplaşmayız. Onun İngiltere&rsquo;den ayrıldığını sanıyorum.&rdquo;</p>

  <p>&ldquo;Anlıyorum... &rdquo;</p>

  <p>Poirot kısa bir süre susup düşündü.</p>

  <p>&ldquo;Bütün öğrenmek istediğiniz bu muydu?&rdquo;</p>

  <p>&ldquo;Hayır, soracak başka sorularım da var. Birincisi; halanızın mirasını yardımcısına bırakması sizi memnun etti mi? Sonra Doktor Donaldson&rsquo;la ne kadar zamandır nişanlısınız?&rdquo;</p>

  <p>&ldquo;Biraz fazla meraklı değil misiniz?&rdquo;</p>

  <p class="p10"><span class="t12">&ldquo;Eh bien?&rdquo;</span></p>

  <p>&ldquo;Eh bien, biz yabancılar böyleyiz! Herikisorunuzun yanıtıda tek, bunlar sizi hiç ilgilendirmiyor Mösyö Poirot. Ca ne vous regardepas, Mösyö Hercule Poirot.&rdquo;</p>

  <p>Arkadaşım kızı bir iki dakika kadar dikkatle süzdü. Sonra da en ufak bir hayal kırıklığı belirtisi göstermeden ayağa kalktı.</p>

  <p>&ldquo;Demek öyle matmazel. Neyse, bu benim için sürpriz değil. İzninizle Fransızca aksanınızı tebrik etmek isterim. Size iyi sabahlar. Haydi gel Hastings.&rdquo;</p>

  <p>Tam kapıya ulaştığımız anda kız birden konuşmaya başladı. Yerinden kalkmadı ama söylediği iki sözcük kamçı gibi şakladı. &ldquo;Geri dönün!&rdquo;</p>

  <p>Poirot ağır ağır denileni yaptı. Yeniden aynı yere oturdu ve merakla kızı süzmeye başladı.</p>

  <p>Kız, &ldquo; Aptal rolü yapmaktan vazgeçelim,&rdquo; dedi. &ldquo;Belki benim işime yararsınız Mösyö Hercule Poirot.&rdquo;</p>

  <p>&ldquo;Memnuniyetle matmazel. Benden ne yapmamı istiyorsunuz?&rdquo; Kız sigara dumanları arasından yavaş ve sakin, &ldquo;Bana vasiyetnameyi nasıl geçersiz hale getirebileceğimi gösterin,&rdquo; dedi.</p>

  <p>&ldquo;Hiç kuşkusuz avukatınız... &rdquo;</p>

  <p>&ldquo;Ah, evet, avukat, doğru avukatı tanısaydım belki. Oysa benim tanıdığım bütün avukatlar dürüst, saygıdeğer insanlar. Tek söyleyebildikleri vasiyetnamenin yasal olduğu, iptal girişiminin boşa masraf olacağı, yarar sağlamayacağı.&rdquo;</p>

  <p>&ldquo;Ama siz onlara inanmıyorsunuz öyle mi?&rdquo;</p>

  <p>&ldquo;Ben her şeyin bir yolu olduğuna inanıyorum. Eğer ahlak kurallarına pek fazla aldırmazsanız ve para vermeye de hazırsanız. Evet, ben para vermeye hazmım.&rdquo;</p>

  <p>&ldquo;Yani siz benim para karşılığında yasaları, ahlak kurallarını hiçe sayacağımı sanıyorsunuz öyle mi?&rdquo;</p>

  <p>&ldquo;Bu, insanların çok büyük bir kısmı için geçerli bir durum. Neden siz farklı olasınız? Tabii herkes başlangıçta ısrarla dürüst olduğunu söyler.&rdquo;</p>

  <p>&ldquo;Aynen öyle. Bu da oyunun bir parçasıdır değil mi? Diyelim ki, ahlak kurallarını hiçe saymaya hazırım. Bu konuda ne yapabilirim?&rdquo;</p>

  <p>&ldquo;Bilemiyorum. Ama siz zeki bir insansınız. Bunu herkes biliyor. Bir şeyler düşünebilirsiniz.&rdquo;</p>

  <p>&ldquo;Ne gibi?&rdquo;</p>

  <p>Theresa omuz silkti.</p>

  <p>&ldquo;Orası size kalmış. Vasiyetnameyi çalın ve yerine sahtesini koyun... Lawson denilen kadını kaçırıp korkutun, Emily halaya bunu yapması için baskı yaptığını açıklasın. Ortaya Emily halanın ölüm döşeğinde yaptığı yeni bir vasiyetname çıkarın.&rdquo;</p>

  <p>&ldquo;Hayal gücünüz nefesimi kesiyor matmazel.&rdquo;</p>

  <p>&ldquo;Evet, yanıtınız? Size karşı dürüst davrandım. Eğer teklifimi doğrudan geri çevirecekseniz kapı orada.&rdquo;</p>

  <p>Poirot, &ldquo;Doğrudan reddetmek gibi bir niyetim yok,&rdquo; dedi. Theresa Arundell gülerek bana baktı.</p>

  <p>&ldquo;Arkadaşınız şokta Mösyö Poirot. Dışarı çıkıp biraz hava alsın.&rdquo; Poirot belirgin bir öfkeyle bana baktı.</p>

  <p>&ldquo;Hastings çok rica ederim, kendini topla. Arkadaşım adına özür dilerim matmazel. Sizin de anladığınız gibi kendisi dürüst bir insandır. Ayrıca bana çok sadıktır. Ona güvenebilirsiniz. Bu arada şunu belirtmem gerekiyor... &rdquo; Dikkatle Theresa&rsquo;ya bakıyordu. &ldquo;Yapacağımız şey ne olursa olsun yasalar çerçevesinde olacak.&rdquo;</p>

  <p>Theresa kaşlarını kaldırdı.</p>

  <p>Poirot düşünceli bir tavırla ekledi. &ldquo;Yasalar çok esnektir, birçok boşlukları vardır.&rdquo;</p>

  <p>&ldquo;Anlıyorum.&rdquo; Kız hafifçe tebessüm etti. &ldquo;Peki, öyleyse anlaştık. Ganimetten ne kadar hisse istiyorsunuz? Tabii ganimet elimize geçerse.&rdquo;</p>

  <p>&ldquo;Tabii bu konuda anlaşabiliriz. Şöyle oldukça dolgun bir ücret bana yeter.&rdquo;</p>

  <p>&ldquo;Anlaştık.&rdquo;</p>

  <p>Poirot öne doğru eğildi.</p>

  <p>&ldquo;Bakın matmazel, ben ilgilendiğim olayların yüzde doksan dokuzunda yasaların çizdiği hudutlar içinde hareket ederim. Yüzüncüye gelince durum biraz farklıdır. Birincisi, bu çok daha kârlıdır. Ama bunun tamamen gizlilik içinde yürütülmesi gerekir, anlıyorsunuz değil mi? Kimsenin ama hiç kimsenin bilmemesi gerekir. Onuruma, ünüme zarar gelmemeli. Dikkatli olmak zorundayım.&rdquo;</p>

  <p>Theresa başıyla onayladı.</p>

  <p>&ldquo;Ayrıca olayla ilgili tüm gerçekleri öğrenmeliyim. Her şeyi. Çünkü ancak gerçeği öğrenince, ne gibi yalanlar uydurmak gerektiğini de anlarsınız.&rdquo;</p>

  <p>&ldquo;Evet, çok mantıklı.&rdquo;</p>

  <p>&ldquo;Evet. Şimdi, bu son vasiyetname ne zaman yapılmış?&rdquo;</p>

  <p>&ldquo;21 Nisan&rsquo;da.&rdquo;</p>

  <p>&ldquo;Ya daha önceki?&rdquo;</p>

  <p>&ldquo;Emily hala o vasiyetnameyi beş yıl önce hazırlatmıştı.&rdquo;</p>

  <p>&ldquo;Koşulları... &rdquo;</p>

  <p>&ldquo;Ellen ve eski aşçıya biraz para verildikten sonra servetinin geri kalanı kız kardeşi Arabella&rsquo;nın çocuklarıyla ağabeyi Thomas&rsquo;ın çocukları arasında pay edilecekti.&rdquo;</p>

  <p>&ldquo;Peki, bu para için vasi tayin edilmiş miydi?&rdquo;</p>

  <p>&ldquo;Hayır, doğrudan bize kalacaktı.&rdquo;</p>

  <p>&ldquo;Evet, şimdi dikkatli olun, herkes vasiyetnamenin şartlarını biliyor muydu?&rdquo;</p>

  <p>&ldquo;Ah evet, Charles&rsquo;la ben biliyorduk. Bella da öyle. Bu sır değildi, Emily hala vasiyetnamesinin şartlarını gizlemeye gerek görmemişti. Hatta ondan borç istediğimiz zaman, &lsquo;Ben ölünce nasıl olsa bütün param size kalacak. Bununla yetinip, mutlu olun,&rsquo; derdi.&rdquo;</p>

  <p>&ldquo;Peki ya hastalık ya da acil bir ihtiyaç olsa yine de borç vermeyi reddeder miydi?&rdquo;</p>

  <p>Theresa, &ldquo;Hayır, öyle bir şey yapacağını sanmam,&rdquo; dedi. &ldquo;Sanırım hepinizin geçinecek kadar parası olduğuna da inanıyordu.&rdquo;</p>

  <p>&ldquo;Evet, öyle düşünüyordu.&rdquo;</p>

  <p>&ldquo;Ama gerçek farklıydı değil mi?&rdquo;</p>

  <p>Theresa konuşmadan önce bir iki dakika kadar bekledi. Yanıt verdiğinde ise sesi hüzünlüydü.</p>

  <p>&ldquo;Babam, Charles&rsquo;la bana otuzar bin sterlin bıraktı. Bu para iyi bir işe yatırılsaydı, yılda bin iki yüz sterlin getirirdi. Vergiler filan dışında. Bu geçinmek için yeterli bir miktar. Ama ben... &rdquo; Sesi değişmişti. Dikleşerek başını arkaya attı. Onda hissettiğim müthiş canlılık daha da belirgin bir hal almıştı. &ldquo;Ama benim yaşamdan beklentim çok daha fazla. En iyisini istiyorum. Her şeyin en iyisini, en güzelini istiyorum; en iyi yiyecekler, en güzel elbiseler benim olmalı! Yaşamak ve yaşamın zevkini çıkarmak istiyorum! Akdeniz kıyılarına gidip sıcak yaz güneşinde yatmalıyım. Kumar masasına önümde deste deste parayla oturmalıyım. Vahşi, çılgın, lüks partiler vermeliyim! Bu pis dünyada keyif adına ne varsa hepsini istiyorum. Hem de ileride değil, şimdi istiyorum!&rdquo;</p>

  <p>Sesi inanılmayacak kadar sıcak, canlandırıcı, etkileyiciydi. İnsanı adeta sarhoş ediyordu.</p>

  <p>Poirot dikkatle onu süzüyordu.</p>

  <p>&ldquo;Ve sanırım kendi paranızı harcadınız!&rdquo;</p>

  <p>&ldquo;Evet Hercule, harcadım.&rdquo;</p>

  <p>&ldquo;Otuz bin sterlinden ne kadar kaldı?&rdquo;</p>

  <p>Birden güldü.</p>

  <p>&ldquo;İki yüz yirmi bir sterlin, on dört pensi. Tamamı bu. Gördüğünüz gibi küçük adam, size ancak alacağınız sonuca göre ücret ödeyebilirim. Sonuç alamazsanız para da alamazsınız.&rdquo;</p>

  <p>Poirot kayıtsız bir tavırla, &ldquo;Bu durumda biz de sonuca ulaşırız,&rdquo; dedi.</p>

  <p>&ldquo;Küçük bir büyük adamsınız Hercule. Sizinle anlaşmaktan mutluyum!&rdquo;</p>

  <p>Poirot ciddiyetle sözlerine devam etti. &ldquo;Bilmem gereken birkaç şey daha var. Örneğin uyuşturucu kullanıyor musunuz?&rdquo;</p>

  <p>&ldquo;Hayır, asla.&rdquo;</p>

  <p>&ldquo;İçki?&rdquo;</p>

  <p>&ldquo;Bir hayli. Ama sevdiğimden değil. Grubumdakiler çok içiyor. Ben de onlara uymak zorunda kalıyorum. Ama istesem içkiyi yarın bırakırım.&rdquo;</p>

  <p>&ldquo;Bu çok iyi.&rdquo;</p>

  <p>Güldü.</p>

  <p>&ldquo;Sarhoş olup da sizi eleverecek değilim Hercule.&rdquo;</p>

  <p>Poirot devam etti.</p>

  <p>&ldquo;Aşk maceraları?&rdquo;</p>

  <p>&ldquo;Geçmişte bir hayli.&rdquo;</p>

  <p>&ldquo;Ya şimdi?&rdquo;</p>

  <p>&ldquo;Yalnızca Rex.&rdquo;</p>

  <p>&ldquo;Yani Doktor Donaldson mı?&rdquo;</p>

  <p>&ldquo;Evet.&rdquo;</p>

  <p>&ldquo;Ama o sizin düşlediğiniz yaşama çok uzak biri.&rdquo;</p>

  <p>&ldquo;Evet öyle.&rdquo;</p>

  <p>&ldquo;Yine de ona âşıksınız. Acaba neden?&rdquo;</p>

  <p>&ldquo;Ah, neden mi? Juliet, Romeo&rsquo;ya neden âşık oldu?&rdquo;</p>

  <p>&ldquo;Ah, aslında Shakespeare&rsquo;e göre, Juliet&rsquo;in gördüğü ilk erkek Romeo&rsquo;ydu.&rdquo;</p>

  <p>Theresa ağır ağır, &ldquo;Benim ilk gördüğüm erkek Rex değildi,&rdquo; dedi. &ldquo;Kesinlikle değil.&rdquo; Sesini alçaltarak ekledi. &ldquo;Ama yaşamımdaki son erkek o olacak. Bunu biliyorum.&rdquo;</p>

  <p>&ldquo;Ve o yoksul bir erkek, matmazel.&rdquo;</p>

  <p>Theresa başını evet anlamında salladı.</p>

  <p>&ldquo;Tabii onun da paraya ihtiyacı var değil mi?&rdquo;</p>

  <p>&ldquo;Hem de çok Hercule. Ama benimle aynı nedenlerden değil. Lüks, güzellik ya da heyecan peşinde değil. Her gün aynı elbiseyi, delininceye kadar giyebilir. Her gün öğle yemeğinde yağları donmuş bir et parçasını mutlulukla yiyebilir. Çatlak bir teneke küvette yıkanabilir. Rex&rsquo;in parası olsaydı bunu deney tüplerine ve laboratuvarı için gereken şeylere harcardı. Çok hırslı o. Mesleği Rex için her şeyden önemli. Hatta benden bile.&rdquo;</p>

  <p>&ldquo;Doktor Donaldson Miss Arundell&rsquo;in mirasının size kalacağını biliyor muydu?&rdquo;</p>

  <p>&ldquo;Bunu ona ben söyledim. Ama tabii nişanlandıktan sonra! Eğer öğrenmek istediğiniz buysa, Rex benimle param için evlenmiyor.&rdquo;</p>

  <p>&ldquo;Onunla hâlâ nişanlı mısınız?&rdquo;</p>

  <p>&ldquo;Tabii nişanlıyız.&rdquo;</p>

  <p>Poirot başka bir şey demedi. Sessizliği Theresa&rsquo;yı rahatsız etmişti. Sert sert, &ldquo;Tabii nişanlıyız,&rdquo; diye yineledi. Sonra da ekledi. &ldquo;Onu, onu gördünüz mü?&rdquo;</p>

  <p>&ldquo;Evet, dün. Market Basing&rsquo;de.&rdquo;</p>

  <p>&ldquo;Neden? Ona ne söylediniz?&rdquo;</p>

  <p>&ldquo;Hiçbir şey söylemedim. Yalnızca ağabeyinizin adresini istedim.&rdquo;</p>

  <p>&ldquo;Charles&rsquo;ın mı?&rdquo; Kızın sesi yine sertleşmişti. &ldquo;Charles&rsquo;tan ne istiyorsunuz?&rdquo;</p>

  <p>&ldquo;Charles mı? Charles mı dediniz?&rdquo;</p>

  <p>Bu yeni bir sesti. Hoş ve tatlı bir erkek sesi.</p>

  <p>Teni güneşten bronzlaşmış genç bir adam odaya girdi. Samimi ve içten gülümsüyordu.</p>

  <p>&ldquo;Benden söz eden kim?&rdquo; diye sordu. &ldquo;Holde adımı duydum, ama konuşmalara kulak misafiri olmadım. Borstal&rsquo;da bunu çok ayıplarlardı. Theresa, tatlım, neler oluyor? Haydi, ağzındaki baklayı çıkar.&rdquo;</p>

  <p class="p5"><span class="t8">&nbsp;</span></p>
</body>
</html>
