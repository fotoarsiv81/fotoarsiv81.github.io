<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>27. Doktor Donaldson&rsquo;ın Ziyareti</title>
</head>

<body>
  <h1 class="h11">27. Doktor Donaldson&rsquo;ın Ziyareti</h1>

  <p>Donaldson tam ikide geldi. Yine her zamanki gibi ciddi, soğuk ve sakindi.</p>

  <p>Genç adamın kişiliği beni ilgilendirmeye başlamıştı. Başlangıçta onun oldukça silik bir tip olduğunu düşünmüştüm. Theresa gibi canlı, etkileyici bir kızın onda ne gördüğünü kendi kendime sormuştum. Ama artık Donaldson&rsquo;daki gizli gücü hissetmeye başlıyor, onun asla itici bir tip olmadığını anlıyordum.</p>

  <p>El sıkışmaların ardından genç adam hemen konuya girdi.</p>

  <p>&ldquo;Bu ziyaretimin nedenini şöyle belirteyim. Bu olaydaki rolünüzü ve tutumunuzu anlayamıyorum Mösyö Poirot.&rdquo;</p>

  <p>Poirot ihtiyatla, &ldquo;Sanırım mesleğimi biliyorsunuz,&rdquo; diye yanıt verdi.</p>

  <p>&ldquo;Kesinlikle. Ayrıca belirtmem gerekir ki hakkınızda biraz soruşturma yapmak zahmetine de katlandım.&rdquo;</p>

  <p>&ldquo;Çok dikkatli bir insansınız doktor.&rdquo;</p>

  <p>Donaldson ifadesiz ve kuru bir ses tonuyla, &ldquo;Durumdan emin olmak isterim,&rdquo; dedi.</p>

  <p>&ldquo;Bilimadamı olduğunuz her halinizden belli.&rdquo;</p>

  <p>&ldquo;Hakkınızda hep aynı şey söylendi. Çok zeki biri olduğunuz ve mesleğinizde uzmanlaştığınız. Ayrıca dürüst ve adil biri olmakla da tanınıyorsunuz, bu konuda ünlüsünüz.&rdquo;</p>

  <p>Poirot mırıldandı. &ldquo;İltifat ediyorsunuz.&rdquo;</p>

  <p>&ldquo;Bu yüzden de bu olayla ilginizi açıklamakta zorlanıyorum.&rdquo;</p>

  <p>&ldquo;Oysa çok basit.&rdquo;</p>

  <p>Donaldson, &ldquo;Hiç de değil,&rdquo; dedi. &ldquo;Önce kendinizi bir biyografi yazarı olarak tanıttınız.&rdquo;</p>

  <p>&ldquo;Sizce de bu bağışlanabilir bir aldatmaca değil mi? İnanın her yere açıkça dedektif olduğunu belirterek girmek ne yazık ki pek mümkün olmuyor. Gerçi zaman zaman bunun da yararları olabiliyor.&rdquo;</p>

  <p>&ldquo;Sanırım öyledir.&rdquo; Donaldson&rsquo;ın ses tonu yine soğuk ve anlamsızdı. &ldquo;Daha sonra da Theresa&rsquo;ya giderek halasının vasiyetnamesinin geçersiz kılınabileceğini söylediniz.&rdquo;</p>

  <p>Poirot yalnızca başını eğdi.</p>

  <p>&ldquo;Bu tabii ki çok gülünç bir iddiaydı.&rdquo; Donaldson&rsquo;ın sesi sertleşmişti. &ldquo;Vasiyetnamenin yasal açıdan geçerli olduğunu ve yapılacak bir şey olmadığını çok iyi biliyordunuz.&rdquo;</p>

  <p>&ldquo;Sizce gerçekten öyle mi?&rdquo;</p>

  <p>&ldquo;Ben aptal değilim Mösyö Poirot.&rdquo;</p>

  <p>&ldquo;Hayır Bay Donaldson asla aptal değilsiniz.&rdquo;</p>

  <p>&ldquo;Yasalar hakkında biraz bilgim var, pek fazla değil ama yeterli. Bu vasiyetnamenin iptali kesinlikle olanaksız. Peki ama neden aksini iddia ettiniz? Böyle bir iddiada bulunmanızın elbette ki kendinizce bazı nedenleri vardı ama tabii Theresa bunu anlamadı.&rdquo;</p>

  <p>&ldquo;Miss Theresa&rsquo;nın tepkilerini çok iyi biliyor gibisiniz.&rdquo;</p>

  <p>Genç adamın yüzünde hafifbir gülümseme belirdi.</p>

  <p>Ve hiç umulmadık bir şekilde, &ldquo;Ben Theresa&rsquo;yı onun sandığından çok daha iyi tanıyorum. Onun ve Charles&rsquo;ın birtakım dalavereli işlerinde sizin onlara yardımcı olacağınızı sandıklarından eminim. Charles tam bir ahlaksız. Theresa ise annesinden kalan kötü bir mirasın izlerini taşıyor, üstelik iyi eğitilmemiş.&rdquo;</p>

  <p>&ldquo;Bu nasıl konuşma? Nişanlınızdan sanki bir kobaymış gibi söz ediyorsunuz.&rdquo;</p>

  <p>Donaldson tel çerçeveli gözlüklerinin arkasından Poirot&rsquo;yu süzdü.</p>

  <p>&ldquo;Gerçeği görmezden gelmek bana göre bir şey değil. Theresa Arundell&rsquo;i seviyorum. Onu olduğu gibi seviyorum, onda olduğunu hayal ettiğim birtakım özellikler için değil.&rdquo;</p>

  <p>&ldquo;Theresa&rsquo;nın size ne kadar bağlı olduğunun, aslında bu parayı da sizin isteklerinizi yerine getirmek için elde etmeye çalıştığının farkında mısınız?&rdquo;</p>

  <p>&ldquo;Tabii ki farkındayım. Size aptal olmadığımı söylemiştim. Ama Theresa&rsquo;nın benim uğruma kendini tehlikeye atıp, karışık işlere girişmesine izin veremem. Theresa hâlâ bir çocuk. Ben kariyerimde kendi çabalarımla istediğim noktaya gelebilirim. Kesinlikle bir para desteğinin yararı olmayacağını söylemeye çalışıyor değilim. Aslında çok da iyi olabilirdi. Hedefe giden yolu kısaltabilir, ama hepsi o kadar işte.&rdquo;</p>

  <p>&ldquo;Yeteneklerinize gerçekten çok güvendiğiniz anlaşılıyor.&rdquo; Donaldson sakin sakin, &ldquo;Kendini beğenmişlik olarak nitelendirebilirsiniz ama evet,&rdquo; dedi.</p>

  <p>&ldquo;Öyleyse gerçekleri konuşmaya devam edelim. Miss Theresa&rsquo; nın güvenini küçük bir taktik sayesinde kazandım. Ona para karşılığında, nasıl diyeyim doğru yoldan biraz sapabileceğimi hissettirdim. Ve o da buna kolaylıkla inandı.&rdquo;</p>

  <p>&ldquo;Theresa insanın para için her şeyi yapabileceğine inanır,&rdquo; diyen doktor aynen mesleki yeteneklerinden söz ettiği zaman olduğu gibi kendinden emin bir havadaydı.</p>

  <p>&ldquo;Doğru, onun tutumu bu, tabii ağabeyinin de.&rdquo;</p>

  <p>&ldquo;Charles büyük olasılıkla para için her şeyi yapar.&rdquo;</p>

  <p>&ldquo;Müstakbel kayınbiraderiniz konusunda yanılmadığınızı, kendinizi kandırmadığınızı görüyorum.&rdquo;</p>

  <p>&ldquo;Hayır. Aksine onu ilginç bir vaka olarak görüyorum. Bana sorarsanız zihninin gerilerinde bir sarsıntı bir tür ruhsal bozukluk var ama bu uzun bir konu. Yeniden asıl konumuza dönersek kendi kendime neden sizin bu şekilde davrandığınızı soruyor ve bir yanıt bulamıyorum. Theresa ya da Charles&rsquo;ın Miss Arundell&rsquo;in ölümüyle ilgileri olabileceğinden şüphelendiğinizi anlıyorum. Lütfen aksini iddia etmeye kalkışmayın. Sanırım mezarın tekrar açılacağını söylemeniz de onun tepkisini ölçmek için yapılmış bir hamleydi. Gerçekten de İçişleri Bakanlığı&rsquo;ndan mezarın açılarak mevtanın çıkarılması için izin istemiş olamazsınız değil mi?&rdquo;</p>

  <p>&ldquo;Size karşı dürüst olacağım. Henüz böyle bir şey yapmadım.&rdquo; Donaldson başını salladı.</p>

  <p>&ldquo;Ben de öyle düşünmüştüm. Sanırım Miss Arundell&rsquo;in ölümünün tamamen doğal nedenlerden kaynaklanmış olabileceği olasılığını da düşünmüşsünüzdür?&rdquo;</p>

  <p>&ldquo;Öyle gibi göründüğünü düşündüm tabii.&rdquo;</p>

  <p>&ldquo;Ama sizin düşünceniz farklı öyle mi?&rdquo;</p>

  <p>&ldquo;Kesinlikle. Diyelim ki karşınıza bir hasta geldi, hastalık vereme benzemektedir, verem gibi reaksiyon vermektedir, kandaki reaksiyonu da pozitiftir, eh bien, bunun verem olduğunu düşünürsünüz değil mi?&rdquo;</p>

  <p>&ldquo;Bunu böyle mi nitelendiriyorsunuz? Peki, o zaman beklentiniz ne?&rdquo;</p>

  <p>&ldquo;Son bir kanıt bekliyorum.&rdquo;</p>

  <p>O sırada telefon çalmaya başladı. Poirot&rsquo;nun işaretiyle yerimden kalktım ve telefonu yanıtladım. Karşımdaki sesi hemen tanımıştım.</p>

  <p>&ldquo;Bay Hastings? Ben Bayan Tanios. Mösyö Poirot&rsquo;ya kesinlikle haklı olduğunu söyler misiniz? Yarın sabah saat onda buraya gelirse ona istediklerini vereceğim.&rdquo;</p>

  <p>&ldquo;Yarın sabah onda mı?&rdquo;</p>

  <p>&ldquo;Evet.&rdquo;</p>

  <p>&ldquo;Peki kendisine iletirim.&rdquo;</p>

  <p>Poirot soran gözlerle, merakla bana bakıyordu. Başımı salladım. Donaldson&rsquo;a döndü. Davranışı değişmişti. Kararlı, kendinden emin ve sertti.</p>

  <p>&ldquo;Size bu olayla ilgili olarak ne düşündüğümü açıklayayım. Başlangıçtan itibaren cinayet gibi görünüyordu, bir cinayette bulunacak tüm karakteristik özelliklere sahipti ve de kesinlikle cinayetti. Bu konuda en ufak bir şüphem yoktu.&rdquo;</p>

  <p>&ldquo;Ama yine de sizi düşündüren, şüpheye düşüren bir şey vardı değil mi?&rdquo;</p>

  <p>&ldquo;Şüphem katilin kişiliğinden kaynaklanıyordu ama artık bu konuda da bir şüphem kalmadı.&rdquo;</p>

  <p>&ldquo;Gerçekten mi? Yani katilin kim olduğunu biliyor musunuz?&rdquo;</p>

  <p>&ldquo;Şöyle diyelim. Yarın sabah elimde kesin kanıtlar olacak.&rdquo; Donaldson kaşlarını alaycı bir tavırla hafifçe kaldırdı.</p>

  <p>&ldquo;Ah, demek yarın? Mösyö Poirot, bazen yarın çok uzaktır.&rdquo; Poirot, &ldquo;Aksine,&rdquo; dedi. &ldquo;Ben yarının her zaman değişmez bir tekdüzelikle bugünün yerini aldığı kanısındayım.&rdquo;</p>

  <p>Donaldson gülümseyerek ayağa kalktı.</p>

  <p>&ldquo;Korkarım zamanınızı aldım Mösyö Poirot.&rdquo;</p>

  <p>&ldquo;Önemli değil. İnsanların birbirlerini anlamaları daima iyidir.&rdquo; Doktor Donaldson hafifçe eğilerek bizi selamladı ve odadan çıktı.</p>

  <p class="p5"><span class="t8">&nbsp;</span></p>
</body>
</html>
