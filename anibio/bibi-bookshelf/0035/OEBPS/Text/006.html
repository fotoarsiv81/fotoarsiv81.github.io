<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>2. Akrabalar</title>
</head>

<body>
  <h1 class="h11">2. Akrabalar</h1>

  <p>Charles merdivenleri çevik hareketlerle çıkıp, kız kardeşinin yatak odasının kapısını tıklattı. Theresa&rsquo;nın hiç beklemeden, &ldquo;Girin,&rdquo; diye seslenmesinin ardından içeri girdi.</p>

  <p>Theresa yatakta oturmuş esniyordu.</p>

  <p>Charles yatağın kenarına ilişti.</p>

  <p>Beğeniyle, &ldquo;Gerçekten çok hoş bir kızsın Theresa,&rdquo; diye mırıldandı.</p>

  <p>Theresa sert sert sordu.</p>

  <p>&ldquo;Hayrola, ne oldu?&rdquo;</p>

  <p>Charles sırıttı.</p>

  <p>&ldquo;Kendini zeki sanıyorsun, değil mi? Neyse, anlayacağın senden bir adım öndeyim canım! Sen bu işe girişmeden konuyu açmam gerektiğini düşündüm.&rdquo;</p>

  <p>&ldquo;Sonuç?&rdquo;</p>

  <p>Charles başarısızlığını belirtir şekilde ellerini iki yana açtı.</p>

  <p>&ldquo;Sonuç yok. Boşuna emek! Emily hala beni iyice bir azarladı. Sevgi dolu yakınlarının neden etrafına toplandıklarını bildiğini, bu konuda kendisini kimsenin kandıramayacağını açıkça ima etti. Ayrıca sevgi dolu yakınlarının düş kırıklığına uğrayacağını, şu an için tek verebileceğinin sevgi olduğunu belirtti. Tabii onu bile ölçülü olmak koşuluyla.&rdquo;</p>

  <p>Theresa sıkılarak, &ldquo;Biraz daha bekleyebilirdin,&rdquo; dedi.</p>

  <p>Charles yeniden gülümsedi.</p>

  <p>&ldquo;Senin ya da Tanios&rsquo;un benden önce davranacağınızdan korktum. Theresa, tatlım, korkarım bu kez ihtiyardan gerçekten de hiçbir şey koparamayacağız. O kesinlikle aptal değil.&rdquo;</p>

  <p>&ldquo;Zaten ben hiçbir zaman öyle olduğunu düşünmedim ki.&rdquo;</p>

  <p>&ldquo;Bu arada Emily halayı biraz korkutmaya da çalıştım.&rdquo;</p>

  <p>Theresa sert bir tavırla, &ldquo;Nasıl yani?&rdquo; diye sordu.</p>

  <p>&ldquo;Kendini öldürtmek için elinden geleni yaptığını söyledim. Ne de olsa servetini öbür dünyaya götürmesi olanaksız! Neden birazını şimdiden dağıtmasın ki?&rdquo;</p>

  <p>&ldquo;Charles, sen sersemin birisin!&rdquo;</p>

  <p>&ldquo;Hayır, hiç de değilim. Hatta bir anlamda psikolog bile sayılabilirim. Bizim ihtiyara yaltaklanmanın hiçbir zaman yararı olmadı. Emily hala tam aksine ona karşı çıkılmasını, karşısında dik durulmasını yeğliyor. Üstelik benim söylediklerim de son derece akla yakın, saçmalamış filan değilim. Öldüğünde serveti nasıl olsa bize kalacak, önceden birazını verse ne olur ki? Aksi takdirde onu ortadan kaldırma isteği ortaya çıkabilir, hatta ağır bile basabilir.&rdquo;</p>

  <p>Theresa onu aşağılayarak, horgörüyle dudak kıvırdı.</p>

  <p>&ldquo;Bari sana hak verdi mi?&rdquo;</p>

  <p>&ldquo;Emin değilim. Onaylamadı. Yalnızca alaycı bir tavırla bana verdiğim öğütten dolayı teşekkür etti ve kendini koruyacak güçte olduğunu söyledi. Bunun üzerine ben de, &lsquo;Benden uyarması,&rsquo; dedim. Emily halanın yanıtı ise, &lsquo;Bunu anımsayacağım,&rsquo; oldu.&rdquo;</p>

  <p>Theresa öfkeyle, &ldquo;Charles, sen gerçekten çok aptalsın!&rdquo; dedi.</p>

  <p>&ldquo;Lanet olsun! Ama Theresa, düşün ki ben de o sırada çok öfkelenmiştim! İhtiyar zengin, hem de çok zengin! Bahse girerim Emily hala şimdiye kadar gelirinin onda birini bile harcamamıştır, zaten neye harcayacak ki? Oysa bir de bize baksana, genciz, yaşamın tadını çıkaracak yaştayız. Üstelik Emily hala sırf bize inat olsun diye görürsün yüz yaşına kadar yaşar... Bense şimdi yaşamak, yaşamın keyfini sürmek istiyorum... Sen de öyle...&rdquo;</p>

  <p>Theresa başıyla onayladı.</p>

  <p>Kısık, boğuk bir sesle, &ldquo;Ama onlar bunu anlamıyorlar...&rdquo; dedi. &ldquo;Yaşlı insanlar bunu anlamıyorlar... Anlayamazlar da... Onlar günümüzde yaşamanın ne anlama geldiğini bile bilmiyorlar ki!&rdquo;</p>

  <p>İki kardeş birkaç dakika süreyle sessizce oturdular.</p>

  <p>Sonra Charles ayağa kalktı.</p>

  <p>&ldquo;Neyse hayatım. Umarım benden daha başarılı olursun. Ama açıkçası bundan şüpheliyim.&rdquo;</p>

  <p>Theresa, &ldquo;Benim umudum Rex&rsquo;i ileri sürerek sonuca ulaşmak. Eğer onun yetenekli ve başarılı bir doktor olduğuna inandırabilir, ona bir şans verilmesi gerektiğine, pratisyen olarak bir kenarda paslanmasının doğru olmayacağına Emily&rsquo;yi ikna edebilirsem ... Ah Charles, şu anda birkaç bin sterlinin yaşamımızı nasıl değiştirebileceğini bir bilsen!&rdquo;</p>

  <p>&ldquo;Umarım başarırsın. Ama hiç sanmıyorum. Zamanında hovardaca yaşayarak çok para harcadın. Şey, Theresa, ne dersin şu ahmak Bella ya da şu ne idüğü belirsiz Tanios bir şeyler koparabilir mi?&rdquo;</p>

  <p>&ldquo;Paranın Bella&rsquo;nın pek işine yarayacağını sanmıyorum. Pek rüküş. Haline baksana, yama torbası gibi, üstelik zevkleri de son derece banal.&rdquo;</p>

  <p>Tereddütle, &ldquo;Evet bu doğru ama,&rdquo; diyen Charles ekledi. &ldquo;Sanırım o arsız çocuklarının okulları, ön dişlerine takılacak teller, müzik dersleri falan filan için onun da paraya ihtiyacı var. Zaten asıl sorun Bella değil Tanios. Onun paranın kokusunu kilometrelerce öteden aldığından eminim. Bu konuda Yunanlılara güvenebilirsin. Adamın Bella&rsquo;nın parasının büyük kısmını çarçur ettiğini biliyor muydun? Riskli yatırımlar yapmış ve tamamını kaybetmiş.&rdquo;</p>

  <p>&ldquo;İhtiyar Emily&rsquo;den bir şeyler alabilir mi dersin?&rdquo;</p>

  <p>Charles öfkeyle, &ldquo;Ben varken hayır, onu engelleyeceğim,&rdquo; diye homurdandı.</p>

  <p>Sonra odadan çıkıp aşağıya indi. Bob holdeydi. Dostça bir havada kuyruğunu sallayarak Charles&rsquo;a yaklaştı. Köpekler Charles&rsquo;ı severlerdi. Bob salona doğru koştu. Durup durup başını arkaya çevirerek Charles&rsquo;a bakıyordu.</p>

  <p>Charles ağır ağır köpeğin peşinden giderken, &ldquo;Ne var, ne oldu?&rdquo; diye mırıldandı.</p>

  <p>Bob koşarak salona girdi ve küçük çalışma masasının önüne oturdu. Umut ve heyecanla kuyruğunu sallıyordu.</p>

  <p>Charles ona yaklaştı.</p>

  <p>&ldquo;Ne oldu, ne istiyorsun?&rdquo;</p>

  <p>Bob kuyruğunu daha şiddetli sallamaya başladı. Başını çevirip, uzun uzun çekmecelere baktıktan sonra tiz bir sesle havladı.</p>

  <p>&ldquo;Çekmecede olan bir şeyi mi istiyorsun?&rdquo;</p>

  <p>Charles en üst çekmeceyi açtı. Birden kaşları havaya kalktı.</p>

  <p>&ldquo;Vay canına... &rdquo;</p>

  <p>Çekmecenin bir köşesinde bir para destesi vardı. Charles desteyi alıp parayı saydı. Sonra da için için sırıtarak desteden ayırdığı birer sterlinlik üç banknotla iki şilini cebine soktu. Paranın geri kalan kısmını ise özenle onları bulduğu köşeye yerleştirdi.</p>

  <p>&ldquo;Bak işte bu çok güzel bir fikirdi Bob,&rdquo; dedi. &ldquo;Böylece Charles amcan hiç değilse masraflarını karşılamış olacak. Biraz nakit her zaman işe yarar.&rdquo;</p>

  <p>Charles çekmeceyi geri kapatırken Bob sitemle havladı. Genç adam özür diledi.</p>

  <p>&ldquo;Bağışla beni dostum.&rdquo;</p>

  <p>Diğer çekmeceyi de açtı. Bob&rsquo;un topu o çekmecenin içindeydi. Genç adam topu ordan aldı.</p>

  <p>&ldquo;Hah, işte. Haydi, eğlenmene bak.&rdquo;</p>

  <p>Bob topu kaptığı gibi koşarak odadan çıktı. Çok geçmeden merdivenlerden topun basamaklardan düşerken çıkardığı pat pat pat sesleri duyuldu.</p>

  <p>Charles bahçeye çıktı. Leylak kokulu, güzel, güneşli bir sabahtı.</p>

  <p>Miss Arundell, Bay Tanios&rsquo;la birlikteydi. Adam İngiliz eğitiminin üstünlüklerinden, gerçekten iyi bir eğitimin gerekliliğinden ve kendi çocukları için bu lüksü sağlamasının olanaksız olmasına ne kadar üzüldüğünden söz ediyordu.</p>

  <p>Charles alaycı bir tavırla gülümsedikten sonra kayıtsız bir havada konuşmaya katıldı ve sözü ustalıkla başka konuya kaydırıverdi.</p>

  <p>Emily Arundell ona dostça bir ifadeyle gülümsedi. Charles bir an taktiğinin halasını eğlendirdiğini ve yaşlı kadının açıkça belli etmeden kendisini cesaretlendirdiğini düşündü.</p>

  <p>Birden keyfi yerine geldi. Belki de oradan ayrılmadan önce...</p>

  <p>Ama Charles tam anlamıyla iflah olmaz bir oportünistti.</p>

  <p>O akşamüzeri Doktor Donaldson arabasıyla gelerek o yörenin görülmeye değer yerlerinden biri olan Worthem Manastırı&rsquo;na götürmek üzere Theresa&rsquo;yı aldı. İki genç manastırın dışında otomobilden inerek koruda dolaştılar. Rex Donaldson, Theresa&rsquo;ya uzun uzun teorilerinden ve yaptığı son deneylerden bahsetti. Theresa bunların çok azını anlıyordu ama yine de sabırla dinledi. Bu arada kendi kendine, Rex ne kadar zeki ve ne kadar hoş bir insan, diye düşünüyordu.</p>

  <p>Nişanlısı birden susarak, tereddütle, &ldquo;Korkarım bütün bunlar sana çok anlamsız geliyor, öyle değil mi Theresa?&rdquo; dedi.</p>

  <p>&ldquo;Hiç de değil sevgilim, aksine çok heyecan verici,&rdquo; diyen Theresa konuşmaya devam etti. &ldquo;Devam et. Enfekte olmuş tavşanın kanını alıyor ve?...&rdquo; Ara verdi ve birden içini çekerek, &ldquo;İşin senin için çok önemli, değil mi tatlım?&rdquo; diye sordu.</p>

  <p>Doktor Donaldson, &ldquo;Elbette,&rdquo; dedi.</p>

  <p>Aslında bu Theresa&rsquo;ya hiç de doğal görünmüyordu. Arkadaşlarından yalnızca birkaçı çalışıyor, üstelik çalışanlar da zorlanıyor, sürekli yakınıyorlardı.</p>

  <p>Genç kız daha önce de bir iki kez yaptığı gibi, nasıl oldu da Rex&rsquo;e âşık oldum, diye düşündü. Olacak şey miydi bu? İnsanın başına neden böyle gülünç, şaşırtıcı, çılgınca şeyler geliyordu ki? Yanıtsız, boşuna bir soru! Başına gelmişti işte. Gerçek buydu.</p>

  <p>Theresa kaşlarını çattı, kendini düşündü. Grubu şen şakrak ve dünyayı hiçe sayan insanlardan kuruluydu. Elbette ki yaşamda aşk bir gereklilikti, peki ama bu kadar ciddiye almak doğru muydu? Sever ve sonra bırakır giderdin.</p>

  <p>Ama şimdi, Rex Donaldson&rsquo;a karşı duyguları bambaşkaydı, çok daha derin duygulardı bunlar. İçgüdüleri ona Rex&rsquo;ten vazgeçmesinin mümkün olmadığını söylüyordu... Ona açık ve net bir biçimde ihtiyacı vardı.</p>

  <p>Rex&rsquo;in her şeyinden hoşlanıyordu, ona hayrandı. Sakinliğine, tarafsızlığına, farklılığına. Kendi karmaşık iç dünyasına göre o kadar farklıydı ki, yaşama bilimsel bir zekânın net, mantıklı soğukkanlılığıyla yaklaşabiliyordu. Theresa bu genç adamın alçakgönüllü ama bilgiç görünümünün altında gizlenen bir güç, sert bir mizaç olduğunu düşündü. Yine de bu yalnızca önseziden başka bir şey değildi.</p>

  <p>Rex Harrison bir dâhiydi, mesleğinin yaşamında her şeyden önce gelmesi kaçınılmazdı ama kendisinin de onun yaşamında önemli bir yeri olduğu kesindi - belki de çok önemli bir yer. Bu durum sanki onu Theresa için daha çekici hale getiriyordu. Bencil, eğlence düşkünü yaşamında belki de ilk kez ikinci planda kalmayı kabulleniyor ve bu düşünce ona tuhaf bir şekilde heyecan veriyordu. Rex için her şeyi yapabilirdi. Her şeyi!</p>

  <p>Somurtarak, sıkıntıyla, &ldquo;Kahrolası para, ne büyük bir sorun,&rdquo; diye mırıldandı. &ldquo;Emily hala ölmüş olsaydı, seninle hemen evlenirdik. Sonra da Londra&rsquo;ya yerleşirdik, deney tüpleri ve kobaylarla dolu bir laboratuvarın olurdu. Sen de kabakulaklı çocuklar ve karaciğeri bozuk ihtiyar kadınlarla uğraşmak zorunda kalmazdın.&rdquo;</p>

  <p>Donaldson, &ldquo;Halanın daha uzun yıllar yaşamaması için hiçbir neden yok,&rdquo; dedi. &ldquo;Tabii sağlığına özen gösterirse.&rdquo;</p>

  <p>Theresa üzgün ve bezgin bir havada mırıldandı.</p>

  <p>&ldquo;Bunu biliyorum...&rdquo;</p>

  <p>Köşkte, eski moda meşe eşyalarla döşenmiş odada Doktor Tanios karısıyla konuşuyordu. &ldquo;Sanırım ben gerekli olan tabanı oluşturdum. Şimdi sıra sende tatlım.&rdquo;</p>

  <p>Doktor Tanios o sırada bakır bir ibrikten üzerinde gül desenleri olan porselen leğene su boşaltmaktaydı.</p>

  <p>Bella Tanios ise tuvalet masasının önünde oturmuş, saçını Theresa gibi taramış olmasına rağmen neden Theresa gibi hoş görünmediğini düşünüyordu.</p>

  <p>Kocasına kısa bir sessizliğin ardından yanıt verdi. &ldquo;Ben... ben Emily haladan para isteyebileceğimi sanmıyorum.&rdquo;</p>

  <p>&ldquo;Parayı kendin için istemeyeceksin ki Bella, çocukların geleceği için yapacaksın bunu. Ne yazık ki, yatırımlarımızda başarılı olamadık, şans bizden yana değildi.&rdquo;</p>

  <p>O sırada Bay Tanios&rsquo;un arkası dönüktü. Karısının onu ters bakışlarla süzdüğünü fark etmedi.</p>

  <p>Bella inatçı, hatta ısrarcı bir havada, &ldquo;Ne olursa olsun, böyle bir şeyi yapabileceğimi sanmıyorum,&rdquo; dedi. &ldquo;Emily hala biraz aksi, zor bir kadındır. Cömert davranabilir, ama ondan bir şey istenmesinden hoşlanmaz.&rdquo;</p>

  <p>Ellerini kurulayan Doktor Tanios lavabonun başından ayrılarak karısına yaklaştı.</p>

  <p>&ldquo;Bella, ne oldu sana, neyin var anlayamıyorum? Sen bu kadar inatçı bir insan değildin. Ayrıca böyle düşünüyorsan buraya niçin geldik?&rdquo;</p>

  <p>&ldquo;Ben asla buraya para istemeye gelmedim...&rdquo;</p>

  <p>&ldquo;Çocukların iyi bir eğitim görmeleri için tek umudumuzun halanın desteği olduğunu sen de kabul etmiştin.&rdquo;</p>

  <p>Bella Tanios yanıt vermedi. Sıkıntı içinde kıpırdandı.</p>

  <p>Yüzünde, aptal kadınların zeki kocalarının pahalıya mal olsa da sonuçta öğrendikleri o çocuksu inat vardı.</p>

  <p>Bella sonunda, &ldquo;Belki bunu halam kendiliğinden önerir,&rdquo; dedi. &ldquo;Bu olabilir, ama ben bir umut ışığı göremedim.&rdquo;</p>

  <p>Bella, &ldquo;Keşke çocukları da yanımızda getirseydik,&rdquo; dedi. &ldquo;Emily hala hiç şüphesiz Mary&rsquo;yi çok severdi. Edward ise o kadar zeki ki.&rdquo;</p>

  <p>Tanios alaycı bir havada, &ldquo;Halanın çocuklardan pek hoşlandığını sanmıyorum,&rdquo; dedi. &ldquo;Belki de çocukların burada olmaması çok daha iyi.&rdquo;</p>

  <p>&ldquo;Ama Jacob!&rdquo;</p>

  <p>&ldquo;Evet, evet tatlım. Ne hissettiğini biliyorum. Ama bu evde kalmış, ihtiyar İngiliz kızlar, of of, bunlarda insanlık ne arar! Mary&rsquo;miz ve Edward&rsquo;ımız için elimizden geleni yapmak istiyoruz, değil mi? Bize bu konuda biraz yardımcı olmak Miss Arundell için hiç de zor olmamalı.&rdquo;</p>

  <p>Bayan Tanios döndü. Yanakları kızarmıştı.</p>

  <p>&ldquo;Jacob lütfen, lütfen bu kez bundan vazgeçelim. Bu hiç akıllıca bir şey olmayacak. Bence istememek çok çok daha iyi.&rdquo;</p>

  <p>Tanios, ona sokularak tam arkasında durdu. Kollarını kadının omuzlarına doladı. Bella bir an ürperdi, sonra hareketsiz kaldı. Adeta donup kalmıştı.</p>

  <p>&ldquo;Bella tatlım, ne olursa olsun,&rdquo; diyen kocasının sesi sevgi doluydu. &ldquo;Senden istediğimi yapacağından eminim... her zaman yaparsın. Bildiğin gibi sonunda daima istediğimi yerine getirirsin. Evet, sanırım bu kez de istediğimi yapacaksın...&rdquo;</p>

  <p class="p5"><span class="t8">&nbsp;</span></p>
</body>
</html>
