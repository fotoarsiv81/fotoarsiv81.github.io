<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>18. Bu İşin İçinde Bir Çapanoğlu Var</title>
</head>

<body>
  <h1 class="h11">18<span class="th12">.</span> Bu İşin İçinde Bir Çapanoğlu Var</h1>

  <p>Hemen yakındaki küçük bir lokantada Poirot&rsquo;yla öğle yemeği yedik. Onun Arundell ailesinin üyeleri hakkındaki fikirlerini öğrenmek için sabırsızlanıyordum.</p>

  <p>&ldquo;Evet Poirot?&rdquo; diye sordum.</p>

  <p>Bana serzenişle baktıktan sonra tüm dikkatini mönüye verdi. Yemekleri sipariş ettikten sonra da arkasına yaslanarak, ekmeğini tam ortadan ikiye böldü ve hafiften alaycı bir ses tonuyla, &ldquo;Evet Hastings?&rdquo; dedi.</p>

  <p>&ldquo;Artık hepsini gördüğümüze göre onlar hakkında ne düşünüyorsun?&rdquo;</p>

  <p>Poirot ağır ağır yanıt verdi.</p>

  <p>&ldquo;Ma foi, bana sorarsan çok ilginç bir aile. Açıkçası gerçekten büyüleyici bir olay. Nasıl diyeyim, &lsquo;sürprizlerle dolu.&rsquo; Düşünsene ne zaman, &lsquo;Miss Arundell&rsquo;den ölmeden önce bir mektup aldım,&rsquo; diye konuşmaya başlasam mutlaka ortaya yeni bir şey çıkıyor. Bu sayede Miss Lawson&rsquo;dan Miss Arundell&rsquo;den çalınan parayı öğrendim. Bella Tanios telaşla, &lsquo;Mektup kocam hakkında mıydı?&rsquo; diye sordu.</p>

  <p>Neden kocası hakkında olsun ki? Miss Emily&rsquo;nin bana, yani Hercule Poirot&rsquo;ya Doktor Tanios&rsquo;la ilgili bir mektup yazması için ne gibi bir neden olabilirdi?&rdquo;</p>

  <p>&ldquo;Bella Tanios&rsquo;un kafasında bir şey var,&rdquo; dedim.</p>

  <p>&ldquo;Evet bildiği bir şey var. Ama ne? Miss Peabody bize, Charles&rsquo;ın para için büyükannesini bile öldürebilecek bir tip olduğunu söyledi. Miss Lawson ise Bella&rsquo;nın kocası emrettiği takdirde cinayet işleyebileceğini de söyledi. Doktor Tanios, Theresa&rsquo;yla Charles&rsquo;ın ahlaksız olduklarından emin. Annelerinin de bir katil olduğunu ima etti. Theresa&rsquo;nın soğukkanlılıkla cinayet işleyebileceğini söyledi.</p>

  <p>Doğrusunu istersen hepsinin birbirleri hakkındaki görüşleri çok ilginç! Doktor Tanios, Miss Emily&rsquo;nin haksız etki altında kaldığını düşünüyor ya da düşündüğünü söylüyor. Karısı ise o gelmeden önce hiç de öyle düşünmüyordu. Sonra fikrini değiştirdi. Gördüğün gibi Hastings kazan kaynıyor, kabarıyor, zaman zaman yüzeye çok ilgi çekici şeyler çıkıyor. Kazanın diplerinde bir yerde bir çapanoğlu var, evet eminim bir çapanoğlu var. Ben Hercule Poirot buna yemin bile ederim!&rdquo;</p>

  <p>Onun bu içtenliğinden istemesem de etkilenmiştim. Bir iki dakika durup düşündükten sonra, &ldquo;Belki haklısın,&rdquo; dedim. &ldquo;Ama her şey öyle bulanık öyle anlaşılmaz ki.&rdquo;</p>

  <p>&ldquo;Ama bir şey olduğunda benimle hemfikirsin değil mi?&rdquo; Tereddütle, &ldquo;Evet,&rdquo; diye mırıldandım. &ldquo;Sanırım öyle.&rdquo;</p>

  <p>Poirot masanın üzerinden eğilerek gözlerini gözlerime dikti. &ldquo;Evet, sen değiştin. Fikrini değiştirdiğini görüyorum. Artık beni, akademik zevklerimi tatmin etme peşinde olmakla itham etmiyorsun. Peki ama bunun nedeni ne? Bunun nedeni benim olay hakkındaki kusursuz mantık yürütmem değil... Başka bir şey, tamamen başka bir şey seni etkiledi. Haydi anlat bana dostum, bu olayı ciddiye almanı sağlayan ne oldu?&rdquo;</p>

  <p>Ağır ağır, &ldquo;Sanırım...&rdquo; dedim. &ldquo;Bella Tanios neden oldu. Kadın korkmuş, evet korkmuş gibiydi...&rdquo;</p>

  <p>&ldquo;Benden mi korktu?&rdquo;</p>

  <p>&ldquo;Hayır hayır senden değil. Başka bir şey var. Başka bir şeyden. Başlangıçta gayet sakin ve mantıklı konuşuyordu, vasiyetname nedeniyle doğal olarak kızgındı ama yine de yakınmıyor, olumlu yaklaşıyordu. Hatta her şeyin olduğu gibi kalmasından yana gibi göründü. Tam anlamıyla iyi yetiştirilmiş, ağırbaşlı bir kadın gibi davrandı. Ama sonra birden değişti, Doktor Tanios&rsquo;un gelmesiyle birlikte açgözlü bir havaya büründü. Sonra biz oradan ayrılırken arkamızdan gelmesi sanki gizli, kaçamak...&rdquo;</p>

  <p>Poirot cesaret verircesine başını salladı. Ekledim. &ldquo;Bir şey daha var, sanırım sen bunu fark etmedin.&rdquo;</p>

  <p>&ldquo;Ben her şeyi fark ederim.&rdquo;</p>

  <p>&ldquo;Kocasının o son pazar Littlegreen Köşkü&rsquo;ne gittiğini bilmiyor olmasından söz ediyorum. Bunu bilmediğinden eminim, hatta bu konuda bahse bile girebilirim. Bu onun için de büyük bir sürpriz oldu ama kendini çok çabuk toparladı. Kocasının bundan söz ettiğini ama kendisinin olayı unuttuğunu söyledi. Ben... ben bu durumdan hiç hoşlanmadım Poirot.&rdquo;</p>

  <p>&ldquo;Haklısın Hastings. Bu çok anlamlı bir durumdu.&rdquo;</p>

  <p>&ldquo;Benim üzerimde çok kötü bir etki bıraktı, korktum.&rdquo;</p>

  <p>Poirot ağır ağır başını salladı.</p>

  <p>&ldquo;Sen de mi aynı şeyi hissettin?&rdquo;</p>

  <p>&ldquo;Evet, bu açıkça sezilen, çok belirgin bir şeydi.&rdquo; Bir an sustu, sonra konuşmaya devam etti. &ldquo;Ama yine de Doktor Tanios&rsquo;u sevdin değil mi? Sen de onu iyi niyetli, zeki ve mantıklı bir adam olarak nitelendiriyorsun değil mi? Arjantinlilere, Portekizlilere ve Yunanlılara karşı önyargılı olmana rağmen adamdan sen de hoşlandın sanırım, kesinlikle cana yakın bir insan!&rdquo;</p>

  <p>&ldquo;Evet,&rdquo; dedim. &ldquo;Haklısın.&rdquo;</p>

  <p>Oluşan sessizlikte Poirot&rsquo;yu izledim. Neden sonra sordum. &ldquo;Ne düşünüyorsun Poirot?&rdquo;</p>

  <p>&ldquo;Farklı birtakım insanları. Genç, yakışıklı, Norman Gale&rsquo;i, açıksözlü, candan Evelyn Howard&rsquo;ı, neşeli Doktor Sheppard&rsquo;ı ve sessiz, güvenilir bir insan olan Knighton&rsquo;u.&rdquo;</p>

  <p>Geçmişte kalmış olaylardaki bu kişilerle bu olay arasında ne gibi bir bağlantı kurduğunu anlayamamıştım.</p>

  <p>&ldquo;Onlarla ne ilişkisi var?&rdquo;</p>

  <p>&ldquo;Onların hepsi iyi insanlardı... &rdquo;</p>

  <p>&ldquo;Tanrım yoksa sen aslında Tanios&rsquo;un ...&rdquo;</p>

  <p>&ldquo;Hayır hayır. Hemen sonuç çıkarmaya çalışma Hastings. Ben yalnızca kişiler hakkındaki ilk izlenimlerin yanıltıcı olabileceğine dikkat çekmek istemiştim. Duygulara değil, gerçeklere göre hareket etmek gerekir.&rdquo;</p>

  <p>&ldquo;Hımmm,&rdquo; dedim. &ldquo;Demek gerçekler farklı. Hayır hayır, yeniden her şeyin üstünden geçmemize hiç gerek yok.&rdquo;</p>

  <p>&ldquo;Hiç korkma dostum kısa keseceğim. Bir cinayet girişimiyle karşı karşıya olduğumuz kesin. Bunda hemfikiriz değil mi?&rdquo;</p>

  <p>&ldquo;Evet,&rdquo; dedim yavaşça. &ldquo;Öyle.&rdquo;</p>

  <p>Açıkçası o zamana kadar Poirot&rsquo;nun Paskalya gecesi olanlara ilişkin varsayımlarına hep şüpheyle yaklaşmıştım. Ancak düşününce, onun varsayımlarının kesinlikle mantıklı olduğunu kabul etmem gerektiğini anlıyordum.</p>

  <p>&ldquo;Katil olmazsa cinayet girişimi de olmaz. O akşam orada bulunanlardan biri katildi, başarılı olamadıysa da buna niyetlendi.&rdquo;</p>

  <p>&ldquo;Bu konuda hemfikiriz.&rdquo;</p>

  <p>&ldquo;Öyleyse çıkış noktamız bu katil. İşte hakikat. Biraz araştırma yaptık, senin deyişinle suyu biraz bulandırdık biraz dedikodu yaptık. Elimize ne geçti? Görünürde sıradan, öylesine birtakım ithamlar.&rdquo;</p>

  <p>&ldquo;Yani sence bunlar öylesine olmayabilir mi?&rdquo;</p>

  <p>&ldquo;Şu an için bunu söylemek imkânsız. Miss Lawson Charles&rsquo;ın halasını tehdit ettiğini söylerken gerçekten bunu safça söylemiş olabilir ama olmayabilir de. Doktor Tanios&rsquo;un Theresa Arundell hakkında söylediklerinde de hiçbir kötülük olmayabileceği gibi. Unutmamak gerekir ki, bu uzman bir doktorun görüşü. Diğer yandan Miss Peabody de, Charles&rsquo;ın eğilimleri konusundaki görüşlerinde büyük olasılıkla ciddiydi ama sonuçta bu da bir görüş. Neyse, bilirsin bir söz vardır. Bu işin içinde bir çapanoğlu var! Eh bien, benim de aradığım bu işte. Gerçi çapanoğlu değil katil!&rdquo;</p>

  <p>&ldquo;Poirot, benim asıl bilmek istediğim senin bu konudaki düşüncen.&rdquo;</p>

  <p>&ldquo;Hastings, Hastings... benim senin kastettiğin anlamda &lsquo;düşünmek&rsquo; gibi bir lüksüm yok. Şu an için yapabileceğim tek şey bu konuda mantık yürütmek, sonuç çıkarmak.&rdquo;</p>

  <p>&ldquo;Ne gibi?&rdquo;</p>

  <p>&ldquo;Nedeni düşünüyorum. Miss Arundell&rsquo;in ölümünün olası nedeni ne olabilir? En olası neden çıkar. Peki, Miss Arundell&rsquo;in ölümünden kimin ne çıkarı olacaktı eğer o Paskalya günü ölseydi?&rdquo;</p>

  <p>&ldquo;Herkesin, Miss Lawson dışında.&rdquo;</p>

  <p>&ldquo;Kesinlikle.&rdquo;</p>

  <p>&ldquo;Ama bu durumda bir kişi temize çıkmış oluyor.&rdquo;</p>

  <p>Poirot, &ldquo;Evet,&rdquo; dedi. Düşünceliydi. &ldquo;Öyle görünüyor. Ama işin tuhafı Miss Arundell&rsquo;in o Paskalya&rsquo;da ölmesi durumunda hiçbir şey kazanamayacak olan kişi, yani Miss Lawson, iki hafta sonra ölünce her şeyi kazanıyor.&rdquo;</p>

  <p>Şaşırmıştım.</p>

  <p>&ldquo;Bundan ne sonuç çıkarıyorsun Poirot?&rdquo;</p>

  <p>&ldquo;Neden ve sonuç dostum. Neden ve sonuç.&rdquo;</p>

  <p>Ona şüpheyle baktım.</p>

  <p>&ldquo;Süreci mantıklı bir şekilde düzenlemeliyiz. Kazadan sonra gerçekte ne oldu?&rdquo;</p>

  <p>Poirot&rsquo;nun bu tavırlarından nefret ediyordum. Kim ne söylerse yanlış, kesinlikle yanlıştı. Çekinerek yanıtladım.</p>

  <p>&ldquo;Miss Emily yatağa düştü.&rdquo;</p>

  <p>&ldquo;Evet. Ve yatarken uzun uzun düşünme fırsatı oldu. Peki ya sonra?&rdquo;</p>

  <p>&ldquo;Sana mektup yazdı.&rdquo;</p>

  <p>Poirot başıyla onayladı.</p>

  <p>&ldquo;Evet, bana mektup yazdı. Ama mektup postaya verilmedi. Maalesef. Ya sonra?&rdquo;</p>

  <p>&ldquo;Yani sence mektubun postaya verilmemiş olmasında da bir iş olabilir mi?&rdquo;</p>

  <p>Poirot kaşlarını çattı.</p>

  <p>&ldquo;Bu konuda Hasting, bir fikrim olmadığını itiraf etmeliyim. Bence şu ana dek emin olabildiğim gerçekleri göz önüne alınca mektubun yanlışlıkla gönderilmediği kanısına varıyorum. Ama yine de bundan emin değilim, kimse böyle bir mektubun yazılmış olabileceğinden şüphelenmedi. Neyse, ya sonra ne oluyor?&rdquo;</p>

  <p>Düşündüm.</p>

  <p>&ldquo;Avukatın ziyareti.&rdquo;</p>

  <p>&ldquo;Doğruca avukatı çağırtıyor ve adam da geliyor.&rdquo;</p>

  <p>&ldquo;Ve yeni bir vasiyetname hazırlıyor,&rdquo; diye ekledim.</p>

  <p>&ldquo;Kesinlikle. Hiç beklenmedik şekilde yeni, sürpriz vasiyetname yapıyor. Şimdi bu vasiyetnameyi dikkate alınca Ellen&rsquo;in bize açıkladığı bir şeyi çok daha dikkatle ele almamız gerekecek. Anımsıyorsan Ellen, Miss Lawson&rsquo;un, Bob&rsquo;un geceyi dışarıda geçirdiğinin Miss Arundell&rsquo;in kulağına gitmesini istemediğini, hatta bundan dolayı çok endişelendiğini açıkladı.&rdquo;</p>

  <p>&ldquo;Ama... ah evet, anlıyorum... ama hayır hayır anlayamıyorum. Yoksa neyi ima ettiğini kavramaya başlıyor muyum?... &rdquo;</p>

  <p>Poirot, &ldquo;Bundan şüpheliyim,&rdquo; dedi. &ldquo;Ama eğer gerçekten anladıysan, umarım bu açıklamanın ne kadar önemli olduğunu da kavramışsındır.&rdquo;</p>

  <p>Gözlerini bana dikti ve ilgiyle baktı.</p>

  <p>Telaşla, &ldquo;Tabii tabii,&rdquo; dedim.</p>

  <p>Poirot, &ldquo;Ve sonra,&rdquo; diyeekledi. &ldquo;Başka birçok şeyoldu. Charles&rsquo;la Theresa hafta sonunda köşke geldiler. Miss Emily Charles&rsquo;a yeni vasiyetnamesini gösterdi ya da Charles&rsquo;ın iddiasına göre öyle.&rdquo;</p>

  <p>&ldquo;Ona inanmıyor musun?&rdquo;</p>

  <p>&ldquo;Ben yalnızca doğrulanan iddialara inanırım. Miss Arundell vasiyetnameyi Theresa&rsquo;ya göstermemiş.&rdquo;</p>

  <p>&ldquo;Herhalde Charles&rsquo;ın söyleyeceğini düşünüyordu.&rdquo;</p>

  <p>&ldquo;Ama söylemedi. Acaba neden?&rdquo;</p>

  <p>&ldquo;Charles&rsquo;ın söylediğine göre kız kardeşine bundan söz etmiş.&rdquo;</p>

  <p>&ldquo;Theresa ise bunu ısrarla reddetti. Çok ilginç ve anlamlı bir çatışma. Üstelik biz odadan çıktıktan sonra ağabeyine, &lsquo;Seni gidi aptal,&rsquo; diye bağırdı.&rdquo;</p>

  <p>Üzülerek, &ldquo;Aklım karıştı,&rdquo; diye yakındım.</p>

  <p>&ldquo;Biz yine süreci düşünelim. Doktor Tanios pazar günü köşke gitmiş, büyük olasılıkla da karısına bundan bahsetmemiş.&rdquo;</p>

  <p>&ldquo;Bence kadının kesinlikle bu konuda bilgisi yok.&rdquo;</p>

  <p>&ldquo;Yine de açık bir kapı bırakalım ve muhtemelen diyelim. Sonra, Charles&rsquo;la Theresa pazartesi günü Littlegreen Köşkü&rsquo;nden ayrıldılar. O sırada Miss Emily&rsquo;nin sağlığı da morali de iyiydi. İştahla yediği akşam yemeğinden sonra Tripp kardeşler ve Miss Lawson&rsquo;la birlikte karanlıkta oturup, ruh çağırdı. Seansın sonlarına doğru da hastalandı. Yatağına yattı, dört gün sonra öldü ve tüm varlığı da Miss Lawson&rsquo;a kaldı. Ve Bay Hastings yaşlı kadının ölümünün normal olduğunu iddia ediyor.&rdquo;</p>

  <p>&ldquo;Hercule Poirot ise ortada hiçbir kanıt yokken yaşlı kadının zehirlendiğini iddia ediyor.&rdquo;</p>

  <p>&ldquo;Elimde bazı kanıtlar var Hastings. Tripp kardeşlerle yaptığımız konuşmayı hatırla. Miss Lawson&rsquo;un birbiriyle ilgisi olmayan konuşmalarının arasında da dikkatimi çeken bir ifade vardı.&rdquo;</p>

  <p>&ldquo;Miss Arundell&rsquo;in o akşam körili Hint pilavı yemiş olması mı? Köri zehrin lezzetini de kokusunu da gizleyebilir. Kastettiğin bu mu?&rdquo;</p>

  <p>Poirot ağır ağır, &ldquo;Evet,&rdquo; diye mırıldandı. &ldquo;Köri önemli olabilir.&rdquo;</p>

  <p>&ldquo;Ama,&rdquo; dedim. &ldquo;Eğer tüm tıbbi kanıtlar aksini göstermesine rağmen, bu varsayımın doğruysa zehri yemeğe yalnızca Miss Lawson ya da hizmetçilerden biri katmış olabilir.&rdquo;</p>

  <p>&ldquo;Acaba?&rdquo;</p>

  <p>&ldquo;Ya da Tripp&rsquo;ler. Saçma. Hiç sanmıyorum. Bu insanların masum oldukları açıkça ortada.&rdquo;</p>

  <p>Poirot omuz silkti.</p>

  <p>&ldquo;Hastings şunu bil ki, aptallık, hatta salaklık kurnazlığa engel değildir. Ayrıca ilk cinayet girişimini de unutma. Bu kesinlikle zeki ve ayrıntılı düşünebilen bir beyne ait olamaz. Bob&rsquo;un topunu merdiven basamaklarının en üst kısmına götürüp bırakmak, basamakların üst kısmına ip germek, bunlar çok basit, sıradan bir cinayet girişimi. Bir çocuk bile bunu düşünebilirdi.&rdquo;</p>

  <p>Kaşlarımı çattım. &ldquo;Yani.&rdquo;</p>

  <p>&ldquo;Demek istediğim yalnızca şu. Bizim öğrenmeye çalışmamız gereken tek bir şey var, cinayet isteği. Başka hiçbir şey değil.&rdquo;</p>

  <p>&ldquo;İyi de zehri kullanan her kimse, bunu hiçbir iz bırakmayacak şekilde seçebilecek kadar kurnaz olmalı,&rdquo; dedim. &ldquo;Sıradan bir insan bunu düşünmekte de bulmakta da zorlanabilirdi. Lanet olsun, bütün bunlara inanamıyorum Poirot. Elimde değil. Bunu bilemezsin. Bu seninki yalnızca bir varsayım.&rdquo;</p>

  <p>&ldquo;Yanılıyorsun dostum. Bu sabah yaptığımız görüşmeler sonucunda şimdi elimde üzerine gidebileceğimiz bir şeyler var. Belirsiz, muğlak ama yanılmaz bulgular. Ama asıl önemli olan, korkuyorum.&rdquo;</p>

  <p>&ldquo;Korkuyor musun? Neden?&rdquo;</p>

  <p>Dostum ciddiyetle, &ldquo;Uyuyan yılanın kuyruğuna basmaktan,&rdquo; dedi. &ldquo;Sizin böyle bir atasözünüz vardı değil mi? Uyuyan yılanı uyandırmak... Şu anda katilimizin yaptığı bu, kovuğundaki yılan gibi güneşte huzur içinde uyuyor... Hastings sen de ben de çok iyi biliyoruz ki, güveni sarsılan bir katil ikinci, hatta üçüncü bir cinayetten asla kaçınmaz.&rdquo;</p>

  <p>&ldquo;Böyle bir şeyin olabileceğini mi düşünüyorsun?&rdquo;</p>

  <p>Başıyla onayladı.</p>

  <p>&ldquo;Evet. Eğer gerçekten bir katil varsa... ve bence var Hastings. Evet, olduğunu düşünüyorum..."</p>

  <p class="p9"><span class="t6">&nbsp;</span></p>
</body>
</html>
