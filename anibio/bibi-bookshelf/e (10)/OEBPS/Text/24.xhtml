<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h2 style="text-align: center;"><i style="font-weight: normal;">24</i></h2>

  <p><br /></p>

  <p><br /></p>

  <p>Yazın son ve en sıcak günlerinde, Bombay yağacak olan yağmurları beklerdi. Toprak Deccan kayası gibi katılaşır, Arap Denizi’nin kıyısındaki kara taşlar ısınır, akşamüstü olunca insanlar perdelerini kaparlardı; kamış ve otların uzayarak duvarlara yaslandıkları, mango ve hurmaların olgunlaştığı, ağaçların ateş kırmızı gulmohur’larla* aydınlandığı, insanların sıcaktan sersemlediği zamanlardı. İlk yağmur damlaları, insanın gömleğini hafifçe nemlendirirdi. Mektuplar ve gazeteler kısmen ıslanır, ıslak kâğıt yumuşar, gazetenin ıslanan yerlerine mavi ile gri arası bir gölge düşerdi. Bizimki gibi evlerde yaşayıp araba sahibi olanlar için rahatlatıcı; hizmetçiler, temizlikçiler, gündelikçiler gibi Bombay’da “yaşayan” insanlar içinse felaketlerin geldiği dönemlerdi, damları çöker, duvarları yıkılırdı.</p>

  <p><br /></p>

  <p><sup>*Gulmohur: Hindistan sokaklarında sıkça rastlanılan, kırmızı çiçekli, orta büyüklükte, Madagaskar kökenli bir ağaç türü. - ç.n.</sup><br /></p>

  <p>Muson yağmurlarının son zamanlarının yaşandığı ağustosta, gurumun babasının ruhani öğretmeninin anısına bir toplantı olurdu. Bombay’ın eski mahallelerindeki bir tapınakta, akşamın erken saatlerinde başlayıp ertesi gün şafak sökene kadar devam eden bir cemaat gösterisiydi. Müzisyenler gelir, teker teker eserlerini çalar, gurumun ailesinin düzensiz konukseverliğinden yararlanır ve giderlerdi. Büyükbabalardan, gelinlerden ve çocuklardan oluşan aile, gecenin en geç saatlerinde bile uyanık olurdu. Annem ve ben de şarkı söylemek için davet edilmiş ve bu işi oldukça ciddiye almıştık. Böylece Ambassador'umuza bindik, tamburayı ön koltuğa oturttuk ve Kuzey Bombay’ın yağmurlu sokaklarından, lokantaların, tren istasyonlarının, sinema salonlarının yanından geçerek Matunga’daki Ganeş Tapınağı’nı aradık. Verilen tarife göre bir sokağa saptık. Orta sınıf Marathi zarafetine sahip, gölgeli bir sokaktı. Evlerde erkek çocuklar ev ödevlerini yapıyor, saçları örgülü kız çocuklarsa erkeklerden daha çok çalışıyor ve annelerinden natya sangeet* öğreniyorlardı, bu esnada yandaki odadaki dul kayınpeder yemeğe oturulmasını bekliyor, oğluysa üzerinde bir yelek ve şalvarla balkonda duruyordu. Sokağı boylu boyunca geçtik ve en sonunda seslerle ışıklara ulaştık. Tüm aile küçük tapınağın bitişiğindeki avluda toplanmıştı. Bir şarkıcı, şimdiden söylemeye başlamıştı. Sesi duyuluyor, fakat sanki fon müziğiymiş gibi, fazla önemsenmiyordu. Kadınlar -gurumun annesiyle karısı ve Mohan ile Sohanlal'ın karıları- girmeden önce ayakkabılarınızı çıkartmanız gereken, kapısız küçük bir odada oturuyorlardı. Dhoti’lere ve sarıklara bürünmüş uzak kuzenler ve bir baltaya sap olamayan amcalar; bir sürü çocukları olan sorumsuz kayınbiraderler, hem neşeli hem utangaç bir tavırla kalabalığın arasında oturuyor, fazladan bir zil ya da tambura çalgıcısı gerekirse diye hazırda bekliyorlardı. Herkesten ayrı oturan yaşlı kadınlar grubundan parlak giysili heyecanlı çocuklara kadar, aile züppelikleri, hiyerarşileri ve bağları hissedilebiliyordu. Bu, gurumun dünyasıydı. Bombay’da minik bir Rajasthan köyüydü.</p>

  <p><br /></p>

  <p><sup>* Natya sangeet: Marahashtra kökenli bir Hint müziği çeşidi. -ç.n.</sup></p>

  <p>Bu topluluk, cenazelerde, düğünlerde ve gurumun İngiltere’ye gittiği iki seferde, havaalanında da aşağı yukarı aynı şekilde bir araya gelmişti. Yolcu, aile büyükleri tarafından kutsanmış, yakın akrabalardan aile sevgisini ve dayanışmayı göstermek için sadece bu tip yerlerde ortaya çıkan hısımlara kadar herkes ona sarılmıştı. Bağlılığın bir biçimi olan dayanışmanın, fakir akrabaların, gurum gibi durumu daha iyi olanlardan, birtakım iyilikler istemek için bir fırsat olduğu tekrar kanıtlanmıştı. Tüm bu resmi komedi ve geçici ama içten sevgi gösterisi, gurumun hastalığı sırasında yeniden ortaya çıktı. O sıralarda Oxford’daydım. Ebeveynlerim, banliyödeki daireyi satıp Bombay’dan temelli ayrılmaya hazırlanıyorlardı. Annemin sonradan bana anlattığına göre; köylerinden kalkıp gelmiş akrabalarla daha da büyüyen klan, gurumun etrafında toplanıp ölümünü hızlandırmışlardı. Bazıları gurumun ufacık dairesinde kalmışlardı; onlar için bu seyahat, Bombay’ı görmek için bir fırsattı. Birkaç yıl önce, gurum ve kardeşi, King’s Circle’daki “chawl”larını * satmış ve devletten aldıkları krediyle Versova ve Andheri’de iki daire satın almışlardı. Bu, onlar için köhne ve boğucu bir yaşam tarzından uzaklaşmak demekti. Versova, şehrin yeni yeni gelişmeye başlayan, çamurlu arazinin üzerine yapılan yeni binalar ve yollarla dolu bir kesimiydi. Bir seferinde annem, hastalığı sırasında gurumu ziyarete Versova’ya gittiğinde büyük bir yemek için hazırlıklar yapıldığını görmüştü. Kadınlar mutfakta ıspanak ayıklayıp süt kaynatıyor, akrabalar “salon” adı verilen minik bölmede, çocuklara basmamaya özen göstererek koşuşturuyordu. Tüm evde ağır bir yemek kokusu vardı. Gurum ise giriş kapısının yanındaki yatağında uzanmış, başı yastığında, olanları izliyordu. Bombay’da emlak fiyatları, metrekare başına binlerce rupiyle hesaplanırdı. Bundan dolayı her santimetre abartılır, boyut olarak mutfaktan farksız olsalar da, salona salon, yatak odasına yatak odası denirdi. Kıkırdayan Rajasthanlı kadınlar başlarını örten parlak renkli sari’ler giyiyor, yüzlerinin açık kalan küçücük bir kısmını da sembolik olarak peçeyle örtüyorlardı. Gurumun ilaçlarıysa, tüm bu karmaşanın içinde vaktinden geç veriliyor ya da unutuluyordu. Misafirperverlik, karşılıksız hürmet, gereksiz iyi niyet gösterileri hep köy ahlakında bulunan şeylerdi; onlardaysa bu ahlak haricinde hiçbir şey yoktu. Gurum ise bu ahlaka yabancıydı ve zaten hepsini geride bırakıyordu. Tahmin edileceği üzere, bu yaşam, gurum öldükten sonra da neşeyle devam etti, zaten ölümle arasında incecik, şeffaf bir sınır vardı. Gurumun karısı onu rüyalarında gördü. Bazen karısına “o tarafta” mutlu olduğunu söylüyor, bazense ona parasal konularda tavsiyelerde bulunuyordu: “Sadece chutney** ve chappati’yle*** beslenmek zorunda kalsan bile daireyi satma.” Gurumun, kızlarına ya da karılarına öğretmenlik yapmış olduğu mühim devlet görevlileri bu dula ve çocuklarına yardım ellerini uzatıp kadının süt, bezelye ve et satan bir dükkân açmasını sağlamışlar, gurum da karısının rüyalarına girmeyi kesmişti.</p>

  <p><br /></p>

  <p><sup>* Chawl: Hindistan’da, en fazla iki odası bulunan ve binadaki diğer “chawl”larla ortak bir banyo ve tuvaleti kullanan konutlar. - ç.n.</sup><br /></p>

  <p><sup>** Chutney: Doğu Hindistan’a özgü meyve, sebze ya da otlardan yapılan bir turşu çeşidi. Yemeklerin yanında sos olarak da kullanılabilir; acı, tatlı, ekşi birçok çeşidi vardır. - ç.n.</sup></p>

  <p><sup>*** Chappati: İnce hamurlu, yuvarlak Hint ekmeği. “Roti” ya da “phulka” diye de anılır. - ç.n.</sup></p>
</body>
</html>
