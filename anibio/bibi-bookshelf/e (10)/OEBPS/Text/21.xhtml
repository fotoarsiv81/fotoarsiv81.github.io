<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h2 style="text-align: center;"><i style="font-weight: normal;">21</i></h2>

  <p><br /></p>

  <p><br /></p>

  <p>Cowley Sokağı, Iffley Sokağı ve St. Clement’s - buralarda küçük, orta sınıf, kaygısız aileler, Dickens romanlarından fırlamışa benzeyen dar sokaklarda, Bangladeşliler ve Pakistanlılarla yan yana yaşar. Dış etkenlere kapalı, günlük işleriyle ve hayat mücadeleleriyle uğraşan, İmparatorluk hakkında pek bir şey duymamış, hükümetle alakası olmayan insanların yaşadığı bir yerdir. İnsanların alışveriş yapmaları ve çalışmaları için süpermarketler inşa edilmiştir. Sainsbury’s yoktur, ama Tesco vardır. Otoparkta kilometrelerce uzanan market arabaları, domuz ve sığır eti için ayrı raflar, dondurulmuş patatesler, mango turşuları, ıspanak; bunların hepsine sahip olabilirsiniz, üstelik dışarıdakinden iki peni daha ucuza. İnsanlar marketlere, geçici bir tüketim hevesiyle saldırır ve sonra küçük bahçeli evlerine dönerler. İngiltere onlar için tarihten, eski binalardan ve edebiyattan değil, basit zevklerden, mutlu olsun ya da olmasın evliliklerden ibarettir. Dünya yok olana dek <i>EastEnders</i> ve <i>Coronation Street</i> dizilerini yayınlayacak olan televizyon, onlara kendilerinin ve çocuklarının hayatlarını gösterir. Cowley’de bir kilise vardır, çünkü buranın halkı koyu Hıristiyan, içkiyi seven Protestanlardır. Teolojik nedenlerden olmasa da, ailevi nedenlerden dolayı dindardırlar. Cinsiyetlerine göre rollere bürünmüşlerdir. Erkekler tuttukları futbol takımına inanır ve onu destekler. Kadınlarsa dua eder ve alışveriş yapar. Herkes pazar ilahilerinin sözlerini ezbere bilir, ama akıllarına estiğinde Tanrı’ya küfür ve lanet etmekten de geri kalmazlar. Dünyanın başka kısımlarında konuşulmayan bir İngilizce konuşurlar. Tuhaf atasözleri ve deyişler kullanır, sesli ve sessiz harfleri olur olmaz düşürür, dillerini, ağızlarının içindeki bir et parçası gibi çevirirler.<br /></p>

  <p>Üzerinde Alman isimleri yazan bira kutuları ve kara Guinness’ler onlar içindir. Toplumun işlemesi için gerekli çarkları sözde çevirenler, temiz bir ülkenin temizlikçileri onlardır. Fırında patates ve çedar peyniri yemekten göbekleri fırlamış, hâlâ annelerinin sırtından geçinen, tenleri güneş görmemiş genç adamlar. En soğuk havalarda bile etek, yüksek topuklu ayakkabılar ve sandaletler giyen, kışın külotlu çoraplarını çıkaran, gizli gizli tıraş olan, bacakları açık mavi ve mor renkli damarlarla kaplı kadınlar. Uzun, taranmış, dalgalı saçlı, palto ve ütülü pantolonlar giyen, tıraş olmayı asla ihmal etmeyen yaşlı adamlar; saçlarını asla atkuyruğu yapmayan kız öğrenciler; fitilli kadife giydikleri pek az görülen, İngiltere’nin son sigara tiryakileri ve et yiyenleri, sıska, şık, hareketli, karılarından ve çocuklarından kaçıp sokak köşelerinde sürten, bilardoculara benzeyen, siyahi yaşamlar süren beyaz adamlar. Beyaz zenciler; yaşam savaşı verdiler, sarhoş şarkıları söylediler, evlendiler, öldüler. Arabaları yoktur; çünkü, halkı ve aileleri birleştirip tek vücut haline getiren, onları iç içe ve sımsıcak tutan, enfes bir toplu taşımacılık sistemi vardır; üstelik otobüsler yirmi dakikada bir geçmektedir. İğrenç önyargılarla dolu bir dünyada yaşayan, “Paki”* ve “wog”** laflarını icat eden, sonra da Patel’lerle*** ve Bangladeşli Müslüman ailelerle yan yana oturup onların Güney Amerikalılara benzeyen ve aralarında Londra şivesiyle çene çalan çocukları için çalışanlar onlardır. Orta yaşlı dazlaklar, doksanlı yıllarda, ne olduğunu anlamadan kucaklarına aldıkları çocuklara babalık edip, en iğrenç domuz köftelerini dondurulmuş bezelye ile yerler. Fosforlu saçlı punk’lar, mevsimlik böcekler gibi ortadan kaybolmuştur. Onlar için eğlence, Headington Parkı'nın ıssız yeşillikleri; zevk, umumi tuvalete umumi biçimde işemek; sefaletse çamaşırhanede geçirilen bir saattir. Bu dünya, Üniversite’ninkinden başka bir dünyadır ve bu iki dünya asla karşılaşmayacaktır. Buradaki sarhoşluk, kırık şişeler ve dilencilerin leş gibi kokan nefesleri, üniversite öğrencilerinin sosyalleşirken sarhoş olmalarından daha temel bir durum, ruhani bir durumdur.</p>

  <p><br /></p>

  <p><sup>* Paki: Pakistanlı ya da Asyalı görünümlü kişiler için kullanılan, aşağılayıcı sözcük. - ç.n.</sup></p>

  <p><sup>** Wog: Ortadoğulu kişiler için kullanılan, aşağılayıcı sözcük. “White Oriental Gentelman”ın kısaltmasıdır. - ç.n.</sup></p>

  <p><sup>* * * Patel: Batı’ya gelmiş, zengin ve görgüsüz Asyalılar için kullanılan sözcük. - ç.n.</sup></p>

  <p>Buraya ne zaman gelsem, yağmur yağardı. Bulutlar hep bu tarafta, küçük İngiltere’de toplanırdı. Şehir merkezi resim gibiydi, muhteşemdi. Broad Caddesi ile Jesus ve Lincoln fakültelerinin sokakları, siste parlayan sokak lambalarının altında, romantik ve küçük görünürdü. Dışları on sekizinci, içleriyse yirminci yüzyıla aitti. Buranın pub’ları bile farklıydı. Bir seferinde, kendimi şehrin bu yakasında bulmuş ve pub’lardan birine girmiştim. Hafta içi bir gündü. İçerisi sessizdi ve fazla müşteri yoktu. İnsanlar buraya gelmek doğalarında varmış gibi duruyorlardı, sanki ikinci evlerindeydiler. Beni fark etmiş, ama hiçbir tepki vermemişlerdi. Duvarlar parlak duvar kâğıtlarıyla kaplıydı. Çok sayıda masa ve sandalye vardı. Kimi masalara kahve servisi yapılıyordu. Girişin oradaki pencerenin yanındaki bir sandalyede, yaşlı bir adam oturuyordu. Ne pub’a girenlere ne de kapı açılırken esen rüzgâra aldırıyordu. Tek dostu olan Alsas çoban köpeği, yanında duruyordu. Saat dokuz olmasına rağmen pub sakin ve yarı boştu. Duvarlarda eski kriket oyuncularının fotoğrafları ya da Londra Metrosu, Coca-Cola, Festival Hall gibi şeylerin reklam posterleri asılı değildi. Buranın atmosferi kendine aitti; eski bir eve benziyordu. Birbiriyle konuşan genç adam ve kadınlar, öğrencilerden farklıydı. Saçları düz ve zayıftı. Çocukken hiç dişçiye gitmedikleri belliydi. Yamuk dişleri ve ağızlarının etrafındaki derin çizgiler, yüzlerine tuhaf bir yumuşaklık kazandırıyordu. Ciltleri de beyazdı; Madame Tussaud’s Müzesi’ndeki mumyalara benziyorlardı. Burası, kaybolup yeniden inşa edilmiş, durağan bir dünyaydı. Yine de, bu insanların dünyasıydı.</p>

  <p>Bazı akşamlar, alkoliklere rastlardım. Nedense, esmer tenli bir yabancıdan dilenirken daha rahat görünüyorlardı. Sadaka verirsem, karşılık olarak “Teşekkürler, efendim,” derler, vermezsem de ya iyi şanslar diler ya da İngiltere’de olduğum için küfrederlerdi. Bir keresinde, ahbaplık kurduğum bir dilenci, öğrenci olduğum için küfretmişti bana; “Aramızda hiçbir fark yok, dostum, ikimiz de başkalarının parasını yiyoruz,” demişti. Cowley’de ve Kuzey Oxford’da gördüğüm yaşlı bir adam vardı. Kalın, siyah çerçeveli miyop gözlükleriyle tarihin yanlış bir zamanında yaşıyormuş gibiydi; Oxford, neredeyse tüm öğrencilerin kontakt lens kullandıkları bir şehirdi.</p>

  <p>Yağmurun yağmadığı günlerde, Cowley Sokağı’ndaki ikinci el dükkânlarının önüne mobilyalar yığılırdı. Kaldırım gardıroplarla, koltuklarla, sedirlerle, aynalı tuvalet masalarıyla, ayaklı lambalarla dolardı. Otobüs beklerken tuhaf görünüşlü bir kadın, insanlara “İzmaritinizi bana verir misiniz?” diye sorardı. Hava Kentucky Fried Chicken’ın yaydığı kokularla dolardı. Sonra karşınıza Cowley Alışveriş Merkezi çıkardı. Hırdavat ve kırtasiye ürünlerinin bulunabildiği bir yerdi. Issızlığı, adeta süpermarketlerin gelişini müjdelerdi. Çiftlerin oyuncak, çekiç, dosya kâğıdı, meyankökü gibi şeyler alarak dolaştıkları, sert, cilasız deniz kabuklarına benzeyen bir yerdi. Yürümeye devam edilip Londra’ya daha da yaklaşıldığında bu yaşamlar biter; olaylar, kahkahalar, zorluklar ve dertler, kırk yıl önce çekilen, siyah beyaz Ealing komedilerinde kalırdı. Bu filmlerde önemli karakterler yer almaz, sadece birkaç replik ya da kimi karakterlerin ufak özellikleri akıllarda kalırdı. Sokağın sonundan sağa dönüldüğünde karşınıza John Radcliffe Hastanesi çıkar, düz devam edildiğinde ise çimenle kaplı geniş yokuşun arkasında Doğu Oxford’un gözden kaybolur gibi olduğu devlet arazileriyle karşılaşılırdı. <i>Pazar Günleri Hep Yağmur Yağar</i> bu şarkının adı da filmin kendisi gibi bu evlerin içinde olup bitenleri çok iyi anlatır. Kocalarını hem seven hem de onlardan nefret eden kadınlar; eski sevgililerin, ani çılgınlıkların ve şaşkınlıkların hatıraları; sonra hayatın yine tekdüze bir hal alışı ve her şeyin üzerine durmaksızın yağan yağmur. Filmin sonu yaklaşırken bu küçük dünya da biter, dev bir delik, bir boşluk tarafından yutulur.</p>
</body>
</html>
