<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h2 style="text-align: center;"><i style="font-weight: normal;">27</i></h2>

  <p><br /></p>

  <p><br /></p>

  <p>Oxford’a ilk geldiğim gün kimseyi ıslatmayan ve tatlı bir yağmur hafifçe çiseliyordu. Bavullarım tarafından itilip çekilirken, kendimi yüzlerce yıllık bir binanın bir penceresinin önünde bulmuştum. Bina artık, hırkalı ve kot pantolonlu ihtisas öğrencileri için tam teşekküllü bir yurt olarak kullanılmaktaydı. Sonra, yolun karşısındaki modern ek binada bulunan kendi odamın yolunu tutmuştum, ama her gün yemek almak ve posta kutuma bakmak için masallardakine benzeyen o yere gidiyordum. Tepeleri ocak sislerinde gözden kaybolan, cadı şapkasına benzeyen çatılar; üzerlerindeki demir halkalarla yeraltına açılan gizli bir kapıyı andıran basamaklar; asimetrik kaldırım parkeleri; kadim bir İngiliz tarikatının mensuplarıymış gibi aralarında “kapıcı”, “kâhya”, “hademe” gibi rütbelere ayrılmış gizemli çalışanlar... İkinci günümde, zemin kattaki yemekhanede Sharma’yı görmüştüm. Taşralı gibi giyinmişti. Üzerinde, bir daha asla giydiğini görmediğim siyah bir kıyafet vardı. İnsanlar bu tip kıyafetleri, terden eridikleri tropik ormanlarda giyerdi, Sharma da soğuk bir ülkede sıcak bir görüntü vermeye çalışıyordu. Saçları halen, bir Hint berberin biçim verdiği taralı görüntüye sahipti. Siyah çerçeveli gözlükleri ve ince bir bıyığı vardı. Bu görünüşü, birkaç hafta içinde yok olacaktı. Ama o sırada, yüzündeki katı ifadeyle, pasaport fotoğraflarında görebileceğiniz türden, rahatsız adamları andırıyordu.</p>

  <p>İkinci günüm böyle geçmişti. O zaman bile Shehnaz ve Mandira’yla olacağım belliydi. Şimdiden içime işlemiş olan güneş ışığının yokluğu ve yağmurdan, kaçınılmaz olarak, sonradan ete kemiğe bürünüp benim olacak, kalbimi kıracak ve bir yıl sonra yine yağmura ve gri ışığa dönüşecek fanteziler, tutkular yaratacaktım.</p>

  <p>O sene kendime Olympia marka bir daktilo alıp, kararlı iki parmağımı kullanarak denemeler ve şiirler yazdım. Aynı dönemlerde kelime işlemciler ve bilgisayarlar da yeni yeni kullanılmaya başlanmıştı. Fakat odamdan çıkıp, karşı binaya gidip bu yeni cihazlara alışmaya çalışacak sabrım yoktu. Onları görmezden geldim ve içgüdüsel olarak tuştan tuşa topallayan birer parmakla, yorucu ama mutlu bir biçimde Olympia’daki ilk denememi yazdım. Eşsiz bir aletti; bir tuşa dokunulduğunda kolları kalkar, makaraları dönerdi. Mekanik ahenk ve itaatin tuhaf bir uyumuydu. Eski zamanlarda insanların “makine” diye adlandırıp uzak durdukları aletlerdendi. Neyse ki ilk başlarda düşman olarak görülmüş olsalar da sonradan aileye kabul edilmişlerdi. Bilgisayar bir makine değildir, ama ona denktir. İnsan bilgisayarla ilişkiye geçemez, sadece stratejik kullanımlarına teslim olur; ama o sıralarda, bilgisayar kullanımının vazgeçilmez bir hal alacağından; yumuşak, monoton mırıltısının daktilonun cehennemi, Blake’vari, yüksek gürültüsünün yerine geçeceğinden bihaberdim.</p>

  <p>Yeni yaşam tarzlarına ve dillere uyum sağlamada yetenekli olan Sharma, Wordstar ve Wordperfect programlarını vakit kaybetmeden, şevkle öğrenmişti. Kendisine yeni gelen her şeyle -et hariç, çünkü ateşli bir vejetaryendi- kaynaşmış, dost olmuştu: Bilgisayar dostu, parti dostu, kütüphane dostu, süpermarket dostuydu. Aynı zamanda mutfak dostuydu da. Saatler boyunca mutfaktan çıkmaz, İngiltere’de yaşamanın anlamını daha iyi anlamamızı sağlayan kokular saçan yemekler yapardı. Odasındaki kitap raflarına ve pencere eşiklerine Demerara şekeri, portakal suyu, ceviz, Hindistan’dan gelen ürünler satan bir dükkândan aldığı baharatlı bir mercimek karışımı ve uzun ömürlü süt kutuları dizilmişti. İngilizce ya da kaba bir Hinduca konuşarak “Biraz ceviz ister misin?” diye sorar, bana mercimek ikram eder, sonra da kendisi bir avuç mercimeği ağzına atardı. O zamanlar daimi bir heyecan içindeydi. Neşeliyse ya da baskı altındaysa, aklı her zaman başka yerlere kayardı. Hareketlenir, sinir bozacak kadar kibarlaşırdı. Konuştuğunuzda sizi dinlemediğini açıkça görebilirdiniz. Ama kafası rahatsa, bir anne gibi şefkatli ve ilgili davranır, etrafa enerji saçardı. Bu ülkeye benden de yabancı olan bir insanın içinde böyle bir kuvvet olması tuhaftı. Akşam yemeğini neşeli, ama işini ciddiye alan bir tavırla hazırlardı. Dilbilgisini yıkıp özneleri çökerterek İngilizce konuşurkenki kendine güvenen hali, bana, kendi yabancılığımın ve yalnızlığımın bir uydurmacadan ibaret olduğunu düşündürürdü.</p>

  <p>O günlerde, İngiltere’yi, edebiyatı ve tarihi hakkında okuduklarım aklıma gelmeden göremiyordum. Hatta evime duyduğum takıntılı özlem bile hayali sayılırdı. Sharma’nın algılarıysa farklı çalışıyordu; İngiltere’yi daha yeni keşfediyordu ve bunun etkisi bendekinden daha net ve daha fazlaydı; ama yine de dışarıdan bakıldığında etkilenmemiş görünüyordu. Wordsworth ve Shakespeare’i Hindistan’dayken, Hinduca çevirisinden okumuştu. <i>Macbeth</i>'e, özellikle de Birnam Ormanı'nın ilerlediği bölüme bayılırdı. İngiliz huyları ve İngiliz arkadaşlar edinmekten çekinmiyordu. Evini özlese de, bunu hiç dile getirmiyordu. Yine de kişiliği, İngiltere’ye gelen şehirli Hintlilerinki gibi, değişmemişti; hâlâ sakin ve derindi. Benim dünyamdaki seçenekler -Hintliliğime sarılmak ya da ondan vazgeçmek, geçmişe hasret duymak ya da geleceğe bakmak- onun dünyasında mevcut değildi. Kuzey Hindistan’daki bir köyden geliyordu ve Oxford’da, başka sınıftan Hintlilerle birlikte olması bile bir mucizeydi. Ben de Sharma ile birlikteyken, Oxford’da olmanın, Shehnaz ile Mandira’yı tanımanın, yeni yüzlerin, buluşmaların bir mucize olduğunu düşünürdüm.</p>

  <p>Sharma’nın odası tanrı ve tanrıçaların resimleriyle aydınlanırdı. Sene başında, öğrenci odalarının duvarları çıplak, rafları boştur. Öğrenciler, odaları kendi istedikleri gibi doldururlar. Sharma da, duvarlara takvimlerden kestiği kırmızı, mavi, turuncu resimler yapıştırmıştı. Dilini ısıran bir Kali, kaplana binmiş bir Parvati resmi vardı. Bana Hindistan’daki kamyonlarda bulunan, şoför koltuğunun arkasına yapıştırılan resimleri hatırlatırlardı. Ahtapota benzeyen uzuvlarıyla Kali’nin yüzü, Hema Malini’ye* benzerdi, ikisi de sıradan insanların iyi dostlarıydı. Bu resimlerin Bombay’daki orta sınıf bir evde bulunması mümkün olmasa da, İngiltere’de, Sharma’nın odasında komik görünmüyor, insana rahatlık veriyorlardı.</p>

  <p><br /></p>

  <p><sup>*Hema Malini: Ünlü bir Hint film yıldızı, -ç.n.</sup><br /></p>

  <p>İkinci yılımızda, odadaki her boşluk kitaplarla dolmuştu. Sharma, Avrupalı zihniyetini anlayabilmek istiyordu. Batı kültürü en açık ve kolay ulaşılır haliyle kitaplarda yer alıyordu ve bu kitaplar -Hawking’den <i>Zamanın Kısa Tarihi, Norton İngiliz Edebiyatı Antolojisi, Collins’ Thesaurus’u, Yüzyıllık Yalnızlık</i>- Sharma’nın rafına dizilmişti. Kitapların çoğunu okumamıştı; ama Blackwell’den kitap almak bile bir keşif sayılırdı; bir kitap bilim hakkındayken; bir başkası sözcük anlamları ve telaffuz üzerine; bir ötekiyse edebiyatla ilgiliydi. Romanlarda bile, Hint efsanelerini okumuş olan Sharma’nın aşina olmadığı bir bilgelik vardı. Çocukken meraklı ve çalışkan olmasına rağmen hiç hikâye kitabı okumamıştı, çünkü hikâye kitaplarını fazlasıyla saçma bulurdu.</p>

  <p>Gece yarısından sonra, sabahın ilk saatlerine dek süren bir sohbete dalardık. Bizi çevreleyen bina uykuya dalarken, Sharma bana çocukluğunu anlatırdı. Köyü bir masal gibiydi; elektrikleri yoktu; köy Hindistan haritasında bile yer almıyordu. Bunları anlatırken Sharma, acımayla gurur karışımı bir tavır takınırdı. Köyleri o kadar karanlıktı ki, bir kilometre ötedeki toprak ağaları petromax lambalarını yakınca, ışığın gölgesi Sharma’nın evinin toprak duvarına düşerdi. Odasının duvarına fotoğrafını astığı annesi, zayıf, sofu, önsezisi kuvvetli bir kadındı. Babasıysa işsiz, eğlence düşkünü bir adamdı, köyün erkekleriyle laflamayı çok severdi. İkisi, birbirlerine uzak akrabalar gibi davranır, kendi hayatlarını yaşarlardı. Sharma, ağabeyiyle birlikte, annesinin himayesi altında büyümüştü. Köyleri, işe yaramaz ve cahil toprak ağaları tarafından yönetiliyordu. Düzensiz aileleri, su kanalları, tarlaları ve fırtınalarıyla köyleri, kendi içinde bir evren gibiydi. Sharma, köyden ilk kez okula gitmek için çıkmıştı. Komşu köyün okuluna, yürüyerek gidiyordu. Yıllar sonra, trene binip büyük şehrin yolunu tutmuş, son olarak da yeniden trene binerek Delhi’ye gitmişti. Sohbetlerimiz ilerledikçe, bahsettiği gizemli ve belirsiz insanlar -üfürükçüler, akrabalar, dostlar, kötü adamlar ve zorbalar- gözümün önünde canlanmaya başladı. Bu insanlar, farkında olmadan Sharma’nın köyden uzaklaşmasına sebep olmuşlardı. Sharma konuştukça, ben de kızaran nohutun kokusunu alıyor, uyanıp amcanın odasındaki tavanın çöktüğünü ve amcanın hâlâ uyuyor olduğunu görüyor, yerel seçimler sırasında devrimci kesiliyor, bir şenlikte Hanuman* kılığına giriyor, Lucknow’a giden bir trende, üçüncü mevkide seyahat ediyor, ağaların oğulları topraktan yapılma eve geldiğinde kükreyen motosikletlerinden çıkan tozu yutuyordum. Sharma konuştuğu zaman, gerçek ve düş, benim geçmişimle onunki, birbirine karışırdı.<br /></p>

  <p><br /></p>

  <p><sup>* Hanuman: Hint mitolojisinde, Ramayana adlı destanda adı geçen kutsal bir maymun. - ç.n.</sup><br /></p>

  <p>Duygusal bir insandı. Duyduğu bir anı, şiir ya da şarkı onu öyle duygulandırırdı ki, bana aktarırken gözünün kenarından iri, yapışkan bir gözyaşı yuvarlanırdı. Gözyaşını ya hızlı, bilinçli bir biçimde koluna siler, ya da gözünü sabırla bir mendile kurulardı. Bazen söylediğim bir şeye alınırdı ve saatlerce, hatta günlerce konuşmadığımız olurdu.</p>

  <p>Bir akşam, üzerinde şortu, elinde kahve bardağıyla odama geldi. Bu olağan bir durumdu; birbirimize anılarımızı anlatacağımız ya da din hakkında soyut bir sohbete dalacağımız ya da edebi söyleşiler yapacağımız uzun saatlerin habercisiydi. Yüzü, insanın söyleyeceği önemli bir şey olduğu zamanlardaki gibi, kederliydi; belki de kötü bir haber almıştı. “Lawrence üzerine çalıştığın için çok mutluyum,” dedi ciddiyetle. Saptamasına gerekli önemi vermeye çalıştım. “Dün gece, odamda ‘Yılan’ı okudum. Öyle güzeldi ki,” dedi. “Sonra ‘Ölüm Gemisi’ni okudum. Harika bir şiir, dili çok zengin. Ama hangisi daha güzel karar veremedim.”</p>

  <p>Konuyu saptırmaya mahal vermeden rafımda duran <i>Bütün Şiirler</i> cildini aldı ve yüksek sesle okudu, sanki şarkı söylüyordu:</p>

  <p><br /></p>

  <p><i>İnşa ettin mi ölüm gemini, söyle bana?</i></p>

  <p><i>Ölüm gemini inşa et, çünkü ihtiyacın olacak ona.</i></p>

  <p><i><br /></i></p>

  <p>Yanıma gelerek bazı dizeleri gösterdi ve ciddi ciddi, bana bu dizeleri okuyup okumadığımı sordu:</p>

  <p><br /></p>

  <p><i>Küçük bir gemi, erzak ve küreklerle dolu,</i></p>

  <p><i>Kap kacak ve silahlarla dolu</i></p>

  <p><i>Ruhu taşımak için hazır ve nazır beklemekte...</i></p>

  <p><i><br /></i></p>

  <p>“Elbette okumuşsundur,” dedi özür dilercesine. “Lawrence’ın yazdığı her kelimeyi okumuş olduğuna eminim.”</p>

  <p>Ne zaman bu dizeleri okusam aklıma engin denizler gelir. Ama bazen araya başka görüntüler de karışır, mesela bütün gün mutfakta ezilip püre haline getirilen, sonra düzleştirilen, kızartılıp pithha* halini alan ve geceleyin şerbete yatırılan yerelmaları ve daal aklıma gelir; annem en esmeri bana, benimkinden azıcık daha az kusursuz olanı da babama ayırır.</p>

  <p><br /></p>

  <p><sup>* Pithha: Krepe benzeyen bir Hint tatlısı. - ç.n.</sup></p>
</body>
</html>
