<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h2 style="text-align: center;"><i style="font-weight: normal;">23</i></h2>

  <p><br /></p>

  <p><br /></p>

  <p>Sohanlal, Rajasthan’daki bir krallıkta doğmuştu. Henüz çocukken saray dansçılığı yapmıştı. Birkaç kez kral karşısında dans etmişti. Gurusu, onu ve başka bir çocuğu alıp kralın huzuruna çıkarmış, Radha ve Krişna olarak dans ettirmişti. Dans bittiğinde, seyirciler ikilinin ününde, sanki gerçekten Radha ve Krişna’larmış gibi saygıyla eğilmişti. Ülkenin geniş, sakin hudutlarındaki bu harikalar dünyası artık yok. Renkler, sözcükler ve anlamları; hepsine bir isim verilmiş ve bilinç kazandırılmış. Ama Sohanlal, orada eskiden var olan şeyleri, kadim lisan ve yaşamın karanlığını hatırlayan az sayıda insandan biri.</p>

  <p>Baş başa olduğumuz zamanlarda, Sohanlal bana Brindaban’ın dar sokaklarını gösterirdi. Bir bacağının üzerine oturur, diğer dizini kaldırırdı; ayakları çıplak, ama bacaklarının geri kalan kısmı şalvarının beyaz pamuklu kumaşıyla örtülü olurdu. Vücudunun üst kısmına giydiği ipek kurta, dev bir mendil gibi kucağına dek uzanırdı. Kolu, başına doğru eğilen bir açıyla havada dururdu. Bindadeen Maharaj tarafından bestelenen Avadhi şarkı sözlerini söylerek hareket etmeye başladığında Brindaban ortaya çıkardı. Avadhi, Hindu dilinin eski bir haliydi. Bazı köylerde hâlâ konuşulurdu. Öyle şiirsel bir dildi ki, en gündelik sözcükler bile insanın gözünde yerleri ve ruhları canlandırır, yüreği sevgiyle doldururdu. Kopuk dilbilgisi ve tamamlanmamış cümleleri, geçmiş ile bugün arasında hiçbir farkın olmadığı zamanlarda var olmuş bir bilincin ürünüydü. Sohanlal, Radha olduğunda, bakışları hem çekingen hem de Krişna’nın günahlarından incinmiş bir ifadeyle uzaklaşırdı. Tek kaşı kalkar, gözleri başka yana bakardı. Ama Krişna’yken, daha doğrusu çocuk Krişna’yken, dudaklarının kenarlarında tükürükler birikir ya da yılanın başının tepesinde dans eder ya da sadece kendinin duyabildiği bir müziğe kapılarak vahşice savrulurdu. Komşu kadınlar, sıklıkla annesine koşup haylazlıklarını şikâyet eder, Yamuna Nehri’ne giderken önlerine çıkarsa da, ona tehditler savurup Yasodha’ya yakarırlardı. Annesi onun tüm özürlerini ve mazeretlerini bilirdi, ama Sohanlal eve dönene kadar akşam olur ve anne yüreği sevgiyle dolardı. İşte bu yüzden, Sohanlal’ın söylediği yalanlara inanmış gibi yapardı.</p>

  <p>Maand raag’ını her duyduğumda aklıma gurum, kardeşi ve Sohanlal gelir, çünkü bu raag, onların yurdunun özelliklerini, izlerini ve canlılığını taşır. Yüzleri, lisanları, tenlerinin rengi ve giydikleri pamuklu kıyafetler de aynı toprakları temsil eder. Her raag’ın temelinde bir halk ezgisi yatar. Bu, raag diye adlandırılan melodik yürüyüşe göre düzenlenmeden önce ufak çeşitlemelerle, farklı sözlerle, aile cemiyetlerinde söylenen, yöresel bir ezgidir. Bir Rajasthanlı, Maand söylediğinde, veya bir Pencaplı, Sindhi Bhairavi söylediğinde, yurduna geri döner. Yurdu, onun için, mevsimlerle değişen toprağı, belli bir giyiniş ve konuşma tarzını, insan ilişkilerini ve şenlikleri temsil eder. Her bölgenin kendine özgü makamları vardır. Sohanlal'ın dediğine göre, benim büyük zorluklarla öğrenmeye çalıştığım makamları, onun halkı, tapınak şarkıcılarından genç köylü oğlanlara kadar, hiç çalışmadan, kendi kendilerine çıkarabilmektedir. Maand, gurum ya da Sohanlal tarafından söylendiğinde, içinde delikler ve gedikler olan, havai, iskelete benzer yapısını ve isimlendirilemeyen sihirli başlangıçlarını kullanarak, dağların güneş vuran yamaçlarından, çöllerden, ufuk çizgilerinden, okyanuslardan geçerek uzun mesafelere yayılan, ruhani bir hareket oluştururdu. Nakış gibi işlenen raag’lar, Kuzey Hindistan’ın tarihi, haritası, takvimi gibidir. Bölgesel ve geçicidirler. İnsanlarla yaşayıp, ölürler. Zamanın dışında ve ebedi gibi görünseler de, Kuzey Hindistan’ın değişken dokusunun kanıtıdırlar; doku rengârenktir, yazılı halde bulunmaz ve hususi bir hafızası vardır, işte bu yüzden Sohanlal, gurum ve gurumun babasının bendeki hatıraları, çok manalı, ritimli ve ahenklidir.</p>

  <p>Her raag günün bir vaktine, “prahar” adı verilen saat dilimlerine, vakitlere aittir. Goud Sarang ve Shudh Sarang gün ortasında; Madhuvanti akşamüstü, alacakaranlıkta; Purvi ve Shree gün batımıyla akşamın ilk saatleri arasında; Abhogi Kanhra ise gecenin geç vakitlerinde söylenir. Gün ortası, olgun hurma kokusunu, çöp sineklerinin vızıltısıyla mavi parlaklığını ve Tagore’nin “cennetin kapılarını açar” dediği mango çiçeklerinin rahiyasını taşır. Shudh Sarang’ın notaları olan sa re ma re ma pa, ikinci ma’nın pancham çözünümlü tiz ve hisli yükselişiyle, gün ortasının aydınlık hareketsizliğini, yıkanma ve dinlenmeleri, ev halkının sükûnetini betimler. Alacakaranlıkla birlikte veranda serinler; gün ortasının ev ile sokak arasında oluşturduğu, koruyucu gölge hududu kaybolur; hüzünlü pesliği, birbirlerine oynak eğilip bükülmelerle bağlanan Shree’nin notaları olan tiz madhyam ve pancham’Ia birlikte günün ışığı kaybolurken insanın zihnini sakinleştirir. Hiçbir raag, dinlendiğinde başka bir raag’ı hatırlatmayacak denli saf değildir, çünkü temel olarak her raag, günün başka bir saatinde söylenen bir raag’ın uyarlaması, çeşitlemesidir. Mesela, Shudh Sarang’ın sıcaklığı, yapısı ve şekli, Megh’in suya benzeyen ağırlığını ve yoğunluğunu andırmaz mı? Saatlerin kesin bir varlığı yoktur, birbirleri tarafından tanımlanırlar.</p>
</body>
</html>
