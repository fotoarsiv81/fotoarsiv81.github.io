<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h2 style="text-align: center;"><i style="font-weight: normal;">2</i></h2>

  <p><br /></p>

  <p><br /></p>

  <p>Sabahın erken saatlerinde, perdelerimin etrafında ışıktan bir çerçeve oluşur, bazen sadece soluk bir beyazlık olurdu. Perdeleri açtığımda, kıvrılarak yandaki fakülteye uzanan yolu, kütüphanenin kapalı kapılarını ve kaldırımları görürdüm. Rüzgâr, bir kâğıt parçasını savururdu. Pencere camına dokunduğumda dışarıdaki soğuğu hissederdim. Sabahları karga sesleri duymaya alışık olduğumdan etrafın sessizliği, içimi, belli bir nedeni olmadığı için kurtulması güç bir kasvetle doldururdu. Ancak tuhaf, komik yürüyüşleriyle ve saklamaya çalıştıkları uykulu halleriyle yoldan geçen, sayıları dakikalar geçtikçe artan öğrencileri gördüğümde kendimi yuvamda hisseder ve keyiflenirdim. Shehnaz da aynı saatlerde fakültesinden çıkıp bu yoldan geçerdi. Kendine has düşünceli yürüyüşü, sürekli arkasını izlermiş gibi duruşu, bütün bir gününü Broad Caddesi’ndeki kütüphaneye giderek notlarını temize çekmeye ayırma fırsatına sahip olduğu için duyduğu basit mutluluğu ve yarım saatliğine odama uğraması haricinde diğer öğrencilerden farksızdı.</p>

  <p>Aslında doğru arkadaşı arayan, yalnız birisiydi. Bir kadının bedenine sahip, akıllı, küçük bir kızdı. Siyah bir pantolon, mavi bir bluz ve palto, siyah spor ayakkabılar giymişti. Saçı uzun, dikkat çekici ve dağınıktı. Kolunun altındaki kâğıtlarla dolu dosyayı ciddiyetle taşıyordu. Sırtından, içindeki Marlboro Lights paketi dışında bir önemi bulunmayan hantal, iri bir çanta sarkıyordu. Başından kısa süren bir evlilik geçmiş, derken boşanmıştı; sonraları Oxford’da bir ilişkisi olmuş, ama o da bir yere varmamıştı. Onunla, bu ilişkisinin sonlarına doğru, bir arkadaş vasıtasıyla tanıştım. Başlarda, bir kavşağa ve kavşaktaki pub’a uzanan caddenin park edilmiş bisikletlerle dolu kaldırımında karşılaşınca, sadece selamlaşmakla yetinirdik. Karşıdan karşıya geçen ya da hararetle tartışan öğrenciler, sokaktaki boşlukları ve buluşmalarımız arasındaki zaman aralıklarını doldurdu. Böylece sokak, günlük, önemsiz akademik heyecanını ve duygusallığını kaybederek ilk buluşmalarımızın iç dünyasının ayrılmaz bir parçası oluverdi. Oxford ise, havası ve mimarisiyle, arka plandaki manzaradan çok, ilişkimizin kalbiydi.</p>

  <p>Shehnaz gitmek için kalktığında binadaki diğer insanlar da uyanmış ve hareketlenmiş olurdu. Duvar ve kapıların ardından sesler yükselirdi; bir radyo, mutfaktan gelen ukala mırıltılar, koridordaki ayak sesleri, binanın ön kapısının açılıp kapanma sesi, çakılların üzerindeki kararlı ama sanki hayali ayak sesleri... Binadaki birçok farklı hayat, sesler sayesinde geçici olarak birbirine bağlanırdı. Gemide veya trendeymiş gibi, etrafımın, aslında daha geniş zaman ve yerlere ait olan kişisel alışkanlıklar ve huylarla çevrildiği hissine kapılırdım. Sabah gürültüsü, paylaşılan seyahatin gürültüsünün yoğunluğunu, geçiciliğini ve şevkini taşırdı. İşte bu anda, güneş doğduktan sonra, yaşamlar belli bir sebep olmaksızın heyecanla yeniden başlardı. Üst katta birisi bağırdığında, pencereler açıldığında, son dakika hazırlıkları sırasında, limana yanaşan yolcularınkine benzer bir sevinç duyulduğunda, Shehnaz gitmek üzere ayağa kalkar, bir yandan da diğer öğrencilerin seslerini dinler, söylediklerine gülümserdi. Hele bir de benimle iyi bir sabah geçirmişse, söyledikleri her şeyi dinlemeye değer bulurdu. Nasıl diğer insanlar açık alanlara duyarlıysa, Shehnaz’ın da küçük yerlerdeki, koridorlardaki, hollerdeki insanların varlığına karşı esrarengiz bir duyarlılığı vardı. Öğrencilerin, yüzlerinde şaşkın ifadelerle odalara, mutfağa ya da tuvalete girip çıktığı anlarda, orada olmak istiyordu; onun için bu, yaşanması gereken bir tecrübeydi.</p>

  <p><br /></p>

  <p style="text-align: center;">O</p>

  <p><br /></p>

  <p>Sharma, benimle aynı binada, başka bir odada kalıyordu. Bazı sabahlar kahve içmek için üzerinde şortuyla odama gelirdi. Kapıyı samimi bir şekilde tıklatarak içeri girer, o sırada bir raag’ın ortasındaysam sessizce bir sandalyeye oturup ben şarkı söylerken başını keyifle sallardı. “Etkilenmek” sözcüğünün, zihinsel ve estetik tepkiyle birleştirdiğimiz bastırılmaz bedensel anlamı, Sharma’yı müzik dinlerken izleyince kolayca anlaşılabilirdi. Bazen masayı tokatlayıp yumruklayarak ritim tutar, şarkıyı bitirdiğimde de bir daha duramayacakmış gibi masaya vurmaya devam ederdi. Daha sonra, kendi odasındaymışçasına odamda dolaşır, daktilomun tuşlarına basar, İngilizceyle daha bir iç içe olmak için raftaki kitapların isimlerini yüksek sesle okurdu.</p>

  <p>Bir iki kez, dışarı çıkarken kapımı açık unutmuş, döndüğümdeyse odada yalnız olduğumu sanarak kapamıştım. Ama Sharma, bu arada gelip gardıroba saklanmış, ben içeri girdiğim anda ciyaklayarak dolaptan fırlamıştı. Dostluğumuzun başlarında, İngilizcesini geliştirmek için kendisine yardım etmem gerektiğini ciddiyetle söylemişti. Hint felsefesi üzerine bir tez yazıyordu, ama aslında üslup uzmanı olmak istiyordu. Bu yüzden ona, dili bana keyif veren kitaplar öneriyordum. Sabah ya da gece yarısı gibi tam da uykulu olduğum zamanlarda, bana Mandelstam, Updike ya da Lawrence’tan yüksek sesle paragraflar okurdu. Gür sesiyle ara vermeden dizeler okur, sadece yapacağım hoş ve cesaret verici yorumları duymak için dururdu. İngilizceyi kuvvetli, saf bir Kuzey Hindistan ak-sanıyla konuşurdu; “koy” sözcüğünü Fransızcadaki “quoi” gibi, “tuvalet” sözcüğünü de “tıvilit” gibi telaffuz ediyordu. Zamanla öğrendim ki, bu aksan asla yok olmayacaktı; içinden gelen bir şeydi ve İngilizce sesleri taklit edebilmek için kendini ne kadar eğitirse eğitsin, “tuvalet” dediğinde her zaman hafif, ama şaşmaz ve samimi bir “tıvilit” tınısı duyuluyordu. Cümleleri bir tuhaf kuruyordu; nesneleri unutuyor, zamirleri karıştırıyordu, ancak yerlerini Hint dillerinde bolca bulunan ve Sharma için büyük kültürel ehemmiyeti bulunan “Teşekkür ederim” ve “Özür dilerim” geçişleri ile dolduruyordu. Gamları çalışan bir çocuğun tuşlara vurmasına benzer bir kararlılıkla yaptığı sabah okumaları, kafamda Oxford’la ilgili en keyifli anıları canlandırır; yatakta yatmış, sabırla dinlemekteyimdir; büyülü, verimli, hatta yalnız geçirilen zamanlar, çünkü insan Sharma’ylayken hep yalnızdır, sadece onu dinler. Sharma tarafından okunan Mandelstam, değişik, akla gelmeyen bir canlılık kazanır, tuhaf, kübist, zararsızca bencil ve atmosferik bir kimliğe bürünürdü.</p>
</body>
</html>
