<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p style="text-align: center;"><i style="font-weight: normal;"><br /></i></p>

  <h2 style="text-align: center;"><i style="font-weight: normal;">3</i><br /></h2>

  <p><br /></p>

  <p><br /></p>

  <p>Mandira, fakültedeki bir odada kalıyordu. Oxford’a benden iki sene sonra gelmişti ve onu ilk kez gördüğümde, büyük salondaydı. İngilizceyi hafif bir Amerikan aksanıyla konuştuğunu fark etmiştim. Masada hararetle bir şeyler anlatıyor, “kırıtarak” yürüyor ve etrafı İngiliz arkadaşlarıyla kaynıyordu. Kısa boylu ve hafif tombul bir kızdı. Kapıcı ve garsonların gözdesiydi; ona göz kırpar, omzuna kollarını atıp İngilizler gibi “canım” ya da “aşkım” der ve onu pek ciddiye almazlardı. Ondan hoşlanmıyordum, ama sıkıldığımda odasına gidip bir fincan çay içmeyi de ihmal etmiyordum. Zamanla tereddütlerimi aştım ve başka zamanlarda da gidip kapısını tıklatmanın yanlış olmayacağını fark ettim çünkü dağınık olsa da her zaman çok konuksever bir kızdı. İlk beş dakika odaya yerleşmekle geçerdi, bir süre nereye oturacağıma karar vermeye çalışır, sonunda ıstıraplı, ama sabırlı bir ifadeyle koltuğa yerleşirdim. Sonra hal hatır sormaya başlardım; tüm bunları nezaket icabı yapıyordum, fakat Mandira rahatsız olmuş gibi görünürdü. Hareketlenip hızla ocağa bir çaydanlık koyduğunu, sonra bir kutu süt almak için merdivenlerden aşağı koşturarak mutfağa gittiğini hatırlıyorum. Utangaçlığı hareketlerini hızlandırıyordu, bense ağırdım. Mutfağa indiğinde duvardaki fotoğraflar, raflardaki özel eşyalar, fincanlar ve giysiler, üstünkörü toplanmış yatak, lavabo ve ayna, yerde ve masada duran ders kitapları ile baş başa kalırdım. Odanın cismaniliğini ve neşeli geçiciliğini içime çeker, ne düşünmem gerektiğini bilemezdim. Pek tertipli bir insan değildi, ama düzen sağlama ve yaşadığı yeri bir eve benzetme gayreti, hatta beceriksizce yırtılarak açılmış süt kutusu bile bana dokunaklı gelirdi. Bu öğrenci odaları, binamdaki kutuya benzeyen, modern odalara göre daha geniş ve rahattı. Tavandan komik, yuvarlak gölgelikli bir lamba sarkıyor, akşamları odayı sarıp kişiselleştiren bir ışık yayıyordu. Odanın penceresi bahçeye giden bir yaya yoluna ve büyük salona bakıyor, bütün gün kahkahalar ve ayak sesleri duyuluyor, bu sesler de odanın varlığının bir parçası haline geliyordu.</p>

  <p>Sabahları, posta kutumu kontrol etmek için yolun karşı tarafına, gelen araba var mı diye dikkatle sağa sola bakarak yaptığım küçük yolculuğu iple çekerdim. Posta kutuları, pazarın kıtlığı ve zoraki kutsal sükûnetinin ardından gelen pazartesi günü, mektuplarla adeta dolup taşardı. Bana hiç mektup gelmemiş olsa bile, küçük sabah yürüyüşüm tazeliğinden ve neşesinden hiçbir şey kaybetmezdi. Her sabah içimde duyduğum küçük ama şiddetli ümit, beni asla bırakmadı. Saat dokuz buçuktan ona kadar, başlarını eğerek ya da parmak uçlarında yükselerek posta kutularına bakan, mektuplarını alan ya da düzenleyen öğrencilerin gürültüsü duyulurdu. Posta odasının havasında, iyimserlik, evrenle iletişim halinde olmanın verdiği huzur vardı; bu, Oxford’da başka hiçbir yerde olmayan bir şeydi. Bana gelen mektuplar -annemden ucuz, mavi Hint uçak postası zarfları gelirdi- posta kutumda Noel Baba’nın bıraktığı hediyeler gibi masumca beklerdi; bana cismani görünmezlerdi; sihirli varlıklar, sanki bir şeye dair işaretlermiş gibi görürdüm onları. Birden, evimde olduğum özel sabahlara hasret duyar, şefkatle annemin sağlıklı olduğunu umardım, sonra aklıma annemin kabızlıktan başka bir hastalıktan mustarip olmadığı, üç gün boyunca tuvalete çıkmadan, yüzünde kuluçkaya yatmış gibi bir ifadeyle dolaştığı gelirdi. Gizlice Isab-gol ve su karışımından oluşan bir ilaç hazırlar, içmeden önce öfkeyle karıştırırdı. Annem de bir gün aramızdan ayrılacak olan, sıradan bir insandı. Ünlü bir genellemeci ve atasözü meraklısı olan babam, annemin sağlığından hiç endişe duymaz, asla dertlenmezdi.</p>

  <p>Mandira’nın odasındaki mobilyalar -yatak, çalışma masası ve sandalye, dolap ve kitap rafları- eski ve dayanıklıydı. Sağlam ve dayanıklı koltuğu, kolçakları arasındaki boşluğu bir beşik gibi sunardı, böylece oturduğunda insan kendini güvende hissederdi. Mandira’yı tanıdıkça, onunla yakınlaştıkça ve hatta en mutsuz dönemlerimizde bile, oda hep onun sığınağı, yuvası oldu. “Odama dönmek istiyorum,” dediğinde, “odam” sözcüğü, odanın Mandira’nın etrafında bulunan, ona bu uzak ülkede hizmet edip yol gösteren küçük ama tanıdık vantuzlarını belli ederdi. Çünkü, yabancılar ve öğrenciler için, içinde uyuyup uyandıkları oda, ilk arkadaşlarıdır. İnsanın düşünceleriyle havasını ve ışığını paylaştığı, gündüz ya da gece, ışıklar söndükten sonra, derin ve kati alanıyla kişiyi kendine dönmüş gibi hissettiren oda, insanın doğal olarak ve düşünmeksizin ilişki kurduğu tek şeydir. Yatağın ve sandalyelerin kendilerini özel kılan, onları diğer eşyalardan ayıran bir canlılıkları vardı. Sanırım bundan dolayı, Mandira ne zaman odasından söz etse, aslında yalnız olmadığını, birisi olmasa da bir şeyin sessiz ve güvenilir bir biçimde kendisini beklediğini kastederdi.</p>

  <p>Odanın yanında ve karşısında başka odalar da vardı. Bazen merdivenleri çıkıp koridora saptığımda, Mandira’nın yarı açık kapıya yaslanarak, karşı odanın kapısında duran Amerikalı kızla lafladığını görürdüm. Odaya girsem bile sohbetlerine devam ederlerdi. Ben de bir sandalyeye oturur, Mandira’nın sırtını izler, oturduğum yerden görünmeyen kızın sesini ve yükselen kahkahalarını duyardım. Vedalaşmaları on dakika kadar sürer, ardından bir sessizlik gelir ve Mandira kapısını kapardı. Eksik olan, arka plandaki yaşlı insan, çocuk, bebek, anne; yani aile sesleriydi. İnsan bu sesler yerine merdivenlerden inip çıkan ya da koridorda yürüyüp kapıları tıklatan ziyaretçilerin seslerini duyardı. Odanın ilerisinde, sifonu çekilince su deposu alaycı bir biçimde guruldayan tuvalet vardı. Tuvaletin yanında da erkeklerin akşam olduğunda, bornozlarının içinde ciddiyetle, kadınların da başlarına sardıkları havlularla, daha neşeli, özgür tavırla gittikleri banyo vardı. Banyodan çıkanlar canlanır, tertemiz ve hafif utanmış görünürdü. Mandira’nın odasına girip çıkarken onlara rastlar, ama asla göz göze gelmezdim, çünkü İngilizlerin bakışmayı nazik bulmadığını öğrenmiştim. Yine de, erkeklerin utancını ve kadınların saçlarına Mağribiler gibi gevşekçe sardıkları havluları hatırlıyorum.</p>
</body>
</html>
