<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h2 style="text-align: center;"><i style="font-weight: normal;">6</i></h2>

  <p><br /></p>

  <p><br /></p>

  <p>Sabahları Sohanlal gelirdi. Müzik öğretmenimin kız kardeşinin kocasıydı. Oldukça kısa boyluydu ve dizinin biraz altına gelen parlak renkli kurta’lar* giyerdi. Ponchoo’dan tablalarını getirmesini ister, beklerken horoz gibi azametle gerinerek salonda dolaşırdı. Sonra küçük tablayı bir çekiçle akort eder, solunda duran büyük tablayı da parmak uçlarıyla gümbürdetirdi. Annem şarkı söylerken çalmaya başladığında, artık yaşlanmış olan elleri pıtır pıtır sesler çıkarırdı. Yirmi dakika sonra ara verir, verandaya çıkıp bir beedi** yakardı; sonra, beedi’sini daha bitirmeden söndürür ve sigara içen insanlara özgü, dramatik biçimde öksürürdü. Ellerinin sürekli hareket halinde olmasını isterdi; içeri dönünce mendilini çıkarıp harmonyumun tozunu alır, aletin düz, dikdörtgen tepesini silerdi. Kalküta’da, Pakrashi tarafından üretilmiş bir enstrümandı. Sohanlal, işaretparmağına doladığı mendille, harmonyumun ahşap gövdesine kazınmış olan PAKRASHI harflerini teker teker temizler, köşeli K’yi nazikçe üfler, P ve R’nin kıvrımlarını, temizlendiklerinden emin olana dek ovalardı. Sonra siyah beyaz tuşları cilalar ve harmonyumun kapağını açardı. İç tarafta, iki sıra halinde, kemik beyazı, sayısız kamış düdük bulunurdu. Her kamış, narin, beyaz bir kıymık gibiydi ve ucunda topluiğne başına benzeyen bir çıkıntı, ortasında da düz, madeni bir şerit yer alırdı. Sohanlal, kamışları, sanki tutuşmuşlar gibi sessizce üflerdi. Kâğıt kalınlığındaki büyülü asalara benzeyen kamışların içinde müzik nasıl da sessizce dinlenirdi! Sonra kapağı kapardı, çünkü bir harmonyumun iç çıplaklığını izlemek hoş bir şey değildi. Hevesle, bol şalvarı uçuşarak yine ayaklanırdı. Oturmaya hazırlanırken şalvarının paçaları, bacaklarını yutan timsah ağızları gibi açılırdı. Bir saat sonra, kol saatine bakar, kibarca parasını alır ve aceleyle ön kapıdan çıkardı. Ertesi sabah, büyüleyici kurta’sı ve şalvarıyla, sihirli lambanın cini gibi, yeniden ortaya çıkardı.<br /></p>

  <p><br /></p>

  <p><sup>* Kurta: Hindistan’da erkek ve kadınlar tarafından giyilen, dökümlü, gömleğe benzeyen bir kıyafet. - ç.n.</sup></p>

  <p><sup>** Beedi: Tütünün “tendu” isimli bitkinin yaprağına sarılıp pamuk ipliğiyle tutturulması yoluyla üretilen, Hindistan’a özgü, el yapımı, filtresiz bir sigara çeşidi. - ç.n.</sup></p>

  <p><br /></p>

  <p>İlk tamburamı bir ağustos akşamüstünde almıştım. Kalküta’daydık ve müzik öğretmenim, gurum da bizimle gelmişti ve bizim evimizde kalıyordu. Bir “konferansta” şarkı söyleyecekti. Sabahları egzersiz yapar, sonra Kali tapınağına gider, alnında al bir lekeyle, bir tilak’la dönerek, anneme “Didi, Kali Ana’yı görmeye gittim!” derdi. Bazı sabahlar birlikte Bhairav raag’ını söylerdik, sesimiz ve tarzlarımız birbirine karışır ve evden çıkan diğer seslerin -güvercin seslerinin ve hizmetçilerin çıkardığı gürültülerin- üzerinde süzülürdü. Bazen onun sesi benim çekingen sesimi şaşkın bir yolcuyu taşıyan bir kayık gibi taşır, raag’ın yollarında gezdirirdi. Ders sırasında, sesimin bana ait olduğunu unutur, gurumun tarzının ve ustalığının bir yankısı haline gelirdim. Bir raag’ın açılımının büyük bir bölümü, yavaş, kaçamak bir girişten oluşur; bu bölümde notalar birbirlerine kıvrak glissandolarla, ya da meend’lerle bağlanır. Batı müziğinin bestelendikten sonra icra edilen sabit, köşeli notaları, kâğıda basılmış gibidir; buna karşılık, raag’ın kıvrımlı meend’leri havaya yazılan bir elyazısına benzer. Her şarkıcının kıvrak, tekrarlı, yılankavi harflerden oluşan, kendine özgü bir elyazısı vardır. Resital bittiğinde, açılım sırasında sürekli kendini silip yeniden yazdığı görülen bu elyazısı, tamamen silinir; Batı müziğinin notaları ise halen kâğıda basılı durmaktadır.</p>

  <p>Aynı akşamüstü, arabayla Rashbeharı Bulvarı’na gittik. Gurum, her zamanki gibi bol beyaz kurta’sını ve şalvarını giymişti. Ölümünden altı ya da yedi yıl önceydi ve kırk yaşına henüz basmıştı. Benimle konuşmadığı zaman, ufak süslemelerle zenginleştirdiği karmaşık bir melodi mırıldanıyordu. Saçlarında, taramadan önce sürdüğü yağın tatlı bir kokusu vardı. Bir odadan daha büyük olmayan Hemen ve Ortakları isimli dükkâna doğru yürüdük. Dükkânın dışındaki kırık kaldırımın kenarları, kömür tozlarından dolayı mavi gri arası bir renkteydi. Havada sivrisinekler uçuşuyordu. Girişteki üç basamağı tırmandığımızda uzun, sabırlı boyunları ve şişik, yuvarlak karınlarıyla tamamlanmayı bekleyen tamburalar ve sitarlar gördük; enstrümanların bazıları yarasalar gibi tepetaklak tavandan sarkıyordu. İçeride, bir odun parçasını rendeleyen bir adam vardı. Tamburam, yepyeni dört teliyle hazırdı; ona ilk kez, çekinerek dokunuşumu hâlâ hatırlarım.</p>

  <p>Daha sonra, odamda yere oturduk ve gurum bana çalgıyı akort etmeyi öğretti. Tambura çalınırken, ya dizler üstünde yatay olarak ya da kalkık bir dizin yanında, dikey olarak tutulur. Dikey tutulduğunda erkeksi bir görünümü vardır. Uzun boynunun teslim olmuş meyli, gövdesinin şişkinliği ve uysal havasıyla insanın önünde yatay biçimde dururken, kadınsı bir görünüm kazanır. Dört tel, şarkının arka planı için sadece iki nota sağlar; bu notalar <span style="font-style:italic;">sa</span> ve <span style="font-style:italic;">shadja'</span>dır. Birinci nota, anne notadır; bütün diğer notalar onu temel alır, onunla kalıcı ve sınırları belirli bir ilişki kurulur. Baba nota diye adlandırılan ikinci notaysa tali, fakat yapıcıdır, raag’a göre değişir. Tamburayı akort etmek için, üst tarafındaki mandalları çevirmeniz gerekir. Bu mandallar, sarayların kapı tokmakları gibi iri ve süslüdür. Alt tarafta, gövdenin üzerinde, tellerin, ince akort ayarlarının yapılması için fildişi renkli boncuklara geçmeden önce üzerinde dinlendikleri bir köprü vardır; teller bu köprüden geçtikten sonra gövdenin ucundaki, üzerinde dört minicik delik bulunan küçük tahta parçasına girer ve düğümlenirler. Bu acı verici akort işi, bu mücadele devam ederken, tellerin köprüyle temas ettikleri yerin altına dört beyaz iplik konur. Her telin düz, madeni tonundan kurtularak gezgin bir elektrik akımı gibi vızıldadığı nokta tam olarak belirlenene kadar iplikler yukarı aşağı kaydırılır. Müzisyenler, tellerdeki bu titreşimli vızıltıyı <span style="font-style:italic;">juwari</span> diye adlandırır. O akşamüstü, gurum ve ben, oda <span style="font-style:italic;">shadja</span> ve <span style="font-style:italic;">nikhad</span> notalarıyla dolana dek tamburayı sabırlı cerrahlar gibi akort ettik.</p>

  <p>İnsan, ölmüş bir yakınıyla ilgili bir olayı hatırladığında, aklında canlanan şey bir anıdan çok, ölmeden önce görülen bir rüyaya, bir önseziye benzer. Ölümü haber veren bu rüyada, ölecek olan insan huzurlu ve mutludur. Ama yine de, hiçbir sebep olmaksızın, onun öleceğini bilirsiniz. Ölüleri hatırladığımızda, geçmiş, rüyamızda ölümün haber verildiği bir rüya haline gelir. Fakat uyanıkken bu rüyayı tam olarak yorumlayamaz, ona bir anlam veremeyiz. Gurumla birlikte tamburayı satın aldığım günün anısı da işte böyle bir rüyaya benzer.</p>
</body>
</html>
