<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h2 style="text-align: center;"><i style="font-weight: normal;">20</i></h2>

  <p><br /></p>

  <p><br /></p>

  <p>Shehnaz, Mandira ve beni bir araya getiren tuhaf tesadüflerle dolu o yıl, ailem Bombay’dan Kalküta’ya taşındı.<br /></p>

  <p>Kalküta benim doğum yerimdir. Zamanın olmadığını bildiğim tek şehirdir. Değişim, eski alışkanlıklar sayesinde doğaya karışmış, zamanın geçmesinden doğan endişe de yerini bitkinlik ve teslimiyete bırakmıştır. Sylhet’ten ayrılan babam, elli yıl önce, öğrenci olarak buraya gelmişti. Bağımsızlıktan önceki son yıllardı ve babam Kuzey Kalküta’daki bir yurda yerleşmişti. Kantinde bol miktarda pirinç tüketmiş, yediği hiçbir balığı yarım bırakmamıştı. İnsanların Bengal dilini kendinden farklı ve daha soğuk bir biçimde konuştuğu bu şehirde öksüz bir çocuk gibi yapayalnızdı. Kuzey Kalküta o zamanlar zarif ve güzel bir yerdi; ana caddesi, Tropik Tıp Fakültesi ve başka fakülteleri, heybetli sömürge binaları, enstitüleri, adları kadar asil olan yollarıyla zarif ve güzel bir yerdi. Babam bu asaleti kendi gözleriyle görmüştü. O zaman dünyada kimsesi yoktu. Adeta tarih öncesi zamanlardı onlar; babam, her zaman doğum öncesi, varoluş öncesi bir halde olan bir şehirde yaşayan, bugünkü kimliğinden uzak bir öğrenciydi. Doğup büyüdüğü, ilkokula gittiği Doğu Bengal'deki küçük köy asla var olmamış gibiydi. Orası artık sınırın diğer tarafında, Bangladeş’teydi. Babam, 1923’te, rüyadan fırlayan bir resim gibi ortaya çıkmıştı. Babamı Kalküta’da üniversiteye giderken, tramvaya binerken, tarihe tanıklık eden silik, isimsiz insanlardan birisi olarak düşünmek, onu ders çalışan, siyasetten bahseden, müzik dinleyen, yurtta yaşayan, Kuzey Kalküta’nın kulübeye benzeyen lokantalarında, lokantaların isimleri ya da geçen anın güzelliğinin farkına varmadan yemek yiyen bir halde düşündüğüm bu resim, gerçeklik doluydu. Böylece Hindistan yeni bir şekil alıyor ve başka bir hikâye başlıyordu. Memleketler rüyalara karışıyor, bir daha asla geri dönülmeyen veya unutulan yerlere dönüşüyorlardı. Peki o zamanlar, kimsesi yokken, tek başınayken, bu kadar çok şeyin bir parçası olmak babam için ne ifade ediyordu? O hayatı çok seviyordu. Tagore öldüğünde, milyonlarca insan sokaklara dökülmüş; kimileri naaşı taşımak, kimileriyse ayaklarına ya da vücudunun başka bir yerine değebilmek için itişip kakışmıştı. Sonra yerlerine başkaları geçmişti, işte babam da ölü şaire bir an için yaklaşabilenlerden biriydi; ona dokunabilmişti, bu yüzden Ray’in Tagore belgeseli televizyonda ne zaman gösterilse annem ekrana yaklaşır, babamı görmeye çalışırdı. İsimleri ve yüzleri belli olmayan, ama belki de başka bir yerdeki başka bir insan tarafından tanınan binlerce insan, ölü şairin bedeninin etrafında belirip kaybolur, birbirlerinden ayırt edilemez hale gelinceye kadar karınca sürüsü gibi kaynaşırlardı.</p>

  <p>Bir şairin ölümünün, tüm dünyanın ilgisini yeryüzünün, müziksel, yuvarlak bir dilin konuşulduğu, her gün taze balık yenen, beyaz dhoti’ler giyen kısa boylu, canayakın insanların sıcağın altında dolaştığı, küçücük bir köşesine toplaması ilginç bir olay. Bilinmeyen lisanı ve bilinmeyen hisleriyle, fakir Bengal nasıl da tuhaf bir yerdir! Sundarbans’ın ormanları ve bataklıklarından Kalighat adı verilen sihirli yere uzanan topraklarda bir liman şehridir. İnsanlar doğar, her ailede bir şair ve bir şarkıcı bulunur, bu fevri insanlar, kusursuz hayallerle, aşkla ve sanat sevgisiyle beslenir, şehirlerinin ortasından geniş Hooghly Nehri akardı. İki yana göz alabildiğine uzanan ufuk çizgileriyle Hooghly ve Padma nehirleri, nehir taşımacılığı ve medeniyet için geçit oluşturur, vapurlar bir yakadan ötekine seyahat ederdi.</p>

  <p>Babamın ailesini uzun yıllar boyunca tanımamıştım. Dedemin ve babaannemin portreleri, oturduğumuz evlerde hep, ebeveynlerimin yatak odası kapılarının üzerindeki duvara asılırdı. Bir zamanlar dönümlerce arazinin sahibi olan aile, sonradan dağılmış ve fakirleşmiş, sınırın bu tarafındaki şehirlere yerleşmişti. İçinde hâlâ birkaç akrabanın yaşadığı büyük evleriyse, Bangladeş’te eski bir anı olarak kalmıştı. Çocukken ebeveynlerimle Assam’daki bir şehre seyahat ettiğimizi hatırlıyorum. Arabayla şehrin varoşlarındaki, elektriği olmayan bir mahalleye gitmiştik. Gittiğimiz ev, herhalde mahallenin en küçük eviydi. Bir aile tarafından karşılanmıştık: Bir baba, kızı, kızın kocası ve bir çocuk. Baba, benimle aynı soyadı taşıyordu. Babam, onunla konuşurken Bengal dilinde “amca” anlamına gelen sözcüğü kullanıyordu. Sylhet lehçesinde konuşuyorlardı. Babamın ailesinden kalanların yaşadığı dünyanın parçaları, eski bir ışıldakla aydınlanıyordu.</p>

  <p>Babamın soyu, Surma’ya bağlı bir köyden geliyordu. Köyden çıkıp dış dünyaya yaklaşabilmek için kanoya binmek gerekiyordu. Sıcaklık, çamur, su, böcekler, topraktan dışarı fırlayan bitki kökleri, sari’lerini kafalarına sarıp çamaşır yıkayan kadınlar, su sümbüllerinden yeşile dönüşmüş ufak göller, nilüferlerin düz, beyaz yaprakları - nehri geçerken gördüklerim arasında aklımda kalanlar bunlar. Burası, Bengal’in dış dünyada meydana gelen değişimler tarafından etkilenmeyen bir bölümüydü. Brahmancılığın orta sınıf reformları, Hinduizmin entelektüel hareketleri burayı hiç etkilememişti. Orada, modern Bengal kültürünün öncüleri olan ruhani milliyetçiler Rammohun Roy ve Tagore’den daha önemlisi; Vaişnavizme mensup -yani Krişna, Ganeş ve Parvati’ye tapınan- tanrıları için yazıya dökülmemiş şiir ve şarkılar söylerek vecit halinde sevgi besleyen bir nesil vardı.</p>

  <p>Babamın ailesi de bu neslin mensubuydu. Doğu ve Kuzey Hindistan’a, Cachhar’dan Brindaban’a kadar yayılmışlardı. Aile fertleri birbirleriyle neredeyse hiç iletişim kurmazdı. Kimileri ölü, kimileriyse aileden koparılmış olan ikinci ya da üçüncü göbekten kuzen ve amcalar vardı. Ailenin her kolunda şarkıcılar ve ressamlar olduğunu duyardım. Çocukluğumda Hindistan’ın uzak bir köşesine gittiğimizde, babamın teyzesi bana hayır dualarıyla birlikte, kendisinin yazdığı bir şiir kitabı vermişti. Aile, herhalde bir zamanlar çok zengin olduğu için, büyük ölçüde eğitimsizdi; babamın teyzesi hayatında okula gitmemişti; Bengal dilini kendi kendine öğrenmişti. Şiire besledikleri sevgi, Tagore’nin ruhani liderliğiyle gelen kültür ve edebiyat merakıyla ilgili değildi, asırlar boyunca ibadet ve hünere önem vermiş bir ailenin mirasıydı. Ebeveynlerim Kalküta’ya taşındıktan sonra, bir yaz, babamın teyzesinin oğlunun yaşadığı yere seyahat etmiştik. Kız kardeşi ve onun kızıyla birlikte, Dum Dum’daki çevreyoluna paralel bir sokaktaki küçük bir evde yaşıyordu. Bizleri gördüklerine çok memnun olmuşlardı. Evin verandasında tuvaller diziliydi. Üzerlerinde azizlerin, kutsal adam ve kadınların portreleri vardı. Kuzenim bir sanatçıydı ve resim yapmak onun için bir ibadetti. Verandada, üzerinde dışkıya benzer kil yumrularının durduğu bir masa vardı. Yakından bakıldığında, bu yumruların aslında boğa, inek ve Krişna heykelcikleri oldukları anlaşılıyordu. Kuzenim elimden tutmuş, bana gururla bunları göstermişti. Müziğe merakımı bildiğinden, harmonyumunu ve tablalarını çıkarmıştı. Annem ve bana şarkı söylememiz için ısrar etmişti. Sonra bizi cesaretlendirmek için hep birlikte şarkı söylemişlerdi. Hindu ve Bengal dillerinde şarkılardan oluşan geniş bir repertuvarları vardı. Bazılarının besteleri kendilerine aitti. Evde kendi yarattıkları, endişeli, çocuksu bir neşe vardı. Arka odada, kuzenim, yaşayan bir azizin ısmarlama heykeli üzerinde çalışıyordu. Gerçek boyutlarda, kilden yapılmış, masaya serili gazetelerin üzerinde bağdaş kurmuş oturan bir ibadet gereciydi. Yaratmak, ibadetti; kuzenimin ailesi heykelden heyecanla bahsediyor, onu seviyorlardı. Heykeli hep beraber yapmışlardı. Kız kardeşi, çocuğuyla birlikte heykeli sabit tutar ve boyutlarını ayarlarken, kuzenim de işin heykeltıraşa düşen kısmını gerçekleştirmişti. Henüz boyanmamıştı. Kil rengindeydi. Ama azizlere mahsus gözleri ve yüzüyle vücudundaki ifade bu topraklara ve çamura değil, hayaller dünyasına aitti. Hayatımda ilk kez, kendi kişisel zevklerimin; şarkılara ve müziğe olan ilginin, yaratmaktan duyduğum gururun ve keyfin nereden geldiğini anlamıştım. Bu zevk, ailemin bana bir armağanıydı.</p>
</body>
</html>
