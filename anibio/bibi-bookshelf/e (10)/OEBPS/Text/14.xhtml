<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h2 style="text-align: center;"><i style="font-weight: normal;">14</i></h2>

  <p><br /></p>

  <p><br /></p>

  <p>Babam her sabah <span style="font-style: italic;">Times of lndia’yı</span> okurken birkaç dakikasını R.K. Laxman’ın çizdiği karikatüre ayırırdı. Aynı anda annem de yatak odasındaki kirli çarşafları bir sihirbaz gibi yok ediyor, banyoya temiz havlular koyuyor ya da mutfak işlerinin zorluklarına göğüs geriyor olurdu. Babam oturma odasının Çinli evlerine özgü sükûneti içinde R.K. Laxman’ın karikatürlerini hayranlıkla inceler, eğer annem de oradaysa cömertçe onunla paylaşırdı. Annem, bekleneceği üzere karikatürleri yanlış anlar; esprilere değil, insanların yüzlerindeki ifadelere ve sanki gerçek insanlarmış gibi birbirleriyle konuşmalarına gülerdi. Önemli günlerde, Laxman gazetenin ortasında kare şeklinde büyük bir alanı kaplar, orayı tuhaf bir biçimde başbakanlara ve politikacılara benzeyen, Komünalizm veya Yolsuzluk adlı tüylü alegorik canavarlar tarafından kovalanan, kıvrık ya da düz çizgilerle doldururdu. Sayfanın sağ üst köşesinde daha küçük bir kare bulunurdu. Orada bıyıklı, dhoti ve ekoseli bir ceket giyen ve gözlük takan, çocuksu bir adam, çizdiklerini her gün milyonlarca insanın okuduğundan habersizmiş gibi bir ifadeyle, adeta sayfadaki olayları izlerdi.</p>

  <p>Annemle babam birbirlerini çocukluktan beri tanırdı; ikisi de o zamanlar bölünmemiş olan Bengal’deki, artık Bangladeş diye anılan, Sylhet’te dünyaya gelmişlerdi. Kırklı yılların başında babam, ondan altı yıl sonra da annem İngiltere’ye gitmiş; Londra’da evlenmişlerdi. O zamanlar İngiltere’de fazla Hintli kadın yoktu, bu yüzden yeni evli çiftimiz yolda yürürken sıklıkla bir İngiliz beyefendisi tarafından durdurulur, genç damattan karısının resmini çekmek üzere izin istenirdi. Babam, her zamanki gibi yumuşak başlı davranır ve izin verirdi. Otobüs beklerken, meraklı ama zararsız yaşlı kadınlar annemin alnındaki kırmızı noktanın ne anlama geldiğini sorarlardı. Annemin bir resmi aylarca Regent Caddesi’ndeki bir fotoğraf stüdyosunun vitrininde, diğer fotoğrafların arasında asılı durmuştu. Annem çok iyi bir aşçıydı, ringa balığı ve yahnilik koyun eti seçmekte de üstüne yoktu. Altı yıl boyunca bakımsız kalmış ve kötü beslenmiş olan zavallı babam, evlendikten sonra kilo almış ve mutlu bir adam olmuştu. Annem tam gün bir kâtiplik işi bulmuş, babam da mesleki sınavlarını nihayet vermişti. Annem Hintliler Derneği’nde çalışıyor, kendisine “aşkım” ve “canım” diye seslenen, kalkan balıklarını ucuza veren iri yapılı bir balıkçıyla konuşarak İngilizce pratiğini geliştiriyordu. Çoğu Bengalli gibi annem de “köpek” sözcüğünü “kepek”, “sil” sözcüğünü “siğil” diye telaffuz ediyordu, çünkü zaman kavramı İngilizlere göre daha geniş olan, bu yüzden de sesli harfleri saf bir biçimde uzatarak okuyan bir kültürden geliyordu; buna rağmen konuşması İngiliz atasözleri ve kendine özgü, tuhaf vurgularla süslüydü; örneğin çoğu Hintli gibi “Hava çok güzel, di mi?” diyeceği yerde “Hava çok güzel, değil mi?” derdi. Çoğu cümlesi doğrudan Bengal dilinden çevirilerdi ve kendilerine özgü, hoş bir tınıya sahiptiler. Bazıları İngilizlerin yaptığı gibi yükselip alçalarak ünleniyor, kulağa ıslık sesi gibi tatlı ve yabancı geliyorlardı.</p>

  <p>Hindistan’a deniz yoluyla, Anchor Denizcilik Şirketi’nin gemisinde, birinci mevkide dönmüşlerdi. Kıtaların, harita üzerindeki resimlerden ibaret olduğu günler sona ermişti; hani kıtalar insanların aklında, sudan oluşan bir mendilin üzerindeki işlemeler gibi dururdu ya. İki dünya -İngiltere ve Hindistan- arasındaki her yandan ufukla çevrili on beş günlük deniz seyahati, annemin aklında küçük bir büyü gibi yer etmiştir. Ne güzel yemekler yemişlerdi, -hem Hint hem Kıta yemekleri- o pudingler nasıl da nefisti! Akşamları, sari’lere ve gece elbiselerine bürünen hanımefendiler, kocalarıyla birlikte güverteye çıkıp serin havanın keyfini çıkarırlardı. Deniz karanlığa gömüldüğünde tek ışık güvertenin ışığıydı. İnsanlar, köyde yürüyüş yaparken birbirlerine rastlamış da laflıyormuş gibi bir havada sohbet ediyorlardı. Şık, ama göze çarpmayan giysiler giyiyorlardı. Kişisel zevklerini yansıtan bu giysilerin özel günlerde ortaya çıkarıldığını yalnızca eşleri fark ediyordu. Denizin ve gökyüzünün karanlığı altında insanların yarattığı bu akşam nasıl da eşsizdi! Birkaç günde bir, yemek salonunda bir parti verilirdi; orkestra müzik çalar, annemle babam, sandalye kapmaca oynayan insanları izlerdi. Sıklıkla klasik filmler gösterilirdi. Bir kutlama havası hâkimdi - bunları dinlemek bana çocukluğumu hatırlatır, ama ben orada değilimdir. Annemle babamın ben doğmadan önceki halini düşünmek, tanıdığınız ama siz görmeyeli çok değişmiş insanlarla karşılaşmaya, yıllar sonra evlerine dönen çocukları görmeye benzer.</p>
</body>
</html>
