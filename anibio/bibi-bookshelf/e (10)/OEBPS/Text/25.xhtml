<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h2 style="text-align: center;"><i style="font-weight: normal;">25</i></h2>

  <p><br /></p>

  <p><br /></p>

  <p>Eski Kalküta havaalanı olan, sömürge zamanından kalma, önünde saksıların durduğu kulübe artık yok. Ama bir süreliğine uluslararası hizmet veren “yeni” iç hatlar binası dimdik ayakta ve hâlâ yolcu kabul ediyor. Gelen ya da giden yolcuların büyük bir kısmı Kalküta’nın yerlileri, yani çocukları alanın bir ucundaki gazeteciyle diğer ucundaki kafeterya arasında koşturan Bengalliler ya da Marvariler. Dışarıda, güneşin altında, çocuk ve genç adamlardan oluşan bir güruh, çıkan yolcuların valizlerini yüklenip onlara taksi hizmeti vermek için birbirleriyle yarışır. Onları defeder, görmezden gelirsiniz. Zaten onlar da sizi hemencecik unuturlar; başka bir müşteri bulmuşlar ya da birbirleriyle şakalaşmaya dalmışlardır bile. Fakat birkaçı otoparkta yeniden yakanıza yapışır ve siz arabaya binip gitmeye başlasanız da, iki kuruş sadaka için bir süre arabanın yanından koşar.</p>

  <p>Çocukken, tatile gideceğimiz zaman ebeveynlerimle buraya gelirdik; ama bu sefer, İngiltere’den döndüğüm için ebeveynlerim beni geliş bölümünde bekliyor. Annem ve babam güneşin altında dururken, çocukların üzerlerine pire gibi üşüştüğü yolcular önlerinden geçiyor. Hayal gücüm bana bir oyun mu oynuyor, yoksa Kalküta’nın kara dumanı tenlerini mi karartmış? Renkleri güneşte yanmış gibi ve ayakta dikilirken, olduklarından da ufak gözüküyorlar. Onlara tenlerinin niye koyulaştığını sorduğumda, beni almaya gelmek için sabah erken uyandıklarından olabileceğini söylüyorlar.</p>

  <p>Eve gidiş yolunda, dışarıya bakıldığında, bir köy manzarasıyla karşılaşılır; kulübeler, muz ağaçları, göller, kötü beslenmelerine rağmen enerjik çocuklar... Sonra, aniden, trafiğin davul sesine benzeyen gürültüsüyle şehir başlar. İnsan kendini bir anda apartmanlardan, terzilerden, kasaplardan, reklam panolarından, tramvaylardan oluşan, sürekli hareket edip ilerlemeye çalışan bir panayırda bulur. Yirmi yıldır hiçbir şey değişmemiş. Bengalliler, İrlandalılara benzer; tek farkları boylarının daha kısa olması ve erkeklerin içki içememesidir. Şehirse, insanı ümitsizliğe itecek ölçüde dolambaçlı ve karışıktır. Havada Marx ve Troçki kokusu vardır; Aeroflot ve Bangladesh Biman haricinde uluslararası seferi olmayan havaalanı, başka ülkelerden gelecek etkiler için ideal bir kapı değildir, ama karışık olsa da ilginç bir binadır. Kalküta’da Marksizm ve modernizmden sonra hiçbir şey olmamıştır. Çayhanelerde ve sokak köşelerinde, her zamanki gibi, Bengalli adamlar “adda” yapmakla meşguldür, yani fikir ve bilgi aktarımının gereksiz ama keyifli bir şekli; İngiltere’de sıklıkla duyulan “Haydi, bir pub’a gidelim,” cümlesi, bu sözcüğün muadili olabilir.</p>

  <p>Yollarda yanınızdan halen Ambassador’lar geçmektedir. Birlas firması tarafından en kalitesiz maddeler -Morris Oxford gövdesi ve traktör motoru- kullanılarak yaratılmış, tüm araba markalarına karşı ezici bir satış üstünlüğü sağlamıştır. Ambassador, kapılarının kapanması için müthiş bir kuvvetle çarpılması gereken herhalde tek arabadır. Kapı çarpmak kötü bir huy değil, arabaya inip binerken edinilen iyi niyetli bir alışkanlıktır. Aileler, yirmi yıldır -bağımsızlığın yarısı eder- Ambassador sahibidirler. Bu süre içinde arabaları tamir edilmiş, boyanmış, döşemeleri değişmiş ve sahibi parasal açıdan zor durumdaysa çürümeye bırakılmıştır. Birkaç yılda bir, Birlas, öncekini tıpatıp taklit eden, Mark III, Mark IV gibi isimler verilen, yeni bir model çıkarır; çünkü Ambassador, “korunmuş pazar”ın güvenli, örgensel döneminde mükemmelleştirilen ideale sadık kalmıştır. Halen o dingin görünüşü ve “gerçek” dünyadan kopmuş havayı taşımaktadır. Bodur, tutucu ve ferahtır.</p>

  <p>Şehir merkezine park edildiğinde, belediyeye ücret ödenmesi zorunludur. Ücreti, güneşin altında arabadan arabaya koşturan, terli adamlar toplar. Siz arabanızda değilken sileceğin altına bir park bileti sıkıştırır ve tam döndüğünüz saniyede ücreti almak için yeniden ortaya çıkarlar. Parashuram ve Bibhutibhusan Bandhopadhaya’nın hikâyelerinde anlatıldığı kadar aylak ve kabadayıdırlar. Genellikle, ücreti aldıktan sonra park biletinizi vermezler. Canlı parkometrelik yaptıkları bu işte çalışmalarının sebebi, başka bir iş bulamamış olmalarıdır. Verdikleri sıkıntı, sivrisinek ısırığı gibi kısa sürelidir ve arabanıza binip uzaklaştığınızda hemen unutulur.</p>

  <p>Yazın Kalküta’ya gittiğim sırada, Oxford’daki öğrenciler de sınavlar için yaptıkları yıllık cüppe töreniyle uğraşmaktaydı. Shehnaz da iki senedir gayretle tuttuğu ders notlarını değerlendirecek, ama öncelikle sıkıntıdan kasılan karnını kusarak rahatlatacak, sonraysa kara cüppesini üzerine geçirip çakıllı yaya yollarını arşınlayarak sabahları erkenden sınav binasına gidecekti. Etrafta aynı kendisi gibi giyinmiş başka insanlar da olacak, yolun iki yanındaki gayet sıradan evlerden öğrenciler çıkıp sınava gidecekti. Fark etmiştim ki, bizler Oxford’da birey olmaktan çok öğrenciydik. Gayet masum bir biçimde okula gidiyor, sadece bizi memnun etmekle kalmayıp ebeveynlerimizin de göğsünü kabartacak bir diploma almak için uğraşıyorduk. Bizler, ebeveynleri tarafından Oxford’a gönderilen, sınavlar başlayana kadar yetişkinler gibi yaşayan ve davranan çocuklardık. Sınavlar bittiğinde çocukluk da son bulurdu. Shehnaz, Mandira ve benim çocukluğumuz da, birbirimize duyduğumuz ilgi, birbirimizin hayatlarında yer etmemiz ve Oxford’da olmanın verdiği yalnızlık hissi gibi, yok olurdu.</p>

  <p>Her öğrenci, odalarındaki dolap ve rafları, bir aradayken çok fazlaymış gibi gözüken eşyalarla doldurur. Oysa tüm bu eşyalar bir, bilemediniz iki bavula rahatlıkla sığar. Sonra Heathrow’a giden otobüse biner ve ülkeyi havayoluyla terk eder. Kitaplarıysa bir sandığa konup gemiye yüklenmiş, ülkeyi eski denizyollarıyla terk etmektedir. Öğrencinin ayrılışı şaşırtıcı derecede hızlı; kitaplarınınkiyse yavaş, ağır ve cismanidir, bu yüzden öğrencinin ülkesine ancak üç ay sonra varabilirler. Az sayıda eşya, sanki dönme umudu varmışçasına, fakülte deposundaki bir kutuya, ya da arkadaşlara bırakılır.</p>

  <p>Kalküta’da geçirdiğim o yaz, Amerika’da bulunan Shehnaz’a bir mektup yazmış, ama asla göndermemiştim. Mektubu yazarken içimde tuhaf bir yakınlık hissi duymuş ve aklıma önemsiz ayrıntılar gelince hüzünlenmiştim. Siyah beyaz filmlerdeki gibi, insanların bütün gün merdivenlerini inip çıktıkları Merkez Postane’ye gitmiştim. İçeride, boyları bir altmışı geçmeyen, saçları özenle yandan ayrılmış Bengalli adamlar zamk dolu çanakların yanında dikiliyor; içinde pul satan, elindeki mektupları tartan ya da havan tokmağına benzeyen eski bir aletle zarflara pul yapıştıran bir görevlinin oturduğu kabinlerin önünde sıraya giriyorlardı. Akşam olduğunda, postane oldukça sakinleşirdi. Florasan lambalarla aydınlanan merkez oda, ferah ve huzur dolu görünürdü. Mesaiye kalan az sayıda görevli, tezgâhların arkasında miskin miskin otururdu. Taşradaki bir istasyonda, giden trenin arkasından aylakça bakan hamallara benzerlerdi. Dünyamızın ötesindeki bir ayrılış hissi, akşamın sıradanlığında kaybolurdu. Mektubumu tarttırıp pul satın aldıktan sonra göndermemeye karar vermiştim. Gözlüklü, sıska bir adam olan görevli, sinirli bir tonda, “Yani mektubunuzu geri mi istiyorsunuz?” diye sormuştu. Sonra bana bu tip durumlarda uygulanan işlemleri anlatmaya başlamış, sanki birden Merkez Postane’nin sesi oluvermişti; oysa önümde duran adam, daha önce de gördüğümü sandığım, orta yaşlı bir Bengalliydi. Yüzümdeki hayal kırıklığı ifadesi arttıkça adamın konuşması sıradan mantıkları aşan, karmaşık bir azarlamaya dönüşmüştü. Paylaması bitince mektubu bana geri verip zarftan çıkarttırmış, sonra da zarfı elimden alıp itinayla yırtmıştı.</p>
</body>
</html>
