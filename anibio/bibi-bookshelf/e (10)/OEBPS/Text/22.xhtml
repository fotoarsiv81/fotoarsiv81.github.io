<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h2 style="text-align: center;"><i style="font-weight: normal;">22</i></h2>

  <p><br /></p>

  <p><br /></p>

  <p>Mandira’ya Cowley Sokağindaki “Özel Dükkân”ın bir sex-shop olduğunu söylediğimde, oraya gitmek istemişti; daha önce hiç öyle bir dükkâna girmemişti. Mandira’yı oraya hiç götürmedim, ama hep gidilecek yerler listemizde yer aldı. Dikkat çekmeksizin dükkâna girmek çok zordu; kapıyı açınca, eski Amerikan filmlerindeki gibi bir çıngırak çalardı. Tezgâhta soluk yüzlü, ucuz giyimli bir adam dururdu. Dükkâna girdiğinizde bir şeyle meşgulmüş gibi görünmek için tezgâhtaki eşyaların yerini değiştirir, “Yardımcı olabilir miyim?” diye sorardı. Sanki burası herhangi bir dükkân, siz de herhangi bir müşteriydiniz. Siz etrafı inceleyip düşüncelere dalarken, rahatsızlık vermemek için gözlerinize bakmaktan kaçınır, ama kendisine bir soru sorulduğunda tüm iyi niyetiyle yardımcı olmaya çalışırdı. Ucuz porno dergiler, telefon numaraları, komik vibratörler, pastanedeki tatlılar gibi yan yana dizilmiş pembe kauçuktan dikey organlar insanı şaşırtır, güldürür ve utandırırdı. Dükkân, özellikle bu duyguların ilk ikisini uyandırdığından, çiftlerin eğlenmeleri için uygun bir yerdi. Ama ben oraya hep tek başıma gittim; Mandira, dükkânın sırlarını asla keşfedemedi.<br /></p>

  <p>Ona verip de tutmadığım birçok söz vardı; yeni yerlere, şehirlere, uyuşuk İngiliz köylerine gidecektik, Oxford’dan kısa bir tatil için uzaklaşacağımıza söz vermiştik. Ayrıca beni kullanarak kendisini keşfetmeyi istiyordu; onun için içten ve basit, benim içinse gerçekleştirilmesi imkânsız bir istekti. Kendisini sahiplenmemi, ikimizin de benliğini yok etmemi istiyordu. Bense bencilce geri çekiliyor, kenarda durup ona sığınmayı reddediyordum. Bir süre boyunca sadece birbirinin yanında duran, hayatları farklı yönlere ve geleceklere doğru akan bedenler olarak yaşadık. Birbirimize karşı mesafeli davrandık ve Mandira’nın tutkuları, tatminsiz kaldı.</p>

  <p>Bir depresyon nöbetinin ardından final sınavlarını bir yıl ertelemeye karar verdi, eşyalarını iki bavula doldurdu ve arkadaşları sınavlara çalışırken, dönemin ortasında fakülteden ayrıldı. Cowley Sokağı üzerindeki bir çıkmaz sokağa taşındı. Odasında geniş, yaylı bir yatak, açık pembe duvarlar ve minik, kare şeklinde perdeli pencereler vardı. Bahçe girişinden evin kapısına kadar üç metrelik bir yol uzanıyordu. Bahçenin küçücük, sadece süs yerine geçebilecek bir kapısı vardı. Ev sahibi, yaşlı bir İngiliz duldu. Beyaz saçları ve gri gözleri vardı. Ruh çağırmaya meraklı, tipik bir zararsız İngiliz cadısı gibi gözükse de, aslında tek yaptığı Mandira’yı ön kapıyı kapamayı unutmaması, kendi bulaşık deterjanını alması, kirasını zamanında ödemesi, arkadaşlarına saat on buçuktan sonra telefonla aramamalarını söylemesi için dırdır etmek olan bir kadıncağızdı. Akşam yemeğini altıda yer, sonra da uyuyana kadar televizyon izlerdi. Üst kattaki odalarını öğrencilere ya da parayı bastıran herkese kiralıyordu. Mandira’nın yanındaki odada, bütün gece çalışıp gün boyunca uyuyan bir kadın kalıyordu.</p>

  <p>Mandira oraya taşındıktan sonra daha yalnız bir yaşam sürmeye başlamıştı. Eski arkadaşlarından, fakültedeki aktivitelerden ve gözlüklü yaşlı bir bey olan rehber öğretmeninden kopmuştu. Görev icabı bazen ziyaretine giden beni saymazsak, görüştüğü tek kişi, üniversiteden tanıdığı, on dokuz yaşında bir çocuktu. Çekingen, içine kapanık bir oğlandı. Gözleri, yüzüne düşen saçların ardında kaybolurdu. Mozart ve Beethoven’ı çok severdi. Mandira’yla, etrafta dolanarak, gülümseyerek, dertlerini dinleyerek, başını sallayıp ona hak vererek, ufak getir götür işlerini yaparak, üşüdüğünde kazağını ödünç vermek gibi küçük jestlerde bulunarak iletişim kurardı. Adı Simon’dı. Ben oradaysam daha da sessizleşirdi. Mandira’yla ilişkimiz başlayıp gelişirken de sessiz bir tanık gibi öylece kenarda durmuştu. Emekçi bir İngiliz aileden gelip de Oxford’da okuyabilen nadir öğrencilerdendi. Ebeveynleri yaşlıydı ve Dover’da yaşıyorlardı. Ailenin tek çocuğuydu. Babası, dört kişilik bir orkestrada trombon çalıyordu. Simon fizik okuyordu. Bana göre fizik, sonradan öğrenilmeyen, sadece yeteneğiniz varsa başarılı olabileceğiniz bir daldır. Mandira’nın tüm arkadaşları arasında en sadığı Simon’dı. Mandira’yı olduğu gibi kabul eder, kusurlarını görmezden gelirdi. Arkadaşlıklarının sonlarına doğru Mandira’ya klasik müzik sevgisi bile aşılamıştı, bazen Mandira’yı yüzünde ciddi bir ifadeyle Beethoven’ın bir sonatını dinlerken bulurdum.</p>

  <p>Mandira, aldığı bursa ilave bir para kazanmak için alışveriş merkezinde çalışmaya başladı; bir çiçekçide ve bir pastanede, çalışma izni almayı gerektirmeyen, yarım günlük işler bulmuştu. Sabahlan bisikletle kütüphaneye giderdi. Öğle yemeğinden sonra yürüyerek Turl Caddesi’ne gider, alışveriş merkezine girer ve pastaneye varınca üniforması olan beyaz önlüğünü ve başlığını üzerine geçirirdi. Açık tenli bir kız olduğu için, tezgâhın arkasında dururken, çok olmasa da, bir İngilize benzerdi. Onu ziyaret edip bir çörek ya da kek satın aldığımda buluşmamızın tuhaf biçimi karşısında gülümsemeden duramazdı. Böyle anlarda hep dışarıdan nasıl gözüktüğünü gözünde canlandırırdı. Dükkânın sahibi olan kadın, ev sahibi dul gibi, beni her gördüğünde, Mandira’ya “Erkek arkadaşın mı?” diye sorar, o da yarı hoşnut, yarı kızgın bir tavırla “Hayır, pek sayılmaz,” derdi.</p>

  <p>Mandira sayesinde alışveriş merkezine sık sık gider oldum. Karışıklığı ve düzensizliği, çalışma saatleri, Broad Caddesi ile High Caddesi arasında bir geçit oluşturması, saat beş olunca tüm dükkânların kapanması, sonra da iki yandaki demir kapıların kapanıp kilitlenmesi... Bir yanı Jesus, Lincoln ve Oriel fakülteleri, diğer yanıysa Broad Caddesi, Blackwell’s ve Sheldonian ile çevrili bu yerin bir alım satım merkezi olduğu, insanların iştahını hem açtığı hem de kapadığı kimin aklına gelirdi? İştahı hem açar hem de kapar dedim, çünkü tatlı kokular yayan çiçekçilerin biraz ötesinde kasap dükkânları bulunurdu. Sülünler kancalardan baş aşağı sarkar, yerde pıhtılaşmış kan öbekleri oluşur, etrafı, et, domuz ciğerleri ve kuzu paçaları kokusu kaplardı. Anglosaksonların yüzyıllar öncesine dayanan sakatat sevgisi burada rahatlıkla gözlemlenebilirdi. Alışveriş merkezinin başka bir kısmında düz tahtalara sarılı metrelerce ipeğin sergilendiği küçük dükkânlar bulunurdu. Bu dükkânlarda kullanılan eski ölçü sistemi ve satıcıların kumaşları dokunarak incelemeleri, bana, Kalküta’daki pazarı hatırlatırdı. Orada da insanlar kumaş uzunluklarını halen vücut kısımlarının isimleriyle anarlar, bir ya da iki “karış” kumaş derlerdi. Mandira da, saat ikiden dörde kadar bu karmaşanın içinde çalışırdı. İki saat boyunca satıcı, garson, yardımcı, kasiyer topluluğunun bir üyesi olur, bunu önceden dahil olduğu öğrenci topluluklarına üye olmak kadar kolay başarırdı. Bir keresinde, içi çöple dolu koca bir koliyi hızla ve kendine güvenen bir tavırla alışveriş merkezinin çöplerinin boşaltıldığı yere kadar taşıdığına tanık olmuştum. Kendini bulmuş, ama bir yandan da tamamen değişmişti.</p>

  <p>Ne ilginç yerdi şu Oxford! İnsan orada ne ilginç keşifler yapardı! Kendilerine has, insana her zaman yabancı gelen boyutlarıyla tuhaf öğrenci odaları vardı. Shehnaz ile Mandira arasında karar veremediğim, ikisini de incitip, ikisi tarafından da incitildiğim ve kafamın karıştığı dönem boyunca ihtisas öğrencilerinin kaldığı yurdun zemin katında yaşamıştım. Sharma da hemen üstümdeki odada kalıyordu; onun döşemesiyle benim tavanım birdi. İlk başlarda, Shehnaz ve ben, birbirimizden kurtulmak için birçok değişik yola başvurmuştuk; nazik ve kaba, mantıklı ve mantıksız birçok yol. Ama Oxford öylesine yalnız, öylesine küçük bir yerdi, sokakları ve mekânları o kadar azdı ki, birbirlerine karşı en ufak bir ilgi besleyen insanlar tekrar ve tekrar bir araya gelirlerdi. Ortadan kaybolduğumda (bazen de Mandira’yla olduğumda), Shehnaz, Sharma’nın odasına gidip dönmemi beklerdi. Döndüğümde, Shehnaz’ın beni aradığını öğrenirdim; fakültesine gittiğimde onu orada bulamazdım. Eğer tüm bu zamanlar birbirine eklenseydi, ilişkimiz boyunca çok uzun sürelerle birbirimizden saklandığımız veya ortadan kaybolduğumuz anlaşılırdı. Hatırlarım da, bir keresinde birkaç saatliğine dışarı çıkmıştım; bu esnada Shehnaz iki kez odama gelmiş ve gitmişti. Üçüncü kez geldiğinde, Sharma’nın odasındaydım ve onu pencereden görmüştüm. Shehnaz aşağıdan zili çalmış, binaya girmişti, merdivenleri çıkarken Sharma “Çabuk, dolaba saklan!” demişti; dolaba saklanmak, kendisinin severek sıklıkla yaptığı bir şey, kötü fakat komik bir alışkanlıktı. Ben odada değilken dolabıma saklanır, içeri girdiğimde dışarı fırlayarak beni şaşırtırdı. İrademe kulak vermeksizin Sharma’yı dinlemiş ve dolaba girmiştim. Sharma kapıyı açıp Shehnaz’ı içeri davet ederken ben de onun gömlekleriyle pantolonları arasında dikilmekteydim. Sessizce saklanarak iki dolap kapısının arasındaki boşluktan dışarıyı izlemiştim. Shehnaz’ı rahatça görebiliyordum, churidar ve kurta giyinmişti. Koltukta oturmuş, şaşkın bir ifadeyle “Ne, yine mi dışarı çıktı?” diye soruyor, Sharma ise soğukkanlılıkla cevap veriyordu: “Hayır, hayır, o burada, buralarda bir yerde.” Ama benim, Sharma gibi dışarı fırlayacak cesaretim yoktu.</p>
</body>
</html>
