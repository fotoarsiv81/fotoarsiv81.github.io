<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h2 style="text-align: center;"><i style="font-weight: normal;">5</i></h2>

  <p><br /></p>

  <p><br /></p>

  <p>Shehnaz’la tanıştıktan sonraki birkaç hafta sorunsuz geçmişti; hâlâ birbirimizin arkadaşlığına alışmaya çalışıyorduk. Buluşalım deyip buluşmuyor; sonra da ne zaman buluşabileceğimizi tartışmak için buluşuyorduk. Birbirimizden hoşlanıyorduk, ama ikimizin de yapacak başka işleri vardı. Çocuklar gibiydik. Kimi zaman bu yapmacık, masum meşguliyeti, yapacağımız “başka işler” olmasını özlüyorum. Cennetten kovulana dek, hayatlarımız derslere girip çıkarak, kitabevlerinde gezerek, arkadaşlarla buluşarak sağanak yağmurlar gibi cömertçe akıp gitmiş.<br /></p>

  <p>Oxfam Kitabevi’nin yanındaki St. Giles’ Kafe’de buluşmaya karar verdik. “Nerede olduğunu biliyor musun?” diye sordu Shehnaz, gülümseyerek; bu tip girişken soruları muzipçe vurgulayıp, onlara komik ve art niyetli anlamlar kazandırırdı, bu yüzden ona cevap verirken hep utanmış gibi yapardım. St. Giles’ Kafe’nin yerini biliyordum; Oxford’da kavrulmuş Güney Hindistan aromasına sahip, sert ve koyu bir kahve içebileceğiniz tek yer orasıydı; kahvenin üstünde, daha içine süt koymadan kalın bir köpük tabakası oluşurdu. Birinci ve ikinci sınıfların Toplantı Odası’ndakilerden farklı olarak, sıcacık servis yapılırdı kahve, insan içmeden önce keyifle fincandan yükselen buharı izleyebilirdi. Kafe küçük, çirkin ve kalabalıktı. Öğrenciler ve şapkalı, sakallı, yüzlerinde müzisyenlerinki gibi bu dünyaya ait olmayan bir ifadeyle önlerine bakan serserilerle doluydu. Masaların iki yanında sıralar vardı; oturmak ya da kalkmak için insanları sıkıştırarak geçmek gerekiyordu. İnsan oturduğu pozisyonu değiştirirken rahatlar, kendini ya çok güçlü ya da güçsüz hisseder, bir akordeon gibi eğilip büzülür, sonra birden gerinirdi. Ayrıca her masada, mutlaka, köşede oturup hiçbir şey konuşmayan içine kapanık bir tip olurdu. Yemeklerini tezgâhtan almaları için çağırılan insanların, isimleri değil siparişleri söylenirdi: “jambonlu yumurta!” “patates kızartması!” “domuz pastırmalı sandviç!” Kimsenin kafası karışmazdı, çağırılanlar sakince yerlerinden kalkar, tezgâha giderlerdi. Kapı her açıldığında dışarıdan bir esinti gelir, ama içerinin kızarmış domuz pastırması kokulu sıcak havası bizleri soğuktan ve başka dış etkilerden korurdu. Kafenin mantığa aykırı zamansızlığı ve hareketliliği, burayı iki yabancı öğrenci için ideal bir buluşma yeri haline getiriyordu.</p>

  <p>Ama ne yazık ki bu buluşma da, komik bir şekilde, gerçekleşmedi. Yazın başlarıydı ve Cornmarket Caddesi’nde çıplak ayaklı kızlar dolaşıyordu. Herkes bir hareket, yaza özgü tatlı bir telaş içindeydi. Ryman’s isimli kırtasiye dükkânında bile zarf, dosya kâğıdı ve seloteyp almak için çok sayıda insan toplanmıştı. Sharma’yla birlikte geziniyorduk. Bol gömlekler giymiştik. Hindistan’da tanışma ihtimali bulunmayan iki Hintliydik. Kendimizi evde hissediyor, sanki çok önemli bir şeymiş gibi dikkatle vitrinlere ve eski bir laterna çalgıcısına bakıyorduk. Westgate’e doğru ilerlerken ikimiz de kendimizi küçük çocuklar gibi hissediyorduk; hatta ben ayağımda sandaletler olduğu için daha bile küçük hissediyordum kendimi. Sonra birden gök gürledi ve tıpkı Hindistan’daki gibi bardaktan boşanırcasına yağmur yağmaya başladı. Kızlar çığlık attı ve otobüs bekleyenler telaşlandı; ama bir süre sonra insanlar üzerlerinden sular damlayan düzenli ve neşeli bölükler halinde Clarendon Alışveriş Merkezi’nin girişine yığıldı; büyük alışveriş merkezleri bir anda yağmur sığınaklarına dönüşmüştü. İngiltere’ye geldiğimden beri hiç böyle yağmur yağdığını görmemiştim. Kalküta’daki gibi, sokaklarda yağmur suları birikiyor ve yanımızdan akıyordu. İngilizler ilk başta heyecanlıydı, fakat sonradan toparlandılar ve sakinleşip birbirleriyle şakalaşmaya başladılar, keyifleri yerindeydi. Sağanak yağmuru hoşgörüyle karşılayan bir Hintliyi andırsalar da aslında pek bir alakaları yoktu. Sharma gökyüzüne bakıp duygulandı ve bana, köyünü hatırladığını söyledi. Böylece, o akşamüstü Shehnaz’la buluşmak yerine bir ayakkabı dükkânının önünde, ıslanmalarına rağmen gülen insanların koşarak geçişini izleyerek yağmurun dinmesini bekledim. Yanımdan geçen, sırılsıklam olmalarına rağmen gayet mutlu gözüken bir çifti hiç unutmam. Sonradan Shehnaz, yağmur durduktan sonra bisikletle St. Giles’ Kafe’ye gittiğini söyledi. Normalde “jambon ve peynir,” ya da “domuz pastırmalı sandviç,” diye bağıran dükkân sahipleri o sırada sessizce ıslak yerleri paspaslıyormuş, zaten kafede başka da kimse yokmuş.</p>
</body>
</html>
