<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h2 style="text-align: center;"><i style="font-weight: normal;">10</i></h2>

  <p><br /></p>

  <p><br /></p>

  <p>En sıkıcı işlerden biri, kucak dolusu kirli çamaşırı alıp bir çantaya doldurmak ve yolun karşısındaki çamaşırhaneye götürmekti. Esas amacım, bu işi mümkün olan en kısa zamanda, en az çabayla bitirmekti. Çamaşırları birkaç partide götürmekten hoşlanmıyordum, bu yüzden çantayı tıka basa dolduruyor, fermuar kapanmayınca da tüm ağırlığımla üstüne çıkıp giysiler tamamen içeri tıkılana dek hoyratça tepiniyordum.</p>

  <p>Ya da odamda, kucağımda Lawrence’ın <i>Bütün Şiirleri</i> kitabıyla oturuyor, kıtadan kıtaya atlayıp taşan uzun dizelerin bulunduğu bir sayfaya bakıyordum. Kütüphanelerden nefret ediyordum. İnsanlar kütüphanelerde, sayfaların fısıltısından başka sesin duyulmadığı bir sessizlik içinde oturur; kafalarını, kurbanlarını yemek yerine inceleyen yırtıcı kuşlar gibi kitapların üzerine eğerlerdi. Kimdi bu insanlar; geceleri ne yaparlardı; onları, tuhaf bir şehvetle doldurdukları formları özenle bir kadının önüne itip sonra da zemin kattan yük asansörüyle gelecek kitapları beklemeye iten şey neydi? Odamın güvenli kucağında oturup kahve yapan birinin gürültüsü eşliğinde Lawrence’ın zayıf, kızıl sakallı portresi beni bir iblis gibi izleyerek eşlik ederken “Bavyera yılanotları, büyük ve karanlık, sadece karanlık / gündüzü bile karartan” ya da “İnşa ettin mi ölüm gemini, söyle bana?” ya da “cesaretle dolu bu narin gemi, sadakat yüklü / erzak ve kap kaçağın yanında” ya da özellikle “Bana söylüyorsun haksız olduğumu / Sen kimsin, bana kim söyleyebilir ki haksız olduğumu?” dizelerinin güzelliğinden anlamlar çıkarmaya çalışırdım.</p>

  <p>Birkaç aylığına bir televizyon kiralamış, <i>Postman Pat</i> ve <i>Blue Peter</i>’la tanışmıştım. Akşamüstlerim, <i>Fifteen to One</i> gibi yarışma programlarının rahatlatıcı karmaşasıyla şenlenmişti. Genel kültürüm zayıf olsa da, eşanlamlı sözcükleri bulmaktan ya da bir anagramdaki harflerin çocuksu gizemini çözmekten keyif ve heyecan duyardım. Sonunda yarışmaya Dorset’ten katılan dul bir hanım veya Leicester’dan katıldığını kekeleyerek söyleyen bir elektrikçi tarafından alt edilmeye bayılırdım; bunlar, boş saatlerini ezeli rekabetlere girerek geçiren, tatlı ve zararsız insanlardı.</p>

  <p>Bazen Londra’ya ufak kaçamaklar yapardım. Otobüste, insanlar kafaları ahenkle sallanarak uyurken, birbirleriyle Sylheti lehçesinde konuşan ebeveynlerimi veya sıcak bir günde verandada dikilirken hissettiklerimi düşünürdüm. Manzara yanımdan akıp geçer; ve aynı manzara, akşam Oxford’a dönerken bu sefer de ters yönde akıp geçerdi. Otoyolun kenarında, kilometrelerce uzanan banliyöleri; tepesinde narin, havaya uzanan kollara benzeyen televizyon antenleri olan evleri; kuşların ve bulutların hızla ilerlediği gökyüzünü izlerdim. Eğer uzaylıların insanlığa bir mesajı varsa, onu bu sıradan evlere, hava kararırken televizyon başına üşüşen insanlara göndereceklerini ve bu mesajın, hayalperest, kısa pantolonlu bir çocuk tarafından çözüleceğini düşünürdüm.</p>
</body>
</html>
