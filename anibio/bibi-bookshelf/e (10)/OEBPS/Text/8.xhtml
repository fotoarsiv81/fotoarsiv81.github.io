<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <h2 style="text-align: center;"><i style="font-weight: normal;">8</i></h2>

  <p><br /></p>

  <p><br /></p>

  <p>Oxford’da, neredeyse her yere yürüyerek giderdim, çünkü beni otobüse binmekten alıkoyan, izah edilemez bir gururum vardı. Yerel otobüsler iki çeşitti: Çift katlı kırmızı otobüs ve oyuncaklara benzeyen, minik, mavi beyaz otobüs. Yolda yürürken yanımdan geçen çift katlılar devasa ve ulaşılmaz; beyaz otobüslerse, geniş pencerelerinden bakınca içlerinde oturanlar rahatlıkla görülebildiği için sıcak ve kalabalık gözükürdü. Ama bir otobüsün içinde oturmak bambaşka bir tecrübeydi, dışarıdan izlemekle anlaşılabilecek bir şey değildi. Bir seferinde, Cowley Sokağı’na gitmek için çift katlıya binmiştim. Başka bir yaşama adım atmak gibiydi; kapıdaki geniş basamağa basar, yüksek atlamacıların sırıklarına benzeyen, yerden yükselen direğe tutunur, kaba bir biçimde üst kata çıkan dar merdiveni görmezden gelir, diğer yolcuların meraklı ama rahatsız edici olmayan bakışlarına göğüs gerip utanarak arkalara ilerlerdiniz. Dışarıdaki manzara, High Caddesi’nin modern yapılarından Cowley Sokağı’nın gri tuğladan evlerine ve Hint lokantalarına dönüşünce otobüsün içindeki vücutlar kımıldanıp hareketlenir, inip binenler tuhaf ama huzurlu bir kalabalık oluştururdu. Otobüs, sabit rotasında çakırkeyif bir sallantıyla ilerlerken, insanın, dengesini kaybetmemek için tavandan sarkan deri kulplara ya da kafasının üzerindeki yatay demire tutunup baştan aşağı, tüm vücuduyla salınması gerekirdi. Başka bir seferinde, Summertown’a gitmek için beyaz otobüse binerek, öncekine nazaran heyecansız bir yolculuk yapmam gerekmişti. Şoföre verdiğim ücretten temiz siyah koltuklara ve başımın üzerindeki alçak tavana kadar otobüsün her şeyi minik ve ayrıntılıydı. Arkamda sürekli konuşan, kızlı erkekli bir grup oturuyor, küstah Londra aksanları tüm otobüsü dolduruyordu. Hintli otobüs şoförü, mavi üniformasıyla sadece birkaç metre önümde oturuyordu, ama bilmediğim bir sebepten dolayı onun “Asyalı” olduğunu düşündüm ve benim için gizemli ve sınıflandırılamaz bir hale geldi. Her durakta, otobüse binen yaşlı hanımları içten bir İngiliz tavrıyla “Merhaba, canım! Hava çok güzel, di mi?” diyerek selamlıyor, inerken de samimiyetle uğurluyordu. Davranışlarının İngilizlerden bile daha İngiliz oluşu, Hintlilere özgü bir şeydi ve ses tonu şaşırtıcıydı.</p>

  <p>Cowley Sokağı, şehrin diğer tarafında, yani Doğu Oxford’daydı. Uzun zaman önce Sharma’yla birlikte, “Hisler Ülkesinde” adlı erotik bir Japon filmi izlemek için Penultimate Sinema Sarayı’na gelmiştik. Göbekten sonra, birbirine paralel uzanan üç yol vardı: St. Clement’s, Cowley Sokağı ve Iffley Sokağı. Sinema Sarayı’na gitmek için coşkuyla Cowley Sokağı’na sapmıştık, ama ne yazık ki filme bilet kalmamıştı. Caddenin üzerinde, Bangladeşlilerin dükkânları vardı ve enerjik Müslüman çocuklar, kafalarında takkelerle koşturuyorlardı; yabancıymış gibi durmaktan ziyade yöresel ve Doğu Londralı bir havaları vardı. Dükkânlar, hava karardıktan sonra da açık ve ışıl ışıldı. Palto giyen, yaşlı Pakistanlı beyefendiler, ellerinde kırışık kurye çantalarıyla dükkânlara giriyor, Pencap lehçesiyle konuşuyorlardı. Politikadan söz ediyorlardı; Bhuttolar; Keşmir; korkak Hindistan; zorba Hindistan; ve Hindistan kriket takımı, hor gören, fakat terbiyeli kahkahalarla aşağılanıyordu, aslında bu konuda pek de haksız sayılmazlardı. “Asyalı” çiftler toz kırmızı biber kutuları, kuru meyve paketleri, turşu kavanozları ve Bangladeş’in benekli toprağı hâlâ üzerlerinde duran ithal sebzelerle dolu raflar boyunca alışveriş arabalarını iterler, dükkân sahibi bir yandan kasadaki işini yapar, bir yandan da muhabbetine devam ederdi. Ödemenin rupiyle değil de sterlinle yapılması, sadece bizim anladığımız bir şaka gibiydi. Yol boyunca bir sürü Hint lokantası vardı. Saat altı olduğunda, Müslüman garsonlar ciddiyetle pencereden dışarıyı gözler ve geceleri lokantaların içleri, ürpertici bir kırmızı ışıkla parlardı. Zengin ve şaşaalı dursun diye özenle seçilen mobilyalar ucuz ve çarpıcıydı. Oluklu kolçakları olan koltuklarda dürüst İngilizler otururdu. Palmiye ağaçları ve kıvrılarak akan nehirlerin resmedildiği büyük ve yalancı tablolar, Doğu’ya has nezaketin yavaş yavaş yok olduğunun habercisi gibiydi. Garsonlar dahil her şeyin üzerinde keskin bir nane ve çemenotu kokusu vardı. Lokantalar harap halde, fakat cıvıl cıvıldı; önlerindeki tabelaların gümüş renkli yazılarından içlerindeki dekora kadar her şey, “oryantal” denilen o meşhur tarza aitti.</p>
</body>
</html>
