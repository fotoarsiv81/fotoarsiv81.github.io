<html xmlns="http://www.w3.org/1999/xhtml">
  <head>
    <title>1.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="solbaslik" id="calibre_toc_9">-IX-</h1><br class="chapter"/><br class="chapter"/><br class="chapter"/>
			<p class="normal">Büyük Okyanus’ta, Aleut adalarının güneyinde vakit öğleyi çoktan geçmişti. Orta şiddette bir fırtına okyanusu çalkalamaya devam ediyor, bir uçtan öbür uca bütün ufku kaplayan sular âleminde, köpüklü dalgalar saf saf, yuvarlana yuvarlana birbirlerini kovalıyordu. Uçak gemisi ‘Konvansiyon’ San-Fransisco ile Vladivostok’a tam eşit uzaklıkta, her zamanki yerindeydi. Hafif hafif sallanıyordu köpükler arasında. Bu uluslararası bilimsel araştırma gemisinin bütün görevlileri alarmda, her türlü operasyona hazır bekliyordu.</p>
			<p class="normal"><span class="ideitalik">İye Güneşi</span> sisteminde, dünya dışı bir uygarlığın keşfedilmesiyle meydana gelen durumu görüşmek üzere gemide bulunan ve olağanüstü yetkilerle donatılan komisyonların toplantıları bitmek üzere idi. Kendi üslerinden izin almadan, uzaylılarla Orman-Göğsü gezegenine giden 1-2 ve 2-l numaralı kozmonotlar hâlâ o gezegende idiler ve yörünge istasyonu Parite aracılığı ile, Ortak Yönetim Merkezi tarafından, kesin emir almadan oradan ayrılmamaları konusunda üçüncü defa uyarılmışlardı.</p>
			<p class="normal">Ortak Yönetim Merkezi’nin bu kesin direktifi aslında yalnız kafalarındaki karışıklığı yansıtmakla kalmıyor, ayni zamanda karşı karşıya bulundukları meselenin gittikçe daha da içinden çıkılmaz hâle geldiğini, gerginliğe doğru tırmandığını, aralarındaki işbirliğinin bir cepheleşmeye dönüşmesi tehlikesiyle karşı karşıya kaldıklarını da gösteriyordu. <span class="ideitalik">Demiurg </span>projesi bir süre önce iki büyük devleti birbirine yaklaştırmıştı ve böylece bilimsel ve teknik üstünlüklerini arttırmışlardı. Bunu bütün dünyaya kabul ettirmek istiyorlardı. Ama işte şimdi bu proje birdenbire ikinci plana düşmüş, dünyadışı bir uygarlığın bulunmasıyla ortaya çıkan çözümü güç meseleden dolayı bir anda değerini yitirmişti. Her iki komisyonun üyeleri tek tek bir konuyu çok iyi anlıyorlardı: Bu benzeri görülmemiş, hiçbir buluşla kıyaslanamayacak yeni keşif çağdaş dünya toplumunun dayandığı esasları, insan zekâsının yüzyıllar boyu, nesiller boyu, oluşturup geliştirdiği, yoğurup biçim verdiği bir düzeni ve bunun kurallarını bir sınava sokmuş bulunuyordu. Yerkürenin genel güvenliği bir yana, bu sınavı vermek gibi bir tehlikeyi kim göze alabilirdi?</p>
			<p class="normal">Tarihin bunalımlı dönemlerinde her zaman görüldüğü gibi, dünyadaki iki ayrı sosyal ve siyasî sistemin temel çelişkileri bütün çıplaklığıyla kendini gösterdi.</p>
			<p class="normal">Meselenin görüşülmesi sinirli tartışmalara yol açtı ve fikir ayrılıkları süratle uzlaşmazlığa, barışmazlığa sürükledi onları. Bu uzlaşmazlık ve karşılıklı tehditler iyice çığırından çıkar ve denetimi mümkün olmazsa bir dünya savaşı bile çıkarabilirdi. Üyeler bunu da düşünmeye başladılar. Sonunda bu gidişin onlara zarardan başka hiçbir şey kazandırmayacağını anlayarak aşırılıklardan sakınmaya karar verdiler. Ama onları buna asıl zorlayan mesele, olayı önünde sonunda öğrenecek olan dünya kamuoyunun bilincinde bir patlama olması ve onların karşısına dikilmesiydi. Bundan korkuyorlardı. Bütün dünyada bir bomba gibi patlardı bu olay. Bunun nasıl sonuçlar doğuracağını da kimse bilemezdi...</p>
			<p class="normal">Sonunda mantık üstün geldi ve taraflar bir uzlaşmaya varmak zorunda kaldılar. Bu konuda da eşitlik ve denge esasına tam olarak uymuşlardı. Varılan karara göre, Ortak Yönetim Merkezi’nden Parite Yörünge İstasyonu’na yeni bir mesaj gönderdiler:</p><br class="chapter"/>
			<p class="indentmetinitalik">“Denetleyici kozmonotlar 1-2 ve 2-1’e, </p>
			<p class="indentmetinitalik">Bu bir emirdir: Hâlen Güneş sistemi dışında, İye sisteminde ve Orman-Göğsü gezegeninde bulunan 1-2 ve 2-1 kozmonotlarıyla hemen bağlantı kurunuz. Onlara Ortak Yönetim Merkezi kararlarını derhal bildiriniz. Dünyadışı bir uygarlığı keşfeden iki kozmonot, Ortak Yönetim Merkezinin onların eylemleri ve bundan sonraki girişimleriyle ilgili olarak aldığı kararlara, kayıtsız-şartsız uyacaklardır. Ortak Yönetim Merkezinin kararları şunlardır:</p>
			<p class="indentmetinitalik">a) Parite’nin eski kozmonotları 1-2 ve 2-1 dünya uygarlığınca istenmeyen kişiler olarak ilân edilmişlerdir. Bunların yörünge istasyonu Parite’ye ve dünyaya dönmeleri yasaklanmıştır.</p>
			<p class="indentmetinitalik">b) Orman-Göğsü denilen gezegende yaşayanlarla, dünyalıların tarihî tecrübeleri, hayatî çıkarlar ve uygarlıklarının bugünkü gelişimi ile bağdaşmadığı için, ne şekilde olursa olsun, herhangi bir temas kurulması yasaktır.</p>
			<p class="indentmetinitalik">c) Parite’nin eski kozmonotları 1-2 ve 2-1 ile, onlarla ilişkide bulunan yabancı gezegenliler, dünyalılarla temas kurmaya, daha önce yaptıkları gibi “Tramplen” yörüngesindeki “Parite” istasyonuna çıkmaya ya da yerküremize yakın katmanlara sızarak dünyalılarla teması buradan sağlamaya kalkışmamalıdırlar.</p>
			<p class="indentmetinitalik">ç) Yerküreyi çevreleyen uzay boşluğuna başka gezegenlerden gelen uçan cisimlerin sızmalarını önlemek için, Ortak Yönetim Merkezi “Çember Harekâtı”nı başlatmıştır. Bu harekâtla, dünyaya yaklaşacak her türlü cismi ânında yok etmek için, değişik yörüngelere yerleştirilmiş savaşçı robot füzeler nükleer-laser ışınlarını salmaya hazır hâle getirilmiştir.</p>
			<p class="indentmetinitalik">d) İzin almadan dünyadışı yaratıklarla temas kuran Parite’nin eski kozmonotları 1-2 ve 2-1’in dünya ile temas kurmaya çalışmaları boş bir çaba olacaktır. Yeryüzünde sağlanan istikrar ve jeo-politik yayının bozulmaması için bu temasa imkân verilmeyecektir... Temasın sağlanmaması ve meydana gelen bu olayın gizli kalması için gerekli bütün tedbirler alınmıştır. Bu amaçla “Parite” başka bir yörüngeye alınacak, telsizle iletişim kanalları ve şifreleri değiştirilecektir.</p>
			<p class="indentmetinitalik">f) Dünya çevresinde oluşturulan “Çember” bölgelerine yaklaşacak yabancı gezegenlilere, bunun kendileri için çok tehlikeli olacağını bir daha hatırlatalım.”</p><br class="chapter"/>
			<p class="sagnormal">Ortak Yönetim Merkezi </p>
			<p class="sagnormal">“Konvansiyon” Uçak Gemisi</p><br class="chapter"/>
			<p class="normal">Ortak Yönetim Merkezi bu korunma tedbirlerini alırken, ‘X’ gezegeninin araştırılmasıyla ilgili Demiurg projesini de belirsiz bir süre için askıya almak zorunda kalmıştı, ilk iş olarak, Parite istasyonunun rotasyon parametreleri değiştirildi. Ondan, artık yalnız her zamanki uzay gözlemleri için yararlanılacaktı. Ortak bilimsel araştırma gemisi “Konvansiyon”un, tarafsız bir ülke olan Finlandiya’ya emanet edilmesine karar verildi. “Çember Harekâtı” olarak adlandırılan sistem çalıştırılmaya başladıktan sonra da Parite’nin bilimsel ve idarî ekipleriyle bunlara yardımcı servisler dağıtılacaktı. Bunlardan, Ortak Yönetim Merkezi’nin programındaki bu değişikliğin sebeplerini hiçbir zaman açıklamayacaklarını bildiren yazılı, imzalı teminat belgeleri de alınacaktı.</p>
			<p class="normal">Demiurg projesinin bir süre için durdurulmasıyla ilgili olarak kamuoyunda bir açıklama yapmak gerekiyordu. Bu ertelemenin, ‘X’ gezegeninde yeni bazı incelemeler ve ölçümlerde bazı düzeltmeler yapılması zorunluğundan ileri geldiği söylenecekti.</p>
			<p class="normal">Her şey inceden inceye düşünülmüştü. Alınan bütün tedbirlerin, “Çember” sisteminin konulmasından hemen sonra uygulamaya geçirilmesi kararlaştırıldı.</p>
			<p class="normal">Komisyonların son toplantısından hemen sonra, bütün belgeler, şifreler, Parite’nin eski kozmonotlarından alınan bilgiler, tutanaklar, bandlar, bu üzüntülü olayla ilgili her şey imha edildi.</p>
			<p class="normal">Büyük Okyanus’ta, Aleut adalarının güneyinde, günün sonu yaklaşıyordu. Fırtına eski hızında devam ediyor, ama dalgalar gitgide daha da büyüyordu. Şimdi köpürüp kabaran dalgaların kükreyişleri daha çok işitilir olmuştu..</p>
			<p class="normal">Özel yetkilerle donatılmış komisyon üyelerini getiren uçaklar, onları geri götürmek için gergin bir durumda beklemekteydiler. Nihayet komisyon üyeleri hep birlikte toplantı salonundan çıktılar, birbirleriyle vedalaştılar. Bir bölümü uçaklardan birine, öteki bölümü de öbür uçağa bindiler.</p>
			<p class="normal">Geminin dalgalar yüzünden sallanmasına rağmen, iki uçak başarılı bir kalkış yaparak, biri San-Fransisco’ya, öteki de tam aksi yönde bulunan Vladivostok’a yöneldi.</p>
			<p class="normal">Uzay rüzgârlarında yıkanan yerküre, ebedî dönüşüne devam ediyordu. Yerküre yüzüyordu... O, uzayın sonsuz boşluklarında yer alan ve kendisine benzeyen sayısız kumtanelerinden sadece biriydi. Ama yalnız dünyada, bu yerküresinde insanlar vardı. Bu insanlar, ellerinden geldiği kadar iyi yaşamaya, bazen de meraktan, evrenin başka gezegenlerinde kendilerine benzer yaratıkların bulunup bulunmadıklarını öğrenmeye çalışıyorlardı. Tartışıyor, varsayımlar ileri sürüyor, Ay’a insan indiriyor, başka gezegenlere otomatik donanımlar gönderiyor ama her defasında Güneş sistemi içinde kendilerine benzer yaratıkların bulunmadığını, hatta hiçbir hayat belirtisinin bulunmadığını anlayarak üzülüyorlardı. Sonra, bütün bunlarla ilgilenmeyi bir yana bırakıyor, başka şeylerle meşgul oluyorlardı. Başka meseleler dolduruyordu kafalarını. Daha iyi yaşamak ve birbirleriyle daha iyi geçinmek gibi meseleler.. Bundan başka, günlük geçimlerini sağlamak için de çok çalışmak zorundaydılar. Birçokları da bu konuların onların işi olmadığını düşünüyordu.</p>
			<p class="normal">Ve Dünya, kendi ekseninde dönüyor, uzay boşluğunda yüzüyor, yüzüyordu...</p>
			<br class="chapter"/><p class="ortayazi">* * * </p><br class="chapter"/>
			<p class="normal">O yılın Ocak ayı çok soğuk, çok sisli geçti. Bunca soğuk nereden gelip çökmüştü Sarı-Özek bozkırına? Trenlerin dingilleri donarak birbirine yapışmış, buzla, kırağıyla bembeyaz olmuşlardı. Petrol yüklü kara tankerlerden oluşan katarları, istasyonda durduğu zaman kırağıdan bembeyaz bir dizi gibi görmek çok tuhaf geliyordu insana. Katarların yollarına devam etmek için kalkışları da çok zor oluyordu. Katarlara koşulmuş çifte lokomotif, birbirine omuz vererek raylara yapışan tekerlekleri koparmak için zorlanıyor, demir gıcırtıları ve şakırtıları evlerden de duyuluyor, vakit gece ise, yataklarındaki çocuklar bu gürültüden uyanıyorlardı.</p>
			<p class="normal">Bir yandan kar yolları tıkamağa başlamıştı. Soğuk yetmiyormuş gibi rüzgâr da kudurmuştu sanki. Sarı-Özek’i kasıp kavuruyor, asıl fırtınanın nereden kopup geleceği bilinemiyordu. Öyle görünüyordu ki rüzgâr, siperlerde bulduğu en küçük delikten karları savurup demiryolunun üzerine yığmaktaydı.</p>
			<p class="normal">Yedigey, Kazangap ve onlarla birlikte üç kişi daha, yolun bir kenarını açar açmaz öbür tarafına koşarak karları kürüyor, tıkanmayı önlemeye çalışıyorlardı. Develerin çektiği kızak olmasaydı onlar da saplanıp kalırdı kar yığınına. Üstteki kalın kar yığınını önce kızaklarla yolun kıyısına taşıyor, kalanları da küreklerle alıyorlardı. </p>
			<p class="normal">Yedigey, Karanar’ı kızağa koşmaktan memnundu. Böylece hayvan yorulacak, bu mevsimde kızışıp azgınlaşması yavaşlayacaktı. Onu kendisi gibi güçlü bir deveyle koşmuştu. Kızağı iyice dolduruyor, kızağın arkasına bir ağırlık bağlıyor, sonra kar küreğini kızağa koyup üzerine oturuyor ve kamçısını şaklatıyordu. O zamanlar Boranlı’da kar temizleme makinesi diye bir şey yoktu. Fabrikalarda kar temizleme makinelerinin ve karları kendileri sürüp açan lokomotiflerin yapılmakta olduğunu duymuşlardı ama şimdilik bunların sadece sözü ediliyordu.</p>
			<p class="normal">Yazın iki ay süre ile kavuran sıcak onları çıldırtacak kadar bunaltıyor, kışın ise soğuk havayla dolan ciğerleri patlayacak gibi oluyordu. Ama trenler durmuyor, gelip gidiyordu ve herkes işini yapacaktı. Tıraş olacak vakti bile bulunmayan Yedigey’in saçı sakalına karışmıştı ve sakalına ilk kırların düştüğünü de o kış farketti. Gözleri uykusuzluktan şişmiş, cildi soğuktan iyice kararmıştı ve kendi suratından tiksiniyordu. Ayağındaki keçe çizmeleri ve üzerindeki gocuğunu hemen hemen hiç çıkarmıyordu. Gocuğunun üzerine bir muşamba, başına da bir başlık geçiriyordu.</p>
			<p class="normal">Yedigey, kendini nasıl işe verirse versin, neyle uğraşırsa uğraşsın, Abutalip Kuttubayev’in başına gelenleri hiç aklından çıkaramıyordu. Kazangap’la hep bunu konuşuyorlardı. Bu işin nasıl gittiğini, sonunun ne olacağını merak ediyorlardı hep. Fakat daha çok Yedigey konuşuyor, Kazangap üzüntülü, düşünceli duruyor, pek konuşmuyordu. Yine bir gün bir düşüncesini açıklamaktan kendini alamadı:</p>
			<p class="normal">- Hep böyle oluyor.. kendileri de kolay kolay çıkamazlar bu işin içinden. Boş yere dememişler “<span class="ideitalik">Han bir Tanrı değildir, çevresindeki, kendi katındaki adamların ne yaptıklarını her zaman bilmez, çevresindekiler de pazar yerlerindeki vergi memurlarının nasıl çalıştıklarını, nasıl davrandıklarını bilemezler.</span>” diye.. evet, hep böyle olmuştur bu işler.</p>
			<p class="normal">Yedigey’in canı sıkıldı:</p>
			<p class="normal">- Hani canım sen de! Senin dediğin o hanlar, o beyler çoktan silinip gitti tarihten. Lâf mı yani bu söylediğin. Mesele adamlarda değil ki!</p>
			<p class="normal">- Peki kimde öyleyse?</p>
			<p class="normal">- Kimde mi?</p>
			<p class="normal">Böyle dedi ama sorusuna kendisi de bir cevap bulamadı ve bu soru kafasına yerleşip ona rahatsızlık vermeye devam etti.</p>
			<p class="normal">Felâketler çok defa tek başlarına gelmezler. Babasının götürülmesi felâketinden sonra Kuttubayev’lerin büyük oğlu Daul soğuk almıştı. Yavrucak yüksek ateşten kıvranıyor, öksürüyor, boğazı ağrıyordu. Onun anjin olduğunu söyleyen Zarife her çeşit hapla iyileştirmeye çalışıyordu çocuğunu. Ama sürekli olarak çocuklarının yanında kalamazdı. Geçinmek, ekmeklerini kazanmak zorundaydı. Bunun için de demiryolunda makasçı olarak çalışıyordu. Gece gündüz demeden yapıyordu bu görevi. Ukubala, onun ne kadar güç durumda olduğunu bildiği için, kendi çocuklarıyla birlikte onun çocuklarının bakımını da üzerine aldı. Yedigey de elinden gelen yardımı yapıyordu. Sabah erkenden kömürlükten kömür getiriyor, sobaya dolduruyor, vakit bulursa sobayı da yakıyordu. Sobada taşkömürü tutuşturup yakmak hemen oluveren, kolayca yapılıveren bir iş değildi. Bu konuda tecrübeli olmak gerekirdi. Sobayı yaktığı zamanlar çocuklar akşama kadar ısınsınlar diye birbuçuk kova kömür koyardı. Tankerden su getirme, ocak için ve soba tutuşturmak için odun kırma işlerini de o yapıyordu. Bunları seve seve yapıyordu ama zor olan çocukların gözüne bakmak, gözlerine baka baka yalan söylemekti. Sorularını saptırmaya çalışmak, kaçamak cevaplar vermekti. Büyüğü hastaydı, genellikle de sakin bir çocuktu. Ama küçüğü anasına çekmişti. Çok hareketli, çok hassas, çabuk kırılan bir çocuktu ve böyle olması da durumu güçleştiriyor, daha çok acı veriyordu ona. Yedigey, sobayı yaktığı sabahlar çocukları uyandırmamak için elinden geldiği kadar sessiz olmaya çalışırdı. Ama görünmeden gidebildiği zamanlar pek azdı. Kara kıvırcık saçla Ermek hemen uyanır, gözlerini açar açmaz da sorardı:</p>
			<p class="normal">- Yedigey amca, babam bugün gelecek mi?</p><br class="chapter"/>
			<p class="normal">Bu soruyu sorar sormaz da yatağından kalkar, yalınayak ve yarı çıplak Yedigey’e koşardı. Yedigey amcası ‘evet’ derse, babası da geliverecekmiş gibi bir umut olurdu gözlerinde. Yedigey onun sıcacık vücudunu kucaklar, bağrına basar, tekrar yatağına götürür, büyük bir adamla konuşur gibi ciddi ciddi cevap verirdi:</p>
			<p class="normal">- Bak Ermek, Atika’nın bugün gelip gelmeyeceğini bilemiyorum. Hangi trenle geleceğini bize merkez istasyondan telefonla bildirecekler. Biliyorsun, Boranlı’da yolcu trenleri durmaz, ancak başmemurun emriyle yolcu indirecek trenler durabilir. Sanırım bugün-yarın bir haber alırız. O zaman sen ve ben ve o zamana kadar iyileşirse Daul’u da alır, karşılamaya gideriz.</p>
			<p class="normal">Çocuk, karşılama sahnesini gözünde canlandırarak sorardı:</p>
			<p class="normal">- Atika, bak seni karşılamaya geldik! deriz değil mi?</p>
			<p class="normal">- Tabiî, tabiî, öyle deriz.</p>
			<p class="normal">Ancak, akıllı bir çocuk olan Ermek’i aldatmak o kadar kolay değildi.</p>
			<p class="normal">- Yedigey amca, diyordu çocuk, hani bir defa gitmiştik ya, yine öyle yapsak, yük trenine binip başmemurun yanına gitsek, babamın bineceği treni durdurmasını söylesek?.</p>
			<p class="normal">Yedigey bir mazeret uydurmak zorunda kaldı:</p>
			<p class="normal">- İyi ama, geçen defa gittiğimizde mevsim yazdı, hava sıcaktı. Şimdi ise çok soğuk. Bak rüzgâr nasıl uğul uğul esiyor! Bak camlar nasıl buz tutmuş! Yük trenine binersek oraya varmadan kaskatı buz oluruz!</p>
			<p class="normal">Bunun üzerine çocuk üzüntüyle gözlerini indirir, susardı. Yedigey de onu yatağına bırakır, hasta çocuğun yanına giderdi:</p>
			<p class="normal">- Haydi sen şimdi yatağına gir, ben Daul’a bir bakayım.</p>
			<p class="normal">Hasta çocuğun başına gelen Yedigey, düğüm düğüm olmuş ellerini onun ateş gibi yanan alnına koyardı... Çocuk gözlerini güçlükle aralar, ateşten kupkuru olmuş, çatlamış dudaklarıyla gülümsemeye çalışırdı. Ateş düşmezdi Allah düşmezdi!</p>
			<p class="normal">- Daul, üzerini açma yavrum, yatağından kalkma sakın. Ter içinde yüzüyorsun. Anlıyorsun değil mi yavrum, yatağından hiç çıkmayacaksın, yoksa yine soğuk alırsın. Ermek, ağabeyin çişini yapmak isterse lâzımlığı getirirsin, tamam mı? Sen hiç kalkmamalısın. Annen, işi biter bitmez gelir. Az sonra Ukubala teyzeniz kahvaltınızı getirecek. Daul iyileşir iyileşmez bize gelirsiniz, Saule ve Şerafet’le oynarsınız. Onlar da sizi çok özledi. Ben şimdi işe gidiyorum.. Öyle çok kar var ki, yollan açmazsak trenler gelip geçemez!</p>
			<p class="normal">Olabildiği kadar çocuklara başka şeyler düşündürmek istiyordu ama o eşiğe varır varmaz Ermek sesleniyordu:</p>
			<p class="normal">- Yedigey amca, babamın treni geleceği zaman çok kar olursa, küreğimi alır, ben de gelirim kar temizlemeye.. küçük bir küreğim var benim...</p>
			<p class="normal">Yedigey, yüreği kan ağlayarak uzaklaşırdı oradan. Çaresizliğine, haksızlıklara öfkelenir ve bütün hıncını kardan, rüzgârdan, tıkanan yoldan ve develerden çıkarırdı. Kendisi de hayvan gibi çalışırdı. Sarı-Özek’i kasıp kavuran fırtınanın üstesinden tek başına gelmek isterdi sanki...</p>
			<p class="normal">Günler, düşen damlalar gibi birbirine benziyor, ayni zorlukları getirerek geçip gidiyordu. Ocak ayının sonunda soğuklar biraz azalmaya başladı. Ama Abutalip’ten hâlâ bir haber alamamışlardı. Yedigey ile Kazangap, bu konuda düşünüp kafa yoruyor, hiçbir sonuca varamıyorlardı. İkisi de Abutalip’in bir an önce serbest bırakılacağını ümid ediyor, buna dua ediyorlardı. Türlü türlü şeyler geliyordu akıllarına: Bunca işkenceyi hakeden ne suç işlemişti ki! Onu salıvermeleri gerekirdi. O yazdıkları başkaları için değil, kendisi içindi. Onun serbest bırakılacağı ümidini yitirmiyor, bu umutlarını Zarife’ye de söyleyerek onun daha fazla çökmesini önlemeye çalışıyorlardı. Zaten Zarife de çocuklar için dayanması, ayakta kalması gerektiğini çok iyi anlıyordu. Görünüşte kaya gibi sağlamdı ya da öyle olmaya çalışıyordu. İyice içine kapanmış, hiç konuşmuyordu. Ama derin üzüntüsünü gözlerinden okuyordunuz. Daha ne kadar dayanabilecekti!</p>
			<p class="normal">Yedigey, nöbette olmadığı, serbest kaldığı bir gün, develerin ne durumda olduklarını anlamak için otlağa gitti. Özellikle Karanar’ın başka bir deveyi tepeleyip tepelemediğini, ne haltlar karıştırdığını merak ediyordu. Çünkü tam azgın zamanıydı ve başka bir erkek deveyi yara bere içinde bırakmış olabilirdi. Develerin yayıldığı yer yakındı. Kayaklarını da takmıştı ayaklarına. Hayvanların yanına çabuk ulaştı. Tilki Kuyruğu vadisine yayılmış, otluyorlardı. Rüzgâr buradaki karları süpürmüş, yer yer açılan arazide develerin otlayabileceği bitkiler yüzeye çıkmıştı. Endişe edilecek bir şey yoktu. Kazangap’a da haber vermeliydi bu durumu. Ama önce eve uğrayıp kayaklarını bırakmak istemişti. Tam eve girecekti ki eşikte, kızı Saule’nin korku ile kendisine baktığını gördü. Kız:</p>
			<p class="normal">- Baba, annem ağlıyor, dedi ve tekrar içeri girdi.</p>
			<p class="normal">Yedigey elindeki kayakları yere fırlattı ve heyecanla daldı içeri. Ukubala hüngür hüngür ağlıyordu. Nefes nefese sordu karısına:</p>
			<p class="normal">- Niçin ağlıyorsun? Ne oldu?</p>
			<p class="normal">Kadın hıçkırıklar arasında:</p>
			<p class="normal">- Lânet olsun! dedi. Her şeye lânet olsun!</p>
			<p class="normal">Karısını hiç böyle görmemişti. Aslında çok metin, korkusunu, üzüntüsünü böyle dışa vurmayan bir kadındı o.</p>
			<p class="normal">- Senin suçun bu! Senin yüzünden oldu bunlar! diye bağırdı.</p>
			<p class="normal">Yedigey şaşırmıştı:</p>
			<p class="normal">- Neymiş suçum? Ne yaptım ki?</p>
			<p class="normal">- Aklına gelen her yalanı söyledin o çocuklara.. Az önce bir yolcu treni durdu istasyonda. Herhalde karşıdan gelen trene yol vermek için.. Ne diye burada karşılaştı o trenler sanki! Abutalip’in çocukları yolcu treninin durduğunu görünce “Baba! Babacığım! Babamız geldi!..” diye ok gibi fırladılar. Var sen anla neler olduğunu. “Baba! Nerdesin baba!” diye vagondan vagona koştular. Trenin altında kalacaklar diye ödüm koptu. Vagondan vagona, trenin bir ucundan öbür ucuna koştular. Öyle de uzun bir katarmış ki.. hiçbir vagonun kapısı açılmadı. Küçüğünü yakalayıp kucağıma almış, öbürünü de elinden tutmuştum ki tren hareket etti. Durmadan bağırıyordu yavrular. “Babamız trende kaldı, inemedi! İnemedi!” diye. Öyle ağlaştılar öyle ağlaştılar ki, yüreğim parçalandı, aklım başımdan gitti. Ermek’in durumu çok kötü. Haydi, çabuk git, yatıştır onları! Yolcu treni durunca babalarının geleceğini sen söyledin onlara! Babalarının inmediğini, trenin gittiğini görünce ne hâle geldiklerini bir görseydin... bir görseydin! Niçin babalar çocuklarını, çocuklar babalarını bu kadar çok sever! Niçin, niçin bu acılar?</p>
			<p class="normal">Yedigey, Abutalip’in evine giderken idam edilmeye giden bir suçlu gibi hissediyordu kendini. O anda, idam mahkûmunun son isteği gibi, Allah’tan tek istediği, o masumları kandırdığı, iyilik yapmak için yalan söylediği için, bağışlanmasıydı. Şimdi ne yapacak, ne diyecekti o çocuklara?</p>
			<p class="normal">Ağlamaktan yüzleri gözleri şişmiş, tanınmaz hâle gelmiş olan Daul ve Ermek, Yedigey’i görünce, hıçkıra hıçkıra ağlayarak, seller gibi yaş dökerek ona atıldılar. Yolcu treninin durduğunu ama babalarının inmediğini anlatmaya çalıştılar. Yedigey amcalarından gidip treni durdurmasını istediler...</p>
			<p class="normal">Ermek, acıyla, ama güven ve umutla yalvarıyordu:</p>
			<p class="normal">- Sagındım! Atikamnı sagındım! Sagındım!<sup class="calibre2"><a href="gun_olur_asra_bedel-ide_split_015.html#footnote-100-17" id="footnote-100-17-backlink" name="footnote-100-17-backlink">[17]</a></sup></p>
			<p class="normal">Yedigey, ne olursa olsun onları yatıştırmak, susturmak istiyordu:</p>
			<p class="normal">- Ben şimdi gider durumu anlarım, ama siz ağlamayı kesin.. Hep beraber gider anlarız.</p>
			<p class="normal">Ayni anda kendi kendine soruyordu: “İyi ama nereye gideceğiz? Kimden bilgi alacağız? Ne yapar, ne ederiz?”. Asıl güç olanı, kendi güçsüzlüğünü, umutsuzluğunu belli etmemekti. Sonunda neye yarayacağını kendisi de bilmeden:</p>
			<p class="normal">- Çıkıp dolaşalım biraz, düşünür bir çaresini buluruz, dedi.</p>
			<p class="normal">Zarife yatağa uzanmış, yüzünü yastığa gömmüş, hareketsiz öylece yatıyordu. Ona yaklaştı:</p>
			<p class="normal">- Zarife! Zarife!</p>
			<p class="normal">Omuzuna dokunup hafifçe sarsıyordu ama Zarife başını kaldırıp bakmıyordu bile.</p>
			<p class="normal">- Çocuklarla biraz dolaşacağız, sonra bize gideriz. Ben çocukları götürüyorum.</p>
			<p class="normal">Çocukları biraz olsun yatıştırmak ve kendini biraz toparlamak için bundan başka bir şey gelmemişti aklına. Ermek’i arkasına aldı, Daul’un elinden tuttu ve demiryolu boyunca bir süre amaçsız yürüdü. Ermek içli içli ağlamaya devam ediyor, gözyaşı döküyor, Yedigey onun ıslak nefesini boynunda duyuyordu. O güne kadar bir başkası için hiç bu kadar üzülmemiş, sırtında sarsıla sarsıla ağlayan ve tam bir güvenle ona sarılan küçüğün, eline asılan büyük çocuğun acılarına böylesine katılma isteği duymamıştı. İçini dolduran ağrıdan, üzüntüden bar bar bağırmak geliyordu içinden..</p>
			<p class="normal">Sarı-Özek bozkırının ortasındaki demiryolu boyunca yürüdüler. Trenler o yandan bu yana, bu yandan o yana takırtılarla, gürültülerle gelip gidiyor, onlar ise yürüyor.. yürüyordu...</p>
			<p class="normal">Yedigey çocuklara bir kere daha yalan söylemek zorunda kaldı. Yanıldıklarını söyledi onlara: Boranlı’da duran yolcu treni, babalarının gelmesi gereken yönden gelmemiş, aksi yönden gelmişti. O trenin geldiği yönden gelmeyecekti ki babaları. Hem bu kadar kısa zamanda da dönemezdi. Öğrendiğine göre, babalarını uzak denizlere giden bir gemiye tayfa olarak vermişlerdi. Gemi uzak yolculuğundan döner dönmez babaları da gelirdi. Onun için biraz daha beklemeliydiler..</p>
			<p class="normal">Yedigey’in böyle bir masal uydurmasına sebep, onların sabır güçlerini arttırmak istemesiydi. Böylece yalanın gerçekleşmesine kadar dayanabilirlerdi. Abutalip’in döneceğinden emindi. Belki biraz gecikirdi ama dosyaların incelenmesi bittikten sonra onu serbest bırakırlardı ve o da bir an önce çoluğuna çocuğuna kavuşmak için saniye kaybetmezdi... İşte bunun için uydurmuştu o yalanı. Abutalip için ailesinden ayrı kalmanın ne demek olduğunu çok iyi biliyordu. Onun yerinde başkası olsa, ailesinden istemeden ayrılmış ama bir süre sonra döneceğini bilen bir kimse, bu ayrılığa daha kolay dayanırdı, ama Abutalip için en büyük işkence işte bu ayrılık idi. Ayrılık Abutalip için ölüm cezası kadar büyük bir ceza idi ve Yedigey bunun böyle olduğunu çok iyi biliyordu. İşte bu yüzden de yargılanmasının sonunu beklemeye gücünün yetip yetmeyeceği, buna dayanıp dayanamayacağı sorusu, Yedigey’i kaygılandırıyordu...</p>
			<p class="normal">Zarife, kocasının durumunu öğrenmek için ilgili makamlara birkaç defa dilekçe yazmıştı, onunla görüşmek için izin de istemişti. Ama bugüne kadar hiçbir cevap almış değildi. Bu sessizliğin, cevap gelmeyişin sebebini düşünen Yedigey ve Kazangap, bunu, Boranlı’ya posta ulaşımının çok zor ve seyrek oluşuna bağladılar. Boranlı’ya doğrudan doğruya posta gelmiyordu. Buradan gönderilecek mektuplar ya Kumbel’e götürülüp postaya verilir, ya da oraya giden birine verilirdi. Gelen mektuplar da yine böyle dolaylı olarak ulaşırdı ellerine. Ee, bu tür bir ulaşıma da hızlı ulaşım denemezdi elbet...</p>
			<p class="normal">Ve gerçekten de bir gün bu yolla bir mektup geldi...</p>
			<p class="normal">Şubat ayının sonlarında Kazangap, oğlu Sabitcan’ı Kumbel’deki yatılı okula götürmüştü. Deve sırtında yapmışlardı bu yolculuğu. Çünkü kış mevsiminde yük trenine binip Kumbel’e gitmek zordu. Vagonlara binmek yasaktı ve o soğukta sahanlıkta da durulamazdı. Buna karşılık, sıkıca giyinip güçlü bir deveye bindin mi, sabah gider, akşam dönersin. Bu arada şehirde bazı işlerini de halledersin.</p>
			<p class="normal">O söylediğimiz gün Kazangap, Kumbel’den Boranlı’ya döndüğünde, Yedigey onu devesinden inerken gördü ve hemen o anda anladı Kazangap’ın çok sıkıntılı, keyifsiz olduğunu. Ya Sabitcan okulda yaramazlıklar yapmış, ya da Kazangap yorulmuştur, diye düşündü ve uzaktan ona seslendi:</p>
			<p class="normal">- Nasıl, yolculuk iyi geçti mi?</p>
			<p class="normal">Kazangap devenin sırtından eşyaları indirirken sözün gelişi bir cevap verdi:</p>
			<p class="normal">- Eh, iyi geçti.</p>
			<p class="normal">Bunu boğuk bir sesle söylemişti. Biraz duraladıktan sonra dönüp sordu:</p>
			<p class="normal">- Az sonra evde misin?</p>
			<p class="normal">- Evet, evdeyim, bir şey mi var?</p>
			<p class="normal">- Seninle bir şey görüşeceğim.</p>
			<p class="normal">- Olur, bekliyorum.</p>
			<p class="normal">Az sonra Kazangap karısı Bikey’i de alıp Yedigey’lerin evine yollandı. Kendisi önde, karısı birkaç adım geride yürüyordu. İkisi de dalgın görünüyorlardı. Kazangap’ın suratı allak bullak, boynu da iyice incelmiş, uzamış, omuzları her zamankinden biraz daha fazla çökmüştü. Bıyıkları da aşağı sarkıyordu. Bikey ise, yorulup tıkanmış gibi sık sık nefes alıyordu.</p>
			<p class="normal">Ukubala onları böyle görünce, biraz gevşemeleri için gülümsedi ve takıldı:</p>
			<p class="normal">- Hayır ola? Yüzünüzden düşen bin parça. Kavga ettiniz de barışmaya mı geliyorsunuz yoksa? Buyrun.. buyrun..</p>
			<p class="normal">Bikey güçlükle nefes alarak:</p>
			<p class="normal">- Ah keşke kavga etseydik, dedi.</p>
			<p class="normal">Kazangap evin içinde etrafa göz gezdirerek:</p>
			<p class="normal">- Kızlar nerde? dedi.</p>
			<p class="normal">- Zarifeler’e, çocuklarla oynamaya gittiler. Niçin sordun?</p>
			<p class="normal">Kazangap, Yedigey ile Ukubala’nın yüzlerine uzun uzun baktı ve mırıldandı: </p>
			<p class="normal">- Haberler kötü, dostlarım, kötü! Şimdilik çocuklar duymasın. Büyük felâket! Bizim Abutalip ölmüş!..</p>
			<p class="normal">Yedigey yerinden sıçradı. Ukubala’nın yüzü bir anda kireç gibi oldu:</p>
			<p class="normal">- Ne diyorsun!?</p>
			<p class="normal">Bikey hırıltılı bir sesle:</p>
			<p class="normal">- Ölmüş! Ölmüş! Vah zavallı yetimler! Bu da mı gelecekti başlarına!</p>
			<p class="normal">Yedigey’in benzi de sapsarı olmuştu. Kulaklarına inanamıyordu. Korku ile Kazangap’a sokuldu:</p>
			<p class="normal">- Ölmüş mü? Nasıl öğrendin?</p>
			<p class="normal">- İstasyona bir yazı gelmiş.</p>
			<p class="normal">Herkes başını öne eğip susmuştu. Sonra Ukubala başını iki eli arasına alıp inlemeye, ağlamaya başladı:</p>
			<p class="normal">- Ne felâket Allah’ım! Ne felâket! diyordu.</p>
			<p class="normal">Yedigey nihayet ağzını açabildi:</p>
			<p class="normal">- Hani, nerde o yazı?</p>
			<p class="normal">- Yazı Kumbel istasyonunda. Verdiler de almadım. Yatılı okuldan sonra istasyonun bekleme salonundaki küçük dükkâna uğramak istedim. Bikey sabun almamı istemişti. Tam kapıya gelmiştim ki istasyon şefi Çernov ile karşılaştım. Birbirimizi uzun zamandan beri tanırız. Selamlaştık. Bana “Seninle karşılaşmam iyi oldu, dedi, benim odaya gel de sana bir mektup vereyim, Boranlı’ya götürürsün.” Odasının kapısını açtı, içeri girdik. Masasının üzerinden daktiloyla yazılmış bir zarfı aldı ve sordu: “Abutalip Kuttubayev.. sizin orada böyle biri çalışıyor muydu?” “Evet, dedim, niçin?” “Bu mektup üç gün önce geldi, ama Boranlı’ya giden birini bulamadım. Sen götür de karısına ver bari. Gönderdiği dilekçelerin cevabını bulacak orada. Adam ölmüş.. öyle yazıyor”. Bir de ‘enfarktüs’ diye bir şey söyledi. Bu hastalıktan ölmüş. “Enfarktüs de ne demek?” dedim. “Kalbi durmuş, yüreği patlamış yani”, dedi. Neye uğradığımı şaşırdım. Başıma bir darbe yemiştim sanki. Oturduğum yerde donakaldım. Kulaklarıma inanamıyordum. Kâğıdı alıp okudum. Şunlar yazılıydı: “Kumbel İstasyon Şefliği’ne.. Boranlı durağı şefine bilgi verin. Vatandaş, filanın dilekçelerine cevaptır...” Yazıda, “Hakkında soruşturma açılan Abutalip Kuttubayev kalb durmasından ölmüştür..” diyordu. Ak kâğıt üzerindeki kara yazılar bunlardı işte. Kâğıdı masanın üzerine bırakıp, ne yapacağımı bilemeden Çernov’un yüzüne şaşkın şaşkın baktım. “Bütün bildiklerim bu kadar, bu mektubu karısına götür” dedi bana. “Hayır, dedim, böyle yapmayalım. Kara haber taşıyıcısı olmak istemem. Çocukları daha çok küçük. Bunu nasıl söylerim onlara? Hayır, götüremem. Boranlı’ya gidince durumu arkadaşlarla görüşürüz. Sonra belki aramızdan biri özel olarak bunu almaya gelir, sonra münasip şekilde duyururuz bu acı olayı. Ölen bir serçe değil, insan! Belki karısı Zarife Kuttubayev’in kendisi gelir, o zaman meseleyi siz anlatırsınız ona...” O da bana “Nasıl istersen öyle yap, dedi, ama ben ona ne diyebilirim, ne anlatabilirim ki? Burada yazılandan başka hiçbir şey bilmiyorum, benim görevim mektubu sahibine ulaştırmaktan ibaret.” “Kusura bakmayın, bu yazı şimdilik sizde kalsın, ben olayı arkadaşlara duyururum, toplanıp bir karar veririz” dedim. Çernov da bana “Peki, bildiğin gibi yap” dedi. Bundan sonra oradan ayrıldım. Deveyi yol boyunca hep koşturdum. Yüreğim parça parça oldu. Ne yapacağımızı, bu kara haberi duyurmaya kimin cesaret edebileceğini düşündüm durdum...</p>
			<p class="normal">Kazangap sustu. Yedigey de, sanki omuzlarına bir dağ çökmüş gibi, belini bükmüştü.</p>
			<p class="normal">Kazangap sessizliği bozarak:</p>
			<p class="normal">- Şimdi ne olacak, ne yapacağız? dedi.</p>
			<p class="normal">Buna kimse bir cevap vermedi. Bir süre sonra Yedigey başını iki yana sallayarak üzüntülü bir sesle:</p>
			<p class="normal">- Biliyordum böyle olacağını, dedi, çocuklarından ayrı kalmaya yüreği dayanamadı zavallının. Bundan korkuyordum zaten. Ayrılık acısı korkunç bir şeydir. Bakın çocuklarına baba acısıyla nasıl yanıp tutuşuyorlar. Yüzlerine bakamıyor insan. Başka türlü bir adam olsaydı, herhangi bir sebepten hapse girip mahkûm olsa bile, iki-üç yıl sonra yine sağ-salim çıkardı oradan. Savaşta Almanlar’a esir düştü ve esir kamplarında çekmediği sıkıntı kalmadı. Partizanlar arasında da çok sıkıntılar çekti, yıllarca savaştı. Ama yıkılmadı. Çünkü o zaman evli değildi, çocukları yoktu. Ama bu defa onu en değerli varlıkları olan çocuklarından ayırdılar, canından et kopardılar. İşte bu yüzden geldi bu felâket...</p>
			<p class="normal">- Haklısın, dedi Kazangap. Bir insanın ayrılık acısından öleceğine pek inanmazdım ama, şimdi inanıyorum. Genç bir adamdı, bilgili, akıllı idi. Beklese, suçsuzluğu anlaşılacak, beraat edecekti belki, bunu biliyordu. Çünkü hiçbir suçu yoktu. Kafasıyla bunu anlıyordu ama yüreği ayrılık acısına dayanamadı. İki oğlunu öylesine severdi ki.. dayanamadı bu acıya. Bu düşkünlük felâket getirdi...</p>
			<p class="normal">Uzun süre oturdular, düşünüp taşındılar ama Zarife’yi bu habere nasıl alıştıracaklarını bilemediler. Dönüp dolaşıp ayni noktaya geliyorlardı: Aile babasız kalmıştı, Zarife dul, çocuklar yetim... Sonunda en tutarlı teklifi Ukubala yaptı:</p>
			<p class="normal">- Öyle bir yolunu bulun ki, Zarife şehire gitsin ve bu mektubu kendisi alsın. Bu darbeyi orada göğüslesin, çocuklardan uzakta atlatsın o ilk korkunç anları. Nasıl davranacağına, olayı çocuklara söyleyip söylemeyeceğine, dönüş sırasında düşünüp karar verebilir. Belki çocuklar büyüyünceye kadar haberi onlardan gizlemek ister. O zamana kadar babalarını daha az hatırlarlar. Ne yapacağına o karar versin.</p>
			<p class="normal">Yedigey karısını onayladı:</p>
			<p class="normal">- Çok doğru, çocuklara bildirip bildirmemeye, ya da nasıl bildireceğine en iyi kararı anaları verir. Ben öyle bir şeyi söyleyemem o çocuklara...</p>
			<p class="normal">Yedigey daha fazla konuşamadı. Dili dolanıyor, boğazına bir yumru gelip tıkanıyor ve boğazını açmak için öksürüyordu.</p>
			<p class="normal">Mektubu Zarife’nin alması konusunda fikirbirliğine varınca Ukubala, Kazangap’a bir tavsiyede daha bulundu:</p>
			<p class="normal">- Kazake, siz Zarife’ye, Kumbel İstasyon Şefliği’ne onun adına bir mektup geldiğini söylersiniz. Dilekçelerine cevap gelmiş, bunları ancak sana verebilirlermiş, dersiniz. Bununla beraber onu istasyona yalnız göndermek olmaz. Kumbel’de ne akrabası var ne de bir tanıdığı. Hele böyle bir felâket karşısında yalnız kalması hiç doğru değil. Yedigey, sen de onunla gitmelisin. Böyle bir durumda yanında olmalısın. Ne yapacağı, ne olacağı hiç bilinmez. İstasyonda bazı işlerin olduğunu söylersin ona. Çocuklara ben bakarım.</p>
			<p class="normal">Yedigey karısının söylediklerini pek uygun buldu:</p>
			<p class="normal">- Peki, yarın Abilov’a Zarife’yi hastahaneye götüreceğimi söylerim. Geçen trenlerden birini bir dakikalığına durdurur.</p>
			<p class="normal">Bu konuda anlaştılar. Ama Kumbel’e ancak iki gün sonra gidebildiler. Mart’ın 5’iydi ve Yedigey o günü hiç unutamayacaktı.</p>
			<p class="normal">Kompartımansız, topluca oturulan bir vagona binmişlerdi. Bazılarının ailece, çoluk-çocuk doluştuğu, kalabalık bir vagondu. Ucuz votka kokusu kaplamıştı havayı. Oturan, kalkan, dolaşan.. karmakarışık bir durum. Bazıları kâğıt oynuyor, kümeleşip aralarında sohbete dalan kadınlar geçim sıkıntısından, kocalarının sarhoşluğundan, evlenmelerden, boşanmalardan, ölümlerden söz ediyorlardı. Yolculukları uzun süreceği için gerekecek her şeyi almışlardı yanlarına. Zarife ve Yedigey, kendi dertleri içinde, kısa bir süre için onlara katılmışlardı. </p>
			<p class="normal">Zarife, yol boyunca ağzını açmamış, kara kara düşünmüştü. İstasyona gelen yazının ne olduğu çıkmıyordu aklından. Bu durumda Yedigey de pek konuşamadı.</p>
			<p class="normal">Bazı duyarlı, anlayışlı insanlar vardır ki, insanın mutsuzluğunu, derdini yüzüne bakar bakmaz anlarlar. Zarife oturduğu yerden kalkıp pencerenin yanına giderken, Yedigey’in karşısında oturan yaşlı bir Rus kadını, vaktiyle mavi ama şimdi solmuş gözleriyle bakarak sordu:</p>
			<p class="normal">- Neyiniz var evlât, karınız hasta mı?</p>
			<p class="normal">Yedigey yerinden hesaplayarak:</p>
			<p class="normal">- Karım değil, dedi, kız kardeşim o, hastahaneye götürüyorum.</p>
			<p class="normal">- Zavallının çok üzüntülü olduğu belli. Çok zayıf ve gözlerinden derin bir üzüntü yansıyor. Sanırım çok da korkuyor. Hastahanede kötü bir hastalığının çıkmasından korkuyordur belki. Hayat bu işte! Eğer dünyaya gelmezsen hiç bir şey görmezsin, ama gelirsen dertten kurtulamazsın. Ama Allah esirgeyicidir. Kardeşiniz hastalığını atlatır inşallah, daha genç...</p>
			<p class="normal">Yaşlı kadın, istasyona yaklaştıkça Zarife’nin yüzünün daha da karıştığını, üzüntüsünün arttığını anlamıştı.</p>
			<p class="normal">Yolculuk birbuçuk saat sürdü. Vagonu dolduran öbür yolcuların hangi bölgeden geçtikleri umurlarında değildi. Sadece geldikleri istasyonun adını soruyorlardı. Sarı-Özek bozkırı karla kaplıydı. Issız, sessiz, uçsuz-bucaksız.. Ama, kışın gitmekte olduğunu belli eden izler de yok değildi. Bazı yerlerde çıplak yamaçlarda, karlar erimeye, toprak görünmeye başlamıştı. Derelerin kıvrım kıvrım uzanan kenarlarında kar suları ince ince akıyor, tepelerde kara benekler görünüyor, kar kümelerinin de yumuşadığı anlaşılıyordu. Çünkü bozkırdan nisbeten ılık bir rüzgâr esmeye başlamıştı ve bu da karların yakında tamamen eriyeceğini haber veriyordu. Bununla beraber, güneş, hâlâ suyla dolu olduğu anlaşılan alçak, kara bulutların ardından kendini gösteremiyordu. Kış canlıydı daha: Yumuşak ya da sulu kar yağabilirdi, fırtına tehlikesi de büsbütün uzaklaşmış değildi...</p>
			<p class="normal">Yedigey oturduğu yerden kalkmadan pencereden dışarı bakıyor, arada bir yaşlı kadınla konuşuyor, Zarife’nin yanına gitmiyordu. Pencere kenarında ayakta duran Zarife’nin kendi başına kalıp düşünmesinin belki daha iyi olacağını sanıyordu. Belki o sırada Zarife, bir önsezi ile, Kumbel’de büyük felâketle karşılaşacağını anlıyor, kimbilir, belki de geçen sonbaharda iki aile çoluk-çocuk karpuz-kavun almak için gittikleri günü hatırlıyordu. Ne kadar mutlu, ne kadar sevinçliydiler o gün! Kendisi de dün gibi hatırlıyordu o günü: Hava biraz rüzgârlıydı. Abutalip ile birlikte yarı açık bıraktıkları kapının önüne oturmuş, tatlı bir sohbete dalmışlardı. Çocuklar başlarında dönüp duruyor, tren hızla yol aldıkça geriye doğru akıp giden bozkıra hayran hayran bakıyor, coşuyorlardı. Ukubala ile Zarife de kendi aralarında günlük işlerden, şundan bundan konuşarak ne güzel vakit geçirmişlerdi! Kumbel’e varınca çarşıda gezmiş, alış-veriş yapmışlardı. Daha sonra sinemaya, berbere de gitmişlerdi. Çocuklar dondurma da yemişlerdi tadını çıkara çıkara. İşin en acıklı, ayni zamanda en komik yanı berber dükkânında, Ermek’in berber koltuğuna oturduğu zaman olmuştu. Berberin saç kesme makinesini saçlarına değdirmesinden çok korkmuştu Ermek. Yedigey, Abutalip içeri girer girmez çocuğun onun kucağına nasıl atıldığını, Abutalip’in de onu bağrına basarak korumak durumunda kaldığını getiriyordu gözlerinin önüne. Abutalip, çocuğun şimdilik tıraş edilmekten vazgeçilmesini, biraz daha büyüyünceye kadar bekleyebileceklerini söylemişti. Bunları da hatırladı Yedigey. Kara kıvırcık saçlı Ermek büyüyor.. ama saçları hâlâ kesilmedi ve Ermek’in babası yok artık...</p>
			<p class="normal">Yedigey, defalarca yaptığı gibi, şimdi de Abutalip’in soruşturma sonucunu bekleyememe sebebini anlamaya çalışıyor, ama her defasında ayni sonuca varıyordu: Onun kalbini durduran, çocuklarından ayrılmış olmanın dinmez, dayanılmaz acısıydı. Issız, sessiz Sarı-Özek bozkırında, o küçük Boranlı istasyonuna terkedilmiş yavrularının ona verdiği dayanılmaz ayrılık acısının ağırlığını kimse anlayamaz, onun çocukları olmadan yaşayamayacağını bilemezdi. Onu öldüren böyle bir acıydı işte.</p>
			<p class="normal">Yedigey bunları, istasyonun yanındaki küçük meydanda bir sıranın üzerine oturup Zarife’yi beklerken düşünüyordu. Kendisine gelen yazıyı almak için istasyona giden Zarife’yi burada bekleyecekti. Öyle anlaşmışlardı.</p>
			<p class="normal">Öğle olmuştu ama hava hâlâ çok fenaydı. Alçak kara bulutlar bir türlü dağılmıyor, ara sıra yüzüne kar taneleri ya da yağmur damlaları düşüyordu. Bozkırdan hafif, nemli bir rüzgâr esiyor, erimeye başlayan kar kokusunu getiriyordu. Yedigey’in o meydandaki durumu da hiç iyi değildi. Üşüyordu. Aslında o, istasyondaki o kalabalığa, o itiş-kakışa karışıp dolaşmaktan hoşlanırdı. Kendisi uzun bir yolculuğa çıkmayacağı, bunun telâşında olmadığı için, her tarafa koşuşan kalabalığı uzaktan seyretmekten zevk alırdı. Bir film gibi seyrederdi onları: Tren geldiği zaman film başlar, gittiği zaman da bitmiş olurdu.</p>
			<p class="normal">Şimdi ise o kalabalık hiç ilgilendirmiyordu onu. İnsanların kayıtsız, suratsız, yorgun oluşlarına şaşıyordu. Nasıl da dünyalarına küsmüş, nasıl da birbirinden bu kadar uzak ve yabancı idiler! Üstelik hoparlörden monoton, gıcırtılı bir müzik de duyuluyordu. Bağırmaktan kısılmış, hırıltılı, hüzün veren, huzursuzluk veren bir müzik idi bu. Niçin durmadan bu bıktırıcı melodiyi çalıyorlardı? Niçin sesleri çın çın çınlayan spikerler konuşmuyordu? Niçin sonu gelmiyordu bu bıktırıcı havanın?.</p>
			<p class="normal">Zarife’yi bu sıranın üzerinde oturarak bekleyecekti. Öyle sözleşmişlerdi. Geçen defa Kumbel’e geldikleri zaman da Abutalip ve çocuklarla birlikte bu sırada oturup dondurma yemişlerdi. Zarife gideli yirmi dakika olmuş, hâlâ gelmemişti. Bu durum Yedigey’i korkutmaya başladı. Tam gidip bakmaya karar vermişti ki onu kapı önünde gördü. Elinde olmadan irkilmiş, duralamıştı. Etrafındaki kalabalığa rağmen her şeyden öyle uzak, öyle yalnızdı ki, o giren çıkan kalabalığın içinde koyu bir leke gibi duruyordu. Farkedilmemesi mümkün değildi. Yüzü, ölü yüzü gibi soluktu. Bakmadan, görmeden, uyur-gezer gibi yürüyordu. Kimseye dokunmuyor, çarpmıyor, dudaklarını sıkmış, üzüntülü ama başı dik.. çölde yürüyen bir kör idi sanki. Zarife yaklaşırken Yedigey ayağa kalktı. Kadıncağız kendinde miydi? Boş gözlerle, korkutacak kadar ağır adımlarla oraya gelmesi ne kadar uzun sürüyordu Yedigey için. Hiç bitmeyecek kadar, sonsuzluk kadar uzun, soğuk, uçurum kadar karanlık bir bekleyişti bu. Kadıncağızın elinde kalınca bir zarf vardı ve Kazangap’ın dediği gibi üzeri daktiloyla yazılmıştı. Nihayet Yedigey’in yanına gelince, sımsıkı kapadığı dudaklarını güçlükle aralayarak:</p>
			<p class="normal">- Biliyordun değil mi? dedi.</p>
			<p class="normal">Yedigey başını yavaşça eğdi.</p>
			<p class="normal">Zarife sıranın üzerine çöktü, elleriyle yüzünü kapattı. Patlamasından, parça parça olup dağılmasından korktuğu başını vargücüyle sıktı ve hüngür hüngür ağlamaya başladı. İçine kapanmış, dayanılmaz acısına gömülmüştü. Yumak gibi toplanmış, ayağı yerden kesilmiş, derdinin dipsiz derinliğine, sonsuz acılara dalmıştı.. Yedigey tıpkı Abutalip’i alıp götürdükleri zaman olduğu gibi, bu kadını o büyük acılardan korumak için bütün üzüntülerini üzerine almaya, onun yerine bu acıları çekmeye hazırdı. Ama yine de, felâketin ilk sersemletici dalgası vurup geçmeden onu yatıştırmasının, acısını hafifletmesinin mümkün olamayacağını çok iyi biliyor ve bu yüzden hiçbir şey söylemeden oturuyordu yanında.</p>
			<p class="normal">Zarife, istasyon yanındaki o parkta, uzun uzun, hıçkıra hıçkıra ağladı. Sonra birden, elinde sımsıkı tuttuğu, içinde o felâketi bildiren uğursuz yazının bulunduğu zarfı, fırlatıp attı. Abutalip hayatta olmadığına göre kara haberi veren o kâğıt nesine gerekirdi? Fakat Yedigey usulca eğilip zarfı aldı, cebine koydu ve sonra, Zarife’nin parmaklarını güçlükle açarak mendilini eline tutuşturdu. Yüzünü, gözünü silmesini istiyordu. Ama bunun da hiçbir yararı olmadı.</p>
			<p class="normal">İstasyondaki hoparlörlerde, radyonun o ağır, matem havasını andıran müzik devam ediyordu. Sanki radyo Zarife’nin yaslara gömüldüğünü biliyordu da çalıyordu o matem havasını. Bu arada, nem yüklü kara Mart bulutları tepelerinde süzülüyor, rüzgâr soğuk soğuk esiyordu. Gelip geçenler Zarife ile Yedigey’e tuhaf tuhaf bakıyor, karı-koca arasında kavga olduğunu, erkeğin kadını biraz fazla üzdüğünü düşünüyorlardı herhalde... Biraz sonra böyle düşünmeyenlerin bulunduğu da anlaşıldı. Yanıbaşlarında üzgün bir ses onlara:</p>
			<p class="normal">- Ağlayın ey iyi insanlar, ağlayın! Babamızı yitirdik, şimdi ne yapacağız, başımıza neler gelecek? diyordu.</p>
			<p class="normal">Yedigey başını kaldırıp baktı ve böyle konuşarak geçen kadını tanıdı. Üzerinde eski bir asker kaputu vardı kadının. Koltuk değnekleriyle yürüyordu. Çünkü bir bacağı kalçasından kopuktu. Bacağını cephede yitirmişti ve şimdi istasyonda biletçi olarak çalışıyordu. Kadın gözyaşı döküyor ve ayni cümleleri tekrar ediyordu: “Ağlayın, ağlayın! Ne yapacağız biz şimdi?” Kadın ağlaya ağlaya, koltuk değneklerini tak tak vurarak ve değneklerin arasından tek bacağını sürükleyerek uzaklaştı. Değneklerin vuruşları arasında sürüklenip daha yalpak bir ses çıkaran ayağında, eskimiş bir asker postalı olduğu belliydi.</p>
			<p class="normal">Yedigey o sözlerin anlamını, istasyon kapısında bir kalabalığın toplandığını görünce anladı. Birkaç adam bir merdivene çıkarak Stalin’in asker elbiseli büyük bir resmini kapıya asıyorlardı. Resim kara bir yas tülü ile çevrelenmişti.</p>
			<p class="normal">Radyodan yayınlanan o monoton yas müziğinin sebebini de anlıyordu şimdi. Başka bir zamanda olsa o da yerinden kalkar, o kalabalığa karışır, o büyük adama, o olmazsa dünyanın da sonu olacağına inanılan adama ne olduğunu öğrenmek isterdi. Ama o gün onun derdi ona yeterdi ve ağzını açıp kimseye bir şey sormadı, yerinden bile kalkmadı. Zarife de hiçbir şeyle, hiç kimseyle ilgilenecek durumda değildi...</p>
			<p class="normal">Trenler her zamanki gibi geliyor, gidiyorlardı. Ne olursa olsun yollarına devam edecekti onlar. Yarım saat sonra 17 numaralı yolcu treni de geçecekti. Bütün yolcu trenleri gibi bu tren de Boranlı gibi küçük istasyonlarda durmadan geçerdi. Ama Yedigey o trene binmeyi ve ne olursa olsun, nasıl olursa olsun, onu Boranlı’da durdurmayı kafasına koymuştu. Sükûnetle ve kesin olarak vermişti bu kararı. Zarife’ye:</p>
			<p class="normal">- Az sonra gitmek zorundayız, ancak yarım saatimiz var. Ne yapman, nasıl davranman gerektiğine iyice düşünüp karar vermelisin. Çocuklara babalarının öldüğünü söyleyecek misin yoksa daha sonraya mı bırakacaksın? Bu konuda sana öğüt vermek istemiyorum. Buna yalnız sen karar verebilirsin. Artık çocukların hem anası, hem babası sensin. Yolda bunu düşün. Eğer çocuklara bildirmeyeceksen, kendini tutmalı, onların yanında ağlamamalısın. Bu gücü görüyor musun kendinde? Kararını bize de söylemelisin, biz de ona göre davranacağız çünkü. İşte mesele bu.. anlıyor musun?</p>
			<p class="normal">- Evet, evet anlıyorum, dedi Zarife gözyaşları arasında. Yol boyunca kendimi toplamaya, düşüncelerimi bir düzene sokmaya çalışacağım. Hele bir aklımı başıma toplayayım sana kararımı söylerim..</p>
			<p class="normal">Dönüş yolculuğunda da gelişlerinde olduğu gibi vagonlar bozkırı bir baştan bir başa geçecek insanlarla ve sigara dumanıyla doluydu.</p>
			<p class="normal">Bu defa kompartımanlı vagonda yer bulabilmişlerdi. Kalabalık daha azdı. Vagonun girişinde, pencerenin yanında durdular ve kompartımana girmediler. Böylece başkalarını rahatsız etmeyecek, daha rahat konuşabileceklerdi. Yedigey, koridorun duvarındaki açılır-kapanır oturma yerini Zarife’ye vermek istedi ama Zarife ayakta durup dışarısını seyrederek oyalanmayı tercih etti.</p>
			<p class="normal">- Ayakta dursam daha iyi olacak, dedi.</p>
			<p class="normal">Zarife, arada bir hıçkırıklarını salıverse de kendini toplamaya, omuzlarına çöken büyük felâketin ağırlığına dayanmaya çalışarak pencereden bakıyor, bu yeni hayatın, dulluk hayatının hiç olmazsa başlangıcının ne olacağını düşünmeye çalışıyordu. O güne kadar umudunu tamamen yitirmiş değildi. Kocasının yargılanması sonunda bir yanlış anlama olduğu ortaya çıkacak, er ya da geç Abutalip dönüp gelecek diye düşünmüştü. O müthiş olay bir kâbus gibi gelip geçecek, yine bir arada olacaklar, ne kadar güç olsa da hayatlarını devam ettirecek ve çocuklarını yetiştireceklerdi. Şimdi bu umudu da yok olmuştu.. Artık her şeyi enine boyuna düşünmeliydi.</p>
			<p class="normal">Yedigey de ayni şeyleri düşünüyor, bu ailenin geleceği için kaygılanıyordu. Yine de genç kadına biraz güven verebilmek için kendine her zamankinden daha çok hâkim olmalı, sakin görünmeye çalışmalı, Zarife’yi karar vermesi için sıkıştırmamalı, üstüne pek varmamalıydı. Öyle yaptı ve iyi de etti. Çünkü ağlaya ağlaya boşanan kadın, sonunda kendiliğinden konuşmaya başladı. Konuşurken gözyaşlarını geri çevirmeye çalışıyor, sesi sık sık kesiliyordu:</p>
			<p class="normal">- Babalarının öldüğünü çocuklardan gizlemek şimdilik en iyisi.. bunu şimdi söyleyemem onlara. Hele Ermek’e hiç söyleyemem. Nasıl da bağlılar babalarına! Korkunç bir şey bu.. nasıl yok ederim umutlarını? Sonra ne olur yavrularıma? Her gün, her dakika babalarının gelmesini bekliyor, bu umutla yaşıyorlar. Artık buralardan gitmek gerek. Biraz daha büyüsünler. O zaman söylerim. Ermek dayanamaz buna. Zaten zaman geçince kendileri de anlarlar. Ama şimdi olmaz, hiç olmaz.. dayanamazlar. Olayı onun kardeşlerine, kendi kardeşlerime yazacağım. Artık neyimizden korkacaklar? Umarım bir cevap verirler, yanlarına gitmemize de yardım ederler.. sonrasına bakarız. Artık Abutalip yok. Bana düşen onun çocuklarını yetiştirmektir...</p>
			<p class="normal">Boranlı Yedigey, Zarife’yi dinlerken, her sözünün, onun kafasından kasırgalar gibi geçen düşüncelerin ancak dışa vuran kırıntıları, bir şimşeğin ışıltıları olduğunu da çok iyi anlıyordu. Böyle bir durumda insan bütün düşündüklerini söyleyemezdi. Onun için de, Zarife’nin bu konuşmaya koyduğu sınırı aşmamaya gayret ederek şu cevabı verdi:</p>
			<p class="normal">- Haklısın Zarife. Eğer çocuklarını çok iyi tanımasaydım, söylediklerini belki şüpheyle karşılardım. Ama tanıyorum. Senin yerinde olsam ben de cesaret edemezdim gerçeği söylemeye. Biraz bekleriz. Akrabalarından bir haber gelinceye kadar biz de hiçbir şeyi belli etmemeye, eskisi gibi davranmaya çalışacağız. Hiç kuşkun olmasın. Sen işinde çalışmaya devam edersin, çocuklar bizde kalırlar. Biliyorsun, Ukubala onları öz çocukları gibi seviyor. Sonra bakarız Tanrı ne gösterir...</p>
			<p class="normal">Zarife derin bir iç çekerek devam etti konuşmaya:</p>
			<p class="normal">- Hayat böyleymiş! Her şey korkunç, karışık, anlaşılmaz. İşin bir başı bir de sonu var, ortasında ise herkes kaderini yaşıyor. Çocuklar olmasaydı, Yedigey, yemin ederim ki bir dakika beklemez, hayatıma son verirdim. Böyle yaşamak neye yarar, ne gereği var? Ama çocuklar var, beni onlar tutuyor. Onlar benim hem kurtuluşum, hem kaderim. Beni asıl korkutan bir gün onların gerçeği öğrenmeleri değil, gerçeği nasıl olsa öğrenecekler. Beni korkutan ondan sonrasıdır. Ondan sonra ne olacaklarıdır. Babalarının başına geleni hayatları boyunca unutamayacak, bir yürek yarası olarak taşıyacaklar. Okulda, iş hayatında, her yerde, bir iş tuttukları, bir işte yükselip ilerlemek isledikleri zaman taşıdıkları soyadı aşılmaz bir engel olarak çıkacak karşılarına. Bu ad yüzünden bütün yollar kapanacak... İşte bunları, hayatımızda her zaman aşamayacağımız bir engelle karşılaşacağımızı düşünerek korkuyorum ben. Abutalip ile bu konuları çocukların yanında hiç konuşmazdık. Birbirimizi uyarır, korurduk. Abutalip olsaydı, çocuklarımızı çok iyi yetiştireceğine, mükemmel insanlar olarak yetiştireceğine inanırdım. Bize güç veren, her türlü sıkıntıya katlanmamızı sağlayan işte bu umut idi. Ama artık ne olacağını bilemiyorum. Ben onun yerini tutamam. Çünkü o Abutalip idi.. o başarırdı. O, kendi bedeninden çıkıp çocukların içinde yaşıyordu, onlarla bütünleşmek istiyordu. Onu çocuklarından aldıkları, ayırdıkları için öldü o. Ölüm sebebi budur işte...</p>
			<p class="normal">Yedigey, Zarife’yi cankulağı ile dinliyordu. Bir insanın ancak en yakınına, en güvendiği kişiye söyleyebileceği gizli düşüncelerini ona açması Yedigey’i duygulandırıyor, onda ayni samimi karşılığı vermek, onu korumak, yardım etmek duygularını uyandırıyordu. Ama ayni zamanda çaresizliğini, güçsüzlüğünü anlayarak, içten içe öfkeleniyor, eziliyor, öylece susup duruyordu.</p>
			<p class="normal">Boranlı’ya yaklaşıyorlardı. Nice yazlar, nice kışlar gelip geçtiği bu yerlerin manzarasını çok iyi bildiği için Boranlı’ya yaklaştıklarını da hemen anlamıştı..</p>
			<p class="normal">- Hazırlan Zarife, dedi. Geliyoruz. Anlaştığımız gibi, şimdilik çocuklara tek kelime söylemek yok. Sen de bir şey belli etmemek için kendine bir çeki-düzen ver. Şimdi sahanlığa git ve kapının önünde dur. Tren durur durmaz hiç telâş etmeden, gayet sakin ineceksin. Aşağıda beni bekle. Sonra beraber gideceğiz.</p>
			<p class="normal">- Ne yapmak istiyorsun?</p>
			<p class="normal">- Hiçbir şey. Sen düşünme ve merak etme. Trenden inmeye hakkın var elbet!</p>
			<p class="normal">17 numaralı yolcu treni semafora yaklaşınca hızını biraz keser, ama hiç durmadan geçip giderdi. Yine öyle yapacaktı. Ama tam bu sırada, istasyona girerken, acı bir fren gıcırtısıyla vagonlar sarsıldı, tren yavaşladı, sonra vagonların tamponları birbirine çarparak durdu. Yolcular oturdukları yerden fırlayıp korkuyla, telâşla pencerelerden baktılar. Bağrışıp çağrışıyor, her kafadan bir ses çıkıyordu:</p>
			<p class="normal">- Ne oluyor? Niçin durduk?</p>
			<p class="normal">- İmdat kolunu mu çektiler?</p>
			<p class="normal">- Kim çekti?</p>
			<p class="normal">- Hani nerde?</p>
			<p class="normal">- Kompartımanlı vagonda.</p>
			<p class="normal">Yedigey bu sırada kapıyı açtı, Zarife’nin inmesine yardım etti. Sonra kendisi vagon sahanlığında durarak hareket memuru ile kondüktörün gelmelerini bekledi.</p>
			<p class="normal">- Dur bakalım! İmdat kolunu kim çekti?</p>
			<p class="normal">- Ben çektim.</p>
			<p class="normal">- Sen de kimsin? Ne hakla yaparsın bunu?</p>
			<p class="normal">- Öyle gerekiyordu.</p>
			<p class="normal">- Ne demek öyle gerekiyordu? Mahkemeye mi düşmek istiyorsun? Hapse mi girmek istiyorsun?</p>
			<p class="normal">- Mahkeme umurumda değil benim. İşte belgelerim. Tutanağı göndereceğiniz mahkemeye ya da başka yere bildirin: Eski savaşçı demiryolu işçisi Yedigey Cangeldi, Yoldaş Stalin’in öldüğü gün, imdat kolunu çekmiş, yas tutulması için yolcu trenini Boranlı’da durdurmuştur, deyin.</p>
			<p class="normal">-Ne dedin? Ne dedin? Stalin mi öldü?</p>
			<p class="normal">- Evet, radyo söyledi. Duymanız gerekirdi.</p>
			<p class="normal">- Aa, o zaman iş başka. Buna bir diyeceğimiz olamaz. Pekâlâ, gidebilirsin..</p>
			<p class="normal">Adamlar Yedigey’i bıraktılar. </p>
			<p class="normal">Birkaç dakika sonra 17 numaralı yolcu treni yoluna devam etti.</p>
			<br class="chapter"/><p class="ortayazi">* * * </p><br class="chapter"/>
			<p class="indentmetinitalik">Trenler yine doğudan batıya, batıdan doğuya gelip gidiyordu..</p>
			<p class="indentmetinitalik">Bu yerlerde, demiryolunun her iki yanında, ıssız, engin, sarı kumlu bozkırların özeği Sarı-Özek uzar giderdi.</p>
			<p class="indentmetinitalik">Coğrafyada uzaklıklar nasıl Greenwich meridyeninden başlıyorsa, bu yerde de mesafeler demiryoluna göre hesaplanırdı.</p>
			<p class="indentmetinitalik">Trenler ise doğudan batıya, batıdan doğuya gider gelir.. gider gelirdi...</p>
			<br class="chapter"/>
			<p class="normal">1953 yılının yazı ve sonbaharı Boranlı Yedigey’in hayatında en acılı günler oldu. Ne o güne kadar ne ondan sonra karların yolları tıkaması, ne Sarı-Özek’in susuz, kavurucu yaz günleri, hatta Köningsberg cephesinde çektiği sıkıntılar (Cephede bin defa ölebilirdi, yaralanabilir, sakat kalabilirdi. Öyle günleri çok olmuştu), o 1953’ün sonbaharı kadar acı vermemişti ona.</p>
			<p class="normal">Afanasi İvanoviç Yelizarov bir gün Boranlı Yedigey’e toprak kaymalarının sebebini anlatmıştı. Bu kaymalar sonunda dağların yamaçları, bazen de dağın kendisi, karşı konulmaz bir güçle göçer, yerin altını üstüne getirir, kocaman yarıklar açarlarmış. İnsanlar o olayı ancak gözleriyle gördükleri zaman ayaklarının dibinde ne büyük felâketler saklı olduğunu anlarlar. Bu olayın özelliği, yeraltı sularının kaya diplerini uzun zamanda, yavaş yavaş oyarak kimsenin farketmediği şekilde erozyonu hazırlamasıdır. Altı oyulan dağlar, yamaçlar, hafif bir deprem, bir gök gürlemesi ya da şiddetli bir yağmur sonunda, yavaş yavaş kaymaya başlar. Kopan kayalar ya da çığ yuvarlanması ansızın olur ve biter. Ama toprak kaymaları herkesin gözü önünde korkunç bir güçle ilerler ve onu hiçbir şey durduramaz...</p>
			<p class="normal">Böyle korkunç olaylar bazen insanların başına da gelebilir. Üstesinden gelemediği çelişkilerle başbaşa kalan insan, moral bakımından derinden derine sarsılır ama bunu kimseye söyleyemez, çünkü ona kimse yardım edemez. Bu korkunç bir yer kayması gibidir, tehlikeyi görürsünüz, ama bir şey yapamazsınız.</p>
			<p class="normal">Yedigey böyle bir sarsıntıyı, içindeki böyle korkunç bir kaymayı, Zarife ile birlikte Kumbel’e gidip gelmesinden iki ay sonra hissetmiş ve nasıl bir şey olduğunu çok iyi anlamıştı. O gün bazı işleri için yine Kumbel’e gitmişti. Giderken Zarife’ye, postaya bakmak, onun adına mektup varsa alıp getirmek için söz vermişti. Mektup gelmemişse onun adına üç telgraf çekecekti. Zarife akrabalarından hâlâ mektuplarına bir cevap alamamıştı ve şimdi tek istediği mektuplarının ellerine geçip geçmediğini öğrenmekti. Telgrafların üçünde de ayni şeyi, yani mektubunun alınıp alınmadığının bildirilmesini istiyordu. Anlaşıldığına göre ne kendisinin ne de Abutalip’in kardeşleri, mektupla olsun bir bağlantı kurmak istemiyorlardı onunla.</p>
			<p class="normal">Yedigey, sabah erkenden devesi Karanar’a binip yola çıktı. Akşam karanlık basmadan dönmek istiyordu. Yalnız olduğu ve yanında bir yük bulunmadığı için onu her trenin makinisti yanına alırdı, böylece Kumbel’e birbuçuk saatte ulaşırdı. Ama Abutalip’in çocukları yüzünden, son zamanlarda trene binmekten çekiniyordu. Çocuklar demiryolu kenarından pek ayrılmıyor ve hep babalarının dönüşünü bekliyorlardı. Babalarını beklemek hayatlarının aslı, başta gelen amacı olmuştu onlar için. Oyunlarda, konuşmalarda, bulmacalarda, resimlerde, günlük hayatın bütün hareketlerinde hep babaları, babalarının dönüşü vardı. Ve o günlerde onların gözünde tartışmasız en önemli kişi de Yedigey amcaları idi. Yedigey amcaları her şeyi bilir, her konuda yardım ederdi onlara.</p>
			<p class="normal">Yedigey, kendisinin Boranlı’da bulunmadığı zamanlarda çocukların kendilerini terkedilmiş ve daha mutsuz hissettiklerini de anlamıştı. Onun için boş vakitlerini onlara ayırıyor, onlara o boş umutlarını olabildiği kadar unutturmaya çalışıyordu. Hem Abutalip’in vasiyetini de unutmuş değildi. “Onlara Aral Denizi’ni anlat” demişti Abutalip. Onun için Aral kıyısında geçen kendi çocukluğunu bütün ayrıntılarıyla hatırlamaya çalışıyor, Aral’la ilgili gerçek ve uydurma hikâyeleri anlatmaktan geri kalmıyordu. Bu hikâyeleri çocuklar anlasın diye basitleştiriyordu ama her defasında onların kavrayışına, duyarlılığına, hafıza güçlerine şaşıp kalıyordu. Ama bundan memnundu. Çünkü babalarının onları eğitmek için harcadığı çabanın boşa gitmediğini görüyordu. Hikâyelerini daha çok çocukların en küçüğü olan Ermek’e göre ayarlıyor, uyarlıyordu ama Ermek ötekilerden hiç de geri kalmıyordu. İki ailenin dört çocuğu arasında bir ayrıcalık tanımamaya çalışsa da en çok Ermek’e bağlanıyor, ona ilgi duyuyordu. Onun anlattıklarıyla en çok ilgilenen, anlayan, yorumlayan Ermek idi. Anlatılan hikâyenin konusu ne olursa olsun, bu hikâyedeki her olayla babası arasında bir bağlantı kurabiliyordu Ermek. Her olayda, her sözde, her harekette babası da vardı onun için. Meselâ şöyle bir hikâye anlatırdı Yedigey:</p>
			<p class="normal">- Aral’ın kıyılarında sık kamışlı birçok gölcük vardı.</p>
			<p class="normal">Avcılar tüfekleriyle gelip bu kamışların arasına saklanırlar. İlkbaharda ördekler işte buralara gelir. Biliyorsunuz, kış mevsimini daha sıcak olan başka göllerde geçirir ördekler.</p>
			<p class="normal">Ama, hava ısınmaya, buzlar çözülmeye başlar başlamaz, hemen kanat açar, gece-gündüz demeden büyük sürüler hâlinde gelirler buralara. Çünkü bu yerler onların vatanıdır ve vatanlarını çok özler bu hayvanlar. Gelir gelmez de suya dalıp yüzmek, yıkanmak, böylece yol yorgunluğunu çıkarmak isterler. Bunun için alçalır, kıyıya yaklaşırlar. İşte bu sırada kamışlar arasında bum! bum! sesler duyulur. Avcıların tüfek sesleridir bunlar. Ördeklerden bazıları cıyak cıyak bağrışarak suya düşer, ötekiler korkarak denizin ortasına doğru uçarlar ve ne yapacaklarını, nereye gideceklerini bilemezler. Çünkü onlar kıyıya yakın yerlerde uçmaya alışıktırlar ve şimdi de kıyıda avcılar var!</p>
			<p class="normal">- Yedigey amca, ördeklerden biri hemen geriye, geldiği yere döner, derdi Ermek.</p>
			<p class="normal">- Peki, niçin dönsün geriye?</p>
			<p class="normal">- Çünkü atika (babacığım) onun kışı geçirdiği denizde gemicilik yapmıyor mu? Sen söylemiştin ya Yedigey amca?</p>
			<p class="normal">Yedigey söylediğini hatırlayarak, bir gaf yapmamak için hemen toparlanırdı:</p>
			<p class="normal">- Doğru, öyle demiştim, ama o ördek geriye dönünce ne olacak?</p>
			<p class="normal">- Ördek geri dönünce babamı bulur, ona göldeki kamışlıkta avcıların gizlendiğini, kendilerine ateş ettiklerini anlatır. Nereye kaçacaklarını bilemediklerini, yaşayacak yerleri kalmadığını söyler.</p>
			<p class="normal">- Ha, bak bu doğru. Çok haklısın.</p>
			<p class="normal">- Babam da ona hemen Boranlı’ya döneceğini, orada Daul ve Ermek adlarında iki oğlu ile Yedigey amcalarının yaşadığını söyler. Atikam gelince hep birlikte Aral’a gideriz, kamışlığa gizlenen o ördek avcılarını kovarız. Ördekler de Aral’da rahat rahat yaşarlar. Yüzer, suya dalar, kanat çırpar, takla atarlar.. işte şöyle şöyle yaparlar...</p>
			<p class="normal">Yedigey anlatacakları bittikten sonra, o anda aklına başka bir masal da gelmeyince, taş falına bakarak eğlendirirdi onları. Artık cebinde her zaman nohut büyüklüğünde 41 taş bulunduruyordu. Taşlarla fala bakmak, uzak geçmişten kalma bir usuldü, kendine göre karışık sembolleri, tuhaf ama anlamlı terimleri vardı. Yedigey, bu taşları önüne serpmeden önce okuyup üfler, birtakım tılsımlı sözler söyler, sonra onlardan ne istediğini bildirirdi. Yeryüzünde Abutalip adında bir adam olup olmadığını, varsa nerede bulunduğunu, yakında yola çıkıp çıkmayacağını, alın yazısının ne olduğunu, kalbinden neler geçtiğini, açıkça, dürüstçe bildirmelerini isterdi. Çocuklar susar, taşların sıralanış biçimine dikkatle bakar, Yedigey amcalarının söyleyeceklerini cankulağı ile dinlerlerdi.</p><br class="chapter"/>
			<p class="ortayazi">*</p><br class="chapter"/>
			<p class="normal">Bir gün Yedigey, evdeki bölmenin ardında fısıltılı, tıkırtılı sesler işitti ve kendini belli etmeden oraya göz atıp kulak verdi. Ne görsün? Abutalip’in çocuklarıydı fısıltı hâlinde konuşan. Taş falına bakıyorlardı! Hem de falı açan, okuyan Ermek idi. Taşları tıpkı Yedigey’den gördüğü gibi atıyordu önüne. Ama önce her taşı alnına değdiriyor, dudaklarına da değdirip öpüyor, sonra dilediği gibi dizip konuşuyordu:</p>
			<p class="normal">- Seni seviyorum küçük taş.. güzel, akıllı bir taşsın sen. Yedigey amcamın taşları gibi bana her şeyi açıkça söyle. Sakın şaşırma, yanılma, göreyim seni güzel taş.</p>
			<p class="normal">Sonra ağabeyine dönüyor, Yedigey’in sözlerini aynen tekrarlayarak, taşların durumunu yorumluyordu:</p>
			<p class="normal">- Bak Daul, görüyor musun? Taşların duruşu hiç fena değil. Bak şurada bir yol var. Biraz sisli, dumanlı ama önemli değil. Yedigey amca bunların ufak-tefek yol engelleri olduğunu söylüyor. Her yolda ve her zaman olurmuş bunlar. Babamız yola çıkmak üzere, hazırlık yapıyor, atına binip gelecek. Ama, eyerin kolanı gevşemiş biraz. Onu sıkmak gerek. Bunun da anlamı, babamı geciktiren bir şeyin olduğudur. Demek ki biraz daha bekleyeceğiz. Şimdi de bakalım sağ kaburgasında ne var, sol kaburgasında ne var. Hımm, bu iyi işte, kaburgalar sapasağlam. Bir de alnına bakalım. Aa! Alnı niçin donuk duruyor öyle? Yüzü niçin üzüntülü? Bizi düşünüyor da ondan. Babamız bizi çok merak ediyor Daul. Bak, şu taş tam yüreğine oturmuş, yüreği sıkıntılı. Evi düşünüyor ve çok üzülüyor. Yola yakında çıkacak mı? Evet, yakında. Ama atın arka ayaklarından birinin nalı düşmüş. Bu ayağı nallamalı. Bu yüzden de biraz beklememiz gerekecek. Şimdi de heybesinde neler olduğuna bakalım. Oh, oh, oh! Neler var, neler... Pazardan bizim için aldığı şeylerle dolu heybesi. Şimdi de yıldızlara bakalım, ona yol veriyorlar mı? Bak Daul, şu yıldızı görüyor musun? “Altın Kazık Yıldızı”dır o. Ardında birtakım izler var, ama biraz silik. Çok geçmeden atının yularını çözecek, üzerine atlayacak ve yola düşecek...</p>
			<p class="normal">Boranlı Yedigey, gördüklerine, duyduklarına şaşıp kalmış, çok duygulanmıştı. Oradan sessizce uzaklaştı ve o günden sonra taş falı açmaktan kaçındı...</p>
			<p class="normal">Ne de olsa çocuk, çocuktur. Onları oyalamanın, avutmanın bir yolu her zaman bulunur. İnsan bunun için yalan söylemek gibi bir günahı da göze alabilir. Ama Yedigey’in yüreğinde günden güne başka bir dert yuvalanmakta, yerleşmekteydi. Zaten bu şartlarda, olayların bu akışında, kaçınılmaz, er-geç olacak bir şeydi bu. Yüreğinde, bir toprak kayması gibi bir hareket başlamıştı ve bunu durdurmaya onun gücü yetmiyordu...</p>
			<p class="normal">Yedigey, Zarife için çok üzülüyor, onun için acı çekiyordu. Aralarında günlük işlerden, geçim kaygısından başka konularda söz etmezlerdi. Zarife de ona başka konuları konuşma, kendisini düşünme fırsatı verecek bir davranışta bulunmuş değildi. Ama Yedigey onu düşünmekten kendini alamıyordu. Ne var ki Yedigey, uğradığı felâketten dolayı ona acıyor, üzülüyordu ama, bu sadece bu duruma düşen bir insan için herkesin duyabileceği acıma ve ilgiden ibaret bir duygu olarak kalmıyordu. Böyle olsa, üzerinde durulmazdı zaten. Yedigey onu, içinde doğan ve günden güne büyüyen bir aşkla düşünmeye başlamıştı. Eğer Zarife, onun kendisine candan bağlı, en çok seven bir kişi olduğunu bilse, bunu anlasa, çok sevinirdi.</p>
			<p class="normal">Zarife’ye karşı içinde böyle bir sevgi yokmuş, aralarında böyle bir şey olamazmış ve olmaması gerekirmiş gibi davranması da ona büyük acı veriyordu!</p>
			<p class="normal">Kumbel’e giderken yol boyunca hep bunları düşündü. Zihninden çıkmayan bin türlü ve çelişkili düşünceler onda tuhaf bir ruh değişikliğine sebep oldu. Sinirleri bozuldu ve yorgunluk hissetti. Bazen kendini sevinçli bir olayın eşiğinde, bazen de şifa bulmaz bir hastalığa yakalanacakmış gibi korkular içinde buluyordu. Bu ruh hâlinde sık sık, kendisini yine eskisi gibi denizdeymiş gibi hissederdi. İnsan denizde iken, karadakine hiç benzemeyen duygular içinde olur. Hava sakin olsa, görünür bir tehlike olmasa bile bu böyledir. Denizde yapmanız gereken işle meşgul iseniz de hürsünüzdür, kürek çekip suları yara yara ilerlemekten, doğan ya da batan güneşin su üzerindeki yansılarından büyük bir zevk alırsınız, büyük sevinç duyarsınız, ama eninde sonunda kıyıya çıkacağınızı da bilirsiniz. Şurada veya burada karaya çıkmanız gerekecektir. Karada sizi bambaşka bir hayat beklemektedir. Denizdeki hayat geçicidir, ama kara oynak değildir, sapasağlam durur. İnsan karada yanaşacak, çıkacak uygun bir yer bulamazsa, bir ada bulur ve oraya yerleşir...</p>
			<p class="normal">Yedigey böyle bir ada canlandırmaya çalıştı gözünde. Zarife’yi ve çocukları götürebileceği bir ada. Orada onlara denizciliği öğretirdi. Engin suların ortasındaki o adada canları hiçbir şeye sıkılmaz, ölünceye kadar mutlu yaşarlardı. Zarife’yi istediği zaman görebilirdi. Ona en yakın, vazgeçilmez olmak, onun tarafından sevilmek, istenmek, ne büyük bir mutluluk olurdu kendisi için...</p>
			<p class="normal">Böyle düşünürken birden kendine geliyor, büyük bir utanç duyuyor, çepçevre yüzlerce kilometre uzaklıkta kimseler bulunmadığı halde yüzü pancar gibi kızarıyordu. Körpe bir delikanlı gibi, bir çocuk gibi mutluluklar adası hayal etmek de ne oluyordu? Kendi ailesi, çocukları, işi-gücü ve sorumlulukları yok muydu? Şu Sarı-Özek bozkırına, demiryoluna, kendisi bile farkına varmadan onu sımsıkı kuşatan, kolunu ayağını sımsıkı bağlayan bu bölgeye bütün ruhuyla saplanıp kalmış değil miydi? Öyle hayaller kurmaya nasıl cesaret edebilirdi? Hem sonra, Zarife’nin ona gerçekten ihtiyacı var mıydı? Gerçi kadın büyük sıkıntılar, dertler içindeydi, bu durumda kendisini sevebileceğini nereden çıkarıyordu? Mecbur muydu onu sevmeye? Onu istemeye? Çocuklara gelince, onların Yedigey amcalarını çok sevdiklerinden hiç kuşkusu yoktu. Ona çok bağlıydılar. Ama Zarife niçin sevecekti? Ne hakla böyle düşünceler geçiriyordu aklından? Uzun yıllardan beri yerleşip kaldığı ve besbelli hayatı boyunca kalacağı bu ortamda o saçmalıkları nasıl düşünürdü?</p>
			<p class="normal">Karanar bu yollardan çok gelip geçtiği için, sahibinin onu mahmuzlayarak uyarmasına gerek kalmadan rahvan bir gidişle, bazen inleyerek, öfkeli sesler çıkararak, kurumuş bir tuz gölü olan Sarı-Özek bozkırının düzünü bayırını, bahar kokusu yayılmaya başlamış vadileri, o ölçülmez mesafeleri geniş adımlarıyla aşıp gidiyor, daha gidilecek ne kadar yolları olduğunu da biliyordu. Devesinin üzerine kurulan Yedigey ise, bir mahkûm gibi sıkıntı çekiyordu ve kendi meselelerine, çıkış vermeyen düşüncelerine dalmıştı. Ona azap veren öyle çelişkili duygular içindeydi ki o geniş Sarı-Özek bozkırı bile ona bir sığınak olamıyor, dar geliyordu... </p>
			<p class="normal">İşte bu duygular içinde, bu ruh haliyle Kumbel’e geldi. Elbette Zarife’nin hısım-akrabasından mektup gelmiş olmasını, yazdığı mektuplara cevap almasını istiyordu. Ama bu akrabaların, babalarını yitirmiş aileyi yanlarına çağırmaları ya da gelip almaları ihtimalini düşündükçe, yüreği sıkılıyor, büyük bir üzüntüye kapılıyordu. Postahanenin ‘Post-restant’ gişesine gitti. Zarife Kuttubayev adına hiç mektup gelmemişti. Bunu öğrenince tuhaf bir sevinç doldu yüreğine. Hiç de vicdanlı, dürüst olmayan bu hâline kendisi de şaştı. Üzüntü ile sevinç, acıma ile kötü düşünce arasında çelişkili duygular içinde kaldı. Sonra üstlendiği görevi yerine getirerek Zarife adına üç telgraf çekti ve akşam üzeri Boranlı’ya döndü...</p><br class="chapter"/>
			<p class="ortayazi">*</p><br class="chapter"/>
			<p class="normal">Bahar geçmiş, yaz gelmiş, Sarı-Özek kırları sararıp solmaya başlamıştı. Yeşillikler tatlı bir rüya gibi gelip geçmiş, bozkır yine sarı rengine bürünmüştü. Hava gittikçe ısınıyor, yakıcı, kavurucu günler yaklaşıyordu. Zarife’nin akrabalarından hâlâ bir haber yoktu. Ne mektuplara cevap gelmişti ne de telgraflara. Trenler eskisi gibi Boranlı’dan gelip geçiyor, hayatın akışı devam ediyordu... </p>
			<p class="normal">Zarife artık akrabalarından bir cevap alamayacağını, onlara güvenemeyeceğini anlamıştı. Mektuplarla, yardım istekleriyle onların başını ağırtmayacaktı artık. Buna karar verdikten sonra, suskunlaştı, umutsuzluklar içinde içine kapandı. Nereye gidecek, ne yapacaktı? Çocuklara babaları hakkında ne diyebilirdi? Yıkılan bir hayatı nasıl düzeltecek, yeni hayata işin neresinden başlayacaktı? Şimdilik bu soruların hiçbirine cevap, bir çözüm yolu bulamıyordu...</p>
			<p class="normal">Yedigey’in üzüntüsü daha az değildi. Onların durumuna belki Zarife’den de fazla üzülüyordu. Gerçi bu aileye Boranlılılar’ın hepsi acıyordu ama, Yedigey’in durumu başka idi. Bu ailenin başına çöken felâket, onun için ayrı bir felâkete dönüşmüştü. Artık kendini onlardan ayıramıyor, Zarife’ye ve çocuklarına gün geçtikçe daha çok bağlanıyordu. Bu ailenin geleceğini düşündükçe kaygıları artıyor, hiçbir çıkar yol göremediği için de umutsuzluğa gömülüyordu. Hem sonra Zarife’ye karşı nasıl davranacak, Zarife’yi isteyen iç duygularına nasıl gem vuracaktı? Dayanılmaz acılar içindeydi. Bir gün böyle bir durumla, içinden çıkılmaz bir mesele ile karşılaşacağını aklının ucundan bile geçirmemişti ve söyleseler inanmazdı...</p>
			<p class="normal">Yedigey kendi kendine, birçok defa, Zarife’ye açılmaya, onu nasıl sevdiğini onun bütün sıkıntılarını paylaşmaya, güçlüklerini üzerine almaya hazır olduğunu söylemeye, artık onlardan ayrı yaşamayı düşünmediğini açıklamaya niyet etmiş, karar vermişti. Ama nasıl yapacaktı bunu? Bunu yapsa bile Zarife onu anlayabilecek miydi? Onun başında dert yokmuş gibi bunca felâketin altında ezilmesi yetmiyormuş gibi, bir de onun aşk duygularıyla mı uğraşacaktı? O durumda bulunan bir kadına bunları söylemesi neye yarardı?</p>
			<p class="normal">Bütün bunları kara kara düşünüyor, çaresizlikler içinde kıvranıyordu. Bu yüzden herkes gibi davranmaya çalışsa da, bunu pek beceremiyor ve somurtuyordu.</p>
			<p class="normal">Bir gün, bir imâda bulunmak cesaretini gösterdi. Demiryolunda rayları teftiş etmiş dönerken, uzaktan Zarife’yi gördü. Tankere su almaya gidiyordu Zarife. Adımları dosdoğru ona götürdü Yedigey’i. Kovalarını taşıyacaktı ama bu onunla konuşmak için bir bahane değildi. Çünkü, iki günde bir, yolda birlikte çalışıyorlardı ve o zaman istediği gibi rahat rahat konuşurdu. Onu Zarife’ye götüren, karşı koyamadığı bir arzu idi: Gidip sevgisini açıklamak arzusu. O anda yanına gidip duygularını açıklaması en iyi yol olarak göründü ona. Kadın onu anlayışla karşılamaz da reddetse bile, o içini döktüğü için rahat eder, hafifler ve sonra yüreğindeki koru söndürmeye çalışırdı...</p>
			<p class="normal">Zarife’nin sırtı ona dönüktü. Yedigey’in yaklaştığını görmedi ve işitmedi. Dolan kovayı alıp yana çekmiş, ikinci kovayı koymuştu musluğun altına. O ikinci kova da dolmuş, taşıyordu. Sonuna kadar açılan musluktan şarıl şarıl akan su, köpüklene köpüklene kovanın yanında gölcük oluşturmaya başlamıştı. Zarife ise tankere yaslanmış, üzüntüler içine dalıp gitmişti ve kovanın dolduğunu farketmiyordu bile. Üzerinde geçen yaz sağnak altında coşku içinde hoplayıp zıplarken giydiği entari vardı. Ermek’inki gibi kıvırcık saçları şakaklarından, kulaklarının ardından ensesine sarkıyordu. Boynu ipince, omuzları çökmüş, besbelli yüzü de süzülmüştü. Zarife öylece duruyor ve Yedigey de ona hayran hayran bakıyordu. Kadını büyüleyen suyun şarıltısı mıydı? Bu şarıltı ona Semireçye’deki ırmakların dağdan çağıl çağıl akışını mı, sulama kanallarını mı hatırlatmıştı da öyle dalıp gitmişti, yoksa acı düşüncelerde mi yüzüyordu? Bunu ancak Allah bilirdi. Yedigey onu böyle görünce yüreği parçalandı. Gidip onu kucaklamak, sımsıkı bağrına basmak, kendisi için eşsiz değerdeki bu varlığı her türlü sıkıntı ve belâdan korumak arzusu duydu. Yanıp tutuşuyordu bu istekle. Ama böyle bir şey yapmaya ne hakkı vardı, ne cesareti. Eğilip boşa akan musluğu kapattı sadece. İşte o zaman Zarife başını kaldırıp ona baktı. Ama hiç şaşırmadı ve ona sanki çok uzaklardaymış gibi uzun uzun baktı.</p>
			<p class="normal"> Yedigey sakin, yumuşak bir sesle:</p>
			<p class="normal">- Niye öyle duruyorsun Zarife? Ne oldu sana? dedi.</p>
			<p class="normal">Zarife bir cevap vermedi, ancak dudaklarının ucuyla hafifçe gülümsedi, gözleri parladı ve kaşlarını oynattı. Bu hareketiyle sanki “Hiç, öyle duruyorum işte” demek istemişti.</p>
			<p class="normal">- Kendini iyi hissetmiyor musun? dedi Yedigey.</p>
			<p class="normal">- Evet, öyle, dedi Zarife derin bir iç çekerek.</p>
			<p class="normal">Yedigey omuzlarını oynattı. Şaşırmıştı. Düşündüklerini söyleyemedi, başka şeyler söyledi:</p>
			<p class="normal">- Niye kendini böyle yeyip bitiriyorsun? Daha ne kadar sürecek bu hâlin? Hem bunun ne yararı olur? Seni böyle gördükçe biz de çok üzülüyoruz (ben de çok üzülüyorum demek istemişti), çocuklar da üzülüyor. Bu böyle sürüp gidemez. Bir şeyler yapmalısın (Ona öyle kelimeler bulup söylemek istiyordu ki bunlar dünyada en çok onun için üzüldüğünü ve en çok onu sevdiğini anlatsın). Bak, düşün biraz, mektuplarına cevap vermediler, varsın vermesinler. Canları cehenneme! Ölecek değiliz ya! Biz burada hepimiz bir aile gibiyiz. Her zaman senin yanındayız (Senin yanındayım demek istemişti)? Asla cesaretini yitirme. Çalış ve kendini koyverme. Çocukların hep bizimle (benimle demek istemişti) olacak, her şey yoluna girecektir. Başka yere gitmene ne gerek var? Burada, kendi evinde, yakınlarının arasında sayılırsın. Bana gelince, çok iyi biliyorsun ki, çocuklarını görmeden edemiyor, onlardan hiç ayrılmak istemiyorum. </p>
			<p class="normal">Yedigey o durumda biraz fazla ileri gittiğini düşünerek sustu.</p>
			<p class="normal">- Hepsini biliyorum, anlıyorum Yedike, dedi Zarife. Bütün yaptıklarınıza şükran borçluyum. Burada bizi ihtiyaç içinde bırakmayacağınızı da biliyorum. Ama yine de gitmeliyiz buradan. Gidelim ki çocuklar burada olup bitenleri unutsunlar. Gerçeği onlara bundan sonra söylerim. Biliyorsun ki bu böyle devam edemez. Bunun için de ne edeceğimi, nasıl gideceğimizi düşünüp duruyorum...</p>
			<p class="normal">Yedigey ister istemez ona hak vermek zorunda kaldı:</p>
			<p class="normal">- Haklısın Zarife, yalnız pek acele etme. İyice düşün. İki küçük çocukla nereye gideceksin, nasıl geçineceksin? Bunları düşündükçe bağrım yanıyor, siz gidince ne yapacağımı bilemiyorum.</p>
			<p class="normal">Gerçekten de onlar için, Zarife ve çocuklar için çok üzülüyordu. Ancak onların uzun süre burada kalamayacaklarını da çok iyi biliyordu.</p>
			<p class="normal">Bundan birkaç gün sonra beklenmedik bir olay dolayısiyle, Yedigey aklından geçenleri ağzından kaçırdı, her şeyi olduğu gibi söyleyiverdi. Sonra da öyle üzüldü, öyle pişman oldu ki ne yapacağını bilemedi. Nasıl öyle davrandığına, öyle konuştuğuna kendisi bile inanamadı.</p>
			<p class="normal">Ermek’in, berberin tıraş makinesinden korkarak saçlarını kestirmemek için çırpındığı o unutulmaz Kumbel yolculuğundan bu yana aylar geçmişti. O zamandan beri de, daha da uzayan, gür, kara, kıvırcık saçlarıyla dolaşıyordu. Doğrusu, bu iri kıvrımlı uzun saçlar çok da yakışıyordu çocuğa. Yedigey onu kucağına aldığı zamanlar, burnunu gür saçlarının arasına sokuyor, onun çocuksu kokusunu içine çekiyordu. Ama bu inatçı küçük korkağın saçları da kesilmeliydi artık. Yele gibi omuzlarına kadar sarkan bu saçlar koşmasına, oynamasına engel olmaya başlamıştı. Böyle de olsa, Ermek, büyüklerin onun saçlarını kesmek istemelerine hep karşı çıkıyor, köşe bucak kaçıyordu saçlarını kesmek istedikleri zaman. Bunun üzerine işi Kazangap üstlenmişti. Çocuğu razı etmek için ufak bir de yalan uydurmuştu. “Oğlaklar uzun saçlı çocukları hiç sevmez, uzun saçlı bir çocuk görecek olsalar gerilip öyle bir tos vururlar ki...” demişti.</p>
			<p class="normal">Zarife’nin sonradan anlattığına göre, çocuk gönülsüz bir şekilde razı olmuş, ama tıraş etmeye başladıkları zaman yine kıyameti koparmış. Cıyak cıyak bağırarak yeri göğü inletiyor, Kazangap’ın elinden kurtulmak için çırpınıyormuş. Kazangap dinlememiş, onu bacakları arasında sımsıkı tutarak bütün saçlarını kırkıvermiş. Olanca sesiyle bağırarak ağlamaya devam eden çocuğu yatıştırmak için, Bikey bir ayna tutmuş yüzüne, “Bak şimdi ne kadar güzel oldun” demiş. Ama çocuk aynaya bakınca kendisini tanıyamamış, daha da korkmuş, yine yeri-göğü inletmeye başlamış.</p>
			<p class="normal">Yedigey, saçları kesildiği için, bangır bangır bağıran çocuğunu elinden tutup Kazangap’ın evinden dönen Zarife ile yolda karşılaştı.</p>
			<p class="normal">Ermek, gerçekten tanınmaz olmuştu. Saçları kökünden kesilince çıplak boynu incecik kalmış, kulakları fırlayıp açılmıştı. Yedigey’i görünce annesinin elinden kurtulduğu gibi kendini onun kucağına attı:</p>
			<p class="normal">- Yedigey amca, bak bunlar bana ne yaptı! Bak saçımı nasıl kestiler! dedi.</p>
			<p class="normal">Yedigey, başına böyle bir iş geleceğini önceden söyleseler inanmazdı.</p>
			<p class="normal">Çocuğu kaldırıp kucağına aldı, sımsıkı bağrına bastı. Korku ve umutsuzluktan kaçıp kendisine sığınan, kendisine güvenen bu çocuğun üzüntülerini olanca ağırlığıyla kendi yüreğinde duydu. Sanki felâket Ermek’e değil, ona gelmişti. Yüreği oynayarak çocuğu öpücüklere boğarken, acıma ve üzüntü dolu, sevgi dolu bir sesle, neler söylediğini kendisi bile anlamadan konuşmaya başladı:</p>
			<p class="normal">- Ağlama güzel yavrum, ağlama! Ağlama gözümün nuru! Ben varken kimse el süremez sana! Baban gibi severim ben seni. Ağlama yavrum!</p>
			<p class="normal">O arada gözü Zarife’ye ilişti. Kadın, olduğu yerde donup kalmıştı sanki. Onu böyle görünce sınırı aştığını anladı ve ne yapacağını bilemedi. Ermek’i kucağından indirmeden hemen uzaklaştı oradan. Uzaklaşıp giderken ayni sözleri tekrarlıyordu durmadan:</p>
			<p class="normal">- Ağlama sen! Bak ne yapacağım o Kazangap amcayı ben! Görür o! Sana nasıl el sürerlermiş! Gösteririm ona ben!</p>
			<p class="normal">Bu olaydan sonra birkaç gün Zarife’nin gözüne hiç görünmedi. Zarife’nin de onunla karşılaşmaktan kaçındığını anlamıştı. Hiçbir suçu olmayan, kendi derdi başından aşmış o kadına böyle davranmış, aklından geçenleri olduğu gibi söyleyivermiş olmaktan büyük bir utanç ve üzüntü duyan Yedigey gerçekten şaşkındı. Niçin böyle davranmıştı, niçin derdine dert katmıştı kadıncağızın? Bu saçma lâflarla onun acısını niçin arttırmıştı? Bu saçmalığından, bu aptalca davranışından sonra kendisini hiçbir zaman affetmedi. Zorla, ağlata ağlata saçını kestikleri için kendine sığınan küçük çocuğun acısını kendi yüreğinde duyuşunu, onu baba sevgisiyle bağrına basışını, iç duygusunu dillendirerek ağzından kaçırdığı sözlerle Zarife’yi nasıl şaşırttığını, çığlık atan, acılarla kıvranan gözlerle kendisine bakışını uzun yıllarca, belki de son nefesine kadar hiç unutamayacaktı.</p>
			<p class="normal">Bu olaydan sonra Yedigey bir süre sakinleşti, kalbinin gizli özlemini ve ağrılarını bastırıp, bu duyguları ve sevgiyi de çocuklara yöneltti. Başka bir çare bulamadığı için bütün boş vakitlerini onlara ayırıyordu. Onlara denizi, güzel anılarını ya da unuttuğu hikâyeleri tekrar hatırlayarak anlatıyordu. Martılardan, balıklardan, göçmen kuşlardan, başka yerlerde soyları tükendiği halde Aral adalarında hâlâ bulunan kuş türlerinden sözediyordu. Çocuklara anılarını anlatırken çok özel bir anısını da sık sık hatırlar olmuştu. Bu olaydan hiç kimseye tek kelime söz etmemişti. Olayı yalnız kendisi ve Ukubala biliyordu ama bu konuyu kendi aralarında da konuşmuyorlardı. Konu, ölen oğullarıyla ilgiliydi. Oğulları yaşasaydı, Boranlı köyünün bütün çocuklarından, hatta Kazangap’ın oğlu Sabitcan’dan da daha büyük olacaktı. Sabitcan’dan iki yıl önce doğmuştu. Ne yazık ki çocuk yaşamamıştı... Doğacak her çocuk umutla beklenir, çok uzun ömürlü olacağı, hatta ölmeyecekmiş gibi uzun ömürlü olacağı ümid edilir. Bu ümit olmasa, insanlar dünyaya çocuk getirmede bu kadar istekli olurlar mıydı?.</p>
			<p class="normal">Savaştan biraz önce, balıkçılık yaptığı zamanlarda, Yedigey ile karısı Ukubala arasında geçen bir olaydı bu. Herhalde insanın başına ömrü boyunca ancak bir defa gelebilecek bir olay.</p>
			<p class="normal">Evlendikten sonra Yedigey, balık avından çabuk dönmeyi âdet edinmişti. Karısını çok seviyordu ve karısı da onu çok sevdiği için dört gözle bekliyordu gelmesini. Ukubala’yı merakta bırakmak istemediği için çabuk dönüyordu balıktan. Karısından başka kimseyi düşünmez, ondan başkasını gözü görmezdi. Balığa çıkar çıkmaz karısını düşünmeye başlar, bir an önce eve dönmek isterdi. Bazen ona öyle gelirdi ki o bu dünyaya onun için gelmiştir, onu düşünmek, onu mutlu etmek için, denizden ve güneşten topladığı enerjiyi ona taşımak, ona vermek için yaşamaktır. Yaşamasının aslı, amacı budur. O zaman deniz ve güneş onların mutluluk kaynağı idiler ve bunun için vardılar sanki. Onları çevreleyen bütün öteki varlıklar onların sevinç ve mutluluğunu tamamlayacak, arttıracak ilâvelerden başka bir şey değildir. Ukubala kendinde birtakım değişiklikler hissedip, hamile kaldığını anlayınca, Yedigey’in bir an önce karısının yanında bulunmak için gösterdiği sabırsızlık daha da arttı. İlk çocuklarının dünyaya gelmesini de büyük bir heyecan ve sabırsızlıkla bekliyordu çünkü. Kısacası, o zamanlar, hayatlarının en mutlu dönemiydi, bulutsuz, karartısız, pırıl pırıl bir dönem.</p>
			<p class="normal">Sonbaharın sonlarında, kışın hemen başında, Ukubala’nın yüzünde, ancak yakından bakılınca ve onu iyi tanıyanların farkedebileceği küçük, kara lekeler görünmeye başladı. Karnı da büyüyor, yuvarlaklaşıyordu. Bir gün Yedigey’e “Altın mekre” denilen balığın nasıl bir balık olduğunu sordu. “Böyle bir balıktan söz edildiğini duydum ama hiç görmedim” dedi. Yedigey ona bunun çok az rastlanan, mersinbalığına benzer iri bir cins olduğunu, derin sularda yaşadığını, en çarpıcı özelliğinin ise güzelliği olduğunu söyledi: “Hemen hemen her yeri mavimsi beneklerle süslü, başının üst kısmı, yüzgeçleri ve sırtı, baştan kuyruğuna kadar altın renginde bir balık, saf altın gibi parlıyor, bu yüzden ‘altın mekre’ demişler”, dedi.</p>
			<p class="normal">Ukubala bir başka gün Yedigey’e, rüyasında bir “altın mekre” balığı gördüğünü söyledi. Balık yanıbaşında yüzüyor, o da onu tutmaya çalışıyormuş. Onu yakalayıp sonra da bırakmak için yanıp tutuşuyormuş. Altın mekreyi eline almak, altın renkli vücuduna dokunmak, onun kokusunu almak isteği o kadar büyükmüş ki, rüyasında balığın ardından koşup durmuş. Ama yakalanmıyormuş balık. Ukubala uyanınca bunun bir düş olduğunu anlıyormuş ama bir türlü heyecanı geçmiyormuş. Çünkü ‘altın mekre’yi çok önemli bir amaç, onu kaçırmasını da bu amaca ulaşamamak şeklinde yorumluyormuş.</p>
			<p class="normal">Ukubala rüyasına hem gülüyor, hem de o altın mekre balığını eline alamadığı için üzülüyor ve bu istekten vazgeçemiyordu.</p>
			<p class="normal">Yedigey ise bir türlü aklından çıkarmıyordu karısının gördüğü rüyayı. Onun rüyasında görüp unutamadığı, gerçekten de o balığı görmek, tutmak istediğini anlamıştı. Denizde ağını çekerken hep bunu, bu altın mekreyi nasıl tutacağını düşünüyordu. Ukubala’nın ‘talgak’ı, yani karşı koyamadığı güçlü isteği, hamile kadınların aşermesi gibi bir istek idi. Hamilelik döneminde kadınların böyle şiddetli istekleri olurdu. Ama bu talgak, bu aşermesi, ekşi, tuzlu, acı bir şey, ya da kızarmış av eti, kuş eti yemek isteği gibi gösterirdi kendini. Bunu bilen Yedigey, karısının talgakına hiç şaşmıyordu. Ukubala bir balıkçı karısıydı ve talgakı da kocasının mesleğiyle ilgiliydi. O balığı gözleriyle görmek, altın renkli sırtını elleriyle tutmak istiyordu. Tanrı vermişti bu isteği. Yedigey, hamile bir kadın talgakına kavuşmazsa, bunun doğacak çocuk için bir zarar getireceğini de işitmişti.</p>
			<p class="normal">Ukubala’nın talgakı hiç de olacak gibi değildi. Bu yüzden altın mekreyi çok istediğini kocasına söylemiyor, Yedigey de bunun lâfını etmek istemiyordu. Bununla beraber onu nasıl yakalayacağını düşünüyordu bütün gün. Yakalarsa getirip karısına gösterecekti.</p>
			<p class="normal">Aral’da en çok balık tutulan dönem Temmuz-Kasım ayları arasıydı ve bu av mevsiminin sonu gelmişti. Soğuk rüzgârlar ısırmaya başlamıştı ve Balıkçılar Kooperatifi kış avına hazırlanıyordu. Kışın çevresi bin beşyüz kilometreyi bulan Aral’ın her tarafını kaskatı buz kaplardı. O zaman gölün üzerinde büyük büyük delikler açılır, bu deliklerden, ucuna ağırlık bağlanmış ağlar sarkıtılırdı. Gereği kadar bekledikten sonra ağ bocurgatlarla o delikten çıkarılır, başka bir deliğe taşınırdı. Ağları, bocurgattan çekip götürme işi develere düşerdi. Yazda kışta, bozkırların eşsiz traktörleri idi develer. Aral’da, kışın buz gibi bir rüzgâr eser, karları savururdu. Yüzeye çıkarılan balıklar, kıpırdanmaya bile fırsat bulamadan, takır takır buz kesilirdi. Yedigey, yazda kışta, Balıkçılar Kooperatifi adına sayılamayacak kadar çok ava çıkmış, değerli değersiz sayılamayacak kadar balık tutmuş, ama bir defacık “altın mekre” takılmamıştı ağlarına. Çok nadir de olsa bazen bir balıkçının zokasına altın mekre takılır ve bu büyük bir olay olarak uzun süre anlatılırdı. Zaten ancak gümüş kaşığa benzeyen bir zoka ile tutulabilirdi bu balık. Onu yakalayan şanslı balıkçıya herkes imrenirdi.</p>
			<p class="normal">O gün Yedigey erkenden kalktı ve denize açıldı. Aral’ı buzlar kaplamadan ev için biraz balık tutmak istediğini akşamdan karısına söylemiş, karısı da onu bu fikrinden caydırmaya çalışmıştı:</p>
			<p class="normal">- Ev balık dolu, ne gereği var, bu soğukta çıkılır mı? demişti.</p>
			<p class="normal">Ama Yedigey kafasına koymuştu bir kere, vazgeçmedi:</p>
			<p class="normal">- Evdeki balıklar evin, ama sen kendin söyledin Sağın halanın hastalanıp yatağa düştüğünü. Onun için en iyi ilâç taze balık haşlaması, sıcak balık çorbasıdır. İhtiyar kadının balık getirecek kimsesi yok ki.</p>
			<p class="normal">İşte böyle bir bahane ile Yedigey altın mekre avlamak için denize açıldı. Av malzemesini, gerekli her şeyi akşamdan hazırlamış, sandalın burun kısmına yerleştirmişti. Kalın elbiselerini giymiş, başlıklı yağmurluğunu da almıştı.</p>
			<p class="normal">Sonbaharla kış arasında her zaman görülen kapalı, güvenilmez bir hava vardı. Yedigey dalgaları aşa aşa, gölün ortasına altın mekre balığının bulunabileceğini düşündüğü yere doğru açıldı. Elbette her şey şansa bağlıydı. Zaten balık tutmak, hele oltayla avlanmak, tamamen bir şans işiydi. Kara avcılığında ise durum başkaydı. Avcı avının yerini, orada ne durumda olacağını az çok bilir, ona pusu kurar ya da usulca sokulurdu. Sonra uygun anı bekler, beklediği an gelince de saldırıya geçerdi. Oysa balık avcılığı kör bir avcılıktı. Oltayı atacak, balığın oralardan geçmesini, oltaya vurmasını bekleyeceksin.</p>
			<p class="normal">O gün Yedigey şansına güveniyordu. Çünkü her zamanki işini yapmak için çıkmış değildi balığa. Hamile karısının, Tanrı’nın takdiri ile görmeyi, eline almayı çok istediği altın mekre balığını tutmak için çıkıyordu.</p>
			<p class="normal">Yedigey sağlam yapılı, güçlü-kuvvetliydi. Küreklere asıldı. Yandan vuran kıvrım kıvrım dalgaları yara yara, hiç yorulmadan, Aral’ın ortalarına geldi. Aral balıkçıları bu düzensiz, kıvrıla eğrile gelen dalgalara “<span class="ideitalik">İyrek tolkun</span>”<sup class="calibre2"><a href="gun_olur_asra_bedel-ide_split_015.html#footnote-100-18" id="footnote-100-18-backlink" name="footnote-100-18-backlink">[18]</a></sup> derlerdi. İyrek tolkun fırtına habercisiydi ama fırtınadan önceki halleri tehlikeli sayılmazdı. Onun için korkmuyordu Yedigey.</p>
			<p class="normal">Bir süre sonra kıyının killi sarp yamaçları ve dalgaların kayalara çarparak çıkardığı beyaz köpükler iyice uzaklaştı. O gölün ortalarına vardığı zaman, kıyılar belli belirsiz bir şerit hâlini aldı, puslar içinde göze görünmez oldu. Bulutlar gittikçe alçalıyor, rüzgâr dalgaları yalayarak geçiyordu.</p><br class="chapter"/>
			<p class="normal">İki saat sonra sandalı durdurdu, kürekleri yukarı aldı, demir attı ve oltaları hazırladı. İki makara sağlam sicimi vardı ve bunları özenle kendisi sarmıştı. Sandalın kıçındaki makarayı gevşetti ve yüz metre kadar saldıktan sonra yirmi metre de yedek bıraktı. Sicimi yüzüncü metresinde çatal bir sopaya bağlamıştı. İkinci makarayı da ayni şekilde sandalın burnuna yerleştirmişti ve onu da suya saldı. Sonra kürekleri tekrar indirdi. Akıntıyı, rüzgârı hesaba katarak, özellikle de sicimleri karıştırmamaya dikkat ederek sandalı uygun duruşta tutmaya çalıştı.</p><br class="chapter"/>
			<p class="normal">Sonra beklemeye geçti. Altın mekre denilen o nadir balık, ona göre bu sularda bulunmalıydı. Bilgiden, tahminden ziyade bir sezgiydi bu. Gelecekti altın mekre, gelmeliydi! Onu tutmadan dönemezdi. Av tutkusu için, zevki için değil, hayatında en büyük önemi verdiği birinin isteğini karşılamak için istiyordu bunu.</p>
			<p class="normal">Balıklar yavaş yavaş oltaya vurmaya, geldiklerini belli etmeye başladılar. Önce bir levrek yakaladı. Yedigey daha çekerken anlamıştı bunun altın mekre olmadığını. Altın mekre bir çekişte yakalanmazdı oltaya. Zaten bu kadar kolay yakalansa ilginç de olmazdı. Yedigey ise güçlükten çekinirdi ve beklemekten bıkardı. İkinci olarak tuttuğu balık büyük bir bıyıklı balık idi. Bu, Aral’ın en lezzetli balıklarından biriydi. Onu sersemletip sandalın dibine attı. Böylece hasta Sağın hala için gerekli balığı fazlasıyla tutmuş sayılırdı. Sonra oltaya bir Aral çapağı takıldı. Genel olarak yüzeye yakın yerlerde bulunan bu çapak ne arıyordu o kadar derinde? Neyse, o da nasipmiş. Bundan sonra uzun uzun bekledi. Hiçbir balık vurmuyor ama Yedigey de umudunu yitirmiyordu. “Hayır, bekleyeceğim, diyordu kendi kendine. Ukubala’ya söylemedim ama yine de benim altın mekre avlamak için çıktığımı biliyor. Tutmalıyım bu balığı, yoksa doğacak çocuğumuz mutsuz olur. Çocuğumuz istiyor onun o güzel altın mekreyi görmesini ve ona dokunmasını. Bebeğin bunu niçin istediğini kimse bilemez, ama o istiyor diye annesi de ayni istekle yanıp tutuşuyor. Ben de baba olduğuma göre bu isteklerini yerine getirmeliyim.”</p>
			<p class="normal">Kararsız, güvensiz dalgalar olan “iyrek tolkunlar” sandalı bir o yana bir bu yana çeviriyor, onunla oynuyorlardı sanki. Hareketsiz durduğu için Yedigey üşümeye başlamıştı, ama yine de gözünü sicime bağladığı ve suda yüzen çatal sopadan ayıramıyordu. Onun kımıldamasını, sürüklenmesini bekliyordu her dakika. Ama hayır, gelmiyordu balıklar. Ne burundaki oltaya ne de kıçtakine. Yine de sabırla, umutla bekliyordu. Önünde-sonunda gelecekti altın mekre. Buna inanıyordu. Yeter ki fırtına başlamasın, patlamak için acele etmesin. Ama dalgalar daha şiddetli savrulmaya başlamıştı. Kötüye mi işaretti bu? Yoksa fırtına kopmak üzere miydi? Yoo, fırtına öyle birdenbire gelmez, deniz birdenbire kudurmazdı. Alabaşlar, o ak başlı, alacalı, yüksek ve uğultulu dalgalar, olsa olsa ancak akşama doğru çıkarlardı. O zaman Aral, bir baştan öbür başa uğul uğul kabarır, her yanını beyaz köpükler kaplar, kimse denize açılmaya cesaret edemezdi. Ama şimdi öyle bir durum yoktu, öyle olmasına da zaman vardı daha...</p>
			<p class="normal">Soğuktan tüyleri diken diken olsa da, üşüyüp titrese de, gözlerini oltalardan ayırmıyor, o sevgili balığın gelmesini bekliyor ve zihninden onunla konuşuyordu: “Haydi balığım nazlanma, gel artık! Korkma, gel. Yemin ederim ki korkacak bir şey yok. Gel, seni yine sulara atacağım.. Bunu hiçbir balıkçı yapmaz diyorsun değil mi? Yaptığını düşün.. ben seni yemek için avlamıyorum ki.. ev, her çeşit yiyecek, her çeşit balıkla dolu. Üç tane de şimdi tuttum, işte kayığın dibinde duruyor. Eğer yemek için olsaydı bu kadar bekler miydim? Bak, altın mekre, bizim ilk çocuğumuz olacak, sen karımın rüyasına girmişsin. Seni rüyasında göreli rahatı, huzuru kalmadı. Bunu kendisi söylemiyor ama ben anlıyorum. Sebebini anlatamam, ama biliyorum ki ne pahasına olursa olsun seni görmek, elleriyle tutmak istiyor. Söz veriyorum, karım seni görsün, sana dokunsun, sonra bırakacağım denize. Az bulunur bir balıksın sen. Başın, kuyruğun, yüzgeçlerin, sırtın boydan boya altın renginde, pırıl pırıl parlayan altın sarısı.. işte bunun için görmek istiyor seni. Anlamaya çalış.. seni görmek, sana dokunmak istiyor. Sadece bir balık olduğunu, insanlarla bir ilişkin olamayacağını söyleme sakın. Evet, bir balıksın ama, öz kardeşi gibi özlem duyuyor, hasretle bekliyor seni. Çocuğumuz dünyaya gelmeden mutlaka görmek istiyor. İnan, karnındaki bebek de çok sevinecek buna. İşte bütün mesele bu! Kurtar bizi bu durumdan altın mekre. Haydi yaklaş artık, söz verdim, sana bir şey yapmayacağım. Eğer niyetim kötü olsaydı bunu hissederdin. Her iki oltanın ucuna birer parça et geçirdim. Kokusunu tâ uzaktan alasın diye, kokan bir et seçtim. Yemli çengel yerine demir zoka bağlasaydım dürüstçe hareket etmiş olmazdım değil mi? Seni daha sonra tekrar denize attığım zaman karnındaki o ağır demir parçasıyla nasıl yaşardın? Öyle yapsam seni aldatmış olurdum. Ama ben sadece çengel taktım, dudakların hafifçe yaralanacak ama, hepsi o kadar işte. Hiç merak etme, yanımda kocaman bir deri tulum da getirdim. İçini su dolduracağım. Seni yakalar yakalamaz tulumun içine koyacağım. Ölmeyeceksin, tekrar denize dönünceye kadar orada kalacaksın. Bu denizden seni almadan gitmem, bunu da bilmiş ol. Pek vaktimiz de kalmadı ha! Fırtına beklemez! Dalgaların hırçınlaştığını, rüzgârın şiddetlendiğini hissetmiyor musun? İlk çocuğumuzun babasız yetim doğmasını mı istiyorsun yoksa? Bunu düşün ey güzel balık! Bana yardım et!</p>
			<p class="normal">Engin mavi deniz, kış öncesinin soğuk, puslu havasına bürünmüştü ve şimdi de akşam iyice yaklaşmış, hava kararmaya başlamıştı. Sandal dalgalarla yükselip alçalarak, dalga tepesinde görünüp sonra dalga çukuruna gömülerek, güçlükle kıyıya yaklaşmaktaydı. Deniz gittikçe daha da kabarıyor, rüzgâr uğul uğul esiyor, dalgalar güldür güldür yuvarlanıyordu. Dalga uçlarından püsküren sular Yedigey’in yüzüne çarpıyor, kürek çeken elleri soğuktan ve ıslanmaktan şişip kabarıyordu.</p>
			<p class="normal">Ukubala, kıyıda, bir o yana bir bu yana gidip geliyordu. Kocası gecikince endişeye kapılmış, onu karşılamak için çıkmıştı kıyıya. Bir balıkçıyla evlenmeye karar verdiği zaman, bozkırda hayvancılıkla geçinen ailesi, hısım akrabaları ona: “İyi düşün, demişlerdi, balıkçıyla evlenmek denizle evlenmek gibidir.. zor bir hayatı seçiyorsun.. birçok gün, deniz kıyısında yaşlı gözlerle dualar okuyarak kocanı beklemek zorunda kalacaksın...” demişlerdi. O yine de Yedigey’le evlenmekte ısrar etmiş, “Kocamın katlandığı güçlüklere ben de katlanırım” diye cevap vermişti onlara.</p>
			<p class="normal">Yakınlarının dediği gibi oldu, ama Ukubala da dediğini yaptı ve kocasının sıkıntılarına katlandı. Ama şimdi, Balıkçılar Kooperatifi’ndeki arkadaşlarıyla değil, tek başına bekliyordu sahilde. Ve hava kararmış, deniz de kudurmaya başlamıştı.</p>
			<p class="normal">Ukubala, birden, köpükler arasında inip kalkan kürekleri, sonra dalganın üzerine çıkan sandalı gördü. Şalına iyice bürünerek kıyıya daha da yaklaştı. Karnı epeyce şişmişti. Orada durup bekledi.</p>
			<p class="normal">Yedigey yaklaşmıştı. Geriden gelen büyük bir dalga sandalı kumsala itti. Yedigey de hemen atlayıp indi sandaldan. Bir boğayı çekip götürür gibi, sürükleye sürükleye onu karaya çıkardı. Sonra doğruldu. Tuzlu suya batmış, sırılsıklam olmuştu. Ukubala kocasına yaklaştı. Kollarını soğuktan kaskatı olmuş muşambanın altından geçirip kocasının boynuna sarıldı:</p>
			<p class="normal">- Baka baka gözlerim karardı, niye böyle geciktin? dedi.</p>
			<p class="normal">- Sabahtan beri bekledim gelmedi, ancak akşam olurken geldi.</p>
			<p class="normal">- Ne diyorsun? Yoksa altın mekreyi avlamaya mı gitmiştin?</p>
			<p class="normal">- Evet ya, çok yalvardım, sonunda razı ettim onu benimle gelmeye. Bak...</p>
			<p class="normal">Yedigey sandaldan su dolu büyük deri tulumu çıkardı, ağzını çözdü. Altın mekreyi, su birikintili kıyı çakıllarının üzerine bıraktı. İri, güçlü ve güzel bir balıktı. Çırpınmaya, altın renkli kuyruğunu oynatarak çakılları sıçratmaya başladı. Pembe ağzını kocaman açıyor, anayurdu olan denize bakıyor, besbelli yakınına kadar gelen dalgalara kavuşmak istiyordu bir an önce. Sonra, kısa bir an olduğu yerde donup, gerilip kaldı. Sanki birdenbire kendini bulduğu bu yalancı dünyaya, bu bambaşka ortama uyum sağlamak ister gibi bakıyordu o parlak ve yusyuvarlak gözleriyle. O kış öncesi donuk ve soğuk gününde, akşamın alaca karanlığı bile onun gözlerini kamaştıran bir aydınlık gibiydi. Ayni anda balık, üzerine eğilmiş iki insanın gözlerindeki ışıltıyı, deniz kenarını, gökyüzünü, uzakta ve denizin üzerinde seyrek bulutların ardında, batan güneşin onun için son derece parlak son ışıklarını gördü. Sonra tekrar kendini yerden yere vurmaya, suya ulaşmak umuduyla, çırpınmaya, debelenmeye başladı. Ama Yedigey onu yüzgeçlerinden tutup kaldırdı ve Ukubala’ya:</p>
			<p class="normal">- Haydi uzat ellerini, al onu, alttan tut, dedi.</p>
			<p class="normal">Ukubala balığı, yeni doğmuş bebeği kucağına alır gibi tutup göğsüne bastı:</p>
			<p class="normal">- Nasıl da diri! Nasıl da çevik! Kütük gibi de ağır, ama deniz kokusu var vücudunda.. ne kadar da güzel bir balık yarabbi! Yedigey, al onu artık, gördüm ve kucakladım onu. Bu kadar yeter. İsteğim oldu çok şükür. Onu yine denize bırak...</p>
			<p class="normal">Yedigey altın mekreyi aldı, dizlerine kadar batarak suda biraz yürüdü ve sonra eğilip balığı usulca kaydırıverdi. Balık suya düşer düşmez, başından kuyruğuna kadar altın yaldızlı rengiyle, suyun mavi derinliğinde ışıldadı, sonra kıvrak vücuduyla suları yararak, dalıp gözden kayboldu.</p>
			<p class="normal">O gece büyük bir fırtına koptu geldi bir yerlerden. Kıyılara çarparak kükreyen dalgaların sesi sabaha kadar devam etti. Yedigey dalgaların kükreyişini dinlerken iyrek tolkunların gerçekten de hiç yanılmayan fırtına habercisi olduklarını söylüyordu kendi kendine. Vakit geceyarısıydı. Yarı uyur yarı uyanık dalgaların sesini dinleyen Yedigey, o güzel altın mekreyi düşünerek gülümsüyordu. O güzel balığın hâli niceydi şimdi? İnşallah iyi durumdadır, diyordu, fırtına şiddetli olsa da suyun derinlikleri çalkantılı olmazdı. Şimdi o güzel altın balık, suyun derinliklerinde, yüzeyde koşuşturan dalgaların gürültüsünü dinliyor olmalıydı. Bunu düşününce dudaklarında mutlu bir gülümseme belirdi ve elini usulca karısının karnına koyarak gözlerini yumdu. Ama birden elinin altında bir kımıltı, bir hareket hissetti. Bu, doğacak ilk çocuklarının, orda olduğunu belli edercesine attığı bir tekme idi. Dudaklarında tekrar bir gülümseme belirdi ve sakin, mutlu, bir uykuya daldı.</p>
			<p class="normal">O olaydan sonra bir yıl bile geçmeden büyük savaşın başlayacağını, hayatının mutlu akışını tersine çevireceğini, onu artık yalnız anılarında canlandırıp, anılarında yaşayacağını nereden bilecekti? Özellikle de onu hep böyle acılı günlerde hatırlayacağını aklına getirir miydi hiç...</p>
			<br class="chapter"/><p class="ortayazi">* * * </p><br class="chapter"/>
			<p class="indentmetinitalik">Bu yerlerde trenler doğudan batıya, batıdan doğuya gider gelir.. gider gelirdi...</p>
			<p class="indentmetinitalik">Bu yerlerde demiryolunun her iki yanında ıssız, engin, sarı kumlu bozkırların özeği Sarı-Özek uzar giderdi.</p>
			<br class="chapter"/>
			<p class="normal">Yedigey için çok zor geçen 1953 yılının kış mevsimi de çok erken gelmişti. Sarı-Özek’te kış hiçbir zaman bu kadar şiddetli olmamış, bu kadar erken gelmemişti. Ekim sonlarında kar yağmaya başladı ve hemen ardından şiddetli soğuk da gelip yerleşti. İyi ki erken davranıp Kumbel’e gitmiş, kendilerine ve Zarife’nin ailesine kışlık patates getirmişti. Sanki kışın erken geleceği malûm olmuştu ona. Vagonun dış sahanlığına koymak zorunda olduğu patateslerin donmasından korktuğu için son bir defa Karanar’la gitmişti. Donmuş patates kimsenin işine yaramazdı çünkü. Kumbel’de iki büyük çuvalı doldurdu. Çuvallar o kadar ağırdı ki ancak başkalarının yardımıyla yükleyebildi onları devenin sırtına. Sonra üzerlerini keçe ile örttü. Rüzgâr açmasın diye keçeyi çuvalın kenarlarına sarkıtıp, kendisi de iki çuvalın ortasına kuruldu. Sanki devesine değil, bir file binmişti. Geçen sonbaharda Kumbel’e bir Hint filmi gelmişti. Ülkede gösterilecek ilk Hint filmi olduğu için Kumbel’de en küçüğünden en büyüğüne kadar herkes gitmişti o filmi görmek için. Çok güzel bir belgesel idi. O güne kadar Boranlı’da hiç kimse insanların filler üzerinde seyahat ettiklerini bilmiyordu. Filmde, sonu gelmez yerli şarkıları ve danslarından başka, fillere binilerek çıkılan kaplan avı da gösterilmişti. Herkesle birlikte tabiî Yedigey de seyretmişti o filmi. Yedigey ve istasyon şefi, demiryolcular sendikası bölge toplantısına Boranlı delegeleri olarak katılmışlardı. Toplantı bitince Hint filminin gösterilmesi de orada oldu ve her şey işte o zaman başladı. Sinemadan çıkarken herkes film hakkındaki görüşünü anlatıyordu birbirine. Demiryolcular en çok fillere binilmesine, fil sırtında seyahat edilmesine şaşmışlardı. O sırada kalabalığın arasından biri şöyle seslendi:</p>
			<p class="normal">- Şaşılacak ne var bunda? Boranlı Yedigey’in Karanar’ı filden aşağı kalır mı yani? En ağır yüklere bana mısın demiyor!</p>
			<p class="normal">- Evet, öyle, Karanar’ın yanında fil de neymiş? Filler ancak sıcak ülkelerde yaşar, kış günlerinde Sarı-Özek’e gelsinler de görelim onların hâlini!</p>
			<p class="normal">- Hey Yedigey baksana! Hindistan zenginleri gibi sen de niye Karanar’ın üzerine küçük bir köşk kondurmuyorsun? İçine ne güzel kurulur, gezersin onlar gibi.</p>
			<p class="normal">Yedigey güldü. Ona takılıyor, alay ediyorlardı ama, dolaylı olarak devesini de övmüş oluyorlardı. O da bundan gurur duyuyor, pek zevk alıyordu.</p>
			<p class="normal">Ama o kış Karanar’ın yüzünden çekmediği kalmadı Yedigey’in. Başına neler neler geldi, ne sıkıntılı günler geçirdi...</p>
			<p class="normal">Bütün bunlar şiddetli soğukların bastırmasından sonra başladı. Kumbel’den patates getirdiği gün, yolda yılın ilk karı ile karşılaştı. Gerçi daha evvel de biraz serpiştirmişti ama kar tanecikleri yere düşer düşmez erimişti. Oysa o gün bir başladı ve bir daha hiç dinmedi. Sarı-Özek’i baştan başa karanlık kapladı. Sonra rüzgâr da çıktı. İri kar taneleri savrula savrula iniyordu. Hava soğuk değildi ama insanı yapış yapış bırakan, nefes aldırmayan pis bir havaydı ve göz gözü görmüyordu. Ne yapsın Yedigey? Sarı-Özek yolunda başını sokacak bir yer yoktu ki oraya sığınıp hava düzelinceye kadar beklesin! Yapabileceği tek şey Karanar’ın gücüne ve sezgisine güvenmek ve kendini onun güdümüne bırakmak idi. Öyle yaptı. Onu tutacağı yönde tamamen serbest bıraktı. Papağını başına iyice bastırıp yakalarını kaldırdı, papağın üzerine paltosunun başlığını da geçirdi. Bundan sonra kımıldamadan oturarak çevresine dikkatle göz gezdirmeye başladı. Ama kalın bir kar perdesinden başka bir şey göremiyordu. Karanar hızını yavaşlatmadan ilerliyordu. Sırtında sessizce oturan sahibinin artık ona hükmetmekten vazgeçtiğini sezmişti. Bu karlı havada, böylesine ağır bir yükü koşturarak taşıdığına göre olağanüstü bir güce sahipti bu hayvan. Burnundan buğular çıkıyor, pofurduyor, ara sıra da vahşi bir hayvan gibi kükrüyordu. Sonra durmadan birtakım monoton sesler çıkarmaya başladı. Bu sesler, gidişin ayrılmaz gürültüsü, hırıltısı hâline geldi. Ama yavaşlamıyor, hızını kesmiyordu. Hiç yorulmadan karları yara yara ilerliyor, ilerliyordu..</p>
			<p class="normal">Yol, Yedigey’e hiç bitmeyecekmiş gibi uzun görünüyordu ve öyle bir havada bunun şaşılacak bir yanı da yoktu. “Şimdiye kadar varmış olmalıydım” diye düşünmeye başladı Yedigey. Evdekilerin durumunu merak etmeye başlamıştı. Böyle bir havada geç kalmasından dolayı kuşkusuz en çok Ukubala endişe edecekti ama o bunu pek belli etmezdi. Aklından geçenleri başkalarına söylemezdi o. Belki Zarife de merak ediyordu. Evet evet, kesinlikle merak ediyordu. Ama o da Ukubala’dan daha az içine kapalı bir kadın değildi. Hem bugünlerde kendisiyle başbaşa kalmamaya özellikle dikkat ediyordu Zarife. Ne diye yapıyordu bunu? Böyle davranmasını gerektirecek kadar önemli miydi olanlar? Yedigey, ne konuşmasıyla ne de davranışlarıyla başkalarını şüphelendirecek bir şey yapmamıştı ki! Belki hayat yolunda bir an karşılaşmış, bu karşılaşmada doğru hareket edip etmediklerine şöyle bir bakmış, sonra da ayrı yollarda gitmeye karar vermişlerdi... Ama bundan sonra çektiği acılar ancak kendisini ilgilendirirdi. Doğrusu kader onu iki ateş arasında bırakmıştı. O kaderine katlanacaktı ve buna başkalarının üzülmesi gerekmezdi. Hem bir çocuk değildi ya, elbette bu kör düğümü çözecek, kendi hatası yüzünden düştüğü bu sıkıntıdan kurtulacaktı.</p>
			<p class="normal">Bu korkunç düşünceler onu kahrediyor, yeyip bitiriyordu. Sarı-Özek’e kış bütün ağırlığı ile çökmüştü, zaman geçiyordu ama o düşüncelerinde, ne Zarife’yi unutabiliyor, ne de Ukubala’dan vazgeçebiliyordu. İşin kötüsü, ikisini birden istemesi, ikisine birden ihtiyaç duymasıydı. Sanki onlar da bunu biliyorlarmış gibi, olayların hızlanıp gelişmesine hiçbir katkıda bulunmuyor, onun kesin bir karara varmasına yardım etmiyorlardı. Görünüşte her şey eskisi gibi devam etmekteydi. Zarife ve Ukubala iki iyi arkadaştılar, iki evin çocukları yine bir ailenin çocukları gibi bir arada büyüyorlardı. Bazen onların, bazen kendi evlerinde, ama her zaman dördü bir arada... Böylece yaz ve sonbahar gelip geçti...</p>
			<p class="normal">Boranlı Yedigey, bu karlı günde kendini yurtsuz-yuvasız bir yetim gibi hissediyordu. Çevrede kimsecikler yoktu ve fırtına şiddetini artırıyordu. Karanar arada sırada başını sallayıp biriken karları silkeliyor, homurtular çıkarmaya, bağırmaya devam ediyordu. Yedigey ise umutsuzluk, karamsarlık içinde, ne yapacağını bilemiyor, kesin bir karara varamıyordu. Ne Zarife’ye açılabiliyor ne de Ukubala’dan vazgeçiyordu. Kendisine kızmaya, bütün suçun kendisinde olduğunu söyleyip yine kendine küfretmeye başladı: “Hay aptal, hayvan herif! Sersem kafa! Şu altındaki deveden hiç farkın yok senin! Beyinsiz herif! Köpek!” Kendini aşağılıyor, yumruklarını sıkıyor, ayılmak, aklını başına toplamak ve davranışı hakkında kesin bir karara varmak istiyordu. Ama hiçbir yararı olmuyordu bunların. İçinde o korkunç toprak kayması başlamıştı ve onu durduramıyordu.</p>
			<p class="normal">Tek sevinci, yüreğini yatıştıran tek avutucusu çocuklardı. Çocuklar onu olduğu gibi kabul ediyor ve hiçbir önemli mesele çıkarmıyorlardı. Onlara yardım etmekten, isteklerini yerine getirmekten, şimdi olduğu gibi Karanar’a yükleyip onlara yiyecek taşımaktan büyük bir mutluluk duyuyordu. Kış için yakacak da sağlamıştı onlara. Çocukları düşünmek, onlara yardım etmek, onun için bir sığınaktı ve ancak bu yolla kendisiyle barışıyor, biraz huzur duyabiliyordu. Boranlı’ya varınca geldiğini duyan çocukların koşup kendisini karşılayacaklarını, soğukta çıkmalarını istemeyen annelerini dinlemeden çevresinde zıp zıp zıplayacaklarını “Yedigey amca geldi! Karanar’la geldi! Patates getirdi!” diye bağrışacaklarını hayal ediyor, seviniyordu. O zaman o da yüksek sesle bağırarak Karanar’ın ıhlamasını emredecek, hayvan dizleri üstüne çökünce atlayıp inecekti. Sonra üstündeki karı silkeleyecek, çocukların başlarını okşayacak, çuvalları indirecekti devenin sırtından. Eğer Zarife oradaysa, ona şöyle bir bakacak, ama hiçbir şey söylemeyecekti. Zarife de konuşmayacaktı onunla. Ama onu görmek yetecekti Yedigey’i mutlu etmeye. Ayni zamanda yüreği sıkılacak, bu işin sonu nereye varacak diye düşünecek, üzülecekti. Bu arada çocuklar çevresinde dört dönecek, devenin bağırmasından korkarak ona sokulacak, sonra ona yardım etmeye çalışacaklardı. İşte çektiği bütün sıkıntılara, işkencelere karşı çocukların bu davranışı en büyük ödül olacaktı ona... </p>
			<p class="normal">Abutalip’in çocuklarıyla bir an önce karşılaşmak için de can atıyordu. Bu masal oburu çocuklara bu defa ne anlatacaktı? Yine Aral denizini mi? Çocukların en çok sevdiği hikâyeler de Aral’la ilgili olanlardı. Bunlara çocuklar da hayallerinde bir şeyler katıyor, onda babalarına da kaçınılmaz olarak bir yer veriyorlardı. Böylece, farkına varmadan, babalarıyla düşüncelerinde bir bağ kurmaya, onun anılarını yaşatmaya da devam ediyorlardı. Ama Yedigey, Aral’la ilgili olarak bildiği bütün hikâyeleri, uydurmaları, anıları anlata anlata bitirmişti. Bildiklerini tekrar tekrar anlatmıştı. Anlatmadığı yalnız ‘altın mekre’ olayı idi. Ama bunu nasıl anlatacaktı onlara? Bu eski olayın kendisi için ne anlama geldiğini çok iyi biliyordu ama bunu çocuklara nasıl açıklayacaktı?</p>
			<p class="normal">O karlı günde, yol boyunca bu düşünceler, bu kuşkular, bir an bile aklından çıkmadı.</p>
			<p class="normal">Sarı-Özek’e erken gelen ve daha ilk günden donduran kış, işte o yolculuk sırasında yağan yoğun karla başladı ve bir daha da gitmedi.</p>
			<p class="normal">Soğuklar başlayınca Karanar da azdıkça azdı. Erkeklik gücü şahlandı. Artık onun başını alıp gitmesine kimseler engel olamazdı. Yalnız başkaları değil, sahibi Yedigey bile onun yanına yaklaşmaktan korkuyordu böyle zamanlarda. </p>
			<p class="normal">O ilk kardan üç gün sonra, soğuk bir rüzgâr Sarı-Özek’i kasıp kavurdu. Fırtınadan hemen sonra, soğuk, kaskatı bir pus, bir ayaz kapladı bozkırı. İnsanların kar üstünde yürürken çıkardıkları takırtılar, trenlerin tekerlek tıkırtıları ve düdük sesleri tâ uzaklardan duyuluyordu. O gün sabaha karşı, Yedigey, uyku arasında Karanar’ın acı acı kükrediğini, kaçışını engelleyen çiti dişleriyle çatır çatır kırdığını işitti. Karanar’ın onun başına yeni bir iş açtığını anlamıştı. Kalkıp giyindi, dışarı fırladı ve devenin bağlı olduğu yere koştu. Ayaz diken gibi boğazına batıyordu ama yine olanca sesiyle bağırdı:</p>
			<p class="normal">- Ne oluyor sana! Ne istiyorsun? Kanımı içeceksin benim kahrolası hayvan! Sesini çıkarma da dur durduğun yerde! Niye o kadar erken kızıştın bu yıl? Daha çok erken değil mi? Herkesi kendine güldürmek mi istiyorsun?</p>
			<p class="normal">Yedigey’in bağırıp çağırması boşunaydı. İyice kızışmış, gözünü kan bürümüş deve sahibine itaat edecek halde değildi. Dürtüleri onu zorluyor, o da pofurdayarak, bağırarak ve dişlerini gıcırdatarak kalın parmaklıkları kırmaya çalışıyordu.</p>
			<p class="normal">Yedigey ona biraz hak veriyormuş gibi hiddeti bırakıp sitem etmeye başladı:</p>
			<p class="normal">- Demek bir şeyler hissettin? Anlaşıldı, anlaşıldı, bir an önce sürüye katılmak istiyorsun! Buralarda kızışmış genç bir kaymança<sup class="calibre2"><a href="gun_olur_asra_bedel-ide_split_015.html#footnote-100-19" id="footnote-100-19-backlink" name="footnote-100-19-backlink">[19]</a></sup> olduğunu mu söylediler sana? Bir türlü anlamıyorum, Ulu Tanrı sizi niçin yılda bir defa o da kışın kızışır yaratmış? Bunu her gün, sessizce, bir rezalet çıkarmadan, kimsenin başına dert açmadan yapsanız olmaz mı? Hayır! İlle de dünyayı başımıza yıkacaksınız!</p>
			<p class="normal">Yedigey bunları lâf olsun diye söylemişti. Yoksa çaresiz olduğunu, elinden bir şey gelmeyeceğini çok iyi biliyordu. Hiçbir işe yaramayacaktı bu sözler. Yapacağı tek şey, kapıyı açıp deveyi salıvermekti. O da öyle yapacaktı. Kalın ağaçlarla yapılmış, sağlam bir zincirle bağlanmış insan boyundaki kapıyı henüz aralamıştı ki Karanar bir çığlık atarak fırladı, az daha Yedigey’i de ezecekti. Kıvrak, uzun bacaklarını açarak, dik, kara hörgüçlerini hoplatarak koştu gitti. Göz açıp kapayıncaya kadar da kendisinin çıkardığı kar bulutu arasında gözden kayboldu.</p>
			<p class="normal">Yedigey onun ardından öfkeyle bakarak yere tükürdü:</p>
			<p class="normal">- Tüh sana! Geç kaldın değil mi? Koş bakalım, koş! Sakın geç kalma!</p>
			<p class="normal">O sabah erkenden nöbete gideceği için deveyle bir işi yoktu. Onun için serbest bırakmıştı hayvanı. Onun yokluğunda Karanar’la kim başedebilirdi? Ama, sonradan başına gelecekleri bilseydi, ölürdü de bırakmazdı onu. Ne yapsın? Karanar gibi azgın bir devenin üstesinden ondan başkası gelemezdi. Bu yüzden onu serbest bırakırken kendi kendine: “Ne cehenneme giderse gitsin, dişilerle buluşunca belki kızışması, kudurganlığı geçer de yatışır biraz.” demişti.</p><br class="chapter"/>
			<p class="ortayazi">*</p><br class="chapter"/>
			<p class="normal">Öğleyin Kazangap, Yedigey’in yanına geldi. Yüzünde alaylı bir gülümseme vardı:</p>
			<p class="normal">- İşler kötü Beğ, dedi. Biraz önce otlaktaydım. Senin Karanar’a buradaki kaymançalar yetmemiş galiba, anladığıma göre büyük bir sefere çıkmış..</p>
			<p class="normal">- Ne seferi? Nereye gitmiş? Şakanın sırası mı şimdi?</p>
			<p class="normal">- Hiç de şaka değil. Başka sürülere gitmiş.. bir koku almış olsa gerek. Dönüşte büyük derenin oradan geçiyordum. Bozkırdan dörtnala gelen bir hayvan gördüm. Yeri göğü sarsıyordu koşarken. Senin Karanar idi bu. Gözümü dört açarak baktım ona. Bar bar bağırıyor, ağzından salyalar akıyordu. Gözleri yuvalarından oynamıştı. Sisin arasına bir lokomotif gibi dalıyor, ardında bir kar bulutu bırakıyordu. Yanımdan yel gibi geçti. Sanki beni görmemişti. Malakumdıçap tarafına doğru koşuyordu. Orada, vadinin aşağısında, bizimkinden daha kalabalık sürüler var. Ee, seninkisi gücünün doruğunda, buraları dar geliyor ona!</p>
			<p class="normal">Yedigey’in çok canı sıkıldı. Kimbilir başına ne işler açacaktı bu deve. O güne kadar da az çekmiş değildi. Kazangap onu yatıştırmaya çalıştı:</p>
			<p class="normal">- Pek o kadar üzülme, kızmana gerek yok. Oralarda öyle güçlü atanlar var ki Karanar’ı bile yıldırırlar. Seninkisi dayak yemiş köpek gibi dönüp gelir.</p>
			<p class="normal">Ertesi gün, cepheden savaş haberleri gelir gibi Karanar’ın dövüşleriyle ilgili haberler gelmeye başladı. Hiç de iyi haberler değildi bunlar. Boranlı’da bir tren durmayagörsün, makinist, ateşçi ya da kondüktör önlerine çıkan herkese Karanar’ın karıştırdığı haltları sayıp döküyor, geçtikleri durakların yakınındaki sürülere onun verdiği zararları anlatıyorlardı. Söylediklerine göre Karanar, Malakumdıçap’ta iki atanı öldüresiye dövmüş, dört kişiyi sürüden ayırıp kaçırmış, deve sahipleri canlarını Karanar’dan zor kurtarmışlar. Korkutmak için havaya ateş etmişler ama yine de başedememişler onunla. Bundan başka Karanar dişi devesine binip giden bir adamı devirmiş ve devesini elinden almış. Adam orada, Karanar işi bitince devesi serbest kalır, o da biner gider diye iki saat kadar beklemiş. Zaten dişi deve de pek istekli değilmiş Karanar’dan ayrılmaya. Adam artık işleri bitti diye devesini almak için yaklaşırken Karanar ona öyle bir saldırmış ki, kendini dar atmış bir çukurun içine. Orada canını kurtardığına şükrederek, bir sıçan gibi titreye titreye saklanmış. Biraz sonra aklını başına toplamış ve Karanar’ın gözüne görünmeden arka taraftan kaçıp gitmiş evine.</p>
			<p class="normal">Sarı-Özek’in bu tür telsiz telefonları ile ağızdan ağıza Karanar’ın çılgınlıkları ile ilgili birçok haber geldi. Ama bunların en önemlisi ve en korkuncu, Boranlı gibi küçücük bir istasyon olan Ak-Moynak’tan geldi. Bu defa haber sözlü değil, yazılıydı. Elden gelen bu mektupta yazılanlar inanılır gibi değildi. Ak-Moynak’a nasıl gitmişti bu lanet hayvan!</p>
			<p class="normal">Mektubu gönderen Kospan adındaki adam hiç de iyi şeyler yazmıyordu. </p>
			<p class="normal">Mektup şöyleydi:</p><br class="chapter"/>
			<p class="indentmetinitalik">“Selâm saygıdeğer Yedigey Aga!</p><br class="chapter"/>
			<p class="indentmetinitalik">Şüphesiz sen Sarı-Özek’te tanınmış bir kişisin. Ama yine de şu tatsız sözleri duymaktan kurtulamayacaksın. Ben seni daha akıllı bir adam sanırdım. Bu Karanar canavarını nasıl serbest bırakırsın? Hiç böyle bir şey beklemezdik senden! Burada bize kan kusturuyor! Erkek develerimizi sakatladı ve en iyi üç dişi devemizi kaçırdı. Ayrıca havutlu bir dişi deve de Karanar’ın peşinden gitti. Yolda sahibinin altından zorla almış o deveyi. Yoksa hayvan ne diye havutu ile gezsin? Bizim dişi develeri sürüp götürdü bozkıra. Yanına ne insan yaklaşabiliyor ne hayvan. Onu serbest bırakmak iş mi yani! Kaburgaları kırılan erkek develerimizden biri öldü. Havaya ateş edip Karanar’ı korkutmak istedim ama işe yaramadı. Hiçbir şeyden korkmuyor. Önüne çıkanı paramparça etmeye hazır! İşi gücü sevişmek. Keyfini kaçırmasınlar da ne olursa olsun! Yemiyor, içmiyor, ama bir dişinin üstünden inip ötekine biniyor. Bu işi yaparken öyle böğürüyor, çığlıklar atıyor ki, yeryerinden oynuyor. Ve bu işi öyle vahşice yapıyor ki tiksinti veriyor! Bağıra çağıra bütün bozkırı inletiyor. Sanırsın dünyanın sonu gelmiş! Ömrümde böyle bir canavar görmedim ben. Köyümüzde kadın-erkek, çoluk-çocuk, kimse evden uzaklaşamaz oldu. İşte bunun için hemen gelmeni, bu canavarı götürmeni istiyorum senden. Sana bir gün süre veriyorum. Bir gün sonra bizi bu lanet hayvandan kurtarmazsan o zaman olacaklardan dolayı kusura bakma Yedigey Aga. Namlu çapı geniş bir tüfeğim var. Onunla bir ayıyı kolayca deviriyorum. Herkesin gözü önünde onun koca kafasını bu tüfekle delik deşik edeceğim, derisini de yüzüp sana göndereceğim. Onun ünlü Karanar’ın postu olması vız gelir bana! Ben sözümün eri bir adamım, söylediğimi mutlaka yaparım. Onun için iş işten geçmeden gel ve onu götür!</p><br class="chapter"/>
			<p class="sagnormal"><span class="ideitalik">Ak-Moynaklı ini’in</span><sup class="calibre2"><a href="gun_olur_asra_bedel-ide_split_015.html#footnote-100-20" id="footnote-100-20-backlink" name="footnote-100-20-backlink">[20]</a></sup><span class="ideitalik"> Kospan.”</span></p><br class="chapter"/><br class="chapter"/>
			<p class="normal">İşler böylesine ciddi bir durum almıştı. Mektuptaki ifade biraz tuhaftı ama, Yedigey ve Kazangap, işin şakası olmadığına, Yedigey’in bir an önce Ak-Moynak’a gitmesine karar verdiler.</p>
			<p class="normal">Ama, söylemesi kolay, yapması zor bir işti bu. Önce Ak-Moynak’a gidilecek, orada bozkıra dalıp Karanar’ı yakalayacak, sonra da onu bu soğukta, her an kopması beklenen tipide, geri getireceksiniz! İşin kolay yanı, sıkıca giyinip bir yük trenine atlayarak Ak-Moynak’a kadar gitmek, orada bir deveye binerek Karanar’ı aramaya koyulmaktı. Ama Karanar azgını, haremini bozkırın hangi köşesine alıp götürmüştü? Mektuptaki ifadeye göre Ak-Moynaklar ona çok kızmışlardı ve üzerine binip Karanar’ı aramaya çıkması için bir deve vermeyebilirlerdi. O zaman yayan-yapıldak yollara düşecek, karda-soğukta, bilmediği yerlerde Karanar’ı bulmaya çalışacaktı.</p>
			<p class="normal">Yedigey sımsıkı giyindi. Ukubala’nın hazırladığı yiyecek torbasını aldı ve erkenden yola koyuldu. Pamuk astarlı pantolonunu, kışlık ceketini, onun üzerine koyun kürkünden paltosunu, ayaklarına da keçe çizmesini giydi. Hiçbir taraftan rüzgâr geçirmeyen tilki postundan yapılmış malakayını<sup class="calibre2"><a href="gun_olur_asra_bedel-ide_split_015.html#footnote-100-21" id="footnote-100-21-backlink" name="footnote-100-21-backlink">[21]</a></sup> başına geçirdi. Boynu, başı kürk içindeydi. Bundan sonra koyun derisinden yapılmış eldivenleri de geçirdi ellerine. Ak-Moynak’a deve ile gitmeye karar vermişti. Bineceği dişi devenin havutunu vururken Abutalip’in çocukları Daul ile Ermek koşarak yanına geldiler. Daul, el örgüsü yün atkıyı uzatarak:</p>
			<p class="normal">- Yedigey amca, dedi, bunu annem boynunu üşütmemen için verdi.</p>
			<p class="normal">- Boynumu mu? Yani boğazımı demek istiyorsun.</p>
			<p class="normal">Yedigey atkıyı aldı, sevindi ve çocukları kucakladı.</p>
			<p class="normal">Çok duygulanmıştı. Bir çocuk gibi, sevinçten uçuyordu.. Çünkü Zarife’nin onu düşünüp kaygılandığını gösteren ilk işaret idi bu.</p>
			<p class="normal">- Annenize söyleyin, dedi, gecikmeden döneceğim, inşallah yarın burda olurum, sonra hep beraber toplanır, çay içeriz.</p>
			<p class="normal">Böylece yola koyuldu. Bir an önce o uğursuz Ak-Moynak’a gidip gelmek, Zarife’nin gözlerine bakarak, özenle katlayıp iç cebine koyduğu bu atkıyı verişinin mânasını anlamak için can atıyor, büyük bir heyecan duyuyordu. Yola koyulduktan sonra bir ara geri dönmemek için kendini zor tuttu. Cehenneme kadar yolu vardı o lanet Karanar’ın. Kospan denilen adam kurşunu kafasına sıksın ve dediği gibi derisini ona göndersindi. Kader onu böyle cezalandırırsa, buna yanıp yakılmasının ne gereği vardı! Hakketmişti o bu cezayı! Ama, yoldan dönmek utanç verici bir şey olurdu ve o da dönmekten vazgeçti. Dönerse rezil olurdu. Ukubala ve Zarife ne derlerdi? Asıl dönüş sebebini nasıl anlatırdı onlara?</p>
			<p class="normal">Yapması gereken en iyi işin bir an önce Ak-Moynak’a varmak ve oradan olabildiği kadar çabuk dönmek olduğuna karar verdi. Başka çıkar yolu yoktu. Devesini sürdü. Hava soğuktu. Rüzgâr sürekli esiyor, bıçak gibi de kesiyordu. Yüzünü gözünü kırağı kaplamıştı. Tilki postundan yapılmış malakayının tüyleri de bembeyaz olmuştu. Devenin burnundan çıkan buğular da kırağılaşmış, hayvanın boynunu kaplamıştı. Besbelli, kış bütün şiddetiyle gelip yerleşmişti Sarı-Özek bozkırına. Yedigey henüz sisli bölgeye ulaşmamıştı. Ama uzaktan, bütün ufku kaplayan sis, yürüyüp ona sokuldukça açılıp yol veriyor gibiydi. O kış gününde, bembeyaz bir örtüyle kaplanmış, soğuk rüzgârın yaladığı, ıssız Sarı-Özek bozkırı daha korkunç görünüyordu.</p>
			<p class="normal">Yedigey’in bindiği dişi deve, henüz pek genç olsa da, yorulmadan yol alıyor, bu sakin alanlarda mesafeleri kapatıyordu. Ama, böyle de olsa, Karanar’ın gidişine, onun hızına alışan Yedigey için, bu dişi deve pek yavaş gidiyormuş gibi geliyordu. Eğer altındaki deve Karanar olsaydı böyle mi giderdi? Onun soluk alışı da, adım atışı da bambaşka idi ve bu deve ile onu karşılaştırmak mümkün değildi. Eskiler boş yere dememişler:</p><br class="chapter"/>
			<p class="indentmetinitalik">- Bu atın o attan üstünlüğü ne?</p>
			<p class="indentmetinitalik">- Güzel yürür, hızla gider, yol alır.</p>
			<p class="indentmetinitalik">- Bu yiğidin o yiğitten üstünlüğü ne?</p>
			<p class="indentmetinitalik">- Hem akıllı, hem bilgili, erdemli. </p>
			<br class="chapter"/>
			<p class="normal">Yol uzundu, insanlarla karşılaşacağı yere ulaşabilmek için daha bir hayli gidecekti. Eğer Zarife’nin verdiği atkı olmasa, Yedigey bu uzun yolda sıkıntıdan patlardı. Pek değerli bir şey değilse de, yol boyunca göğsünde onun sıcaklığını duydu. Bunca yıl yaşamıştı, sevdiği bir kadından gelen böyle küçük bir şeyin insanın yüreğini bu kadar ısıtabileceğine bir türlü inanamıyordu, ama ısıtıyordu işte. Ara sıra elini koynuna sokuyor, Zarife’nin armağanı olan atkıyı okşuyor, dudaklarında mutlu bir gülümseme beliriyordu. Ama hemen ardından yine kara düşüncelere dalıyordu. Ne olacaktı bu işin sonu? Tam bir çıkmazda görüyordu kendini. İnsanın yaşamak için bir amacı, bu amaca ulaşmak için tutacağı bir yol olurdu. Ama onun ne amacı vardı, ne yolu!</p>
			<p class="normal">Böyle zamanlarda, engin, ıssız Sarı-Özek bozkırlarını kaplayan soğuk sis bulutları gibi, Yedigey’in gözlerini de üzüntü dolu bir sis buruyordu. Sorduğu sorulara bir cevap bulamıyor, mutsuz, umutsuz, acılar içinde kıvranıyordu. Ama az sonra yeni bir hayale kapılıyor, yeni bir umutla heyecanlanıyordu...</p>
			<p class="normal">Bu ıssızlık, bu sessizlik içinde, döne döne o karamsar düşüncelere gelip saplandı. Niye böyle bir hayat düşmüştü ona? Niçin Sarı-Özek’e çakılıp kalmıştı? Kara talihin yerden yere vurduğu o mutsuz aile de nerden düşmüştü Boranlı’ya? Bütün bunlar olmasa, daha rahat, daha güvenli yaşardı. Ama onun gönlü uslanmıyor ve hep imkânsızı istiyordu.. Bir de şu azgın Karanar belâsı vardı başında. O da ayrı bir yük, feleğin ayrı bir sillesiydi onun için. Gerçekten şanssız bir adamdı. Şu dünyada rahat yoktu ona.</p>
			<p class="normal">Yedigey, Ak-Moynak’a ancak akşam üzeri ulaşabilirdi. Yol uzundu, üstelik de kış olduğu için, durmadan yürüyen dişi deve iyice yorulmuştu.</p>
			<p class="normal">Ak-Moynak da Boranlı gibi küçük bir makas, bir yol ayırma istasyonu idi. Yalnız burada köyün bir kuyusu vardı. Başka hiçbir farkı yoktu. O da Sarı-Özek’te olduğuna göre, başka ne farkı olabilirdi ki?</p>
			<p class="normal">Yedigey, Ak-Moynak’a geldiğinde, sokak başında rastladığı bir çocuğa Kospan’ın evini sordu. O sırada Kospan demiryolunda işinin başındaymış. Bunun üzerine Yedigey de istasyon şefliğine gitti. Tam nöbetçi kapısından içeri gireceği sırada, orta boylu, tıknaz ama çevik, kurnaz kurnaz gülümseyen bir adam çıktı karşısına. Sırtında ona pek uymayan bir gocuk, ayağında yıpranmış keçe çizmeler, başında yana kaymış eski bir kalpak vardı. Yedigey’i görür görmez tanıdı ve yaklaştı:</p>
			<p class="normal">- Vay Yedigey Aga! Saygıdeğer Boranlı Yedigey Agamız! Geldin demek? Seni sabırsızlıkla bekliyor, gelmeyeceksin diye korkuyorduk..</p>
			<p class="normal">Yedigey güldü:</p>
			<p class="normal">- Yazdığın o tehdit mektubundan sonra gelmeyip de ne yapacaktım?</p>
			<p class="normal">- Başka türlü yapamazdık Yedigey Aga, hem bu mektup derdin sadece yazısıdır, bir kâğıt parçası.. ama önemli olan senin bir an önce bizi o azgın Karanar’dan kurtarmandır. Kuşatma altına alınmış gibiyiz, bozkıra adım atamıyoruz. Daha uzaktan görünce saldırıyor insana. Korkunç bir belâ bu. Böyle bir devenin sahibi olmak kolay iş olmasa gerek.</p>
			<p class="normal">Susup, devenin üzerinde oturan Yedigey’i şöyle bir süzdü ve sordu:</p>
			<p class="normal">- Vallahi, bu azgın hayvanla nasıl başedeceğini anlamıyorum, çıplak elle mi?</p>
			<p class="normal">- Çıplak elle olur mu? Silahım var, işte burada.</p>
			<p class="normal">Yedigey heybenin bir gözüne soktuğu ve sapına sarılmış kamçıyı gösterdi.</p>
			<p class="normal">- Bu kamçıyla mı yola getireceksin o canavarı?</p>
			<p class="normal">- Ne yani! Top mu alsaydım?</p>
			<p class="normal">- Biliyor musun, biz tüfekle bile yaklaşamıyoruz yanına. Belki sahibi olduğun için senin sözünü dinler.. ama korkarım ki bu kafayla seni bile tanımaz o, gözünü kan bürümüş..</p>
			<p class="normal">- Eh, göreceğiz bakalım. Madem ki sen Kospan’ın ta kendisisin, beni Karanar’ın olduğu yere götür, sonrasını ben hallederim. Boş yere vakit kaybetmeyelim..</p>
			<p class="normal">Kospan etrafa bir göz attı ve sonra saatine baktı:</p>
			<p class="normal">- Gideceğimiz yer hiç de yakın değil, biz oraya varıncaya kadar akşam olur. Sabahın şerri akşamın hayrından iyidir. Hem senin gibi saygıdeğer konuklar da pek sık geçmez buradan. Bu akşam konuğumuz olursun. Sabahleyin de canın nasıl istiyorsa öyle yaparsın.</p>
			<p class="normal">Doğrusu Yedigey’in hiç beklemediği bir şeydi bu. Onun hesabına göre, eğer Karanar’ı yakalarsa bu gece Kumbel’e gidecek, orada istasyon yakınında oturan bir ahbabının evinde geceyi geçirecek, sabahleyin erkenden yola çıkacaktı. Ama Yedigey’in kalmaya niyetli olmadığını gören Kospan kestirip attı:</p>
			<p class="normal">- Bak Yedigey Aga, bu iş senin dediğin gibi olmaz. Yazdığım o mektuptan dolayı özür dilerim, başka çaremiz yoktu. Çok zor durumdaydık. Ama seni bu gece bırakmam. Allah göstermesin, bu kış günü ve gece vakti o ıssız bozkırda başına bir şey gelirse, Sarı-Özek’te kimselerin yüzüne bakamam bir daha. Bu akşam bizde kalır, sabahleyin nasıl istersen öyle yaparsın. Evim köyün şu ucunda ve işimin bitmesine de sadece birbuçuk saat kaldı. Git, kendi evin gibi yerleş. Deveyi ağıla bırak, yemi, suyu, her şeyi var. Bizim suyumuz boldur.</p>
			<p class="normal">Hava çabuk karardı. Ne de olsa kış günüydü, gündüzler kısa sürüyordu. Kospan ve ailesi ne iyi insanlarmış meğer! Karısı, yaşlı annesi, beş yaşındaki oğlu (daha büyük yaşta olan kızı Kumbel’de yatılı okuldaymış) ve Kospan’ın kendisi konuklarını ağırlamak için dört döndüler. Ev sıcaktı ve Yedigey’in gelişi de bir canlılık getirmişti. Mutfakta et kaynıyordu. Et pişinceye kadar çaylarını içtiler. Yaşlı kadın bir yandan Yedigey’in çayını tazelerken, bir yandan da ona ailesini, çocuklarını, Boranlı’daki hayatlarını, havaların nasıl geçtiğini, asıllarının hangi yöreden ve hangi kabileden olduğunu soruyordu. Kendilerinin Ak-Moynak’a nasıl saplanıp kaldıklarını da anlattı. Yedigey neşelenmişti. Bütün soruları cevaplıyor, kendisi de bir şeyler soruyor, bir yandan da sıcak bazlamaları eritilmiş taze tereyağına banıp atıştırıyordu. Sapsarı inek tereyağı koymuşlardı ve Sarı-Özek’te inek yağı çok az bulunan bir şeydi. Koyun, keçi ve deve sütünden alınan yağlar da fena değildi ama inek sütünden yapılan tereyağının yerini tutamazdı bunlar. İnek tereyağı gerçekten nefisti. Bu yağı onlara Ural eteklerinde oturan akrabaları göndermiş. Yedigey, tereyağına bandığı bazlamaları atıştırırken, bu yağda, yemyeşil çayırların can veren kokusunu duyduğunu söyleyince, ninenin ağzı sevinçten kulaklarına varıyordu. Nine büyük bir coşku içinde, doğup büyüdüğü Yayık<sup class="calibre2"><a href="gun_olur_asra_bedel-ide_split_015.html#footnote-100-22" id="footnote-100-22-backlink" name="footnote-100-22-backlink">[22]</a></sup> topraklarını, onların otlarını, ormanlarını, derelerini anlattı..</p>
			<p class="normal">Az sonra istasyon şefi Ernefes de gelip katıldı sohbete. Kospan, Boranlı Yedigey’in gelişi şerefine onu da davet etmişti. Onun gelişiyle sohbet konusu değişti. Pek tabiî olarak demiryolu işlerinden, hatların kardan sık sık tıkanmasından ve benzeri meselelerden sözettiler. Yedigey bu adamı eskiden de az-çok tanırdı. İkisi de uzun yıllardan beri demiryollarında çalışıyorlardı çünkü. Yedigey’den birkaç yaş büyüktü ve savaşın bitiminden beri Ak-Moynak’ta istasyon şefliği yapıyordu. Buralarda sevilen, sayılan bir insandı.</p>
			<p class="normal">Gece olmuştu. Tıpkı Boranlı’da olduğu gibi, burada da trenler gelip geçtikçe evlerin camları zangırdıyor, rüzgâr estikçe de kapı ve pencere aralarından uğulduyor, içeri sızıyordu. Sarı-Özek’te demiryolu hatları hemen hemen ayni olsa da, burası Yedigey için pek değişik geliyordu. Buraya o gözü kararmış Karanar yüzünden gelmişti ama, kendisini baş köşeye oturtulan, çok saygı gören bir konuk olarak bulmuştu.</p>
			<p class="normal">Ernefes’in gelişinden sonra Yedigey’in keyfi daha da arttı. Çünkü Ernefes, Kazak elinin geçmişini çok iyi bilen, güzel de konuşan, neşeli bir adamdı. Sohbet iyice koyulaştı ve konu eski günlere, geçmişin ünlü kişilerine ve ağızdan ağıza anlatılagelen hikâyelerine, efsanelerine geldi. Yedigey, Ak-Moynaklı bu yeni dostlar arasında gerçekten mutluydu. Onları çok sevdi. Bunda konuşmaların, o güzel sohbetin rolü büyüktü ama kendisine gösterilen saygı ve samimiyetin, nefis yemeklerin ve içkinin etkisi de az değildi. O yol yorgunluğu ve dondurucu soğuktan sonra, Yedigey büyük bir bardak votkanın yarısını içmiş, yuvarlak yer sofrasına konmuş sini dolusu körpe deve eti ile yine genç devenin hörgücünden yapılan tuzlamayı afiyetle yemiş, gevşemiş, keyiflenmişti. Çakırkeyif olunca iyice neşelendi, yüzü güldü ve dili çözüldü. Konuk şerefine kadeh kaldıran Ernefes de coşmuş, neşelenmişti. O neşe içinde Kospan’a:</p>
			<p class="normal">- Kospan, sana zahmet olacak ama, dedi, bizim eve kadar git, benim tamburumu getiriver.</p>
			<p class="normal">Yedigey buna çok sevindi ve neşe ile bağırmaktan kendini alamadı:</p>
			<p class="normal">- Aman ne iyi! Tâ çocukluğumdan beri tambur çalanlara imrenirim!</p>
			<p class="normal">Ernefes ceketini çıkardı, gömleğinin kollarını çemredi:</p>
			<p class="normal">- Çok iyi çaldığımı söyleyemem Yedike, ama senin şerefine eski havalardan bir şeyler hatırlamaya çalışacağım.</p>
			<p class="normal">Ernefes, hareketli ve kabına sığmaz bir adam olan Kospan’a göre, daha ağırbaşlı sayılırdı. İri gövdesi ve yüzünün ciddiliğiyle insanda bir güven uyandırıyordu. Kospan’ın getirdiği tamburu eline alınca ciddileşti. Kendisini çalgısına vermişti ve sanki çevresindeki insanlarla arasına bir mesafe koymuş ve onlardan, oralardan ayrılmıştı. Bir insan, derin iç duygularını açığa vurmak istediği zaman hep böyle yapar. Tamburunu akord ederken Yedigey’in yüzüne uzun uzun baktı. Yedigey onun iri kara gözlerinde, deniz yüzeyinde yansıyan ışıklar gibi bir parıltı gördü. Ernefes uzun ve usta parmaklarını tellere vurmaya, tamburun perdelerinde gezdirmeye başlayınca Yedigey hemen anladı o müzik ziyafetinin hiç de kolay geçmeyeceğini. Ernefes önce bütün parmaklarıyla vurdu tellere, bu vuruşla demet demet bir ezgi doldurdu odayı. Bu ezgi demeti çözülüp düğümlenerek, aranılan havayı, ahengi buluyor, seçilen türkünün havasına dönüşüyordu. O âna kadar onu ağırlayan bu yeni dostların yanında, unuttuğu dertleri, acıları, birden canlanıvermiş, tamburun tellerinden kalkıp yine içini doldurmuşlardı. Ve o, birden kendini dert uçurumuna gömülmüş buluverdi. Niçin kapılıvermişti bu duyguya? Bu besteleri yapan, bu türküleri yakan o eski ustalar, bu seslerle onun başına neler getireceklerini, onu hangi gamlı duygularda yüzdüreceklerini biliyor olmalıydılar! Yoksa, Yedigey, Ernefes’in çalgısında, ezgisinde kendini bulur, böylesine içlenir, böylesine duygulanır mıydı? Yedigey’in ruhu ürperdi, çırpındı, çığlıklar atarak kanatlandı.. ve ayni anda önünde evrenin bütün kapıları açıldı: Sevinç kapıları, hüzün kapıları, düşünce, arzu ve belirsizlik kapıları, şüphe kapıları...</p>
			<p class="normal">Ernefes, tamburu gerçekten güzel çalıyordu. Bu dünyadan çoktan göçüp gitmiş nice nice adamların yürek sızıları, çektikleri bütün acılar canlanıyordu tamburun tellerinde. Dinleyenlerin yüreklerine de oturuyordu bu acı. Kuru ağaçlara birbiri ardınca ulaşıp yakan bir yangın gibi, duygu ve coşku alevleri gibi, çatır çatır, cayır cayır seslerle yayılıyordu. Yangın Yedigey’in yüreğindeydi şimdi. Tamburu dinlerken ara sıra elini iç cebine sokup o atkıyı okşuyor, yeryüzünde onun da sevdiği bir kadın bulunduğunu düşünüyordu. Ve bunu düşündükçe hem seviniyor, hem üzülüyordu. Bir kere daha anlıyordu onsuz yaşayamayacağını ve bu aşkın, ne pahasına olursa olsun, sonsuza kadar ama acılarla dolu olarak süreceğini. Ernefes’in bir yavaşlayıp inleyen, bir coşup gürleyen tamburu söylüyordu bunları ona. Nakaratlar nakaratları, ezgiler ezgileri izledikçe, Yedigey’in yüreği de dalgalardan dalgalara atlayan bir kayık oluyordu. Bir hayal âlemine dalıyor, kendini Aral denizinde buluyordu. Aral kıyıları boyunca görünmez akıntıları seyre daldı. Bir kadın saçı gibi gür ve uzun olan, o yana bu yana devrilen yosunlara bakarak akıntının yönünü anlamaya çalışıyordu. Hep suyun aktığı yöne bakardı yosunlar. Vaktiyle Ukubala’nın saçları da böyle uzundu, tâ dizlerine kadar inerdi. Denizde yüzerken tıpkı bu yosunlar gibi bir o yana, bir bu yana süzülürdü. Ukubala gülerdi, neşelenirdi, esmer yüzünü mutluluk kaplardı...</p>
			<p class="normal">Tamburun sesi Boranlı Yedigey’i çok etkilemişti. Duygulanmış, coşkular içinde yüzüyordu o şimdi. Yalnız bu tamburu dinlemek için bile bu şiddetli kışta tam bir gün yol teperek buraya gelmeye değerdi. Kendi kendine “İyi ki Karanar uzaklara kaçmış da tâ buralara gelmiş, yoksa bu güzel tambur sesini dinlemek nasip olmayacaktı” diyordu. “Ernefes ne de güzel tambur çalıyormuş meğer, onun böyle bir hüneri olduğunu hiç bilmiyordum..”.</p>
			<p class="normal">Yedigey bir yandan Ernefes’i dinlerken, bir yandan da kendi durumunu düşünüyor, hayatına bir göz atmaya çalışıyordu. Cıyak cıyak bağıran bir çaylak gibi göklere yükselmek, oradan kanatlarını iyice gerip hava akımlarının üzerinde süzülerek aşağılara bakmak, yalnızlıklar içinde, aşağıda olup bitenleri görmek, anlamak istiyordu. Birdenbire, engin Sarı-Özek’in karlarla kaplı manzarası canlandı gözünde. Demiryolu hattının belli belirsiz bir dönemecinin ötesinde, birkaç küçük ev vardı ve bazılarının pencereleri ışıklıydı. Orası Boranlı idi işte. Bu evlerden birinde Ukubala ve iki kızları bulunuyordu ve belki şu anda üçü bir arada mışıl mışıl uyuyorlardı. Tabiî Ukubala düşüncelere, kaygılara dalıp gözünü kırpmaz halde değilse. Başka bir evde de Zarife ve çocukları vardı. Herhalde Zarife uyumuyordu. Onun yüreği dayanılmaz acılarla doluydu ve daha nice felâketler bekliyordu zavallıyı. Çocuklar babalarının öldüğünü hâlâ bilmiyorlardı. Ama er-geç öğreneceklerdi gerçeği...</p>
			<p class="normal">Yedigey, trenlerin iki yana ateşler saçarak gecenin karanlığını yara yara, karları savura savura büyük bir gürültü ile geçtiklerini de hayal ediyordu. O karanlık gecede, her şey gözünün önündeydi ve gece hiç bitmeyecekti sanki. O orada tambur dinlerken azgın deve Karanar, yakınlarda bir yerde, bozkırın korkunç karanlığında, soğuk, rüzgâr, kar demeden, durup dinlenmeden dişi deve kovalıyor, çapkınlık yapıyordu. O da ne yapsın? Böyle yaratılmıştı. Bütün yıl boyunca otlayarak ve güçlü çenesiyle durmadan geviş getirerek gücünü biriktiriyordu.</p>
			<p class="normal">Devenin hazım organı, işkembesi öyle düzenlenmişti ki, yürürken, yatarken, hatta uyurken bile geviş getirebilir.</p>
			<p class="normal">Böylece topladığı bütün gücü hörgücünde biriktirir. Hörgüçleri ne kadar çok yağ toplamışsa, ne kadar dipdiri olmuşsa, erkek deve de o kadar güçlü, kış için o kadar iyi hazırlanmış olur. O zaman ne kardan, ne soğuktan, ne insanlardan, hatta ne sahibinden korkar. Karşı gelinmez bir güce kavuşur, kudurur, vahşileşir. O zaman çevrenin hâkimi, mutlak hükümdarı olur. Ne yorulmak bilir, ne acımak, ne susamak. Varsa yoksa sevişmek, dişilerinin peşinde koşmaktır işi gücü. Yıl boyunca bu amaçla yaşar, gücünü bu amaçla biriktirir. Kış günlerini sabırsızlıkla bu yüzden bekler..</p>
			<p class="normal">Şimdi Yedigey, konuk sofrasına kurulup nefis yemeklerle karnını doyurur, içkisini içerken, tamburunun tellerinden dökülen o güzel ezgileri dinlerken, Karanar, o fırtınalı karanlık gecede, azdıkça azarak ve damarlarındaki kanın çağrısına uyarak, sürüden ayırıp götürdüğü dişilerinin başında bekliyordu. Onları her türlü tehlikeden, kurttan-kuştan, insanlardan koruyordu. Dişilerine yaklaşacak canlılara öyle korkunç sesler çıkararak bağırıyor, ağzından sakalından köpük köpük salyalar çıkararak öyle saldırıyordu ki, yaklaşanın vay hâline!</p>
			<p class="normal">Tamburu dinlerken Yedigey işte bunları da düşünüyordu...</p>
			<p class="normal">Müzik sesi onu daldığı geçmişten alıp bugüne getiriyor, sonra yarınları düşündürüyor ve yine geçmişe götürüyordu. Birden içinde bütün sevdiklerini her türlü tehlikeden korumak için onlara kol-kanat germek arzusu uyandı. Dünyada hiçbir şey, hiç kimse çaresiz, korunmasız kalmamalıydı. Sonra, hayatları kendi hayatına bağlı olan insanlara karşı bir suçluluk duygusu hissetti içinde. Derin bir üzüntüye kapıldı...</p>
			<p class="normal">Ernefes, tamburun tellerine daha yavaş vurarak sesini hafifletirken, düşünceli düşünceli Yedigey’i süzerek ve gülümseyerek sordu:</p>
			<p class="normal">- Hey Yedigey, yoruldun mu? O kadar yol aldıktan sonra yorulmuşsundur elbet. Ben de dinlenmene fırsat vermeden, durmadan tıngırdatıyorum tamburu!</p>
			<p class="normal">Yedigey elini kalbinin üzerine koydu ve çok samimi olarak:</p>
			<p class="normal">- Yoo, Erneke, sen ne diyorsun? Tam tersine. Çoktandır kendimi hiç böyle mutlu hissetmedim. Eğer sen yorgun değilsen, çal, biraz daha çal Erneke, büyük bir zevkle dinliyorum seni.</p>
			<p class="normal">- Aklından geçen, özellikle istediğin bir türkü var mı?</p>
			<p class="normal">- Sen daha iyi bilirsin Erneke. Usta, en iyi çaldığını kendisi bilir. Ama ben daha çok eski türküleri seviyorum, onları daha yakın buluyorum kendime. Nedendir bilmem, o eski havalar beni daha çok duygulandırıyor ve her çeşit düşüncelere daldırıyor...</p>
			<p class="normal">Ernefes “anladım” der gibi başını salladı ve sonra köşesinde sessizliğe dalıp gitmiş olan Kospan’a dönerek gülümsedi:</p>
			<p class="normal">- Bizim Kospan da öyle olur, bak ne hâle geldi. Benim tamburumu dinlemeye başladı mı, artık buralarda değildir o, bambaşka bir adam olur.. öyle değil mi Kospan? Ama bugün konuğumuz var, ara sıra kadehlerimizi doldurmayı unutma!</p>
			<p class="normal">- Tabiî! Hemen.. hemen!</p>
			<p class="normal">Kospan canlandı ve kadehlere votka koydu. İçkilerini yudumlayıp biraz meze yediler. Ernefes tamburunu yeniden akord ettikten sonra şöyle dedi:</p>
			<p class="normal">- Madem ki sen eski havaları seviyorsun, sana çok eski bir hikâyeyi anlatayım. Yaşlıların çoğu bilir bunu, sen de bilirsin. Hem sizin orda Kazangap gibi usta bir anlatıcı var. Ama o ve başkaları sadece anlatırlar, ben ise hem söyler, hem çalarım. Benimkisi bir tiyatro gibi olur. Bugün senin şerefine, Yedike, “<span class="ideitalik">Raymalı Aganın Kardeşi Abdilhan’a Yalvarması</span>” hikâyesini söyleyip çalacağım.</p>
			<p class="normal">Yedigey memnun olduğunu belli ederek başını salladı ve Ernefes tamburun tellerine dokundu. O ünlü hikâyenin giriş melodisi döküldü tellerden. Ve Yedigey’in gönül telleri de titremeye, yüreği sızlamaya başladı. Çünkü bu defa her olay, hikâyenin her bölümü, onun ruhunda özel yerini buluyor, yankılanıyordu.</p>
			<p class="normal">Tambur, gümbür gümbür ötüyor, Ernefes’in gür sesi de tamburuna eşlik ediyor, ünlü cırav<sup class="calibre2"><a href="gun_olur_asra_bedel-ide_split_015.html#footnote-100-23" id="footnote-100-23-backlink" name="footnote-100-23-backlink">[23]</a></sup> Raymalı Aganın<sup class="calibre2"><a href="gun_olur_asra_bedel-ide_split_015.html#footnote-100-24" id="footnote-100-24-backlink" name="footnote-100-24-backlink">[24]</a></sup> acıklı hikâyesine çok uygun düşüyordu.</p>
			<p class="normal">Raymalı Aga, on dokuz yaşındaki şarkıcı kız Begimay’a âşık olduğu zaman altmışını geçiyordu. Bu şarkıcı kız onun karşısına bir yıldız gibi çıkmış, hayat yolunu aydınlatmıştı. Daha doğrusu, asıl âşık olan kızın kendisiydi, Raymalı Aga’ya vurulan o idi. Çok serbest, dilediği gibi hareket eden, canı ne isterse onu yapan bir kızdı Begimay. Ama söylentiler başkaydı. Kızın Raymalı Aga’ya değil, altmışından sonra azan Raymalı Aga’nın ona vurulduğunu söylüyorlardı. O günden beri ağızdan ağıza söylenegelen bu aşk hikâyesinde, Raymalı Aga’nın tarafını tutanlar da, ona kızan ve karşı olanlar da vardır. Karşı olanlar adının unutulmasını isterler, onu tutanlar ise, acıklı hikâyesini, yırlarını ağızdan ağıza, kuşaktan kuşağa aktararak geleceğe ulaşmasını sağlarlar. Böylece bu efsaneyi herkes öğrenmiştir, onunla herkes ilgilenir. Sevenleri de çoktur, sevmeyenleri de...</p>
			<p class="normal">Yedigey o gece Abutalip Kuttubayev’in yazıları arasında “Raymalı Aga’nın Kardeşi Abdilhan’a Yalvarması” hikâyesini de bulan akdoğan bakışlı adamın nasıl kızıp küplere bindiğini, bu hikâyenin nasıl dile alınmaz kötü bir şey olduğunu söyleyerek onu suçladığını da hatırladı. Abutalip Kuttubayev ise büyük bir değer veriyordu bu halk hikâyesine. Ona “<span class="ideitalik">Bozkır Goethe’sinin şiirleri</span>” diyordu. Aa, evet, Almanlar’ın da çok ünlü bir şairleri de kocamış yaşında genç bir kıza âşık olmuş. Şiirlerinden anlaşılıyormuş böyle olduğu. Abutalip, Raymalı Aga hikâyesini Kazangap’tan dinleyerek kaleme almıştı. Çocuklar büyüyünce bunu okusunlar istiyordu. Abutalip, bazı zamanlarda, bazı kişilerin hayat hikâyelerinin, anıların, çektikleri acıların, kitlelere malolduğunu, o acıların kalabalıklar tarafından paylaşıldığını, yana-yakıla anıldığını söylüyordu. Toplum onlardan ders alır, çok şey öğrenir, bir insanın çektiği sıkıntılarda bütün bir devri görürdü. Sonra da bunu, bu büyük dersi, gelecek kuşaklara, yüzyıllar sonrasına aktarırdı...</p>
			<p class="normal">Yedigey’in karşısında oturan Ernefes, kendini bu acıklı konuya vermiş, hem çalıyor, hem söylüyordu. Demiryolu hattında bir bölümün sorumlusu olan bu memurun, uzak geçmişe ait bu efsane ile, Raymalı Aga’nın acıklı hikayesiyle ne ilgisi olabilirdi? Onun, kendini Raymalı Aga’nın yerine koyması, acılarını aynen duyarak yansıtması şaşılacak şeydi doğrusu. Yedigey büyülenmiş gibiydi: “İşte gerçek müzik, işte gerçek ve güzel türkü.. ve işte hüner! diyordu. ‘<span class="ideitalik">Öl ve sonra kendi küllerinin arasından yeniden doğ!</span>’ deseler, hiç tereddüt etmeden ölür insan... Keşke insanın yüreğinde böyle bir ışık yansa da ruhunu aydınlatsa, serbest ve sağlıklı olarak en yüce duygularla kaygısızca düşünebilse...”</p>
			<p class="normal">Yedigey yatağa girmeden önce dışarı çıkıp biraz hava almıştı. Ev sahipleri beklenmedik konukları için her zaman hazır bulundurdukları temiz çarşaf ve döşeği sermişlerdi, ama yine de yatınca hemen uyuyamadı. Yatağı pencere dibine serilmişti, o yüzden dışarıda rüzgârın uğultusunu, pencereleri zangırdatmasını, trenlerin iki yöne gelip gitmelerini dinledi bir süre. Şafak söker sökmez âsi Karanar’ı aramaya çıkacak, onu yakalar yakalamaz Boranlı’nın yolunu tutacaktı. Orada onu çocuklar, iki evin çocukları.. bekliyordu. Mutluluklarını amaç edindiği, ayrım gözetmeden hepsini çok sevdiği çocuklar...</p>
			<p class="normal">Ama şu azgın Karanar’ı nasıl yola getirecekti? Niçin başka develere benzemezdi bu hayvan? Niçin develerin en kudurganı, zaptedilmesi en güç olanı idi o? Ondan o kadar korkuyorlardı ki vurmayı bile düşünüyorlardı. Bir hayvana neyin iyi, neyin kötü olduğunu nasıl anlatırsınız? Onu buraya kadar koşturup getiren, ona bu emri veren doğanın düzeni, yaradılış kanunu idi. Dev gibi büyük, hiçbir engel tanımayan, karşısına çıkan her şeyi ezip geçecek güçte bir hayvandı. Böyle bir hayvanla nasıl başedecek, ona nasıl diz çöktürecekti? Bir kere yakaladıktan sonra ayaklarına zincir vurmalı, ağıla kapatmalıydı onu ve bütün kış bağlı tutmalıydı. Çünkü bu gidişle, Kospan değilse bile, bir başkası onu vurur, hayatına son verebilirdi. Yedigey de hiçbir şey yapamazdı bu durumda...</p>
			<p class="normal">Bunları düşüne düşüne nihayet uykuya dalacağı sırada tamburu yanık yanık konuşturmasını bilen Ernefes’in hem çalıp hem söylemesini bir kere daha hatırladı. Ona böyle güzel bir akşam geçirttikleri için sevinçliydi. Âşık bozkır ozanının acılarını dile getiren o müzik, onun yüreğinde de yankısını bulmuş, bu acıları ona da duyurmuştu. Kendisiyle Raymalı Aga arasında bir ortak yan yoktu ama yine de kendi durumu ile Raymalı Aga hikâyesi arasında uzaktan uzağa bir benzerlik, birbirine çağrışım yaptıran bir özellik buluyordu. Yüz yıl kadar önce yaşamış ihtiyar cırav (yırcı) Raymalı Aga’nın çektikleri, onun gibi bir Sarı-Özekli olan Yedigey’in ruhunda yankılanmıştı. Yatağında bir o yana bir bu yana dönerek için için inlemeye başladı. Mutsuzdu. Bilinmezlikler, umutsuzluklar içinde kıvranıyor, kalbi sıkışıyordu. Nereye gidecekti, ne yapacaktı? Zarife’ye neler söyleyecek ve Ukubala’ya ne cevap verecekti? Yook, yoktu bir çıkış yolu!</p>
			<p class="normal">Sonunda uykuya daldı ve dalar dalmaz da kendini Aral kıyılarında buldu. Aral’ın koyu mavisinden ve şiddetli rüzgârdan başı dönüyordu. Eskiden, tâ çocukluk yıllarında olduğu gibi, kendini suya attı. Köpüklü dalgaların üzerinde kanat çırpan bir martı idi sanki. O engin denizin yüzeyinde, mutluluklar içinde süzülüyor, süzülüyordu. Ve bu arada Ernefes’in tamburu inim inim Raymalı Aga’nın acıklı hikâyesini çalıyordu. Sonra ‘altın mekre’ balığını Aral sularına salıverişini gördü. Balık iriydi, kıvraktı. Onu suya götürürken hayvanın kıpır kıpır canlılığını, bir an önce sulara dalıp kendi dünyasına kavuşmak için çırpınışlarını hissetti. Yedigey yuvarlana yuvarlana gelen dalgaların üzerinden yürüyor, yüzüne çarpan rüzgâra gülüp geçiyordu. Sonra ellerini gevşetti. Altın mekre, denizin koyu maviliğinde pırıl pırıl parlayarak, sulara daldı gitti... Uzaklardan bir müzik geldi kulaklarına.. Ve, biri, kara talihi için yanıyor, yas döküyordu...</p><br class="chapter"/>
			<p class="ortayazi">*</p><br class="chapter"/>
			<p class="normal">O gece, buz gibi soğuk ve şiddetli bir rüzgâr kol geziyordu bozkırda. Soğuk gittikçe daha da artıyordu. Karanar’ın sürüden seçip ayırdığı ve korumasına aldığı dört dişi deve, bir küçük tepenin kuytusuna çekilmişlerdi. Hayvanlar, rüzgârın savurduğu kardan korunmak için, büzüşerek, başlarını birbirinin boynuna koyarak ısınmaya çalışıyorlardı. O durumda bile, doymak bilmez vahşileşmiş Karanar bir rahat vermiyordu onlara. Çevrelerinde koşup dolanıyor, hiddetle bağırıp hırıltılar çıkarıyordu. Kimden, neden kıskanıyordu dişilerini? Arada bir bulutların ardında görünen Ay’dan mı? Çift hörgücünü hoplata hoplata, uzun boynunu uzata uzata, ağzından köpükler saçarak, buz tutmuş karları çatır çatır ezerek koşuyor, tehditler savuruyor, dişilerin boynunu, bacaklarını ısırarak birbirlerinden ayırmaya çalışıyordu. Doğrusu, bu kadarı da fazlaydı artık. Dişileri gündüz boyunca isteğine gönüllü olarak boyun eğmişlerdi. Ama şimdi geceydi, yorgundular ve üşüyorlardı. Onun için onlar da bağırıyor, onu yanlarına sokmak, hiç olmazsa geceleyin rahatsız edilmek istemiyorlardı.</p>
			<p class="normal">Sabaha karşı Karanar da biraz yatıştı. Dişilerinin yanında dikiliyor, biraz kestirmeye çalışırken yine naralar savurur gibi ses çıkarıp çevresine bakıyordu. Onun sakinleşmesi üzerine dişiler de yine birbirlerine sokularak karların üzerine yattılar, boyunlarını uzatıp yere koydular ve uyumaya başladılar. Uyurken doğacak yavrularını gördüler düşlerinde. Nereden çıkıp geldiğini bilmedikleri, sürünün öbür erkek develerini döverek kendilerini kaçıran bu kara buğra (erkek deve) dan gebe kalmışlardı. Yavrularını doğurmaya hazırlanacaklardı artık. Sıcak yaz günlerini, kokulu pelinleri, yavrularının memelerine dokunan yumuşak dudaklarını da gördüler düşlerinde. Bu onlara, memelerinin sütle dolacağı günleri de düşündürdü. O günleri özlüyorlardı. Onlar düş dolu uykularında iken Karanar başlarında dikilip duruyor, onları belirsiz tehlikelerden koruyor ve rüzgâr onun uzun tüyleri arasında vınlıyordu...</p>
			<p class="normal">Evrenin rüzgârlarıyla yıkanan yerküre, kendi ekseninde ve güneşin etrafında dönmeye devam ediyordu. Belli bir konuma geldiği zaman ortalık aydınlandı ve Sarı-Özek bozkırında sabah oldu. İşte o zaman gördü Karanar bir dişi deveye binmiş iki kişinin kendisine doğru çıkageldiğini. Yedigey ve Kospan idi bunlar. Kospan’ın elinde bir tüfek vardı.</p>
			<p class="normal">Boranlı Karanar birden kızdı, köpürdü. Hırsından tepinerek, köpükler saçarak bangır bangır bağırmaya, böğürmeye başladı. İnsanlar ne caseretle yaklaşırlardı onun egemenlik alanına! Kızıştığı dönemde ne cesaretle ve ne hakla sokulurlardı dişilerinin yakınına! Yeri göğü inleterek böğürüyor, uzun boynunun ucundaki başını iki yana sallıyor, masal ejderhası gibi dişlerini gösteriyor ve gıcırdatıyordu. Burnundan çıkan buğular ânında kırağıya dönüşüp yelesine yapışıyordu. Tahrik edilmekten, heyecandan işemek isteği geldi ve dört ayağını birden açarak rüzgâra karşı işedi. Keskin bir sidik kokusu kapladı ortalığı. Savrulup hemen donan sidik parçacıklarından birkaçı gelip Yedigey’in yüzüne çarptı.</p>
			<p class="normal">Yedigey hemen yere atladı, kürkünü çıkarıp yere bıraktı. Sırtında ceket, ayaklarında pamuk astarlı pantolon vardı. Yalnız, heybeden kamçısını çıkardı, sapına sarılmış sırımını açtı.</p>
			<p class="normal">Kospan tüfeğini doğrultarak seslendi:</p>
			<p class="normal">- Bak Yedike, seni güç durumda bırakırsa vuracağım onu!</p>
			<p class="normal">- Yoo, sakın ateş etme. Onunla başa çıkmasını bilirim ben. Ama sana saldıracak olursa o zaman serbestsin, çekersin tetiği!</p>
			<p class="normal">- Pekâlâ öyle olsun, dedi Kospan ve deveden inmedi.</p>
			<p class="normal">Yedigey kamçısını havada sallaya sallaya ve şaklata şaklata azgın Karanar’ın üzerine doğru yürüdü. Onun üzerine doğru geldiğini gören Karanar da büyük bir öfke ile ağzından salyalar, köpükler saçarak ve korkutucu sesler çıkararak onun üzerine koştu. Bu sesler dişi develeri de uyandırmış, ürkütmüştü. Dişiler kaçıp dağıldılar.</p>
			<p class="normal">Yedigey kamçısını şaklatmaya devam etti. Onu kar kızağına koşup yüreklendirmek, korkutmak için şaklattığı gibi şaklatıyordu kamçıyı. Bir yandan da yüksek sesle konuşarak kendisini tanıtmaya çalışıyordu:</p>
			<p class="normal">- Karanar! Karanar! Aptallık etme! Kör müsün! Bak, benim, ben! Sahibini tanımadın mı! Dur orda, yaklaşma!..</p>
			<p class="normal">Ama Karanar’ın aldırdığı yoktu onun bağırmalarına ve kamçısına. Hörgüçlerini hoplata hoplata, tehdit dolu patlak gözlerini kocaman açarak, bütün cüssesiyle geliyordu Yedigey’in üzerine. Yedigey korktu. Karanar’ın hiç şakası olmadığını anlamıştı ve kamçıyı olanca gücüyle kullanmaktan başka çaresi kalmamıştı. Bir eliyle kalpağını başına sıkıca bastı ve başladı kamçıyı savurmaya. Kalın sığır gönünden kesilmiş, örülmüş ve katranlanmış kamçının uzunluğu yedi metre idi. Yedigey’in üzerine bir dağ gibi gelen deve, besbelli onu ayakları altında ezmek ya da dişleriyle parçalamak niyetindeydi. Ama Yedigey kamçısını ustaca savuruyor, sağa sola kaçarak onu şaşırtıyor, bir yandan da kendisini tanısın diye durmadan sesleniyordu. Birbirlerinin açığını kollayarak uzun zaman dövüştüler. İkisi de kendi bildikleri gibi dövüşüyordu. İkisi de kendi yönlerinden haklıydılar. Yedigey, azgın devenin aradığı, bulduğu mutluluğu yitirmemek için gösterdiği zaptolunmaz istek ve kararlılık karşısında biraz sarsıldı. O bir buğra idi, atan deve idi ve sahibi onun mutluluk hakkını elinden almaya kalkıyordu! Ama Yedigey’in de yapacağı başka bir şey yoktu. Kamçıyı gözüne isabet ettirmemeye çalışarak savurmaya, onu dize getirmeye çalışıyordu. Uzunca bir dövüşten sonra, kazanan Yedigey oldu. Kamçısıyla kendini koruya koruya ve bağıra bağıra, azgın hayvana yaklaştı ve ani bir hareketle üzerine atılıp üst dudağına yapıştı, öyle asıldı ki neredeyse koparacaktı hayvanın dudağını. Bundan sonra, yanında hazır tuttuğu burunduruğu geçirmesi pek zor olmadı. Karanar bağırdı, dudaklarının acısıyla inledi. Gözleri korkudan ve acıdan kocaman açılmıştı. Yedigey, bir aynaya bakarmış gibi kendi aksini gördü o gözlerde.. Gördü ve ürperdi. Az daha geri çekilip mücadeleyi bırakacaktı. Çünkü bir anda, hayvanın gözbebeklerinde gördüğü yüzü, insanlıktan çıkmıştı. Ter içinde korkunç derecede çirkinleşmiş, vahşileşmişti. Dövüşürken, yerdeki kar örtüsünü çiğneyip eşeler gibi, aktarır gibi bozduğunu da farketmişti o gözlerde. Karanar’a diz çöktürmek, eziyet etmek için girmişti o hâle. Ne suçu vardı Karanar’ın? Böyle yaratılmış olması onun suçu muydu? Bir an, onu bırakıp gitmek istedi. Ama yapamazdı bunu. Boranlı’da ikisini de bekleyenler vardı. Onu burada bırakıp gidecek olsa Ak-Moynaklılar vurup öldürürlerdi. Onun için, bir zafer kazanmış gibi nara atarak deveyi ıhtırmaya başladı. Ağzına burunduruk vurulmuş Karanar’ın da Yedigey’e boyun eğmekten başka çaresi kalmamıştı. Gerçi hâlâ homurdanıyor, bağırıyor, köpüklü ağzından çıkan buğulu nefesini sahibinin yüzüne savuruyordu ama, yenilmişti artık. </p>
			<p class="normal">Yedigey, Kospan’a seslendi:</p>
			<p class="normal">- Kospan, o havutu buraya getir, sonra da şu dişi develeri tepenin ardına sür ki gözü görmesin onları!</p>
			<p class="normal">Kospan, bindiği devenin semerini ona getirdi ve sonra Karanar’ın dişilerini tepenin ardına sürdü. Bundan sonra da Yedigey kısa zamanda Karanar’ın sırtına havutu vurdu, Kospan’ın karların üzerinden alıp uzattığı kürkü giydi ve Karanar’ın sırtına atladı.</p>
			<p class="normal">Karanar hâlâ homurdanıyor, sahibinin sürdüğü tarafa değil, dişilerinin bulunduğu yöne gitmek istiyor, bu arada başını geriye uzatıp Yedigey’in bacağını ısırmaya çalışıyordu. Ama Yedigey işini biliyor, Karanar’ın homurdanmasına, öfkeli kükreyişine aldırmadan, onun kadar inatla, karlı düzlüklerde sürüyordu onu. Bir yandan da kamçısı ile devesini yatıştırmaya, aklını başına getirmesine çalışıyordu:</p>
			<p class="normal">- Yeter artık Karanar! Yeter! Geri dönebileceğini, buralarda kalabileceğini aklından çıkar artık! Sana gerçekten kötülük yaptığımı mı sanıyorsun sen? Acımadığımı mı sanıyorsun? Ben olmasam seni çok zararlı vahşi bir hayvan gibi vurup geberteceklerdi! Buna ne diyorsun peki? Kudurdun sen, kudurdun! Hangi hayvan yapar senin yaptığını? Kendi süründeki dişiler yetmedi mi? Buralara kadar gelmene ne gerek vardı? Bak beni iyi dinle! Şimdi eve gidiyoruz, oraya varınca seni zincire vurup ahıra kapatacağım. Bak bakalım o zaman kaçabilecek misin!</p>
			<p class="normal">Yedigey böyle konuşmakla, her şeyden önce bu davranışını kendi gözünde haklı çıkarmaya çalışıyordu. Yoksa, Karanar’ı Ak-Moynaklı dişilerinden zorla ayırmak haksızlıktı doğrusu. Eğer biraz uysal bir deve olsa bunlar gelir miydi başına! Meselâ binip geldiği dişi deveyi burada bırakacaktı, birkaç gün sonra Kospan, Boranlı’ya götürecekti onu. O bir dert açıyor muydu başına? Başkalarına belâ oluyor muydu? Ama bu lanet Karanar herkesin başını derde sokuyordu!</p>
			<p class="normal">Bir süre sonra Karanar, sırtında havut olduğu ve sahibinin egemenliğini kabul etmek zorunda kaldığı için sakinleşmişti. Şimdi daha az bağırıyor, daha düzgün ve hızlı yürüyordu. Sonunda koşmaya, her zamanki gibi Sarı-Özek bozkırını arşınlamaya başladı. Yedigey de yatışmış, kendine gelmişti. Karanar’ın yaylanan hörgüçleri arasına rahatça kurulmuştu. Rüzgârdan korunmak için kürkünün etekleriyle önünü kapatmış, kalpağını iyice bastırmıştı. Bir an önce Boranlı’ya ulaşmak istiyordu şimdi.</p>
			<p class="normal">Hava pek fena sayılmazdı. Biraz rüzgârlı, biraz da bulutluydu. Geceleyin kar fırtınası patlak verebilirdi ama şimdilik korkulacak bir şey yoktu. Bununla birlikte, Boranlı’ya kadar daha epeyce yol vardı önünde.</p>
			<p class="normal">Yedigey, Karanar’ı yakalayıp geri getirmekten memnundu ama onu asıl sevindiren, mutlu kılan, Kospan’ın evinde Ernefes’in tamburunu dinleyerek unutulmaz bir gece geçirmiş olmasıydı.</p>
			<p class="normal">Bunları hatırlayınca, farkına varmadan düşünceleri onu, hayatının acılarına sürükleyip getirdi sonunda. Sevincin yerini üzüntü aldı. Başkalarına acı vermeden kendi gizli derdini nasıl açıklayacaktı? Zarife’ye açıkça nasıl “Seni seviyorum!” diyebilecekti? Abutalip’in çocukları ileride “Kuttubayev” soyadını taşıdıkları için bazı güçlüklerle karşılaşacaklarsa, Yedigey onlara kendi soyadını vermeye hazırdı. Bunun için Zarife’nin ‘evet’ demesi yeterdi. Kendi soyadı Daul ve Ermek’in işine yarayacaksa, onları aşamayacakları güçlüklerden koruyacaksa, bundan gerçekten mutluluk duyardı. Böylece çocuklar, güçleri ve çabaları oranında başarı şansını elde ederlerdi.</p>
			<p class="normal">Karanar’ın sırtında yol alırken Boranlı Yedigey’in kafasından işte bunlar geçiyordu.</p>
			<p class="normal">Vakit öğleyi çoktan geçmişti. Yorulmak bilmeyen Karanar, hâlâ ara sıra öfkesini belirtmekte, homurdanmakta ise de, sahibini hızlı hızlı götürüyordu. Önlerinde Boranlı’nın develeri, karla kaplı vadileri görünmeye başlamıştı. İşte büyük tepe ve onun hemen ardında Boranlı istasyonu ve işte demiryolu dirseğinin içinde, bacaları tüten küçük evler.. Yedigey, iki aileyi, o çok sevdiği insanları merak ediyor, “ne durumdalar acaba?” diyordu kendi kendine. Onlardan sadece bir gün ayrı kalmıştı ama bir yıl ayrı kalmış gibi merak ediyordu. En çok çocukları özlemişti. Boranlı evlerini görünce Karanar da adımlarını sıklaştırdı. Ter içinde kalmıştı. Burnundan halka halka buhar çıkıyordu. Yedigey evine ulaşıncaya kadar iki yük katarı geldi ve istasyonda karşılaştılar. Bunların biri batıya, öteki doğuya gitti...</p>
			<p class="normal">Yedigey her şeyden önce Karanar’ı ağıla kapatmak ve kaçmasını önlemek için evinin arkasında durdu. Burada deveden inip ön ayaklarına zincir köstek vurdu. Havutunu hemen çıkarmadı, teri kuruduktan sonra çıkaracaktı. Bir an önce eve girmek için sabırsızlanıyordu. Belinin ve bacaklarının uyuşukluğunu gidermek için gerine gerine ağıldan çıkacağı sırada büyük kızı Saule koşup yanına geldi. Yedigey de kürkünün içinde güçlükle hareket ederek kızını kucakladı, öptü. Kızı hafif giyimli olduğu için:</p>
			<p class="normal">- Eve gir yavrum, üşüyeceksin, dedi, ben de şimdi geliyorum.</p>
			<p class="normal">Saule babasına iyice sokularak:</p>
			<p class="normal">- Baba, Daul ile Ermek gittiler, dedi.</p>
			<p class="normal">- Nereye gittiler?</p>
			<p class="normal">- Temelli ayrıldılar, anneleriyle birlikte trene binip gittiler..</p>
			<p class="normal">- Temelli mi gittiler? Ne zaman?</p>
			<p class="normal">Yedigey kızının söylediklerini tam anlamış değildi. Gözlerinin içine bakarak sormuştu soruyu.</p>
			<p class="normal">- Bu sabah gittiler, dedi Saule.</p>
			<p class="normal">- Yaa, demek gittiler? Sen koş eve gir, ben de şimdi geliyorum.</p>
			<p class="normal">Saule köşeyi dönünce Yedigey, ağılın kapısını kapamayı dahi unutarak ve kürkünü çıkarmadan Zarife’nin evine yürüdü. Kızının söylediklerine inanamıyordu, herhalde yanılmış olmalıydı Saule. Böyle bir şey olamazdı. Ancak, evin sundurmasına gelince birçok ayak izi gördü. Kapıyı dış mandalından tutup hızla çekti, içeri girdi. Ev boştu. Bomboştu! Buz gibi de soğumuştu. İşe yaramayan bir sürü ıvır zıvır atılmıştı oraya buraya. Ne Zarife vardı, ne çocuklar!</p>
			<p class="normal">Evin içinde dolanıp duruyor, gerçeği bir türlü kabul edemiyordu.</p>
			<p class="normal">- Nasıl olur? Nasıl giderler? diye söyleniyordu kısılmış sesiyle. Gitmişler! Gitmişler ha!</p>
			<p class="normal">Kendini hiçbir zaman bu kadar kötü hissetmemişti. Ayakta, soğuk sobanın başında dikilip duruyor, bu acıya, sevdiği insanları yitirmenin üzüntüsüne nasıl dayanacağını, ne yapacağını soruyordu kendi kendine. Büyük bir haksızlığa uğradığını, iyice ezildiğini düşünüyordu. Pencerenin önünde Ermek’in almayı unuttuğu faltaşlarını gördü. Zavallı çocuklar bu kırk bir taşla, çoktan ölmüş bulunan babalarının ne zaman döneceğini anlamak için fal açarlardı. İki kardeşin umut taşları, sevgi ve özlem taşlarıydı bunlar. Yedigey taşları avucuna aldı, okşar gibi sıktı. İşte onlardan geriye kalanlar sadece bu taşlardı. Sonra duvara döndü. Üzüntüden ateş gibi yanan alnını buz gibi soğuk duvara dayadı ve hıçkırıklarını tutamadı. Ağlarken taşlar birer birer kayıp düşüyordu parmaklarının arasından. Taşları tutmak istiyordu ama titreyen elleriyle bunu yapamıyor, düşen taşlar döşemede tok sesler çıkarıyor ve boş odanın içinde yuvarlanıp dört bir yana gidiyordu...</p>
			<p class="normal">Şimdi de sırtını döndü duvara, yavaşça kayarak yere çömeldi. Sırtında kürkü, başında kulaklarını da örten kalpağı ile, duvara yaslanıp kaldı. Sarsıla sarsıla ağladı. Sonra, Zarife’nin bir gün önce verdiği atkıyı cebinden çıkarıp gözyaşlarını sildi...</p>
			<p class="normal">Terkedilmiş baraka-evde, olanları anlamaya çalıştı. Anlaşıldığına göre Zarife çocukları da alıp gitmek için onun Boranlı’da bulunmayacağı bir günü beklemişti. Yedigey’in gitmesine izin vermeyeceğini, engel olacağını biliyordu elbet. Gerçekten de Yedigey dünyada bırakmazdı onu. Eğer Boranlı’da olsaydı trene binmelerine kesinlikle engel olurdu. Yazık ki geç kalmıştı buna. Zarife de, çocuklar da gitmişlerdi. Nasıl dayanacaktı onların yokluğuna? Burda olsaydı hiç bırakır mıydı onları? Zarife onun yokluğundan yararlanıp gitmeye karar vermiş, böylece gidişini kolaylaştırmıştı ama, Boranlı’ya dönen Yedigey’in onların evini bomboş bulunca ne hâle geleceğini, ne dayanılmaz acılar çekeceğini düşünmüş müydü hiç?</p>
			<p class="normal">Peki, istasyonda trenin durmasını kim sağlamış, binip gitmelerine kim yardım etmişti. Herhalde Kazangap yapmıştı bunu! Ondan başka kim olabilirdi? Evet oydu, oydu bunu yapan! Tabiî o, Stalin’in öldüğü gün, Yedigey’in yaptığı gibi imdat kolunu çekerek durdurmuş değildi treni. Durmadan geçip gitmesi gereken bir trenin orada bir-iki dakika durması için istasyon şefini razı etmişti. Sersem herif! Ukubala’nın da parmağı olmalıydı bu işte. Zarife ve çocuklarının buradan bir an önce gitmelerini istiyordu herhalde! Vay hainler vay!</p>
			<p class="normal">Böyle düşünen Yedigey’in beyni öç alma duygusuyla yanıyor, gözleri kinle, hiddetle kararıyordu. Birden, bütün gücünü toplayıp, Boranlı denen bu lanet köyü, bu lanet istasyonu yakıp yıkmak, yerle bir etmek düşüncesi geçti aklından. Boranlı’yı yakıp yıkmak, sonra da Karanar’a binip onu Sarı-Özek bozkırına sürmek, orada yalnızlıklar içinde, açlıktan, soğuktan geberip gitme isteği... Aklından bunlar geçiyordu ama, o boş evde, güçsüz, çaresiz, umutsuz, yığılıp kalmıştı. O ev de, bütün dünya da yıkılmıştı başına. Bir soru hiç çıkmıyordu aklından: “Niçin gitti, nereye gitti? Niçin gitti, nereye gitti?”</p>
			<p class="normal">Sonunda evine döndü. Ukubala hiç konuşmadan onun kürkünü, kalpağını, keçe çizmelerini çıkarıp bir köşeye koydu. Yedigey’in taş kesilmiş donuk yüzünden ne düşündüğü, ne yapacağı anlaşılmıyordu. Kör kör bakıyordu donuk gözleriyle. Kendini koyvermemek, içinden neler geçtiğini açığa vurmamak için nasıl insanüstü bir çaba gösterdiğini belli etmiyordu gözleri.</p>
			<p class="normal">Ukubala kocasını beklerken semaverin ateşini birkaç kez yakmıştı. Semaver şimdi közleşmiş kömürde fokur fokur kaynıyordu.</p>
			<p class="normal">- Çay hazır, sıcacık.. diye sessizliği bozdu.</p>
			<p class="normal">Yedigey karısının uzattığı çayı alırken sessizce yüzüne baktı. Kaynar çayı yudumlarken ağzının yandığını bile farketmiyordu. İkisi de gergindi ve ikisi de konuşmaya önce karşısındakinin başlamasını istiyordu.</p>
			<p class="normal">Sonunda Ukubala başladı konuşmaya:</p>
			<p class="normal">- Zarife çocuklarını alıp gitti.</p>
			<p class="normal">Yedigey yüzünü içtiği çaydan kaldırmadan kısaca:</p>
			<p class="normal">- Biliyorum, dedi.</p>
			<p class="normal">Yine gözlerini çay bardağından ayırmadan sordu:</p>
			<p class="normal">- Nereye gitti?</p>
			<p class="normal">- Gittiği yeri söylemedi bize.</p>
			<p class="normal">İkisi de sustular. Kaynar çayın ağzını yakmasına aldırmayan Yedigey’in aklında tek şey vardı: Kendini koyvermemek, her şeyi belli ederek, kendini tutamayarak rezil olmamak ve bu eve mutsuzluk getirmemek.</p>
			<p class="normal">Çayını içtikten sonra dışarı çıkmak için tekrar giyinmeye başladı. Keçe çizmelerini giydi, kürkünü sırtına, kalpağını başına geçirdi.</p>
			<p class="normal">- Nereye gidiyorsun? dedi Ukubala.</p>
			<p class="normal">- Hayvanlara bakacağım, dedi Yedigey kapıdan çıkarken.</p>
			<p class="normal">Kısa süren kış günü sona ermişti. Hava nerdeyse gözle görülecek şekilde hızla kararıyordu. Soğuk da gittikçe sertleşiyor, şiddetli bir rüzgâr karları süpürüp savuruyordu. Yedigey suratı bir karış asık, kaşları çatık olarak, hızlı adımlarla ağıla yürüdü. Zincirini koparmaya çalışan Karanar’a öfkeyle, hınçla baktı ve sesinin vargücüyle bağırdı:</p>
			<p class="normal">- Hâlâ ne bağırıyorsun sen! Durup dinlenmek bilmez misin? Artık uzun uzun konuşacak değilim seninle! Bak ne yapacağım sana! Burnundan fitil fitil getireceğim yaptıklarını. Görürsün sen!</p>
			<p class="normal">Sonra küfürler savurarak Karanar’ın böğrüne bir yumruk indirdi, sırtındaki havutu çıkarıp attı, ayağındaki zinciri çözdü. Sonra, bir eliyle uzun kamçıyı, öbür eliyle devenin yularını tutarak, onu kırlara doğru aldı götürdü.</p>
			<p class="normal">Yedigey’in yedeğinde gelen deve durmadan bağırıyor, inliyordu. Bıktırıcı, sinir bozucuydu. Yedigey birkaç kere geriye dönüp ona kamçısını gösterdi, yularını sarstı, ama Karanar susmuyordu. Bunun üzerine ‘tüh sana!’ diye yere tükürdü ve onun bağırmalarına aldırış etmemeye çalıştı. Kalın bir kar örtüsünün üzerinde, rüzgâra karşı ve göz gözü görmeyen bir karanlıkta yürüyor, devenin bağırmalarına aldırmıyordu. Suratı bir karış asık, cinleri tepesinde, derin derin soluyarak ve hızını hiç yavaşlatmadan yürüyordu. Epeyce yürüyüp yakın tepeleri de aştıktan sonra durdu. Şimdi Karanar’la hesaplaşacak, onun cezasını verecekti. Kürkünü çıkarıp karların üzerine bıraktı. Devenin yularını beline bağladı. Böylece Karanar elinden kaçıp kurtulamayacak, kamçıyı kullanmak için iki eli de serbest kalacaktı. İki eliyle yapıştı kamçının sapına ve sonra söylene söylene, küfürler savurarak olanca gücüyle başladı vurmaya. Uğradığı felâketten onu sorumlu tutuyor, vuruyor.. ha vuruyordu.</p>
			<p class="normal">- Al sana! Al bakalım! Lanet hayvan. Bütün bunlar senin yüzünden geldi başıma! Suçlu sensin, tek suçlu sensin! Kaçmak istiyorsun değil mi? Kaç, kaç ama önce bir yerini sakat bırakayım da sonra salacağım seni! Al sana! Al! Başını alır gidersin değil mi? Köppoğlu! Ben senin peşinde koşarken o da çocuklarını alıp gitti işte! Kimin umurunda benim başıma gelenler, benim acılarım! Benim dünyamın yıkılışı! Kimsenin umurunda değil ha! Kimseler de benim umurumda değil öyleyse! Al sana! Köpek, al sana!</p>
			<p class="normal">Karanar kamçı darbeleri altında inliyor, korkudan ve acıdan kendini o yana bu yana atıyor, bar bar bağırıyordu. Sonunda çılgına döndü, yularını hızla çekti, Yedigey’i devirerek kütük gibi sürüklemeye başladı. Sahibinden kurtulmak, onu zorla getirdikleri yere gitmek istiyordu.</p>
			<p class="normal">Karlar içinde sürüklenen ve güçlükle nefes alan Yedigey kısılan sesiyle bağırıyordu deveye:</p>
			<p class="normal">- Dur! Dur diyorum sana! Dur!</p>
			<p class="normal">Kalpağı başından uçup gitti. Buzlaşan kar yüzüne çarpıyor, koynuna doluyordu. Kamçı eline dolandığı için deveye vuramıyor, yuları da çekemiyordu. Çılgına dönen Karanar ise selameti kaçmakta bulduğu için koşuyor, koşuyordu.. Neden sonra hayvanın yularını bağladığı kendi kemerinin tokası gevşemeseydi, sürüklene sürüklene kimbilir ne olurdu? Kar yığınları arasında sürüklenmekten boğulurdu belki. Kemeri gevşetince yuları tekrar yakaladı ve çekti. Deve de biraz sonra durmak zorunda kaldı.</p>
			<p class="normal">Yedigey doğruldu, sendeleye sendeleye yürüdü. Yüzü kıpkırmızı olmuştu ve güçlükle soluyordu. Yine küfretmeye başladı Karanar’a:</p>
			<p class="normal">- Alçak! Bana bunu yaparsın ha! Pekâlâ, defol git öyleyse! Seni gözüm görmesin bir daha! Ne cehenneme gidersen git! Nerede geberirsen geber! Kuduz köpek gibi vurup gebertecekler seni! Git geber, ben de kurtulayım!</p>
			<p class="normal">Karanar Ak-Moynak’a doğru koşmaya başladı. Yedigey de peşinden kamçısını şaklata şaklata, küfürler savura savura koşuyordu. Sonunda, o kadar cezayı yeterli görmüş ya da bitkin düşmüş olacak ki durdu. Ama Karanar koşmaya devam ederken o arkasından hâlâ bağırıyordu:</p>
			<p class="normal">- Defol git artık! Git geber oralarda! Beynine bir kurşun sıkarlarsa hiç umurumda değil!</p>
			<p class="normal">Karanar, gittikçe kararan bir havada, bozkırda koşmaya devam etti ve bir süre sonra rüzgârın savurduğu kar bulutu içinde görünmez oldu. Ancak, kükreyişi andıran bağırmaları, korkunç naraları andıran sesi hâlâ duyuluyordu. Yedigey, yorulmak nedir bilmeyen bu azgın hayvanın Ak-Moynak’ta bıraktığı dişilerine kavuşmak için bütün gece koşacağını düşünüyordu.</p>
			<p class="normal">Karanar uzaklaştıktan sonra Yedigey bir an ardından bakarak:</p>
			<p class="normal">- Tüh sana! diye tükürdü.</p>
			<p class="normal">Sonra geri döndü, sürünürken kar üzerinde bıraktığı geniş izde yürümeye başladı. Sırtında kürkü, başında kalpağı yoktu. Yüzünün ve ellerinin derisi alev alev yanıyordu. Kamçısını sürükleye sürükleye yavaş yavaş ilerledi. Birden içinde büyük bir boşluk, bir güçsüzlük hissederek dizleri üstüne çöktü. Başını elleri arasına alarak sessizce ağladı, ağladı... Sarı-Özek bozkırında, böylece diz çökmüş ağlarken, rüzgârın ıslığını, hortum hortum savrulan karların hışırtısını işitiyordu. Havaya temas edince belli-belirsiz bir sürtünme sesi çıkaran milyonlarca ve milyonlarca kar tanesinin her biri ona hep ayni şeyi, onun bu ayrılık yükünü kaldıramayacağını, sevdiği kadından ve onun nice babaların sevemeyeceği kadar çok sevdiği çocuklarından ayrı kalarak yaşamasının hiçbir anlamı olmadığını söylüyordu sanki. Orada ölüp kalmak istedi.. ölmek ve karlara gömülüp kalmak istedi.</p>
			<p class="normal">- Tanrı yok! Yok! Madem ki o bile insan hayatı ile ilgilenmiyor, insanın derdinden anlamıyor, başkalarından ne beklersin! Yok işte! Tanrı yok!</p>
			<p class="normal">Sarı-Özek kırında, karanlıklar içinde ve yapayalnız, yüreği kan ağlarken, böyle isyan etmişti. O güne kadar hiç böyle sözler çıkmış değildi ağzından. Hatta, her zaman örnek aldığı Yelizarov, bir bilim adamı olarak Tanrı’nın olamayacağını söylediği zaman ona karşı çıkmış, inancından asla vazgeçmemişti. Ama işte bugün böyle isyan ediyor ve Tanrı’nın olmadığını bağıra bağıra söylüyordu.</p>
			<p class="normal">Yerküre, evrenin ebedî rüzgârlarında yıkana yıkana dönmeye devam ediyordu. O, güneşin etrafında dönedursun, o saatlerde soğuk, beyaz ve ıssız bir çölde diz çöküp oturan bir adam da dönüyordu onunla birlikte. Hiçbir kıral, hiçbir imparator, hiçbir hükümdar devletini yitirdiği için Boranlı Yedigey kadar umutsuzluğa düşmemiş, onun kadar acı duymamış ve ağlamamıştı.</p>
			<p class="normal">Dünya ise dönmeye devam ediyordu...</p>
			<p class="normal">Aradan üç gün geçti. İstasyon deposunda rayların onarımı için kanca ve travers aldıkları bir sırada Kazangap, Yedigey’i durdurdu:</p>
			<p class="normal">- Hey Yedigey, birdenbire vahşileşmiş gibisin, benimle karşılaşmak, konuşmak istemiyorsun gibi geliyor bana! dedi.</p>
			<p class="normal">Bunu, malzemeyi tamir arabasına koyarken, önemsiz bir şeymiş gibi söylemişti.</p>
			<p class="normal">Yedigey öfkeli bakışlarını Kazangap’a çevirdi:</p>
			<p class="normal">- Konuşmaya başlarsak boğarım seni! Bunu biliyorsun!.</p>
			<p class="normal">- Anlıyorum, ama benimle yetinmeyecek, daha başkalarını da boğacaksın. Bu hiddet, bu öfke niye?</p>
			<p class="normal">Yedigey, üç günden beri ona huzur vermeyen, işkenceler, acılar içinde kıvrandıran olayı olduğu gibi söyleyiverdi:</p>
			<p class="normal">- Onu burdan gitmeye siz mecbur ettiniz, gitmesine siz yardım ettiniz!</p>
			<p class="normal">Kazangap’ın yüzü kızgınlıktan ya da utançtan pancar gibi kızardı ve başını ağır ağır sallayarak cevap verdi:</p>
			<p class="normal">- Bak beni iyi dinle! Olaya bu açıdan baktığına göre, yalnız bizim için değil, Zarife için de kötü düşündüğün anlaşılıyor! Bu kadın senin gibi akılsızlık etmediği için Tanrı’ya şükretmelisin. Senin kafanla hareket etseydi bu işin sonu nereye varırdı? Bunu düşündün mü hiç? Ama o düşündü ve daha vakit varken, iş işten geçmeden, gitmeye karar verdi. Gitmesi için benden yardım isteyince, yardım ettim elbet. Nereye gittiğini ne ben sordum, ne o söyledi. Kaderinin götürdüğü yere gitti o, anlıyor musun? Giderken kendisinin ve senin karının onuruna gölge düşürebilecek tek söz söylemedi. Birbirleriyle dostça, insanca helâllaşıp ayrıldılar. Seni büyük bir felâketten kurtardıkları için ayaklarına kapanıp teşekkür etmen gerekirdi. Hem insan, Ukubala gibi bir kadını hayatta ancak bir kere bulabilir. Onun yerinde başka bir kadın olsaydı dünyayı dar ederdi sana, sığınacak bir delik bulmak için Karanar’dan da uzaklara, dünyanın öbür ucuna kaçardın...</p>
			<p class="normal">Yedigey bir cevap vermedi. Ne cevap verebilirdi ki? Kazangap’ın söyledikleri çok doğruydu. Ama yine de Yedigey onun bir şeyleri anlamadığına, bu olayda onu aşan bir şeylerin olduğuna inanıyordu. Hiddetle yere tükürerek Kazangap’a kaba bir cevap verdi:</p>
			<p class="normal">- Pekâlâ, öyle olsun bakalım. Dediklerini işittik akıl deryası! Yirmi üç yıldan beri, şurada çürümüş bir ağaç gibi hiç kımıldamadan duruşunun sebebini de anladık. Sen ne anlarsın ki böyle şeylerden! Tamam artık, seni dinleyip vakit kaybedecek değilim!</p>
			<p class="normal">Bundan sonra tartışmayı kestiler ve Yedigey hızlı adımlarla oradan uzaklaştı. Kazangap da onun ardından:</p>
			<p class="normal">- Sen bilirsin, istediğini yap! diye seslendi.</p>
			<p class="normal">Bu konuşmadan sonra Yedigey Boranlı’dan ayrılmayı düşünmeye başlamıştı. Burası çekilmez olmuştu onun için. Huzurunu iyice yitirmişti ve onu huzursuz eden şeyi aklından çıkarmıyor, yüreğini durmadan kemiren o derdi unutamıyordu. Zarife olmayınca, Zarife’nin çocukları olmayınca, hiçbir şeyin tadı kalmamış, her şey boş, her şey çekilmez olmuştu, onun için çekip gitmeliydi buralardan. Bunun için de istasyon şefliğine bir dilekçe yazmaya, acılarından kaçmak için ailesini alıp olabildiği kadar uzak bir yere gitmeye karar verdi. Burada kalmasın da nereye giderse gitsindi. Tanrı’nın bile unuttuğu bu Boranlı’ya zincirle bağlanmış değildi ya! Birçok insan şehirlerde, başka köylerde yaşıyordu. Onların hiçbiri bir gün bile dayanamazdı bu Boranlı’ya. O niye bütün ömrünü burada geçirsindi? Ne günahı vardı burada yaşamak için? Yeterdi bu kadar kaldığı. Çekip gidecekti. Aral denizine mi olur, Karaganda’ya mı, Alma-Ata’ya mı? Neresi olursa olsun. Gidilecek yer mi yoktu dünyada? İyi, çalışkan bir işçiydi. Eli-ayağı yerinde, sağlıklı, aklı başında bir insandı. Ne diye ayni düşünceleri geveleyip duracaktı burada? Bütün mesele, tek mesele, konuyu Ukubala’ya açmakta idi. Konuyu nasıl açacak, onu nasıl razı edecekti? Onun rızasını aldıktan sonra gerisi kolaydı. Onunla konuşmak için uygun bir ânı beklerken tam bir hafta geçti. Ve bir hafta sonra, döve döve kovduğu Karanar çıkageldi...</p>
			<p class="normal">Evin arkasında köpek durmadan havlıyordu. Besbelli bir şeyler vardı orada. Hayvan havlıyor, hırlıyor, ileri geri gidip geliyordu. Yedigey gidip bakmak gereğini duydu: Ağılın yanında bir hayvan vardı. Bir deve idi bu, ama ne deve! Ayakta zor duruyordu, kımıldayacak hâli kalmamış... İyice yaklaşıp bakınca bunun Karanar olduğunu anladı ve şaştı kaldı:</p>
			<p class="normal">- Sensin ha! Vah! Vah! Ne oldu sana? Bu hallere nasıl düştün, ayakta duracak gücün kalmamış...</p>
			<p class="normal">O anlı şanlı Karanar, bir deri bir kemik idi şimdi. İyice içine çökmüş bir çift donuk göz, ipince olmuş boynunun üzerinde sallanan kocaman bir kafa, dizinden aşağıya doğru saçak saçak inen tüyleri takma saç gibi duruyor. Kara kaleler gibi dik duran hörgüçleri ise şimdi bir kocakarının memeleri gibi yana sarkıyordu.. Daha dün denecek bir zamana kadar bastığı yeri titreten Karanar o değildi. Öyle güçsüz, öyle bitkin idi ki ağıla kadar ancak dinlene dinlene yürüyordu. Yürüyor değil, sürünüyordu. Kanının son damlasına, son molekülüne kadar bütün gücünü vermişti çiftleşmek için..</p>
			<p class="normal">Yedigey alaylı alaylı güldü:</p>
			<p class="normal">- Keh! keh! keh! Gördün mü ne hallere düştün? Köpek bile tanımadı seni! Nerde o yenilmez gücün? Sen miydin o azgın buğra? Ne cüretle geri geliyorsun şimdi? Utanmıyor musun? Hayaların yerinde duruyor mu bari? Erkekliğinden bir şey kaldı mı? Bacakların pislik içinde, nasıl da pis kokuyor biliyor musun? Güçsüzlükten ayaklarına işemişsin. Arkan da buz tutmuş nerdeyse. Tam bir serseri, bir sefil olmuşsun.. vah zavallı vah!</p>
			<p class="normal">Gerçekten bir canlı cenaze gibiydi Karanar. Yürümeye bile gücü kalmadığı için kımıldamadan duruyordu orada. Başını bile güç tutuyordu.</p>
			<p class="normal">Yedigey devesine acıdı. Eve gidip bir leğen dolusu en iyisinden yemeklik buğday getirdi. Bunun üzerine bir avuç da tuz serpti:</p>
			<p class="normal">- Al, ye bakalım, dedi. İyi gelir, biraz kendini toplarsın. Sonra da seni ağıla götürürüm. Yatar dinlenirsin gücünü toplayıncaya kadar.</p>
			<p class="normal">Ayni gün Yedigey, Kazangap’ın evine gitti. Kazangap’la konuştu:</p>
			<p class="normal">- Bak Kazangap, seninle bir meseleyi konuşmak için geldim. Ama sakın daha dün konuşmak bile istemezken bugün tıpış tıpış geldi diye düşünme. Bugün iş ciddi. Karanar’ı geri almanı istiyorum senden. Onu bana bir köşek iken vermiştin. Büyüdü ve çok işime yaradı. Bundan dolayı sana minnettarım. Geçenlerde onu kovmuştum, çünkü bana çektirmediği kalmamış, sabrımı iyice taşırmıştı. Ama bugün çıkageldi. Bir deri bir kemik kalmış, ayakta duracak gücü yok. Şimdi ağılda yatıyor. İyi yem verilir, bakılırsa, iki hafta içinde eski hâline döner..</p>
			<p class="normal">- Dur hele, diye sözünü kesti Kazangap, taşı nereye attığını görelim, asıl amacın ne senin? Karanar’ı niçin vermek istiyorsun? Onu senden isteyen mi var?</p>
			<p class="normal">Bunun üzerine Yedigey ona her şeyi anlattı. Sonunda “buradan ailemi alıp gitmek istiyorum, Sarı-Özek’te kalmayacağım artık” dedi. Daha fazla gecikmeden gitmesinin iyi olacağını söyledi.</p>
			<p class="normal">Onu dikkatle dinleyen Kazangap şu cevabı verdi:</p>
			<p class="normal">- Herhalde kendi işini en iyi yine kendin bilirsin. Ama bana öyle geliyor ki, sen ne istediğini pek bilmiyorsun. Diyelim ki buradan gittin. Gitmekle kendinden kaçıp kurtulacağını mı sanıyorsun? Nereye gidersen git, üzüntülerin de seninle beraber gelecektir. Hayır Yedigey, kaçmakla kurtulamazsın. Yiğitlik kaçmakta değildir. Eğer yiğit isen, bildiğim Yedigey isen, burada kalıp üstesinden gelmelisin o meselenin. Herkes gidebilir, herkes kaçabilir ama, herkes kendine hâkim olamaz, herkes kendine karşı zafer kazanamaz.</p>
			<p class="normal">Yedigey onun görüşünü tamamen kabul etmemekle beraber tartışmak istemediği için susmuştu. Oturduğu yerde, derin derin içini çekerek hep ayni şeyi düşünüyordu: “Belki çeker giderim, başka yerlere yerleşirim. Ama derdimi unutabilir miyim? Hem niçin unutmak zorunda kalayım? Ne olacak bu işin sonu?”</p>
			<p class="normal">Düşünmekten kendini alamıyor, düşündükçe de üzüntüsü artıyordu. “Ya o ne durumdadır şimdi? Çocuklarını alıp nereye gitti? Gittiği yerde bir dostu, bir yakını olacak mı? Bir yardım edeni bulunacak mı? Ukubala’nın derdi de benimkinden az değil. Günlerden beri surat asmama, buz gibi soğuk davranmama rağmen, tek kelime söylemeden katlanıyor bu hayata...”</p>
			<p class="normal">Kazangap, Yedigey’in aklından neler geçtiğini biliyordu. Havayı yumuşatmak, gerginliği gidermek için bir şeyler söylemek gereğini duydu. Bunun için de öksürüp onun dikkatini çekti. Yedigey yüzünü ona çevirince şöyle dedi:</p>
			<p class="normal">- Bak Yedigey, ben senin aklını çelmeye çalışmıyorum. Bunda benim hiçbir çıkarım olmaz. Bunu düşünme.. durumu sen de en az benim kadar biliyorsun, yapman gerekeni de yine en iyi kendin bilirsin. Ne sen Raymalı Aga’sın, ne de ben Abdilhan’ım. Öyle olduğumuzu farzetsek bile, yüz kilometre çevremizde seni bağlayacak bir kayın ağacı bulamam. Onun için dilediğin gibi hareket edebilirsin!</p>
			<p class="normal">Yedigey, Kazangap’ın bu sözlerini uzun süre unutamadı.</p>
			
			<br class="chapter"/><br class="chapter"/><br class="chapter"/></body></html>