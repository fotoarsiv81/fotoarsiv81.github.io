<html xmlns="http://www.w3.org/1999/xhtml">
  <head>
    <title>1.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="solbaslik" id="calibre_toc_3">-III-</h1><br class="chapter"/><br class="chapter"/><br class="chapter"/>
			<p class="normal">O anda, Büyük Okyanus’un kuzey enlemlerinde vakit sabah idi. Saat sekize geliyordu. Göz kamaştıran güneş, parlak ışıklarını uçsuz-bucaksız ve ılgımlı bir sessizliğin üzerine yaymaktaydı. Su ve gökyüzünden başka bir şey görünmüyordu o uçsuz-bucaksız bölgede. Bununla beraber, oralarda bir yerde, gözlerden ırak Konvansiyon uçak gemisinde, şimdilik gemidekilerden başka kimse bilmese de, dünya çapında önemli bir dram yaşanmaktaydı. Amerikan-Sovyet yörünge istasyonu PARİTE’de meydana gelen, o güne kadar görülmemiş, duyulmamış bir olayla ilgiliydi bu dram.</p>
			<p class="normal">Bütün dünya ile ilişkilerini kesen Konvansiyon uçak gemisi, Aleut adalarının güneyinde her zamanki yerini korumakla kalmıyor, San-Fransisco ile Vladivostok’a tam eşit uzaklıkta bir noktada bulunmaya çok dikkat ediyordu. İki devlet arasında “<span class="ideitalik">Demiurg</span>” adı verilen ortak planetoloji (gezegen bilim) projesinin bilimsel-stratejik karargâhıydı bu uçak gemisi.</p>
			<p class="normal">Uçak gemisinde bazı değişiklikler olmuştu. Buradaki Amerikan ve Sovyet ortak genel yöneticileri olağanüstü olayın habercisi olan biri Sovyetler’den, diğeri Amerikalı iki operatöre, Parite ile ilgili haber sızmasın diye, geçici bir süre için, hiç kimse ile bağlantı kurmamaları kesin olarak emredilmişti...</p>
			<p class="normal">“Konvansiyon” uçak gemisi askerî amaçla kullanılmıyor, hiçbir silah bulundurmuyordu. Birleşmiş Milletler Teşkilatı’nın özel bir kararına göre uluslararası dokunulmazlık statüsü de vardı. Bütün bunlara rağmen personel alarma geçirilmiş, olağanüstü durum ilân edilmişti.</p>
			<p class="normal">Gündüz, saat on bire doğru, beş dakika ara ile iki tarafın sorumlu komisyonlarının gelmeleri bekleniyordu. Bu komisyonlar, kendi ülkelerinin ve dünyanın güvenliği için her türlü kararı ve gerekli tedbirleri alma konusunda tam yetkiye sahiptiler.</p>
			<p class="normal">İşte bu yüzden “Konvansiyon” uçak gemisi, Aleut adalarının güneyinde, Vladivostok ile San-Fransisco’ya eşit uzaklıkta bulunan noktada yerini almış, bekliyordu. Geminin bulunduğu bu yerin seçimi bir tesadüf değildi. Tarihte eşi görülmemiş bir uluslararası işbirliği için özenle seçilmişti ve Demiurg programını yaratanların daha işin başında, yönetimde mutlak eşitliğe sahip olduklarını gösteriyordu.</p>
			<p class="normal">“Konvansiyon” gemisine, bütün donanımı, araç-ge- reçleri ve enerji stoklarıyla, iki ortak ülke eşit olarak sahiptiler. Yine bu gemi, Nevada ve Sarı-Özek uzay üsleriyle doğrudan doğruya ve ayni anda telsiz telefon bağlantıları kurabiliyordu. Gemide bulunan sekiz tepkili uçağın dördünü Amerika, dördünü de Sovyetler vermişti. Bu uçaklar Ortak Yönetim Merkezi ile kıtalar arasında sürekli olarak haberleşme ve taşıma görevi yapmaktaydılar. Gemide biri Sovyet öteki Amerikalı ve <span class="ideitalik">Kaptan Parite 1-2 </span>ile <span class="ideitalik">Kaptan Parite 2-1</span> diye adlandırılan iki komutan vardı ve bunlar sıra ile, vardiya usulü, başkumandanlık yapıyor, yönetimi ele alıyorlardı. Komutan yardımcıları, tecrübeli gemiciler, makinistler, elektrikçiler, istimciler.. bütün mürettebat, iki tarafın eşit sayıdaki görevlilerinden oluşuyordu. Teknik personel de ayni şekilde tarafların eşit sayıda elemanlarından meydana gelmişti. Kumandan Parite 1-2 ve Parite 2-1’den tutun da her alanın uzmanına ve kamarotlara kadar, iki tarafın çalışanları eşit sayıda idiler. Bugüne kadar çıkılan yörüngelere göre dünyaya en uzak yerde bulunan <span class="ideitalik">Tramplen</span> yörüngesindeki uzay istasyonuna, karşılıklı ilişkilerin özünü yansıttığı için <span class="ideitalik">Parite</span> (eşitlik) adı verilmişti.</p>
			<p class="normal">Pek tabiî, bu işin gerçekleşmesi, iki ülkenin bilimsel, diplomatik ve idarî organları oranında uzun ve çeşitli hazırlık çalışmaları, sayısız toplantıları sonunda olmuş, her konuda ve özellikle de Demiurg projesinde tam bir uzlaşmaya yıllar sonra ulaşılmıştı.</p>
			<p class="normal">Demiurg projesinin, o güne kadar görülmemiş, çok büyük, görkemli bir amacı vardı: “X” gezegenindeki maden kaynakları üzerinde ayrıntılı bir araştırma yapılacaktı. Dünya ölçülerine göre akıl almaz büyüklükte enerji kaynakları vardı orada. Amaç, işte bu enerjiden yararlanma konusunda inceleme yapmaktı ve bu, yüzyılımızın en büyük girişimi idi. Gezegenin yüzeyinde açıkta bulunan “X” madeninden yüz ton kadarını işleyip enerjiye dönüştürdükleri zaman, bütün Avrupa’ya bir yıl yetecek elektrik ve ısı sağlanmış olacaktı. Galaksimiz içinde yer alan o gezegende, özel şartlar ve milyonlarca yıl süren bir evrim sonunda, işte böyle muazzam, böyle olağanüstü bir enerji kaynağı oluşmuştu. Gerek oraya gönderilen uzay araçlarının kepçeleyip getirdiği örneklerin incelenmesi, gerekse güneş sistemimizin bu kırmızı gezegenine inenlerin yaptığı araştırmalar, bunu doğruluyordu.</p>
			<p class="normal">“X” gezegeninde bir değerlendirme projesinin hazırlanmasına yol açan en önemli sebeplerden biri, burada sıvı elementin yani suyun da bulunması idi. Ay ve Venüs de dahil olmak üzere bilinen gezegenlerin hiç birinde böyle bir durum yoktu. Ama “X” gezegeninde yapılan sondajlar burada yeraltı su kaynaklarının da bulunduğunu kesin olarak ortaya çıkarmıştı. Bilim adamlarının hesaplarına göre gezegenin üst kısmındaki soğumuş kaya katmanlarının altında bulunan bu su tabakasının kalınlığı birkaç kilometreyi buluyordu.</p>
			<p class="normal">Gezegende bulunan işte bu büyük yeraltı su tabakası, Demiurg programının uygulanmasını mümkün kılacak bir faktör idi. Su, yalnız içme ihtiyacını karşılamakla kalmayacak, başta teneffüs edilecek hava olmak üzere, bu ıssız gezegen şartlarında normal hayatı sürdürmek için insan organizmasına gerekli diğer şeylerin de ayrıştırma yoluyla elde edilmesi için başlıca kaynak olacaktı. Bundan başka, suyun “X” madeninin uzay araçlarıyla taşınmasından önce, arıtma temizleme teknolojisi için de önemli bir rolü olacaktı.</p>
			<p class="normal">“X” enerjisinin nerede üretileceği de henüz karara bağlanmış değildi. Uzmanlar, enerjinin, yörüngeye yerleştirilmiş istasyonlarda üretilip oradan dünyaya gönderilmesinin mi, yoksa hammaddenin doğrudan doğruya taşınarak üretimin dünyada gerçekleştirilmesinin mi daha uygun olacağı üzerinde tartışıyorlardı. Ama bu konuda kesin karara varmak için epeyce vakitleri vardı daha.</p>
			<p class="normal">Gezegende aylarca kalacak sondajcıların ve hidrologların (su bilimcilerinin) gönderilmesi hazırlığı devam ediyordu. Bu ekip, yeraltı sularını yüzeye çıkaracak ve döşenecek borularla, açılacak kanallarla kendi kendine akmasını sağlayacaktı. Yörünge istasyonu “Parite” bu çalışma ekibi için, dağcıların deyimi ile bir konaklama yeri, bir sığınma kampı olacaktı. Bu istasyonla “X” gezegeni arasında araç-gereç ve insan taşıyacak olan mekiklerin yanaşmaları ve havalanmaları için gerekli tesisler yapılmıştı. Burada yüz kadar kişiyi barındıracak binalar da yapılıyordu. Buralarda rahatça barınacak, dünyadan yapılan televizyon yayınlarını da seyredebileceklerdi.</p>
			<p class="normal">“X” gezegenindeki suyun çıkarılması ve tahlili, insanoğlunun kendi gezegeni dışında gerçekleştireceği üretim faaliyetinin ilk aşaması, ilk uygulaması olacaktı.</p>
			<p class="normal">“G” günü, o beklenen gün, yaklaşıyordu. Her şey buna göre ve yolunda idi...</p>
			<p class="normal">Sarı-Özek ve Nevada uzay üslerinde son hazırlıklar tamamlanmıştı. Tramplen yörüngesindeki Parite istasyonu, oradan “X” istasyonuna geçecek öncü grubu bekliyordu.</p>
			<p class="normal">İnsanlık, kendi dünyasının dışında kuracağı uygarlığın eşiğindeydi...</p>
			<p class="normal">İşte tam bu sırada, ilk su bilimci grubunun ‘X’ gezegenine gönderileceği tarihten bir gün önce, Tramplen yörüngesindeki Parite istasyonunda görevli iki kozmonot, arkalarında en küçük bir iz bırakmadan kayboluverdi...</p>
			<p class="normal">İki kozmonot, programlanmış bağlantılara göre gönderilmiş sinyallere de, bunun dışında yapılan çağrılara da hiç cevap vermiyorlardı. İstasyonun yerini devamlı olarak bildiren aygıtlarla, hareket düzeltme kanalları dışında bütün telsiz, telefon ve televizyon haberleşme sistemleri susmuştu. Vakit geçiyor, Parite istasyonundan hiçbir çağrıya cevap verilmiyor, “Konvansiyon”da bulunanların kaygısı da arttıkça artıyordu. Parite’deki kozmonotlara ne olmuştu? Bu suskunluğun sebebi neydi? Hasta mıydılar, yedikleri bir şeyden zehirlenmiş miydiler? Sağ mıydılar?</p>
			<p class="normal">Uzaktan uygulanabilecek son çareye başvurdular ve yörünge istasyonuna yangın tehlikesi alarmını vermek istediler. Ama, aslında paniğe yol açabilecek olan bu sinyale de cevap veren olmadı.</p>
			<p class="normal">Demiurg programı çok ciddi bir tehlike ile karşı karşıya idi. Bu durumda OYM (Ortak Yönetim Merkezi) ellerindeki son şansı kullanmaya karar verdi: Biri Sarı-Özek, öteki Nevada uzay üssünden olmak üzere, içlerinde birer uzay adamı bulunan iki uzay gemisi fırlatıldı. Bunlar Parite istasyonu ile kenetlenecek, orada olanları görüp anlayacaklardı.</p>
			<p class="normal">Başarılması son derece güç olan eş zamanlı kenetlenmenin gerçekleşmesinden sonra Parite’ye çıkan iki uzay adamının hemen verdikleri haberler, “Konvansiyon”da sabırsızlıkla bekleyenleri şaşkına çevirdi. Kozmonotlar, bütün bölmeleri, laboratuarları, katları, köşe-bucak her yeri aradıkları halde, orada olması gereken iki kişiyi bulamadıklarını söylüyorlardı: Ne diri, ne de ölü olarak!..</p>
			<p class="normal">Kimsenin aklına bile getirmediği bir durum idi bu. Ne olmuştu onlara? O iki uzay adamı üç aydan fazla bir süreden beri yörünge istasyonunda yaşayan ve o güne kadar görevlerini titizlikle yerine getiren o iki adam nereye gitmiş olabilirlerdi? Buhar olup uçmamışlardı ya! İstasyondan çıkıp uzay boşluğuna dalıp gitmiş de olamazlardı!</p>
			<p class="normal">Parite üzerinde yapılan aramalar “Konvansiyon” gemisine radyo-televizyonla gösterildi ve orada eşit yetkiye sahip iki başyönetici 1-2 ve 2-1, aramayı dikkatle izlediler. Denetçi olarak giden iki kozmonotun birbirleriyle konuşa konuşa, ağırlıksız bölmelerden yavaş yavaş yürüyerek yaptıkları aramalar, “Konvansiyon”daki çok sayıda televizyon ekranından çok iyi gözleniyordu. Adım adım aramaya devam eden kozmonotlar, bir yandan da merkeze izlenimlerini bildiriyorlardı. Anlattıkları bandlara geçirildi:</p>
			<p class="normal">“PARİTE”: - İzliyorsunuz değil mi? İstasyonda kimse yok. Kimseyi bulamıyor, göremiyoruz.</p>
			<p class="normal">“KONVANSİYON”: - İstasyonda kırılan, bozulan bir şey, bir hasar görüyor musunuz?</p>
			<p class="normal">“PARİTE”: - Hayır, öyle bir şey yok, her şey yerli yerinde.</p>
			<p class="normal">“KONVANSİYON”: - Herhangi bir kan izi filan?</p>
			<p class="normal">“PARİTE”: - Hayır, yok.</p>
			<p class="normal">“KONVANSİYON”: - Görevlilerin şahsî eşyaları nerde? Ne durumda?</p>
			<p class="normal">“PARİTE”: - Gördük. Sanırız bulundukları yer her zamanki yerleri.</p>
			<p class="normal">“KONVANSİYON”: - Yine de dikkatle bakın hele!</p>
			<p class="normal">“PARİTE”: - Sanki buradan az önce gitmişler gibi; kitapları, saatleri, pikapları ve öteki şeyler bulundukları yere yeni konmuşlar gibi.</p>
			<p class="normal">“KONVANSİYON”: - Pekâlâ. Arayın bakalım.. duvara ya da kâğıda yazılmış yazı filan?..</p>
			<p class="normal">“PARİTE”: -Böyle bir şey görmedik... Ha! Durun.. durun! Seyir defteri açık bırakılmış.. Yazılı bir sayfası da girenler hemen görsün diye kapıya çevrilmiş, ağırlıksızlık yüzünden uçup düşmesin diye de bir kıskaçla masaya tutturulmuş..</p>
			<p class="normal">“KONVANSİYON”: - Okuyun bakalım!</p>
			<p class="normal">“PARİTE”: - Okumaya çalışacağız. Sayfada yanyana iki sütunda iki metin var, biri Rusça, öteki İngilizce..</p>
			<p class="normal">“KONVANSİYON”: - Hadi okuyun şunu bekletmeden!</p>
			<p class="normal">“PARİTE”: - Bir başlığı var, şöyle: “<span class="ideitalik">Dünyalılara mesaj</span>”. Parantez içinde de “<span class="ideitalik">Açıklayıcı not</span>” diyor.</p>
			<p class="normal">“KONVANSİYON”: - Durun! Okumayın! Bağlantı bir süre kesilecek. Az sonra yine arayacağız. Hazır bekleyin!</p>
			<p class="normal">“PARİTE”: - Tamam.</p>
			<p class="normal">Yörünge ile konuşma kesilince, “Demiurg” programının iki ortak başyöneticisi kısa bir durum değerlendirmesi yaptılar ve yanlarında sadece iki nöbetçi operatörü bırakarak herkesi uzayla haberleşme odasından çıkarmaya karar verdiler. Bu karara göre diğerleri odadan çıkınca bağlantıyı tekrar kurdular. PARİTE’de görev yaparken kayıplara karışmış iki kozmonotun bıraktıkları metinde şunlar söyleniyordu:</p><br class="chapter"/>
			<p class="indentmetinitalik">“Değerli meslekdaşlar,</p>
			<p class="indentmetinitalik">Yörünge, üssü Parite’den, tamamiyle olağandışı, hiç görülmemiş şekilde ayrılmak üzere olduğumuz şu anda, size bu davranışımızın sebeplerini açıklamayı bir borç biliyoruz. Ayrılışımız belirsiz bir süre içindir. Belki hiç dönmeyiz. Her şey, atıldığımız bu macerada karşılaşacağımız durumlara, faktörlere bağlı.</p>
			<p class="indentmetinitalik">Bizim bu davranışımızın son derece şaşırtıcı, en basit disiplin anlayışına göre de kabul edilmez, bağışlanmaz bir hareket olduğunu biliyoruz. Bununla beraber, yörünge istasyonunda görev yaparken karşılaştığımız, uygarlık tarihinde belki hiç eşine rastlanmamış olaylar ve durumlar, bize, anlayışla karşılanacağımız umudunu veriyor...</p>
			<p class="indentmetinitalik">Bir süre önce, en kısa dalga bandından yayınlanan bir sinyal almaya başladık. Çevremizi kuşatan uzay alanından, özellikle de gürültülerle, parazitlerle dolu dünya iyonosferinden gelen bu sinyal dalga çok dar olduğu için kolayca zaptedilebiliyordu. Sinyal, hep ayni saatlerde ayni aralıklarla ve çok düzenli olarak geliyordu. Önceleri buna pek önem vermedik. Ama evrenin ayni noktasından ısrarla veriliyor ve özellikle bizim yörünge istasyonuna yöneltilmiş olduğu anlaşılıyordu. Şimdi kesin olarak biliyoruz ki bu yayın bir buçuk yıldan beri yapılıyormuş. Parite bir buçuk yıldan fazla bir süreden beri yörüngede olduğuna ve biz üçüncü ekip olduğumuza göre, bizden önceki ekiplere de gönderilmiş bu sinyaller. Uzaydan, gelen bu sinyallerle ilk defa bizim ilgilenmiş olmamızın sebebini bilemiyoruz. Belki çok büyük bir raslantı idi bu. Neyse, gözlem ve incelemelerden sonra, bunun tabiî bir kaynaktan gelmediğini, sun’i olduğunu kabul etmeye başladık, giderek bu inancımız pekişti.</p>
			<p class="indentmetinitalik">Yine de şüpheler içindeydik, bu sonucu kabul etmemiz pek kolay olmadı. Evrenin bilinmeyen derinliklerinden gelen bir sinyale dayanarak ve elimizde bir kanıt olmadan, dünya dışında başka bir uygarlığın varlığını nasıl kabul edebilirdik? Şüphemiz işte bundan ileri geliyordu. Bilim adamlarının komşu gezegenlerde en basit bir canlı varlık bulabilmek için yaptığı çalışmalar her zaman olumsuz sonuçlanmış, umut kırıcı olmuştu ve biz de bunu unutmuş değildik. Nice zamandır dünya dışında da akıllı yaratıkların bulunabileceği ihtimali pek zayıflamış ve giderek bu düşünce gerçekdışı, ütopik bir çaba olarak görünmeye başlamıştı. Uzay araştırmaları ilerledikçe, tamamen teorik planda dahi, sıfıra inmese bile, azalıyordu. Bu yüzden bizim varsayımlarımızı, tahminlerimizi size duyurmak istemedik, buna cesaret edemedik. Canlı varlığın yalnız dünya gezegeninde bulunduğu, bunun biyolojik olarak başka gezegenlerde bir örneğinin bulunmadığı, tekliği konusundaki inanç, dünyada pek yaygındı. Biz bu inancı sarsmak ya da şüpheye düşürmek de istemedik. Bizim yörünge istasyonundaki asıl işimiz ve sorumluluğumuz bakımından, şüphelerimizi size duyurup tartışmayı da üzerimize düşen bir görev saymıyorduk. Doğrusunu söylemek gerekirse, bir gün bir kozmonotun uzay uçuşu sırasında, inek böğürmeleri duyduğunu, sonra bir ırmak, ırmak kıyısında bir çayırlık ve çayırlıkta otlayan bir inek sürüsü gördüğünü söyleyen ve o günden beri de “İnek kozmonot” olarak anılan uzay adamının durumuna düşmek istemedik.</p>
			<p class="indentmetinitalik">Dünyadan başka bir gezegende düşünen yaratıkların varlığını kesinlikle kanıtlayan bir durumla karşılaştığımız zaman da artık size duyurmakta çok geç kalmış bulunuyorduk. Çünkü, bilincimizde bir sıçrama olmuş, evrenin düzeni konusundaki anlayışımız tamamen değişmişti. Artık, o günden sonra, bambaşka ölçülerde, bambaşka boyutlarda düşünmeye başladığımızı da farkettik. Evrenin yapısı konusunda bize öğretilmiş olandan farklı yeni anlayış, uzayda hayat bulunan yeni bir gezegenin bulunması gerçeği, yeni bir bilinç enerjisi ocağının bulunması, bizi dünyalılar adına kaygılandırdı ve bu yüzden keşfimizi bir süre açıklamamak gerektiğine karar verdik. Bu karara, dünyamızın çağdaş topluluğunun çıkarlarını düşünerek vardık.</p>
			<p class="indentmetinitalik">Şimdi asıl konuya gelelim: Bu olay nasıl meydana geldi:</p>
			<p class="indentmetinitalik">Bir gün, sırf merak güdüsü ile, sürekli ve düzenli radyo dalgalarının geldiği noktaya cevap sinyali göndermeye karar verdik. Bir mucize oldu! Sinyalimizi hemen aldılar. Hem yakalamış, hem de anlamışlardı! Alıcımız, her zamanki radyo sinyalini bu defa çift olarak aldı, sonra bir üçüncüsü daha geldi. Bu üçlü sinyal, selam sinyalleriydi. Evrenden gelen eş-zamanlı bu selam sinyalleri, galaksimiz dışından, akıl almaz bir uzaklıkta, kendilerine benzeyen akıllı varlıkların bulunduğunu ve bunlarla ilişki kurulduğunu müjdeleyen zafer marşlarıydı sanki. Bu bizim, uzay biyolojisi kavrayışımızda, uzay ve zaman, mekân ve uzaklık anlayışımızda bir devrim idi... Demek ki biz, uzayın akla sığmaz sonsuz boşluklarında yalnız değildik! Evrende, dünyadaki insanlardan başka akıl ve ruh taşıyan yaratıklar da vardı!..</p>
			<p class="indentmetinitalik">Keşfimizin gerçekliğini doğrulamak için başka bir mesaj daha gönderdik onlara. Bununla, tâ yaradılıştan bugüne hayat beşiğimiz olan yerküresinin yapısı ile ilgili formülü bildirdik. Ve cevap olarak, onların gezegeninin kütle yapısını gösteren formülü aldık. Bunu çözünce, gezegenlerinin bizim gezegene benzediğini anladık. Fakat onların gezegeni oldukça daha büyüktü ve dolayısiyle de daha kuvvetliydi.</p>
			<p class="indentmetinitalik">Dünya dışındaki akıllı yaratıklarla ilk ilişkimiz ve bilgi alış-verişimiz işte böyle oldu.</p>
			<p class="indentmetinitalik">Dünya dışında, başka bir gezegende yaşayan bu akıllı yaratıklar, ilişkileri arttırmak, geliştirmek için çok istekliydiler. Onların çabaları sayesinde, karşılıklı olarak bilgilerimizi arttırdık. Böylece onların ışık hızıyla hareket eden bir uzay araçları olduğunu da öğrendik. Bütün bu bilgi alışverişini başlangıçta matematik ve kimya formülleriyle yapıyorduk. Sonra bize konuşma dilleri olduğunu da bildirdiler. Dünyalılar kendi gezegenlerinin yerçekiminden kurtulup uzaya açıldıkları ve uzayda uzun süre kalmaya başladıkları zamandan beri, astronomik-dinleyici dedikleri ve çok uzaklardaki sesleri zapteden çok güçlü bir aygıtla bizim konuşmalarımızı dinlemişler. Uzay ve dünya arasında kurulan konuşma bağlantılarını zaptetmiş, karşılaştırma ve analiz yoluyla, kelimelerin ve cümlelerin anlamını öğrenmişler. Bizimle İngilizce ve Rusça konuşarak anlaşmaya çalıştıkları zaman söylediklerine daha çok inandık. Bu bizim için akıl almaz bir olay, bir gerçek idi...</p>
			<p class="indentmetinitalik">Şimdi işin özüne dönelim: Biz, dünya dışı bir uygarlığa sahip o gezegene gitmeye karar verdik. Gezegenlerin adı ‘Orman-Göğsü’ idi. Yaptığımız konuşmalara göre, gezegenlerinin adı aşağı yukarı bu anlama geliyordu. Fikir onlardan geldi, Orman-Göğüslüler bizi kendileri davet ettiler. Biz de düşünüp taşındıktan sonra daveti kabul ettik. Ses hızıyla giden uzay araçlarının bizim uzay istasyonumuza 26-27 saatte varabileceğini bildirdiler. Dönmek istediğimiz zaman ayni süre içinde istasyona getireceklerine dair güvence de verdiler. Kenetlenme konusunda kaygılandığımızı anlayınca bunun bir mesele olmadığını, çünkü uzay araçlarının herhangi bir cisimle, yapısı ve şekli nasıl olursa olsun, kolayca birleşip kenetlenebileceğini bildirdiler. Herhalde araçlarının elektromanyetik kenetlenme özelliği vardı. Bunun üzerine biz, onların gemisinin, bizim uzaya çıkış kapısına yanaşmasının uygun olacağını, bu şekilde onların aracına daha kolay geçebileceğimizi düşündük. Her şey uz giderse, dönebilirsek, istasyona geçişimiz de ayni yoldan olacaktı...</p>
			<p class="indentmetinitalik">İşte şimdi biz, Parite istasyonuna böyle bir mesaj bırakıyoruz. Bu bir çeşit açıklama, bir açık mektup, bir dilekçedir. Ama konumuzda asıl mesele bu değil. Biz ne yaptığımızın, ne kadar ağır bir sorumluluk yüklendiğimizin bilincindeyiz... Biz, insanlığa tasavvur edilemeyecek kadar büyük bir hizmet etme şansı bulduğumuza, talihin bize böyle eşsiz bir fırsat verdiğine de inanıyor, bunun önemini anlamış bulunuyoruz.</p>
			<p class="indentmetinitalik">Bununla beraber, görev sorumluluğunu, disiplini, bağlılık, borçluluk duygusunu bir yana bırakmak bizi çok üzüyor. Gelenekleri, yasaları ve toplumun ahlâk kurallarını çiğner duruma düşmek, ve bu duyguyu yenmek hiç de kolay olmadı. Ortak Yönetim Merkezinin yöneticilerine, genel olarak dünyalılardan hiç kimseye haber vermeden, bu konuda hiç kimse ile razılaşmadan ayrılıyoruz. Bundan, yeryüzündeki sosyal hayat kurallarını küçümsediğimiz anlamını çıkarmayın. Biz buna mecburduk. Düşünün ki, bir hokey maçında bile bir gol atıldığında bunu bir siyasî zafer gibi gören ve bundan kendi sosyal düzenlerinin üstünlüğü sonucunu çıkaran güçler harekete geçtiği zaman, ne çelişkilerin, kıskançlıkların ortaya çıkacağını, çekememezlik ve çekişmelerin olacağını çok iyi biliyorduk. Gezegenimizin gerçeklerini maalesef çok iyi biliyoruz. Dünya dışı bir uygarlıkla ilişki kurulduğu zaman, bunun, yeryüzünde yaşayan insanlar arasında yeni bir iç savaş, yeni bir geçimsizlik sebebi olmayacağını kim iddia edebilir?</p>
			<p class="indentmetinitalik">Yeryüzünde siyasî çatışmalardan uzak kalmak çok zor, belki imkânsız bir şey. Ama, uzun zamandan beri, günlerce, haftalarca gezegenimizden uzakta yaşadıktan ve yerküreyi bir otomobil tekerleği kadar küçülmüş haliyle seyrettikten sonra, şu kanıya vardık ki, toplumları öfke ve umutsuzluğa sürükleyen, bazı ülkeleri atom bombasına sarılma durumuna getiren son yılların enerji bunalımı, aslında büyük çapta bir teknik meseledir ve ülkelerin birbirleriyle anlaşıp uzlaşmalarından daha önemli değildir. Bu durumu görüp anlamak bize üzüntü veriyor.</p>
			<p class="indentmetinitalik">Dünyalıların zaten zor olan durumlarını daha da karışık bir hâle sokmaktan çekindiğimiz için, bu misli görülmemiş sorumluluğu üzerimize alıyoruz. Bütün insanlık adına, dünya dışında uygarlık kuranların karşısına çıkacağız. Gönüllü olarak üstlendiğimiz bu görevi inançla ve lâyıkı ile yerine getireceğimize güvenimiz tamdır.</p>
			<p class="indentmetinitalik">Şimdi son sözlerimize sıra geldi: Bütün bu düşünceler, kuşkular ve tereddütler sırasında, üzerinde en çok durduğumuz mesele şu oldu: Demiurg projesinin bizim yüzümüzden bir zarara, başarısızlığa uğraması ihtimali. İnsanlığın jeo-kozmik tarihindeki bu en büyük, bu dev projesi, ülkelerimiz arasında uzun uzun görüşmeler, azalıp çoğalan işbirliği ve büyük çabaların bir meyvasıdır. Sonunda mantığın galip gelerek ve karşılıklı güvensizlik giderilerek başarılmış çok yüce bir programdır. Yetenek ve gücümüzün elverdiği ölçüde hizmet etmeye çalıştığımız bu programın yukarıda belirttiğimiz aksama tehlikelerine uğramaması için, Parite’den tekrar dönmek üzere ayrılmaya, dönüşte Orman-Göğsü’ne yaptığımız gezinin sonuçlarını insanlığa duyurmak görevimize devam etmeye karar verdik. Eğer gidip de gelemezsek, yitip gidersek, ya da program yöneticileri görevi sürdürmemizi uygun görmezlerse, yerimize başkalarını bulmaları zor olmayacaktır. Bu görevi en az bizim kadar iyi yapabilecek gençler çoktur.</p>
			<p class="indentmetinitalik">Biz bir meçhule doğru yola çıkıyoruz. Bizi oraya çeken şey bilgiye susamışlık, insanoğlunun başka dünyalarda kendisi gibi akıllı yaratıklar bulunca, mantığı mantıkla birleştirme konusundaki arzu ve hayali idi... Bununla beraber, bizim başka bir dünyanın uygarlığı ile ilişki kurmamızın iyilik mi yoksa kötülük mü getireceğini kimse bilemez. Biz bu konuda tam tarafsız, objektif bir değerlendirme yapmaya çalışacağız. Bu keşfimizde yerküre için tehlikeli, yıkıcı olacak bir şey ya da durum hissedersek, bu tehlikeyi önlemek için kendi hayatımıza son vermeye de and içtik...</p>
			<p class="indentmetinitalik">Son bir söz daha: Size veda ediyoruz, istasyonun penceresinden bakıyor, uzayın karanlık denizinde pırlanta gibi parlayan dünyayı görüyoruz. Dünya güzel, masmavi, ışıl ışıl, harikulâde. Yeni doğmuş bir bebeğin başı gibi de nazik görünüyor. Buradan, insanları, aralarında iken hissetmemiş olsak bile, şimdi kardeşlerimiz olarak görüyoruz ve onlarsız bir hayatı düşünmeye cesaret edemiyoruz...</p>
			<p class="indentmetinitalik">Yeryuvarlağına ‘elveda’ diyoruz. Birkaç saat sonra Tramplen yörüngesinden ayrılacağız ve Yerküre görünmez olacak. Başka gezegenlerden gelenler, Orman-Göğüslüler, yola çoktan çıktılar bile. Bizim yörüngemize yaklaşıyorlar ve yakında burada olacaklar. Çok az bir zaman kaldı. Onları bekliyoruz.</p>
			<p class="indentmetinitalik">Bir de şunu ilâve ediyoruz: Ailelerimize yazdığımız mektupları da bırakıyoruz buraya. Bu mesele ile meşgul olacaklardan, onları adreslerine göndermelerini rica ediyoruz...</p>
			<p class="indentmetinitalik">NOT: Parite’de bizim yerimizi alacak olanların bilgisine: Seyir defterine, uzaylılarla bağlantı kurduğumuz telsiz kanal ve frekanslarını yazdık. Gerekirse sizi ayni kanaldan arayarak izlenimlerimizi bildireceğiz. Orman-Göğüslüler’le yaptığımız görüşmelerden anladığımıza göre, onlarla bağlantı ancak yörünge istasyonundaki telsiz alıcılarıyla kurulabiliyor. Doğrudan doğruya dünyaya gönderdikleri sinyaller, yerkürenin çevresinde aşılmaz bir engel oluşturan güçlü iyon kuşağı yüzünden oraya ulaşamıyor.</p>
			<p class="indentmetinitalik">Hepsi bu kadar. Elveda. Vakit geldi.</p>
			<p class="indentmetinitalik">Bu metin İngilizce ve Rusça olmak üzere iki dilde yazılmıştır.”</p>
			<p class="sagnormal">Kozmonot-Parite 1-2</p>
			<p class="sagnormal">Kozmonot-Parite 2-1</p>
			<p class="sagnormal">Parite yörünge istasyonu </p>
			<p class="sagnormal">Üçüncü ekip. 94. gün.</p>
			<br class="chapter"/><p class="ortayazi">* * * </p><br class="chapter"/>
			<p class="normal">Belirtilen günde, Uzakdoğu boylamlarında saat 11.00’de, Konvansiyon uçak gemisine beş dakika ara ile iki tepkili uçak indi. Uçaklar, Amerikan ve Sovyet tarafının özel yetkilerle donatılmış komisyon üyelerini getiriyorlardı.</p>
			<p class="normal">Tarafların komisyon üyeleri protokole uygun bir törenle karşılandı. Kendilerine öğle yemeğinin saat yarımda verileceği bildirildi. Yemekten sonra, yörünge istasyonu Parite’de meydana gelen olağanüstü olayla ilgili olarak, toplantı odasında gizli görüşmeler yapılacaktı.</p>
			<p class="normal">Fakat, gizli görüşme başlar başlamaz kesildi. Çünkü, denetim için yörünge istasyonuna gönderilen iki uzay adamı, istasyonu terketmiş olan 1-2 ve 2-1 numaralı kozmonotların, komşu galaksideki Orman-Göğüslü gezegeninden gönderdikleri ilk bilgileri Konvansiyondaki Yönetim Merkezi’ne iletiyorlardı.</p>
			<br class="chapter"/><p class="ortayazi">* * * </p><br class="chapter"/>
			
			<br class="chapter"/><br class="chapter"/><br class="chapter"/></body></html>