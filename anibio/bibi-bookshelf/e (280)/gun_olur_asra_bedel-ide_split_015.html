<html xmlns="http://www.w3.org/1999/xhtml">
  <head>
    <title>1.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="solbaslik" id="calibre_toc_12">-XII-</h1><br class="chapter"/><br class="chapter"/><br class="chapter"/>
			<p class="normal">Akdoğan bakışlı Tansıkbayev’le hesaplaşmaları şöyle olmuştu:</p>
			<p class="normal">1956 baharının sonunda, Kumbel’de, demiryollarında çalışanların büyük bir toplantısı oldu. Bu toplantıya çevredeki büyük küçük bütün istasyonlardan çağrılan işçiler katılmış, yalnız o gün işlerinin başında bulunmak zorunda olan nöbetçiler gelememişlerdi. Boranlı Yedigey o güne kadar birçok toplantılara katılmıştı ama bu kadar kalabalık olanını hiç görmemişti ve bu toplantıyı hiç unutmuyordu.</p>
			<p class="normal">Toplantı, istasyonun büyük lokomotif onarım atelyesinde oldu. O koca atelye tıklım tıklım dolmuş, katılanların bazıları tavan kirişlerine tırmanıp orada oturmak zorunda kalmışlardı. Fakat asıl önemli olan, o güne kadar duymaya alışmadıkları konuşmalardı. Konuşmacılar, <span class="ideitalik">Beria</span> aleyhinde söylenmedik söz bırakmadılar. Bu kanlı celladı nefretle, lanetle kötülediler ve mahkûm ettiler. Suçlayıcı konuşmalar akşama kadar sürdü. Kürsüye demiryolcuların biri indi, biri çıktı. Dinleyicilerin hiçbiri kalkıp gidemedi ve sonuna kadar mıhlanmış gibi kaldılar orada. Binanın çatısı altında, bir ormanda olduğu gibi, uğul uğul insan sesi vardı: Konuşanların, alkışlayanların coşkulu sesleri. Yedigey, yakınında bulunan birinin tam Rus şivesiyle “Büyük fırtınayı haber veren deniz kabarması” dediğini işitti. Gerçekten de öyleydi. Cephede büyük hücuma geçmeden önce de yüreği öyle küt küt atardı heyecandan. Birden susadı, ağzı iyice kurumuştu. Ama o kalabalıktan nasıl çıkacaktı su içmek için? Çaresiz konuşmalara ara verilmesini bekleyecekti. Konuşmalara ara verilince yerinden kalktı, kalabalığı yara yara, atelyenin parti sekreterliğine getirilen Çernov’un yanına gitti. Çernov, Kumbel eski istasyon şefi ve parti üyesiydi. Şimdi de toplantı başkanlık kurulunda bulunuyordu.</p>
			<p class="normal">- Andrey Petroviç, dedi Yedigey, kürsüde ben de konuşabilir miyim?</p>
			<p class="normal">- İstiyorsan buyur konuş!</p>
			<p class="normal">- Evet çok istiyorum, ama önce bir danışayım dedim. Bizim istasyonda çalışan Kuttubayev’i hatırlıyor musun? Abutalip Kuttubayev. İstasyona gelen müfettişlerden biri, Yugoslavya ile ilgili anılarını yazdı diye aleyhinde bir rapor düzenlemişti. Abutalip orada Partizanlarla birlikte çarpışmıştı da.. bu müfettiş, onun aleyhinde birçok şeyler uydurdu ve sonra Beria’nın iki adamı ile geldi, onu alıp götürdüler. Kuttubayev bu yüzden ve hiç yere öldü. Hatırladın mı?</p>
			<p class="normal">- Evet, evet, hatırlıyorum. Karısı onunla ilgili mektubu almaya gelmişti.</p>
			<p class="normal">- Tamam, işte o. Sonra ailesi de Boranlı’dan ayrıldı. Biraz evvel konuşmaları dinleyince aklıma geldi: Şimdi Yugoslavya ile dostuz, aramızda bir anlaşmazlık yok. Öyleyse suçsuz insanlar ne diye acı çeksinler? Abutalip’in çocukları büyüdüler, artık okula gidecekler. Eğer üzerlerine sıçratılan pislik temizlenmezse, herkes onları kötü tanıyacak. Oysa bugüne kadar yeterince acı çektiler, üstelik babaları da yok artık. Daha fazla baskı altında yaşamasın yavrucaklar...</p>
			<p class="normal">- Dur bakalım Yedigey, bu konuda mı söz almak istiyorsun?</p>
			<p class="normal">- Evet, bu konuda.</p>
			<p class="normal">- O müfettişin adı, soyadı neydi?</p>
			<p class="normal">- Şu anda hatırlamıyorum, ama öğreniriz, o günden sonra onu hiç görmedim.</p>
			<p class="normal">- Kimden öğrenebilirsin ki? Hem sonra raporu onun verdiğine dair sağlam kanıtlar var mı elinde?</p>
			<p class="normal">- Elbette o yazdı, başka kim yazacak?</p>
			<p class="normal">- Bak dostum, böyle durumlarda sağlam kanıt gerekir. O raporu yazan ya o değilse? Ciddi bir konu bu. Bak ne diyeceğim: Sen Alma-Ata’ya bir mektup yazıp bütün bildiklerini anlat. Mektubu cumhuriyetin parti merkez komitesine gönderirsin. Bu meseleye kısa zamanda bir açıklık getirirler. Parti şu günlerde bu gibi olaylara büyük önem veriyor. Kendin de görüyorsun zaten..</p>
			<p class="normal">O gün toplantıda, herkesle birlikte Yedigey de “Yaşasın partimiz! Partimizin tutumunu candan destekliyoruz” diye bağırmıştı. Salonun dibinde birinin “Enternasyonal” marşını söylediği duyuldu. Yanındaki birkaç kişi de ona katıldı, derken, ezilenlerin, haksızlığa uğrayanların marşı olarak bilinen bu marşı hepsi birden söylemeye başladılar. Yedigey o güne kadar böyle büyük bir kalabalıkla ne bir türkü söylemişti ne de marş. Toprağın tuzunu ve terini oluşturan kişilerden biriydi, onlarla beraberdi ve onlarla acıyı da, sevinci de paylaştığının bilincindeydi. Ve kendisini denizin dalgaları gibi kabarmış, coşmuş hissediyordu. Kalabalık marşı okumaya devam ederken yürekler coşmuş, büyük çoğunluğun mutluluğu için mücadele güçleri, cesaretleri artmıştı. Yedigey, çok heyecanlandığı zamanlarda olduğu gibi, bu defa da kendini Aral’ın sularında hissetti. Hür ufuklarda kanat açan, Aral’ın alabaşları (köpüklü dalgaları) üzerinde süzülen bir martı idi sanki.</p>
			<p class="normal">Eve döndüğü zaman heyecanı, sevinci geçmemişti daha. Çay içerken Kumbel’deki toplantıyı bütün ayrıntıları ile anlattı Ukubala’ya. Bu arada kendisinin de konuşmak istediğini, buna karşılık parti sekreteri Çernov’un önerisini de söyledi. Ukubala onu cankulağı ile dinliyor, bir yandan da durmadan çay dolduruyordu. Yedigey ise ara vermeden içiyordu çayları. Ukubala buna şaştı ve gülümseyerek:</p>
			<p class="normal">- Ne oldu sana? Bak bütün semaveri içtin! dedi.</p>
			<p class="normal">- Haklısın Uku, toplantıda çok susamıştım. Heyecandan olsa gerek, ama o kalabalıkta kımıldamak, su bulmak ne mümkün! Toplantıdan sonra içimdeki yangını söndürmek için bir yerden su bulup içeyim derken bizim tarafa hareket etmek üzere olan bir yük katarı gördüm. Makinistini de tanıyordum o trenin. Öz halkımızdan, Tögerek-Tamlı Candost idi. Hemen bindim Candost’un yanına. Ondan biraz su alıp içtim ama içimdeki yangını söndürmedi.</p>
			<p class="normal">Ukubala kocasının çayını tazelerken:</p>
			<p class="normal">- Bak ne diyeceğim, orada Abutalip’in çocuklarını hatırlaman ve o işi konuşman çok iyi olmuş. Madem ki artık devir değişti, zulüm-işkence olmayacak diyorsun, bu yetimlerin acısı da dinmelidir biraz. O mektubu hemen yazmalısın. Ama mektubun iyi bir şekilde yazılması, gönderilmesi, sonra birinin onu okuyup meselenin üzerine eğilmesi epey zaman alır. İyisi mi bir mertlik daha yap, Alma-Ata’ya kendin git, her şeyi anlat yetkili kişilere..</p>
			<p class="normal">- Demek Alma-Ata’ya gitmemin daha iyi olacağını söylüyorsun? Yetkili kim ise ona benim anlatmamı istiyorsun?</p>
			<p class="normal">- Neden olmasın? Ona anlatacağın şeyler çoktur herhalde! Hem orada çok sevdiğin eski bir dostun var: Yelizarov her defasında adres bırakıp seni çağırmıyor mu? Sen yalnız gitmelisin, ben gelemem, çocukları bırakacak, onlara bakacak kimse yok çünkü. Hiç vakit kaybetme, izin al ve git. Hem yıllardan beri de izin kullandığın yok. Kullanmadığın izin günlerini toplasan yıllar eder vallahi. Git, Alma-Ata’daki o büyük adamlara kendi ağzınla anlat olanları.</p>
			<p class="normal">Yedigey karısının bu görüşüne, bu akıllı önerisine şaştı doğrusu.</p>
			<p class="normal">- Hatun, çok doğru söylüyorsun, şimdi bu işi nasıl yapacağımızı bir düşünelim.</p>
			<p class="normal">- Uzun uzun düşünüp vakit kaybetmeye gerek yok. Ne kadar acele edersen o kadar iyi olur. Afanasi İvanoviç (Yelizarov) yardım eder sana. Bu işin yolunu yordamını bilir o.</p>
			<p class="normal">- Haklısın.</p>
			<p class="normal">- Vakit kaybetme. Hem oraya gitmişken ev için bazı şeyler de alırsın. Kızlarımız büyüdü. Saule’nin sonbaharda okula başlaması gerek. Bunu düşündün mü? Onu yatılı okula verecek miyiz? Vermeyecek miyiz? Bunları düşündün mü hiç?</p>
			<p class="normal">- Düşündüm, düşündüm elbet.</p>
			<p class="normal">Böyle dedi ama büyük kızının okula başlayacak kadar büyüdüğüne, artık okula gitmesi gerektiğine pek şaşırdı. Bu şaşkınlığını belli etmemeye çalıştı.</p>
			<p class="normal">- Öyleyse, önce yetkililere gidip, yıllarca acısını çektiğimiz o üzücü olayı anlatırsın. Bu yetimlere, hiç olmazsa babalarının temize çıkarılmasıyla bir yardım yapılmasını istersin. Bundan sonra vaktin kalırsa dükkânları dolaşıp kızlara ve bana bir şeyler alırsın, gerçi ben de artık genç değilim ama yine de gerekiyor, diye hafifçe içini çekti.</p>
			<p class="normal">Yedigey başını kaldırıp karısına baktı ve kendi kendine: “Tuhaf, dedi, insan sürekli yanyana olunca bazı şeyleri farketmiyor, ya da birdenbire farkediyor”. Karısı artık genç değildi ama, yaşlı da sayılmazdı. Yine de gözlerinde ışıldayan bilgeliği, saçlarına düşen ilk kırları görünce, ona karşı yeni, o güne kadar bilmediği bir şeyler duydu. Şakağında aklaşan sadece üç-dört kıl vardı ama, yalnız onlar bile o güne kadar neler gördüğünü, neler çektiğini anlatmaya yeterdi...</p>
			<p class="normal">İki gün sonra Yedigey bir yolcu sıfatıyla Kumbel’de bulunuyordu. Kumbel, Alma-Ata’ya göre aksi yönde idi ama yolcu trenine binebilmek için oraya kadar gitmesi gerekiyordu. Hem sonra Yelizarov’a da bir telgraf çekmeliydi ve bunu da Boranlı’dan çekemezdi.</p>
			<p class="normal">Kumbel’de Moskova - Alma-Ata trenine bindi. Kuşetli bir vagonda, üst ranzada idi yeri. Buraya eşyalarını yerleştirdikten sonra koridora çıkıp pencere önünde dikildi. Kendi köylerinden, durmadan ve inmeden bir yolcu gibi geçecekti. Doğrusu, köyüne bakmadan geçemezdi ve bu onu duygulandırıyordu. Sonra kuşetine uzanır, istediği kadar dinlenirdi. Önünde kırk sekiz saatlik bir yol vardı. Fakat ikinci gün iyice sıkılmaya başladı. Hiçbir şey yapmamak, hareketsizlik, onun için çekilmez bir şeydi. Ayrıca bir sürü insanın durmadan tıkınmalarına ya da uyuşuk uyuşuk yatmalarına da çok şaşıyor, bundan hiç hoşlanmıyordu.</p>
			<p class="normal">Yine de, ilk günün ilk saatleri çok mutlu idi. Pencerenin önünde dikilip dışarısını seyrederken büyük bir heyecan duyuyordu. Başında bu yolculuk için Kumbel’den satın aldığı bir şapka, üzerinde tertemiz gömlek ve düğmelerinin yarısı iliklenmiş uzun bir ceket vardı. Savaş zamanından kalma bu uzun ceketi ona Kazangap vermiş, bu cekette madalya ve nişanlarının çok güzel duracağını, dar paçalı pantolonu altında dana derisinden ince uzun asker çizmesinin de pek uyacağını söylemişti. Yedigey bu çizmelerini az giyiyordu ama çok seviyordu. Bir erkeğin yakışıklı ve ciddi görünmesi için güzel bir şapka ile güzel bir çift çizmenin şart olduğuna da inanırdı. İşte o gün, yeni şapkası da, güzel çizmeleri de vardı. Fakat zaman ilerledikçe, evden ilk defa bu kadar uzun ayrı kalacağı aklına geldikçe biraz kaygılanıyordu.</p>
			<p class="normal">Pencerenin yanında dikilip duran Yedigey’i koridordan gelip geçenler şöyle bir süzüyor, ona çarpmamaya dikkat ediyorlardı. Gerçekten de Yedigey giyimi, kuşamı, gururlu duruşu ve yüzüne vuran heyecanı ile öbür yolculardan farklı görünüyor ve bir saygı uyandırıyordu.</p>
			<p class="normal">Tren, baharın yeşerttiği engin Sarı-Özek bozkırında olanca hızıyla koşuyor, önünde kaçan ufuk çizgisini yakalamaya çalışıyordu. İleri bakınca, dünya iki şeyden ibaret görünüyordu: Mavi gökyüzü ve sonsuz bozkır. Gökyüzü ve bozkır uzakta bir noktada birleşiyor ve tren de bütün hızıyla işte o noktaya kavuşmak arzusuyla yanıp tutuşuyordu.</p>
			<p class="normal">Ve işte Boranlı topraklarına girdi tren. Yedigey buraları avucunun içi gibi bilirdi. Bütün taşlarını, bütün köşe bucaklarını biliyordu. Köye yaklaştıkça bıyık altından gülümsemeye, sanki yıllarca uzak kalmış da o gün dönüyormuş gibi heyecan duymaya başladı.. İşte istasyon, onların istasyonu! Semafor, evcikler ve küçük küçük yapılar, istasyon deposu ve önünde yığılmış ray ve traversler... Bütün bunlar tren hızla geçerken, ıssız çölün ortasından gelip demiryoluna yapışmış gibi görünüyordu. Hatta Yedigey, kendi kızlarını da gördü. Kuşkusuz kızları o gün batıdan doğuya geçen bütün yolcu trenlerini gözlüyor, babalarını görmek için sabırsızlanıyorlardı. Saule ve Şerafet, dikkat çekmek için oldukları yerde zıplıyor, el-kol sallıyor, vagonlara bakıp neşeli neşeli gülüyorlardı. Örgülü saçları da onlar zıpladıkça gülünç bir şekilde oynuyor, gözleri pırıl pırıl parlıyordu. Yedigey iradesi dışında bir hareketle pencereye yapıştı, onlara el salladı, tatlı sözler mırıldandı. Ama tren hızla geçtiği için kızları onu görememiş ya da tanıyamamışlardı. Olsun! Kızlarının onu görmeye çıkmaları büyük bir mutluluktu onun için. Pencerenin camına bakarak gülümseyen, bir şeyler mırıldanan bu adamın, kendi kızlarının, kendi evinin önünden geçtiğini, yıllardır çalıştığı istasyondan geçtiğini, yolculardan hiçbiri bilemezdi. Hele istasyonun ötesinde, bozkırda dolaşan sürünün arasında onun ünlü devesi Karanar’ın da bulunduğunu hiç bilemezlerdi. O ise Karanar’ı tâ uzaktan görüp tanıdı ve gözleri ışıldadı.</p>
			<p class="normal">Boranlı’dan birkaç durak daha uzaklaştıktan sonra, Yedigey, kuşetine yatıp uyudu. Tekerleklerin monoton takırtıları ve yolcuların alçak sesle konuşmaları arasında geçen tatlı bir uyku oldu bu.</p>
			<p class="normal">Ertesi gün, öğleye doğru, Çimkent’ten başlayıp Semireçye eyaletine doğru uzanan Ala Tav(Aladağ)’ın, tepeleri göründü. Ne güzel, ne görkemli bir görünüm! Gözlere ziyafet! Yedigey, demiryolu boyunca, Alma-Ata’ya kadar uzanan karlı tepeleri sıkılmadan hayran hayran seyretti. Bozkır insanı için bu manzara bir mucize, bir harika idi. Ala Tav(Aladağ)lar onu heybetleriyle büyülüyor, ayni zamanda düşündürüyordu. Gözlerini dağlardan ayırmadan tanımadığı yetkili kişilerle karşılaştığı zaman onlara ne söyleyeceğini düşünüyordu. Şüphesiz ona, geçmişteki hataların bir daha tekrarlanmayacağını söyleyeceklerdi. Onlara, Abutalip’in ve ailesinin başlarına gelenleri anlatmak istiyordu bir an önce. Bu işi açıklığa kavuşturmak, haksızlığı telafi etmek onlara düşüyordu. Abutalip ölmüştü, onu geri getiremezlerdi ama, artık çocuklarını kimse incitmemeli, onlar bir suçlunun çocukları olarak görülmemeli, önlerinde hiçbir engel bulunmamalıydı. Büyük oğlan Daul sonbaharda okula başlayacaktı. Hiçbir şeyden bıkmadan, çekinmeden, gizleyecek bir şeyi olmadan gitmeliydi okula. Nerdeydi bu çocuklar? Nasıl geçiniyor, hangi zorluklarla karşılaşıyorlardı? Zarife nasıldı?</p>
			<p class="normal">Bunları hatırlayınca Yedigey’in yüreğini bir keder kapladı. Oysa, bunca zaman geçtiğine göre, duyguları, üzüntüleri biraz yatışmış olmalıydı. Zaten Zarife de artık onu düşünmekten vazgeçmesi için çekip gitmişti. Ama Yedigey’in onu düşünmekten vazgeçip vazgeçmediğini, ne derece düşünüp ne derece hatırladığını ancak Allah bilirdi. Uzun süre kendini yatıştırmaya, kaderine razı olup unutmaya çalışmıştı. Derdini kime açar, kime anlatırdı? Anlatsa kim dinler, kim anlardı? Belki ancak başı göklere değen şu dağlara anlatabilirdi derdini! Hayır, hayır, onlara da anlatamazdı. Onlar, insanların dertleriyle ilgilenemeyecek kadar yüksek, yüce idiler. Hem bu heybetli dağlar bunun için vardılar, bunun için yüceydiler. İnsanlar doğarlar ve ölürlerdi, o yüce dağlar ise ebedî idiler. Birçok insan onlara bakarak hayran kalacak, düşüncelere dalacak, onlar ise mutlak bir suskunluk içinde hep öyle duracaklardı...</p>
			<p class="normal">Yedigey bir şey daha hatırladı. Abutalip, “Raymalı-Aga’nın kardeşi Abdilhan’a yalvarması” efsanesini, Kazangap’ın ağzından dinleyip yazdıktan sonra ona şöyle demişti: “Raymalı-Aga ve Begimay gibi insanlar hayat yolunda karşılaştıkları zaman, birbirlerine mutluluk kadar üzüntü de veriyorlar. Çünkü birbirlerini çıkışı olmayan, kurtuluşu olmayan bir drama sürüklüyorlardı. Bu dramın kaynağı da başka insanların onlar hakkında hüküm vermesidir, bundan kurtulamamalarıdır. Raymalı-Aga’nın yakınları da sözde ona iyilik etmek isterken en büyük acıyı çektirmişler...” O zaman bu sözler Yedigey için sadece akıllıca söylenmiş sözlerdi, çünkü bu sözlerdeki derin anlamı anlayacak bir tecrübe geçirmemiş, böyle bir acı çekmemişti. Yıldızlar yeryüzünden ne kadar uzaktaysa, Yedigey ile Zarife arasındaki olay da, Raymalı-Aga ile Begimay arasındaki olaya o kadar uzaktı, aralarında bir şey geçmiş değildi. Yalnız Yedigey onu çok seviyor ve çok düşünüyordu. Fakat Zarife, çıkmaza saplanmamak, uçuruma düşmemek için ilk darbeyi kendi üzerine çekmişti. Kararını bıçakla kesip atar gibi vermiş ya da tırnağı etten ayırmıştı. Ama bu kararını uygularken Yedigey’e ne acılar çektireceğini düşünmemiş, bunun Yedigey’e neye malolacağını kendisine sormamıştı. Yedigey o kadar çok acı çekmişti ki ölmediğine, sağ kalabildiğine şükrediyordu şimdi. Ama, bugün bile bazen öyle özlem acıları çekiyordu ki Zarife’yi görebilmek için, bir kerecik olsun sesini duyabilmek için dünyanın tâ öbür ucuna koşup gitmeye razıydı...</p>
			<p class="normal">Yedigey, Abutalip’ten duyup öğrendiği bir şeyi daha hatırlayınca gülümsedi, Abutalip, Almanya’da yaşamış Goethe adında çok büyük, çok ünlü bir şairden söz etmişti. “Goethe” kelimesinin okunuşu Kazakça’da pek hoş bir anlama gelmez, ama önemli olan bu değildi. Bu büyük Alman şairi yetmişinden sonra genç bir kıza âşık olmuş, kız da sevmiş onu. Olayı herkes biliyormuş, yine de kimse Goethe’yi bir ağaca bağlamamış, kimse onu deli yerine koymamış... Bir de Raymalı-Aga’ya yaptıklarına bakın! İyilik ediyoruz diye onurunu kırmış, hayatını mahvetmiş, aşağılamışlardı onu... Zarife de kendine göre Yedigey’in iyiliğini istemiş ve bu konuda vicdanının sesine uymuştu. Bunun için Zarife’yi suçlamıyor, ona kızmıyordu. Zaten insan sevdiğine kızamazdı ki! Daha çok kendisini suçluyor, kendini kusurlu buluyordu. Sevdiği kadın acı çekeceğine kendisi çeksindi. Bırakıp gitmiş olsa bile onu hep sevgiyle anardı...</p>
			<p class="normal">Yedigey’i yol boyunca meşgul eden konular işte bunlar olmuştu. Zarife’yi aşkla, Abutalip ve yetimlerini de acıma ile düşünmüştü...</p>
			<p class="normal">Tren Alma-Ata’ya iyice yaklaştığı sırada birden Yelizarov’un bulunmaması ihtimalini düşündü. Yelizarov Alma-Ata’da değilse işi gerçekten çok zor olacaktı. Hay Allah! Niçin daha önce aklına gelmemişti bu? Ukubala da unutmuştu bu ihtimali. Herhalde herkesin kendileri gibi Sarı-Özek’e saplanıp kaldıklarını ve oradan hiç ayrılmadıklarını sanıyorlardı! Oysa Yelizarov pekâlâ Alma-Ata’da olmayabilirdi. Akademide çalışıyor, her tarafa davet ediliyordu. Onun gibi büyük bir adamın işi de çok olurdu elbet. Belki görevle ve uzun süre için bir yere gitmişti. O zaman ne yapardı Yedigey? Biraz kaygılandı, ama düşününce büsbütün çaresiz kalmayacağını da anladı. Alma-Ata’da çıkan gazetelerden birine giderdi. Her gazetede idare yerinin adresi de vardı nasıl olsa. Gazeteyi çıkaranlar ona yardımcı olabilirlerdi. Nereye gideceğini, kime başvuracağını söylerlerdi. Gazeteciler de bilmezse kim bilirdi bu tür işleri? Konuyu evde konuşurlarken mesele ne kadar kolay görünmüştü? Ama yolun sonuna yaklaştıkça bir kaygıdır aldı Yedigey’i. Bir atasözü vardır; “<span class="ideitalik">Kötü avcı ancak evinde, durduğu yerde avlanır</span>” der. Yedigey de işte o kötü avcı durumuna düşmüştü. Şu farkla ki o, çok iyi tanıdığı Yelizarov’a güveniyordu. Bu eski dostu onu Boranlı’da sık sık ziyaret etmişti ve Abutalip Kuttubayev olayını da biliyordu. Hem Yelizarov daha ağzını açar açmaz anlardı Yedigey’in anlatmak istediklerini. Ama o yoksa, konuyu başkalarına nasıl anlatacaktı? Mahkemede olduğu gibi ifadesini mi alacaklardı? Bir rapor mu vermesi gerekecekti? Hem bakalım onu dinleyecekler miydi? Kimdi, kimin nesiydi? Abutalip Kuttubayev’in nesi oluyordu? Kardeşi mi, kayınbiraderi mi, uzak-yakın bir akrabası mı?</p>
			<p class="normal">Tren Alma-Ata’nın kenar mahallelerine gelmiş, yolcular eşyalarını indirip koridora çıkarmış, kapıya yaklaşmaya başlamışlardı bile. Yedigey de hazırdı. Nihayet büyük istasyona geldiler. Peron, inenleri karşılamaya, binecekleri uğurlamaya gelenlerle hıncahınç doluydu. Tren iyice yavaşlayınca Yedigey birden çocuk gibi sevindi. Çünkü o kalabalıkta Yelizarov’u görüp tanımıştı. Sevgili eski dostu şapkasını çıkarıp “hoşgeldin” anlamında sallıyor, onun bulunduğu vagona doğru yürüyordu. Yelizarov’un onu karşılamaya geleceğini pek ümit etmeyen Yedigey, “çok şanslıyım” diye geçiriyordu aklından. Birbirlerini geçen sonbahardan beri görmemişlerdi ve bu da uzun bir süre sayılırdı.</p>
			<p class="normal">Yaşına rağmen Afanasi İvanoviç Yelizarov değişmemişti. Her zamanki gibi zayıf, çevik, hareketliydi. Kazangap ona bu yüzden “<span class="ideitalik">Argamak</span>” yani “cins yarış atı” lâkabını takmıştı ve “Argamak Afanasi” diye hitap ederdi. Yelizarov bunun bir iltifat olduğunu bilir, gülümseyerek “Kazangap, nasıl hoşuna giderse öyle de! Gerçi ben biraz yaşlı argamakım ama, yine de ‘argamak’ olmak iyi bir şey, sağ ol” derdi.</p>
			<p class="normal">Yelizarov Sarı-Özek’e geldiği zamanlar genellikle iş elbisesini, sun’i deriden yapılmış çizmelerini ve eski kasketini giyerdi. Ama onu karşılamaya geldiği o gün koyu renkli güzel bir elbise giymiş, kıravat takmıştı. Elbisesi ağarmış saçlarıyla da uyum sağlıyordu.</p>
			<p class="normal">Afanasi İvanoviç, tren duruncaya kadar Yedigey’in bulunduğu vagonla öne doğru yürüdü. Ona bakıp bakıp gülümsüyordu. Aklaşmış kirpikleri ve ela gözleri pırıl pırıl parlıyor, dostunu görmekten duyduğu sevinci belli ediyordu. Yedigey’in kaygıları, şüpheleri bir anda uçup gitti. Yüreği heyecanla, sevinçle çarpmaya başladı. “Sonu da çok iyi olur inşallah” diye düşünüyordu.</p>
			<p class="normal">- Vay dostum vay! Sen de gelirmişsin demek! Merhaba Yedigey, hoşgeldin aziz dostum, hoşgeldin Boranlı dostum benim!</p>
			<p class="normal">İki eski dost, sevinçle, hasretle kucaklaştılar. Sevinçten ve kaynaşan kalabalıktan Yedigey’in biraz başı döndü. Peronlardan çıkıp istasyon önündeki meydana geldiler ve Yelizarov, Yedigey’i soru yağmuruna tuttu. Kazangap’ı, Ukubala’yı, Bikey’i, çocukları, yeni istasyon şefinin kim olduğunu, herkesi tek tek sordu. Hatta Karanar’dan bile söz etti:</p>
			<p class="normal">- Peki, senin Karanar ne yapıyor? dedi gülerek, yine öyle güçlü kuvvetli mi? Yine arslanlar gibi kükrüyor mu?</p>
			<p class="normal">- Hep öyle, kudurup duruyor, bar bar bağırıyor, gezip tozuyor keyfince. Sarı-Özek’te yer mi yok? Daha ne isteyecek?</p>
			<p class="normal">Büyük, güzel bir otomobilin yanına gelip durdular. Yepyeni, pırıl pırıl, siyah bir otomobildi bu. 1950’li yılların en güzel arabası olan Z.I.M.. Yedigey o güne kadar böylesini hiç görmemişti.</p>
			<p class="normal">Yelizarov bu arabanın ön kapısını açarak:</p>
			<p class="normal">- İşte benim Karanar’ım, dedi, geç otur.</p>
			<p class="normal">- İyi ama kim sürecek bu arabayı?</p>
			<p class="normal">- Ben tabiî, dedi Yelizarov direksiyona yapışarak. İhtiyarlık çağımda kendime bir iyilik yapayım dedim. Böylece Amerikalılar’a imrenmeyiz!</p>
			<p class="normal">Yelizarov kendinden emin insanların tavrıyla kontakt anahtarını çevirdi ve arabayı hareket ettirmeden önce gülerek sordu:</p>
			<p class="normal">- Vay dostum vay! Nihayet gelebildin Alma-Ata’ya. Her şeyi anlat bana, çok kalacak mısın burada?</p>
			<p class="normal">- Duruma bağlı, iş için geldim buraya Afanasi İvanoviç. Ama önce sizin görüşlerinizi, tavsiyelerinizi almam gerek.</p>
			<p class="normal">- Tabiî... Tabiî, işin düşmezse o bozkırdan kimse çekip alamazdı seni! Pekâlâ Yedigey. Şimdi dosdoğru bize gidiyoruz. Bizde kalacaksın. Hiç itiraz istemem, sakın otel motel gibi şeyler getirme aklına. Benim özel konuğumsun! Sarı-Özek’te ben nasıl senin özel konuğun olmuşsam, burada da öyle, sen benim konuğum olacaksın. Ee, Kazakça’da ne diyordunuz: “<span class="ideitalik">Saydın sayı bar</span>”, anlamı “saygıya saygı var” değil mi?</p>
			<p class="normal">- Evet, aşağı yukarı öyle.</p>
			<p class="normal">- Tamam öyleyse, karar verilmiştir. Hem beni yalnızlıktan da kurtarmış olacaksın. Karım Julya Moskova’ya oğlumuzun yanına gitti. İkinci torunumuz dünyaya geldi de, sevincinden fazla bekleyemedi.</p>
			<p class="normal">- Demek ikinci defa büyük baba oluyorsunuz, kutlarım sizi!</p>
			<p class="normal">Yelizarov buna kendisi de şaşmış gibi omuz silkti:</p>
			<p class="normal">- Evet ya, bunun ne demek olduğunu vakti gelince sen de anlarsın! Tabiî daha gençsin, vaktin çok. Ben senin yaşındayken elim işte gözüm oynaşta idi hep. Ama, tuhaftır, aramızdaki yaş farkına rağmen birbirimizi çok iyi anlıyor, anlaşıyoruz. Pekâlâ, haydi yola koyulalım şimdi. Bir baştan öbür başa şehri geçip tâ karşı yamaca tırmanacağız. Şu karlı dağları görüyor musun? İşte o dağların eteğindeki Medeo’ya gideceğiz. Sanırım sana, şehrin çıkışında köy gibi bir yerde oturduğumuzu söylemiştim.</p>
			<p class="normal">- Hatırlıyorum Afanasi İvanoviç, evinizin küçük bir derenin kıyısında olduğunu, her zaman derenin şarıltısını duyduğunuzu söylemiştiniz.</p>
			<p class="normal">- Bunu şimdi gözlerinle göreceksin. Gidelim! Karanlık basmadan şehre iyice bak. İlkbaharda çok güzel olur, her taraf rengârenk çiçeklenir.</p>
			<p class="normal">Şehrin bir başından öbür başına dimdik uzanan yol, kavakların, parkların arasından geçip yukarılara doğru çıkıyordu. Yelizarov arabayı yavaş sürüyor ve önemli yerleri gösteriyordu Yedigey’e. Resmî binaları, mağazaları ve konutları işaret ederek, bunların son yıllarda arttığını da söylüyordu. Şehrin ortasına gelince, büyük bir meydanın ortasında duran görkemli binayı hemen tanıdı. Resimlerini çok görmüştü o binanın. Hükümet konağı idi orası. Yelizarov da tam o sırada ayni binayı göstererek:</p>
			<p class="normal">- İşte Merkezî Komite orada, dedi.</p>
			<p class="normal">Bu binanın yanından geçtiler. Ama bir gün sonra oraya geleceklerini ikisi de bilmiyordu. Oradan sola saptıkları zaman, Yedigey, yine resimlerinden, Kazak Operası binasını da tanıdı. Sonra evlerin iki blok ötesinde yine dağlara, Medeo’ya doğru uzanan yola girdiler. Şehir merkezini geride bırakarak, özel şahıslara ait bahçeli evlerin, sulama arklarının arasından ilerlediler. Arkların suyu o karşıki dağlardan geliyordu. İki yanda uzanan bahçeler çiçeklerle doluydu.</p>
			<p class="normal">- Ne kadar güzel! dedi Yedigey.</p>
			<p class="normal">- Bu mevsimde gelmiş olmana seviniyorum. Alma-Ata’nın en güzel olduğu günlerdir bu günler. Kışı da pek fena sayılmaz ama ilkbaharda insanın yüreği coşkularla doluyor, ruhu kanatlanıyor!</p>
			<p class="normal">- Bu da sizin mutlu olduğunuzu gösterir, dedi Yedigey.</p>
			<p class="normal">Eski dostunun öyle olmasına sevinmişti. Yelizarov ona iri ela gözleriyle şöyle bir baktı, bir anda ciddileşti, ama hemen ardından, gülümseyerek, yüzünde tatlı kırışıklıklar oluşturdu.</p>
			<p class="normal">- Bu bahar başka bahar, söylediğim o coşku başka coşkudur Yedigey. Hayat değişmelerle, yenilenmelerle doludur. Her değişim ömrün geçip gittiğini gösterse de, hayata anlam kazandırır ve insan yaşamak ister. Senin de başına gelmedi mi, insan hastalanır ve sonra iyileşir, iyileşince hayatın değerini daha iyi anlar, ondan yeni bir tad alır.</p>
			<p class="normal">Yedigey içtenlikle cevap verdi:</p>
			<p class="normal">- Böyle bir şeyi pek hatırlamıyorum, ama o beyin rahatsızlığından sonra...</p>
			<p class="normal">- Sen bir boğa kadar güçlüsün Yedigey, benim söylemek istediğim başka. Bu yenilik için bu bahar ilk adımı Parti’nin kendisi attı. Beni mutlu eden, coşturan yenilik budur.</p>
			<p class="normal">Şahsen bir çıkarım olmayacak ama böyle bir değişme beni umutlandırıyor. Tıpkı gençliğimde olduğu gibi umut doluyum. Belki ihtiyarladığım için böyle düşünüyorum. Ne dersin?</p>
			<p class="normal">- Ben de buraya tam işte bu yenileşme olayı ile ilgili olarak geldim Afanasi İvanoviç.</p>
			<p class="normal">Yelizarov aldığı cevabı pek anlayamadı:</p>
			<p class="normal">- Niçin, nasıl yani?</p>
			<p class="normal">- Abutalip Kuttubayev’i hatırlıyor musun? Ondan size söz etmiştim.</p>
			<p class="normal">- Tabiî, çok iyi hatırlıyorum. Demek o işi kökünden halletmeye kararlısın? Demek buraya onun için geldin? Çok iyi, kutlarım seni!</p>
			<p class="normal">- Beni değil, Ukubala’yı kutlayın. Fikri veren o. Yalnız bu iş için ne yapacağımı, nereye başvuracağımı bilemiyorum.</p>
			<p class="normal">- Bu işi enine boyuna konuşuruz seninle. Evde çayımızı içerken rahat rahat düşünür, bir karara varırız.</p>
			<p class="normal">Sustular. Biraz sonra Yelizarov şu pek anlamlı sözleri söyledi:</p>
			<p class="normal">- Görüyor musun Yedigey zaman nasıl değişiyor? Daha üç yıl önce bu mesele için buraya gelmeyi aklına bile getiremezdin. Ama bugün korkmadan konuya eğiliyor ve buraya geliyorsun. Doğrusu, olması gereken de budur. İstisnasız herkes adalete güvenmeli, ondan yararlanmalıdır. Hiç kimseye ayrıcalık, üstünlük tanınmamalıdır. Ben böyle düşünüyorum.</p>
			<p class="normal">- Siz burada her şeyi daha iyi görüyorsunuz ve okumuş bir insan olduğunuz için de bizden daha iyi anlıyorsunuz.</p>
			<p class="normal">Bu konuyu Demiryolcular Toplantısı’nda biz de tartıştık. O zaman ben hemen Abutalip’i hatırladım. Çünkü o olay yüreğimde dinmeyen bir sızı idi, kapanmayan bir yara. Konuyu o toplantı sırasında ortaya atmak istedim ama, mesele sadece Abutalip’in haksızlığa uğradığını ortaya çıkarmak değildi. Abutalip’in büyümekte olan çocukları var, büyüğü bu sonbaharda okula başlayacak...</p>
			<p class="normal">- Peki, şimdi nerde yaşıyor bu aile?</p>
			<p class="normal">- Bilmiyorum Afanasi İvanoviç. Üç yıl önce göç ettiler ve o zamandan beri bir haber alamıyoruz.</p>
			<p class="normal">- Orası pek önemli değil, nerede olduklarını nasıl olsa öğreniriz. Şimdi önemli olan, hukukçuların deyimi ile; Abutalip dosyasını yeniden ele almaktır.</p>
			<p class="normal">- Evet, tam öyle, durumu anlatan, açıklayan kelimeyi hemen buldunuz. Ben de buraya, sizinle bunu konuşup tartışmaya geldim.</p>
			<p class="normal">- Sanırım boş yere gelmiş olmayacaksın dostum.</p>
			<br class="chapter"/><p class="ortayazi">* * * </p><br class="chapter"/>
			<p class="normal">Yedigey döndükten üç hafta sonra, adresine bir resmî yazı geldi. Ak kâğıda dökülen o kara yazıda, hakkında soruşturma açılan ve soruşturma sırasında ölen eski demiryolu işçisi Abutalip Kuttubayev’in, eylemlerinde hiçbir suç unsuru bulunmadığı, tamamen suçsuzluğuna karar verildiği, aklandığı söyleniyordu. Ayrıca bu beraat yazısının, mağdurun çalıştığı yerde topluluk içinde okunması da tavsiye ediliyordu. Yedigey bu resmî yazıyla hemen hemen ayni gün Yelizarov’dan da bir mektup aldı. Yedigey için öyle değerli bir mektup idi ki bu, onu, çocuklarının doğum belgeleri, cephede kazandığı kahramanlık madalyası, yaralandığı için aldığı nişanlar, işindeki başarısından dolayı aldığı belgeler arasında sakladı...</p>
			<p class="normal">Afanasi İvanoviç Yelizarov bu uzun mektubunda, Yedigey’in dostu Abutalip’in dosyasının bu kadar çabuk ele alınmasından, sonra da beraat etmesinden duyduğu sevinci belirtiyor, bunun iyi bir döneme girildiğinin işareti olduğunu, kendimizin yine kendimize karşı bir zafer kazandığımızı yazıyordu.</p>
			<p class="normal">Yelizarov bu mektubunda, Yedigey’in Alma-Ata’dan gidişinden sonra, beraber gittikleri o resmî dairelere bir daha uğradığını ve önemli şeyler öğrendiğini de yazıyordu. Öğrendiği önemli şeylerin ilki, Abutalip’i tutuklatan Tansıkbayev adlı sorgu yargıcının görevden alınması idi. Bütün yetkileri kaldırılmış, rütbesi indirilmiş, nişan ve madalyaları alınmıştı. Hakkında kovuşturma da açılmıştı. İkinci önemli şey, Abutalip Kuttubayev’in ailesinin Pavlodar’a (aman Tanrım ne kadar uzak bir yer!) yerleştiğiydi. Zarife orada öğretmenlik yapıyormuş. Medeni hâline gelince: Yeniden evlenmiş. Oturduğu yerden gelen resmî yazıda veriliyormuş bu bilgiler. Yelizarov, mektubunda, Abutalip’i ihbar edenin Yedigey’in kuşkulandığı o müfettiş olduğunu da söylüyordu. Abutalip’in dosyası incelenirken onun yazdığı raporu bulmuşlar...</p>
			<p class="normal">Yedigey mektubuna şöyle devam ediyordu: “... Bu adamın böyle ağır bir suç işlemesine sebep ne olabilir? Onu tahrik eden nedir? Senin bana anlattıklarını ve benzer olayları hatırlayarak bu konuda çok düşündüm ve bu sorulara bir cevap aradım. Onun niçin böyle davrandığını anlamaya çalıştım. Fakat yazık ki tatmin edici bir cevap bulamadım. Abutalip’ten böylesine nefret etmesine, hiç tanımadığı bu adama kin beslemesine sebep ne? Belki de bu, tarihin bazı dönemlerinde insanlara musallat olan bir hastalık, bir salgındır. Belki de, her insanın içinde bulunan gizli bir kıskançlık duygusunun, bir hırsın, onu gizli gizli kemirmesi ve böylesine korkunç bir suça itmesidir. Ama, anlamıyorum, Abutalip’in nesi, hangi özelliği onda böyle bir kıskançlık duygusunu uyandırmış olabilir? Bunu bir türlü çözemiyorum. Bir insanı iftira ile lekelemek, karalamak meselesine gelince, bu, dünyanın kendisi kadar eski bir usuldür. Bu konuyu burada bulunduğun günlerde çok tartıştık. Bir zamanlar bir insana ‘dinsizdir’ diye kara çaldın mı, onu Buhara pazarında taşa tutarak öldürür, ya da Avrupa’da, diri diri yakarlardı. Şimdi, Abutalip’in dosyası tekrar incelenip gerçeklerin ortaya çıkmasından sonra bir kere daha ve kesin olarak inandım ki, insanoğlunun kıskançlık, başkalarını çekememe hastalığından kurtulması, daha çok zaman alacaktır. Bu zamanın ne kadar uzun olacağını bilemem ama, yeryüzünde kötülüklerin, ağır haksızlıkların sürekli gizli kalamayacağını, adaletin, gerçeğin yok edilemeyeceğini bilmek beni rahatlatıyor ve sevinmem için yetiyor.. Gerçek ve hak, bir defa daha galip geldi. Şüphesiz bu zaferin bedeli çok ağır oldu, ama zafer kazanıldı. Dünya durdukça da bu böyle olacaktır! Hiçbir çıkarın olmadığı halde, Yedigey, hakkı savunduğun, gerçeği ortaya çıkardığın için, mutluluk duyuyor ve seni kutluyorum...” </p>
			<p class="normal">Yedigey bu mektubun etkisinden günlerce kurtulamadı. Yine bu mektuptan sonra kendisinde bir değişme, içinde bir duruluk ve aydınlanma hissederek, buna pek şaştı. Ve, hayatında ilk defa, büyük adımlarla yaklaşan ihtiyarlık çağına hazırlanması gerektiğini düşündü...</p>
			<p class="normal">Yelizarov’un mektubu, Yedigey’in hayatını, mektuptan önce ve sonra olmak üzere, ikiye ayıran bir sınır oldu. Mektuptan önceki dönem, ya da o zamana kadarki düşünceleri, kayıkla denize açılınca uzaklaşan kıyılar gibi, sisler içinde kaybolup gidiyordu. Mektuptan sonraki hayatı ise, günden güne sakinleşen bir akışla devam ediyordu. Bu akışın sonsuz olmadığı ama uzun bir süre devam edeceği belliydi. Yine bu mektuptan öğrendiği ve onu en çok sarsan bir haber de, Zarife’nin tekrar evlenmiş olmasıydı. Bu haber onun eski acılarını depreştirdi, üzdü. Ama daha fazla üzülmesini, allak-bullak olmasını önleyen şey, Zarife’nin evlenmiş olabileceğini önceden düşünmesi, bunun içine doğmuş olması idi. Zarife’nin ve çocuklarının nerede bulunduklarını, nasıl yaşadıklarını bilmese de, onun yeniden evlendiğinden emindi. Bunları, trenle Alma-Ata’dan Boranlı’ya dönerken düşünmüş, üzülmüştü. Nerden gelmişti aklına böyle bir düşünce? Bunu bilemiyordu. Oysa trene binip hareket ederken hiç de üzüntülü değildi, aksine çok neşeliydi. Morali yükselmiş, umudu artmıştı. Çünkü Yelizarov’la birlikte gittikleri her yerde güleryüzle, anlayışla karşılanmışlar, bu da onun doğru yolda oldukları inancını ve iyi bir sonuç alacakları umudunu arttırmıştı. Bunda yanılmadığını sonradan anlayacaktı.</p>
			<p class="normal">Yedigey Alma-Ata’dan ayrılacağı gün Yelizarov onu öğle yemeği için gar lokantasına götürmüştü. Trenin kalkış saatine epeyce vakit olduğu için burada yeyip içerek ve içlerini dökerek saatlerce oturmuşlardı. Birbirlerinden ayrılmadan önce, Yedigey, Yelizarov’un başkalarına hiç açmadığı güçlü düşüncelerini ona açtığını anlamıştı. Eski bir Moskovalı komsomol (Komünist Gençlik Birliği üyesi) olan Afanasi İvanoviç Yelizarov, 1920’lerde, basmaçlara karşı vuruşmak için Türkistan’a gelmiş sonra da buralara yerleşip kalmış ve kendisini jeoloji (yerbilim) çalışmalarına vermişti. Gençliğinde Ekim devrimine inanmış, ona ümit bağlamış, ama yapılan yanlışların, beceriksizliğin bedelini çok pahalı ödemişler ama denenmemiş bir yolda başlattıkları o hareket yine de durmamış, tarihin özü, anlamı da bu akışta imiş zaten. Yine Yelizarov’un dediklerine göre bu hareket şimdi yeni bir güç kazanmış, yeni bir safhaya gelmiş ki bunun da güvencesi toplumun kendi kendini düzeltmesi, temizlemesi imiş. “Şimdi bu konuyu açıkça konuşabilir hâle gelmiş olmamız da gösteriyor ki iyi bir yola girmiş bulunuyoruz, demek ki gelecek için yeter gücümüz var” demişti Yelizarov. Evet, o gün yemek yerken hep bu konular üzerinde sohbet etmişlerdi.</p>
			<p class="normal">Boranlı Yedigey onu Sarı-Özek’e götürecek trene bindiği zaman işte bu haldeydi: Neşeli, umutlu, mutlu.</p>
			<p class="normal">Dönüş yolunda Yediçay (Semireçye) ovası boyunca uzanan karlı, heybetli Ala Tavlar’ı bir kere daha seyre koyuldu. Ve onları seyrederken Alma-Ata’da geçen günlerini düşünmeye başladı. Ve işte tam o sırada içinden gelen bir ses Zarife’nin yeniden evlendiğini söyledi ona.</p>
			<p class="normal">Yedigey, heybetli karlı dağlara, dağların berisinde uzanan ve bahar yeşiline bürünen düzlüklere bakarken, bu dünyada Yelizarov gibi özü sözü doğru kişilerin bulunduğunu, onlar olmasa hayatın daha da güçleşeceğini düşündü. Abutalip’in işi için her şeyi yapmış, her kapıyı vurmuşlardı ve iyi de karşılanmışlardı. Ama yine de, çabuk geçen, çabuk değişen, kısa ve oynak zamana güvenilip güvenilemeyeceğini de aklına getirmiyor değildi. Abutalip sağ olsaydı, iftiralardan, aslı olmayan suçlamalardan kurtulur, belki çoluğu çocuğu ile mutlu bir hayat yaşamağa devam ederdi. Sağ olsaydı! Bu söz çok şeyi anlatıyordu. Eğer sağ olsaydı, hiç şüphesiz Zarife onu son gününe kadar beklerdi. Onun gibi bir kadın her şeye göğüs gerer, ne pahasına olursa olsun beklerdi kocasını. Ama, bekleyecek kimsesi olmayan yalnız bir kadın niçin evlenmesin? Genç bir kadın ömrünü niçin yapayalnız geçirsin? Karşısına iyi biri, uygun biri çıkarsa evlenirdi elbet! İşte bu düşünce Yedigey’i pek sarstı. Bunu düşünmemek için aklına başka şeyleri getirmeye, başka şeylerle meşgul olmaya çalıştıysa da bunu pek başaramadı. Bunun üzerine kalkıp lokantalı vagona gitti.</p>
			<p class="normal">Yolun henüz başlangıcı olduğu için vagon-restoranda kimseler yoktu ve bu yüzden havası sigara dumanıyla bozulmamıştı, masalar da tertemizdi. Pencere kenarında bir yere tek başına oturdu ve oyalanmak için bir şişe bira getirtti. Burada otururken de seyredebiliyordu dağları, bozkırı ve gökyüzünü. Bir yanda göklere yükselen karlı dağlar, bir yanda ve gözlerinin önünden kayıp geçen çiçekli ve yeşil düzlükler, onun derdini yine depreştirdi, yine kuruntulara, hüzün dolu bir umutsuzluğa kaptırdı kendini. Yürek acısını giderecekmiş gibi çok içmek istedi ve bu defa bir şişe votka getirtti. Birkaç kadeh içtiği halde ne acısı dindi ne de sarhoş oldu. Bunun üzerine bir şişe bira daha ısmarladı. Birayı içerken de düşüncelere daldı gitti.</p>
			<p class="normal">Epeyce vakit geçmişti ve akşam karanlığı çökmek üzereydi. O bahar akşamının saydam havasında, demiryolunun iki yanında toprak hızla akıp gidiyordu gerilere doğru. Köyler, bağlar, yollar, insanlar, hayvan sürüleri Yedigey’in gözleri önünden hızla geçip gidiyorlardı. Fakat bunların hiçbiri onu pek fazla ilgilendirmiyordu. Gittikçe artan iç acısı, geçmişin kapanıp gittiğini ve bir daha yakalanamayacağını da hissettiriyor, bu da ayrı bir üzüntü veriyordu ona.</p>
			<p class="normal">Raymalı-Aga’nın veda sözlerini bir kere daha hatırladı:</p><br class="chapter"/>
			<p class="indentmetinitalik">“.. Kara kara dağlardan göç inende, </p>
			<p class="indentmetinitalik">Morlu morlu dağlardan göç inende </p>
			<p class="indentmetinitalik">Panayırda beni bekleme Begimay...”</p>
			<br class="chapter"/>
			<p class="normal">Ve Yedigey, kendisini kayın ağacına bağlanmış, aşağılanmış, mahvedilmiş Raymalı-Aga’nın yerinde hissetti...</p>
			<p class="normal">Lokantalı vagonda dışarısı iyice kararıncaya kadar oturdu. Zaten içerisi iyice dolmuş ve sigara dumanından soluk alınmaz olmuştu. Yedigey öbür yolcuların neden böyle kayıtsız, kaygısız olduklarına, ipe sapa gelmez lâflarla niçin bağıra bağıra konuştuklarına, bu kadar çok içki ve sigara içmelerine şaşıp kalıyordu. O lokantalı vagona erkeklerle gelen kadınlar da hiç hoşuna gitmiyordu. Bunların yüksek sesle arsız arsız gülüşleri çileden çıkarıyordu onu.</p>
			<p class="normal">Oturduğu yerden sendeleye sendeleye kalktı, elinde tepsiyle gürültülü masalar arasında dolaşan garsonu bulup hesabı ödedi, kendi kompartımanına doğru yürüdü ve yerine ulaşıncaya kadar, trenle birlikte iki yana sallana sallana birçok vagon geçti. Bu arada kendini daha mutsuz, talihsiz, yapayalnız hissediyordu.</p>
			<p class="normal">Niçin yaşamalıydı bu dünyada, ne işi vardı onun bu tren yolculuğunda?</p>
			<p class="normal">Nereden gelip nereye gittiği, niçin gittiği, gecenin karanlığında hızla ilerleyen bu trenin nereye ulaşmak istediği pek ilgilendirmiyordu onu. Sahanlıklardan birinde durdu, yanan alnını kapının serin camına dayadı, sağa sola bakmadan, gelip geçen yolculara aldırmadan öylece bekledi.</p>
			<p class="normal">Tren, ırgalana ırgalana yoluna devam ediyordu. Yedigey isteseydi o kilitli kapıyı kolayca açardı. Çünkü bütün demiryolcularda olduğu gibi onun cebinde de bu kapıyı açacak bir anahtar vardı... Kapıyı açar ve adımını atıverirdi... Bozkırın karanlıklarında, tâ uzaklarda bir yerde, iki ışık gördü. Ona gel! gel! diyorlardı sanki. Uzun süre gözden kaybolmadı bu ışıklar. Tenhada tek başına bulunan bir evin iki penceresi miydi bunlar, yoksa çoban ateşi mi? Mutlaka birileri vardı orada! Kimdi onlar? O tenha yerlerde ne işleri vardı? Zarife ve çocukları olabilir miydi? Eğer onlarsa, trenden atlar, bir solukta yanlarına koşar, Zarife’nin ayaklarına kapanır, yüreğinde biriken acıları, üzüntüleri dışa akıtarak, hiçbir utanç duymadan hüngür hüngür ağlardı...</p>
			<p class="normal">Uzaklaştıkça silinmekte, kaybolmakta olan iki ışığa gözlerini diken Yedigey hıçkırıklarını boğarak sessiz sessiz ağlamaya koyuldu. Yanan alnı kapının camına dayalı idi, gelip geçen gürültülü yolculara aldırmıyordu. Yüzü gözü ıpıslaktı... İsteseydi kapıyı açar ve atlayıverirdi...</p>
			<p class="normal">Tren, iki yana sallana sallana ve hızla ilerliyordu.</p><br class="chapter"/>
			<p class="indentmetinitalik">“... Kara kara dağlardan göç inende </p>
			<p class="indentmetinitalik">Morlu morlu dağlardan göç inende</p>
			<p class="indentmetinitalik"> Panayırda beni bekleme Begimay...”</p>
			<br class="chapter"/>
			<br class="chapter"/><p class="ortayazi">* * * </p><br class="chapter"/>
			<p class="indentmetinitalik">Bu yerlerde trenler doğudan batıya, batıdan doğuya gider gelir.. gider gelirdi.</p>
			<p class="indentmetinitalik">Bu yerlerde demiryolunun her iki yanında ıssız, engin, sarı kumlu bozkırların özeği Sarı-Özek uzar giderdi.</p>
			<p class="indentmetinitalik">Coğrafyada uzaklıklar nasıl Greenwich meridyeninden başlıyorsa, bu yerlerde de mesafeler demiryoluna göre hesaplanırdı.</p>
			<p class="indentmetinitalik">Trenler ise doğudan batıya, batıdan doğuya gelir gider.. gelir giderdi..</p>
			<br class="chapter"/>
			<p class="normal">Akkuyruklu iri çaylak çevreyi gözetlemek için Malakumdıçap vadisinden havalandı. Kendi av bölgesini iki defa gözden geçirirdi: Biri öğleden evvel, ikincisi öğleden sonra.</p>
			<p class="normal">Sarı-Özek üzerinde süzülen çaylak aşağıya dikkatle bakıyor, sürünen pislik böceklerinden çevik hareketli kertenkelelere kadar hiçbir canlıyı gözden kaçırmıyor, daha geniş bir açıdan bakmak için arada bir kanat çırparak hafif hafif yükseliyordu. Böylece, çemberler çize çize, asıl avlanma alanı olan yasak bölgeye yaklaştı. O geniş alana, dikenli tellerle çevrildikten sonra tilkiler ve öteki dört ayaklı etçil hayvanlar giremiyordu. Bu yüzden de orada uçan ve sürünen pek çok yiyecek vardı onun için. Tel örgüler çaylağa engel olamazdı. Bu dikenli çitlerin ona zararı değil yararı olmuştu. Bununla beraber, o dikenli tellere pek sokulmaması gerektiğini de anlamış bulunuyordu. İki gün önce, tepeden aşağısını süzerken bir tavşan yavrusu görmüş ve hemen ok gibi dalmıştı hayvanın üzerine. Yavru tavşan yakınında bulunan tel örgünün altına kaçmıştı ve çaylak onu yakalayım derken az daha tam göğsünden telin dikenine saplanacaktı. Son anda durumu farkedip var gücüyle kanat çırparak kendini frenlemişti ama yine de göğsünden birkaç tüy telin dikenine takılıp kalmıştı. O zamandan beri dikenli tellere sokulmuyordu.</p>
			<p class="normal">İşte şimdi yine bu yerlerin ve göklerin hakimi olarak, kanat çırpmadan süzgün süzgün dolanıyor, yerdeki sürüngenlerin dikkatini çekmemeye çalışıyordu. Bu sabah, ilk gözetleme uçuşunda, uzay alanındaki asfalt düzlüklerde, insanların, makinelerin telaşlı telaşlı gidip geldiklerini gözlemişti. Arabalar hızlı hızlı gidip geliyor ve daha çok roketlerin çevresinde dolanıyorlardı. Bu roketler uzun zamandan beri, platformların biraz açığında, burunları gökyüzüne dönük duruyorlardı. Çaylak bunları görmeye alışmıştı. Ama bugün olağandışı bir hareket vardı burada. İnsanlar da, arabalar da çoktu ve bunlar hep hareket halindeydiler...</p>
			<p class="normal">Akkuyruklu çaylak, deveye binmiş bir adamla onun peşinden gelen gürültülü iki aracın, uzun kızıl tüylü bir köpeğin bozkırı geçtiklerini ve sonra tel örgülerin yanına gelip durduklarını da görmüştü. O dikenli teli aşamadıkları için durdukları belliydi... O kızıl tüylü köpeğin insanların çevresinde neşeli neşeli koşturması keyfini kaçırıyor, sinirlendiriyordu onu. Ancak bunu belli edemez, bir köpeğin seviyesine düşemez, o kadar alçalamazdı. Onun için yukarıda süzülerek olacakları merakla bekliyor, insanların yanında kuyruğunu oynata oynata dolaşan o köpeği de gözden kaçırmıyordu...</p>
			<p class="normal">Yedigey başını kaldırıp yukarı bakınca gökyüzünde süzülen çaylağı gördü. “Büyük bir akkuyruk” dedi kendi kendine. “Ben de onun gibi bir çaylak olsaydım beni burada kim durdurabilirdi! Hemen havalanır, Ana-Beyit’teki kümbetlerden birinin üzerine konardım...”</p>
			<p class="normal">Tam o sırada yoldan gelen bir arabanın gürültüsünü duydu. “İşte geliyor, Allah vere de işimiz uz gide” diye düşündü. Jeep, tel örgülere saptı ve hızla gelip nöbetçinin beklediği yerde durdu. Nöbetçi de hazırola geçip teğmen Tansıkbayev’i selamladı. Teğmen arabadan inince de ona tekmil vermeye başladı:</p>
			<p class="normal">- Teğmenim, mesele şu ki...</p>
			<p class="normal">Teğmen bir el işaretiyle onun sözünü kesti, sonra da parmaklığın dışında bekleyenlere dönerek sordu:</p>
			<p class="normal">- Kim bu yabancılar? Benimle görüşmek isteyen şikâyetçiler kim? Siz misiniz? diye sordu Yedigey’e.</p>
			<p class="normal">Yedigey hemen cevap verdi:</p>
			<p class="normal">- Biz, bizgoy karagım. Ana-Beyit’ke cetpey turıp kaldık. Kalay da bolsa yardımdeş karagım<sup class="calibre2"><a href="#footnote-100-25" id="footnote-100-25-backlink" name="footnote-100-25-backlink">[25]</a></sup>...</p>
			<p class="normal">Yedigey böyle konuşurken madalyaları görünsün diye eğilmişti ama bunun Tansıkbayev üzerinde hiçbir etkisi olmadı. O daha sözünü bitirmeden resmî tavrını göstererek öksürüp boğazını temizledi ve soğuk bir sesle ve kaşlarını çatarak Yedigey’e:</p>
			<p class="normal">- Yabancı yoldaş, dedi, benimle Rusça konuşun lütfen, şu anda görevimin başındayım.</p>
			<p class="normal">Boranlı Yedigey bu tavır karşısında neye uğradığını şaşırdı ve kekeleye kekeleye:</p>
			<p class="normal">- Haa, affedersin.. şey.. affedersin, öyle ya.. hata ettim..</p>
			<p class="normal">Sözüne devam edemedi. Bu soğuk tavır karşısında söyleyeceklerini de unutmuştu zaten. Onu bu güç durumdan Uzun Adilbay kurtardı:</p>
			<p class="normal">- Teğmen yoldaş, izin verirseniz dileğimizi ben arzedeyim...</p>
			<p class="normal">- Söyleyin, ama kısa olsun, dedi teğmen.</p>
			<p class="normal">- Bir dakika.. merhumun oğlunu da çağırsak..</p>
			<p class="normal">Adilbay böyle dedikten sonra biraz açıkta bir aşağı bir yukarı gezip duran Sabitcan’a seslendi:</p>
			<p class="normal">- Ey Sabitcan, sen de gel!</p>
			<p class="normal">Sabitcan elini sallayarak:</p>
			<p class="normal">- Kendiniz konuşup halledin! diye kaba bir şekilde sırtını döndü.</p>
			<p class="normal">Adilbay’ın yüzü pancar gibi kızardı:</p>
			<p class="normal">- Affedersiniz teğmen yoldaş, işlerin bu duruma gelmesine biraz gücendi de. O bizim merhum Kazangap’ın oğludur. Damadı da burada, römorkta..</p>
			<p class="normal">Kendisinden söz edildiğini işiten damat çağrıldığını zannederek römorktan indi.</p>
			<p class="normal">- Bu ayrıntılar beni ilgilendirmez, dedi teğmen, siz işin aslını, ne istiyorsanız onu anlatın bana!</p>
			<p class="normal">- Peki.</p>
			<p class="normal">- Kısa ve açık olarak..</p>
			<p class="normal">- Tamam, kısa ve açık olarak..</p>
			<p class="normal">Uzun Adilbay, kim olduklarını, buraya nereden ve niçin geldiklerini anlatmaya başladı. O anlatırken teğmenin yüzüne dikkatle bakan Yedigey, onun yüz hatlarından hiçbir hayrı, yardımı dokunmayacağını anlamıştı. O buraya sadece formalite gereği ‘yabancı’ dediği bu kişilerin şikâyetlerini dinlemek için gelmişti. Yedigey’in yüreği sıkıldı. Tansıkbayev denen bu teğmenin karşısında Kazangap’ın ölümü ile ilgili her şey, bütün hazırlıklar, merhumu Ana-Beyit’e gömmeye gençleri razı etmek için gösterdiği bütün çabalar, onu Sarı-Özek’e bağlayan bütün değerler, hayaller, düşünceler, Sarı-Özek tarihi, her şey.. her şey bir anda anlamını yitirmiş, sıfıra inmişti. Orada, kalbi en ince yerinden kopmuş, kırılmış olarak, tarifsiz kederler içinde öylece duruyordu. Hele o korkak Sabitcan’ın o duruşuna hem gülmek, hem ağlamak geliyordu içinden. Çünkü daha dün kadehler dolusu votka içen, ilahlar ve robotlaşan insanlar hakkında akıl almaz şeyler söyleyen, bilgiçlik taslayarak Boranlılar’ın cahilliğiyle alay etmeye kalkışan bu herif, şimdi ağzını açıp tek kelime söylemeye cesaret edemiyordu. Karanar’a, nakışlı-püsküllü örtülerle süslediği, donattığı devesine bakınca da gülmek ve ağlamak istiyordu. Bütün bunlar niçindi? Neye yarayacaktı? Ana dilini konuşmak istemeyen ya da ana dilinde konuşmaya korkan bu küçük adam, Tansıkbayev adlı bu küçük teğmen, Karanar’ın niçin süslendiğini ne bilir, ne anlardı? Kazangap’ın ayyaş damadına da gülmek ve ağlamak geliyordu içinden. Ayyaş olsa da, dün ağzına bir damla içki almayan, yol boyunca sarsıla sarsıla giden römorkta, merhumun tabutu başında oturan bu zavallı da şimdi römorktan inip yanlarına geliyor ve mezarlığa gitmelerine izin verileceğini sanıyordu. Yedigey, kızıl tüylü köpeği Yolbars’a bakınca da gülmek ve ağlamak istiyordu. Bu cenaze alayında ne işi vardı onun? Şimdi niye onların yola çıkmalarını sabırla bekliyordu? Bunun ona ne yararı olacaktı, ne umuyordu? Ama, bilinmez, ne de olsa sadık bir hayvandır. Belki sahibinin üzüntülerle karşılaşacağını sezmiştir de, o güç günlerinde onu yalnız bırakmamak istemiştir! Kalıbek’le Cumali’ye, araçlarında, direksiyon başında bekleyen o iki genç sürücüye gelince, onlara ne diyebilirdi? Bütün bu olanlardan sonra onlar kendisi hakkında ne düşünürlerdi?</p>
			<p class="normal">Yedigey, kalbinin en ince yerinden ve derinden yaralanmıştı. Üzgündü, kırgındı, aşağılanmıştı. Ayni zamanda zaptedilmesi güç bir öfke kabarıyordu içinde. Hiddetten kanı beynine sıçrıyor, şakakları zonkluyordu. Ama, çok kızdığı zaman nasıl tehlikeli olduğunu bildiği için de, güçlükle de olsa, kendini tutuyordu. Hem sonra, sevgili dostu Kazangap’ın cenazesini daha toprağa bile vermeden bu kadar kızmaya hakkı yoktu. Onun yaşında bir adama, hiddete kapılıp sesini yükseltmek de yakışmazdı. Bu yüzden, sözle ve hareketle öfkesini belli etmemek, duygularını dışarı vurmamak için dişlerini sıktı, sabretti...</p>
			<p class="normal">Yedigey’in de sezdiği gibi, Uzun Adilbay’la teğmen arasındaki konuşma uzadıkça çıkmaza girmekteydi.</p>
			<p class="normal">Teğmen, Adilbay’ı dinledikten sonra kesin cevabını verdi:</p>
			<p class="normal">- Size yardım edemem. Bu bölgeye yabancıların girmeleri kesinlikle yasaktır!</p>
			<p class="normal">- Burasının yasak bölge olduğunu bilmiyorduk teğmen yoldaş. Bilsek gelmezdik. Yasak olduğunu bile bile niçin gelelim? Ama madem ki geldik, ölümüzü gömmemize izin vermeleri için yüksek makama başvurmanızı rica ediyoruz sizden. Buraya kadar getirdikten sonra tekrar geri götüremeyiz ya!</p>
			<p class="normal">- Buraya gelmeden âmirlerime sordum ben. Ne sebeple olursa olsun kimse giremez, dediler.</p>
			<p class="normal">- Teğmen yoldaş, sebep aramak da ne oluyor? Sizin bölgenizde bizi ilgilendiren ne olabilir? Ölümüzü gömmek istemesek bunca yolu niçin gelelim?</p>
			<p class="normal">- Size bir defa daha söylüyorum yabancı yoldaş: Buraya hiç kimse bırakılamaz!</p>
			<p class="normal">O âna kadar ağzını açıp tek kelime söylemeyen ayyaş damat kendini tutamayıp itiraz etti:</p>
			<p class="normal">- Yabancı da ne demek? Kimmiş yabancı? Biz burada yabancı mıyız?</p>
			<p class="normal">Damadın hiddetten yüzü kıpkırmızı, dudakları mosmor olmuştu.</p>
			<p class="normal">Uzun Adilbay da destekledi onu:</p>
			<p class="normal">- Doğru söylüyor, ne zamandan beri yabancı olduk kendi toprağımızda?</p>
			<p class="normal">Ayyaş damat sınırı aşmamak için sesini yükseltmemeye çalışarak ve Rusça’sı da zayıf olduğu için ağır ağır konuşarak devam etti:</p>
			<p class="normal">- Burası bizim toprağımızdır. Burası bizim mezarlığımız, bizim kendi mezarlığımız. Biz Sarı-Özek insanlarının ölülerimizi buraya gömmeye hakkımız vardır. Çok, çok önce, Nayman-Ana buraya gömüldü. O zaman kimse bilmiyordu bir gün gelecek de burası yasak bölge olacak...</p>
			<p class="normal">- Sizinle tartışmaya girecek değilim, dedi teğmen Tansıkbayev, burada sorumlu nöbetçi âmiri olarak bir daha, bir daha söyleyeyim ki, ne şimdi ne de daha sonra, ne sebeple olursa olsun yasak bölgeye kimse giremez!</p>
			<p class="normal">Ortalığa bir sessizlik çöktü. “Şu herifi küfür seline tutmamak için dişimi sıkmalıyım” diye kendini güçlükle tutan Yedigey başını yukarıya kaldırdı. Yine o akkuyruklu çaylağı gördü gökyüzünde. Çaylak rahat rahat süzülüyordu. Ona imrendi, onun yerinde olmak istedi yine. Ama artık umut yoktu, yapılacak bir şey de yoktu. Mezarlığa zorla giremeyeceklerine göre, çekip gitmekten başka bir şey kalmıyordu. Çaylağa bir defa daha baktıktan sonra teğmene döndü:</p>
			<p class="normal">- Bak teğmen yoldaş, dedi, biz gidiyoruz. Yalnız, generaline ya da sana kim emir veriyorsa ona şunu söylemeni istiyorum: Bu yaptığı çok yanlıştır, hatadır. Ben eski bir savaşçıyım. Bu yaptığınız hiç de iyi değil! Doğru değil!</p>
			<p class="normal">- Doğru ya da değil, komutanlarımın verdiği emri tartışmam ben. Ayrıca size şunu da bildirmemi istediler: Bu mezarlık yakında tamamen kaldırılacak, yok olacak!</p>
			<p class="normal">- Ana-Beyit mi? dedi Adilbay şaşırarak.</p>
			<p class="normal">- Adı böyleyse, evet.</p>
			<p class="normal">- Niçinmiş o? Mezarlığın kime ne zararı var?</p>
			<p class="normal">- Buraya yeni bir yerleşim birimi kuracaklar.</p>
			<p class="normal">Uzun Adilbay’ın şaşkınlığı daha da artmıştı:</p>
			<p class="normal">- Olur şey değil! Başka yer bulamadınız mı? Yer kıtlığı mı var?</p>
			<p class="normal">- Planda böyle öngörülmüş.</p>
			<p class="normal">Boranlı Yedigey, teğmen Tansıkbayev’in gözlerinin içine dik dik bakarak sordu:</p>
			<p class="normal">- Bana baksana! Baban kim senin? Babanın adını söyler misin?</p>
			<p class="normal">- Bundan size ne? Konumuzla ne ilgisi var bunun?</p>
			<p class="normal">- Ne ilgisi mi var? Mezarlığımızı yıkıp mahvetmeye karar verdikleri zaman onları babana haber vermeliydin. Bize değil, mezarlığımızı yıkacaklara karşı çıkmalıydın. Senin baban, ataların ölmedi mi? Ya da bir gün sen kendin ölmeyecek misin?</p>
			<p class="normal">- Bunun konumuzla bir ilgisi yok.</p>
			<p class="normal">- Pekâlâ. Biz de ilgilenecek birini buluruz. Beni dinle teğmen yoldaş, kumandanın kimse, buranın en yetkili kişisi kimse, beni dinlemesini istiyorum. Şikâyetlerimi doğrudan doğruya ona söyleyeceğim. Ona de ki Sarı-Özek yerlilerinden eski savaşçı Yedigey Cangeldi’nin sana bir çift sözü var!..</p>
			<p class="normal">- Böyle bir şey yapamam, ne yapacağımı da siz söyleyemezsiniz bana!</p>
			<p class="normal">Ayyaş damat yine kendini tutamadı:</p>
			<p class="normal">- Onu yapmaz, bunu yapmazsın. Peki ne yaparsın sen?</p>
			<p class="normal">Öfkeden köpürerek ilâve etti:</p>
			<p class="normal">- Pazar yerindeki inzibat senden çok daha iyi!</p>
			<p class="normal">Teğmenin yüzü sapsarı oldu ve sertleşti:</p>
			<p class="normal">- Bu kadarı da yeter artık! Uzaklaştırın bu adamı buradan! Araçlarınızı da çekin, yolu kapamayın!</p>
			<p class="normal">Yedigey ve Uzun Adilbay damadın koluna girip onu araçların yanına götürdüler. Damat giderken başını çevirip bağırdı:</p>
			<p class="normal">- Saga col da yetpeydi! Saga cer de yetpeydi! Urdum sendeydin avzın!<sup class="calibre2"><a href="#footnote-100-26" id="footnote-100-26-backlink" name="footnote-100-26-backlink">[26]</a></sup></p>
			<p class="normal">O âna kadar biraz açıkta bir aşağı bir yukarı gidip gelen ve ağzını açmayan Sabitcan kendini göstermenin zamanı geldiğine karar vererek yanlarına geldi:</p>
			<p class="normal">- Eee, ne oldu bakalım? Geriye çark ediyorsunuz değil mi? Böyle olacağı belliydi zaten! Ana-Beyit! Ana-Beyit! diye tutturdunuz. Alın size Ana-Beyit! Dayak yemiş köpek gibi dönüyorsunuz...</p>
			<p class="normal">Ayyaş damat hiddetle Sabitcan’ın üzerine yürüdü:</p>
			<p class="normal">- Kime köpek diyorsun sen! Burada bir köpek varsa o da sensin! Pis, aşağılık! Şurada duran herifle senin hiçbir farkın yok. Resmî görevi olan bir adam olduğunu söyleyerek böbürleniyorsun ama, sen bir insan bile değilsin!.</p>
			<p class="normal">Sabitcan söylediklerini nöbetçi kulübesine de duyurmak için yüksek sesle bağırdı:</p>
			<p class="normal">- Kapa çeneni ayyaş herif! Onların yerinde olsam seni ağzından çıkanlar için öyle uzaklara sürerdim ki ne sesin duyulurdu ne soluğun. Topluma hiçbir yararı olmayan senin gibilerin kökünü kazımalı bu dünyadan!</p>
			<p class="normal">Böyle dedikten sonra sırtını damada ve onu tutup getirenlere döndü. Bu hareketiyle sanki onlardan biri ya da onlar gibi biri olmadığını belli etmek istiyordu. Sonra da, sanki onların başı imiş gibi yüksekten atarak birden emirler vermeye başladı:</p>
			<p class="normal">- Ağzınız bir karış açık ne duruyorsunuz orada? Çalıştırın motorları! Geldiğimiz gibi döneceğiz işte! Cehennem olup gideceğiz! Döndürün geri şu araçları! Yetti be! Sizi dinlemek aptallıktı zaten. Dinledik de ne oldu!</p>
			<p class="normal">Kalıbek traktörü çalıştırdı, römorku dikkatle geri döndürmeye başladı. Ayyaş damat da römorka atlayıp cenazenin yanındaki yerini aldı. Cumali, yol makinesini çalıştırmak için, Yedigey’in araca bağladığı Karanar’ı çözmesini bekliyordu. Onun beklediğini gören Sabitcan bağırıp çağırarak sıkıştırıyordu:</p>
			<p class="normal">- Daha ne bekliyorsun? Hadi çalıştır şunu! Döndür geri! Ölüyü ne güzel gömdük değil mi? Tâ baştan karşı çıktım ama dinleyen kim! Yeter! Gidelim artık!</p>
			<p class="normal">Yedigey devesini çözüp ıhtırdı, sonra havutun üstüne çıkıp yerleşti ve hayvanı tekrar kaldırdı. Bu arada traktör ve yol kazma makinesi dönüş yönünde sıraya girmişlerdi. Sabitcan sıkıştırdığı için Yedigey’in öne geçmesini beklemeden hareket etmişlerdi...</p>
			<p class="normal">Çaylak tepelerinde hâlâ süzülüyor, hareketlerine pek sinirlendiği kızıl tüylü köpeğe dikkatle bakıyordu. Köpeğin harekete geçen araçların peşinden niçin koşmadığını, niçin geride durup o adamın deveye binmesini beklediğini, sonra niye onun ardından yürüdüğünü bir türlü anlayamıyordu.</p>
			<p class="normal">Traktöre binenler önde, deveye binen adam onların gerisinde ve köpek daha arkada, cenaze alayı Sarı-Özek’i bir defa daha, bu sefer aksi yönde geçmeye başlamıştı. Malakumdıçap deresine doğru ilerlediler. Tepelerinde süzülen çaylağın yuvası da oralardaydı. Başka zaman olsa çaylak korkardı. Gözlerini onlardan ayırmaz, cıyak cıyak bağırır, oralarda avlanan dişisini uyarır, onu, yuvalarını, yuvalarındaki yavrularını korumak için yardıma çağırırdı. Ama bu defa Atkuyruk’un böyle bir korkusu, telâşı yoktu. Çünkü yavruları büyümüş, çoktan yuvayı terkedip gitmişlerdi. Kehribar gözlü, kıvrık gagalı yavru çaylaklar günden güne güçlenmiş, bağımsız olarak yaşamaya başlamışlardı. Şimdi Sarı-Özek’te kendilerine ait avlakları vardı ve oraya ara sıra bir göz atmak için gelen babalarına bile pek iyi gözle bakmıyorlardı.</p>
			<p class="normal">Çaylak, kendi avlağında olan her şeyi gözetlemeye alıştığı için, dönüş yoluna giren cenaze alayını da dikkatle izliyordu. En çok ilgisini çeken de insanların yanından hiç ayrılmayan o uzun ve kızıl tüylü köpek idi. Neydi onu insanlara bağlayan? Niye kendi başına avlanmaya gitmiyor da, işleriyle meşgul olan o insanların peşinde kuyruğunu sallaya sallaya dolaşıyordu? Niçin böyle bir hayatı seçmişti ve böyle bir hayattan ne zevk alıyordu? Çaylağın dikkatini çeken ve onu kuşkulandıran, deveye binmiş adamın göğsündeki parlak şeylerdi. Zaten bu parlak şeylere bakmaktan kendini alamadığı için o adamın izden ayrılıp yana saptığını, sonra da kupkuru topraklardan giderek araçların önüne çıkmaya çalıştığını farketmişti. Adam devesini hızlandırmak için kamçısını kaldırıp kaldırıp indirdikçe göğsündeki parlak şeyler şıngırdayıp ışıldıyor, deve hızlanıyor ve köpek ona yetişmek için koşmak zorunda kalıyordu...</p>
			<p class="normal">Deveye binmiş adam, yandan ve kestirmeden bir süre gittikten sonra Malakumdıçap deresinin gerisinde araçların önüne çıkıp durdu. Araçlar da durdu o durunca.</p>
			<p class="normal">Sabitcan şoför mahallinden başını çıkararak bağırdı:</p>
			<p class="normal">- Ne var, yine ne oldu?</p>
			<p class="normal">- Bir şey yok, motorları durdurun, sizinle konuşacağım, dedi Boranlı Yedigey.</p>
			<p class="normal">- Daha ne konuşacaksın? Bize vakit kaybettirme, yeteri kadar süründük buralarda!</p>
			<p class="normal">- Asıl vakit kaybettiren sensin! Karar verdim, ölüyü buraya gömeceğiz.</p>
			<p class="normal">Sabitcan, çekiştire çekiştire paçavra hâline getirdiği kıravatını bir daha çekti:</p>
			<p class="normal">- Yeter saçmaladığın! Onu köye götürüp kendim gömeceğim, başka lâf istemiyorum. Yeter!</p>
			<p class="normal">- Beni dinle Sabitcan! Ölen senin babandı, bunun aksini söyleyen yok. Ama bu dünyada sen tek başına değilsin. İstesen de istemesen de dinleyeceksin beni. Yasak bölgenin kapısında olanları gördün, konuşulanları dinledin. Kimsenin suçu yok bu işte. İyi düşün: Mezara götürülen bir ölünün gömülmeden geri getirildiğini duydun mu sen hiç! Nerede görülmüş böyle şey! Ölüyü geri götürüp elâleme rezil mi olalım?</p>
			<p class="normal">- Umurumda değil! Canları cehenneme!</p>
			<p class="normal">- Şimdi umurunda değil. Hem kızgın olduğun için ağzına geleni söylüyorsun. Ama yarın pişman olursun, utanç duyarsın. Bu şerefsizliği hiçbir şey silemez. Gömülmek için getirilen bir ölü gömülmeden geri götürülmez!</p>
			<p class="normal">Uzun Adilbay usulca arabadan indi. Cenazenin başında oturan ayyaş damat da atladı aşağıya. Sürücü Cumali de inip yanlarına geldi. Karanar’ın üzerinde yollarını kesmiş, dikilip duruyordu Yedigey:</p>
			<p class="normal">- Beni iyi dinleyin genç arkadaşlarım, yiğit dostlarım. Törelerimize karşı çıkmayın. Tabiat kanunlarına karşı da çıkmayın! Mezara götürülen bir ölü asla geri getirilmez. Cenazeyi burada gömecek, töreni burada yapacağız. Başka türlü olmaz! İşte Malakumdıçap vadisi. Burası da Sarı-Özek’in bir parçasıdır. Nayman-Ana burada çok gözyaşı döktü. Oğlu için o meşhur ağıdını burada yaktı, burada okudu. Gelin bu ihtiyar Yedigey’i dinleyin. Kazangap’ı burada toprağa vereceğiz. Ve Allah’ın izniyle, öldüğüm zaman beni de buraya, Kazangap’ın yanına gömmenizi istiyorum.</p>
			<p class="normal">Bugün vaktimiz varken, daha fazla oyalanmadan şu vadide rahmetliyi toprağa verelim!</p>
			<p class="normal">Uzun Adilbay, Yedigey’in eliyle gösterdiği yere baktı:</p>
			<p class="normal">- Cumali, senin maşın yanaşır mı oraya? dedi.</p>
			<p class="normal">- Yanaşır, yanaşır. Şu taraftan girerim.</p>
			<p class="normal">Sabitcan yine atıldı:</p>
			<p class="normal">- Dur bakalım, önce benim fikrimi almalısın!</p>
			<p class="normal">- Peki, sana da soralım, dedi Cumali. Yedike’nin söylediklerini duydun. Daha ne diyeceksin?</p>
			<p class="normal">- Ben de diyorum ki, bu saçmalıklar babama saygısızlıktır, onunla alay etmektir. Hemen köye dönelim!</p>
			<p class="normal">- Asıl saygısızlık ölüyü geri götürmektir. Mezara götürülen ölü geri getirilmez. Sen de bunu iyi düşün! dedi Cumali.</p>
			<p class="normal">Bir süre sessizlik oldu. Sonra Cumali bozdu sessizliği:</p>
			<p class="normal">- Siz ne isterseniz yapın, ben gidip mezar çukurunu kazacağım. Benim görevim çukur kazmak. Hem de derin bir çukur. Karanlık basmadan bitirmeliyiz bu işi, sonra çok geç olur. Karar sizin.</p>
			<p class="normal">Cumali ‘Belarus’ marka yol kazma makinesinin başına döndü. Yerine oturup motoru çalıştırdı, yolun kenarına saparak onların yanından geçti, bir hendeğe indikten sonra öbür tarafa geçip yamaca yöneldi. Uzun Adilbay, yaya olarak onu takip ediyor, Yedigey de devesiyle peşlerinden gidiyordu.</p>
			<p class="normal">Damat ise traktör sürücüsü Kalıbek’in karşısına dikildi ve ona dereyi göstererek şöyle dedi:</p>
			<p class="normal">- Eğer sen de onlarla beraber derenin kıyısına gitmezsen, traktörün altına atarım kendimi. Beni çiğnemeden geçemezsin, ölmek vız gelir bana!</p>
			<p class="normal">Kalıbek, Sabitcan’a baktı:</p>
			<p class="normal">- Ee, ne yapıyoruz, nereye süreyim?</p>
			<p class="normal">Sabitcan bağıra bağıra küfrederek konuştu:</p>
			<p class="normal">- Görmüyor musun, hepsi köpek bunların! Hadi bekleme, sür peşlerinden, sen de sür!</p>
			<p class="normal">Gökyüzünde süzülen çaylak, şimdi büyük bir gürültü ile dere kıyısına yönelen insanları hâlâ gözden ayırmıyordu. Araçlardan biri pek hareketliydi, sallana sallana toprağı kazıyor, bir köstebek gibi yuvasının yanına yığıyordu. Az sonra römorklu traktör de yaklaştı kazılan çukura. Römorkta kımıldamadan duran, beyaz bir örtüye sarılmış bir şey ve bu şeyin yanında bir adam oturuyordu. Daha önce de orada oturan adamdı bu. Kızıl tüylü köpek ise adamların yanında dolanıp duruyor ama daha çok devenin yanına sokuluyordu. Sonunda gelip devenin ayakları dibine uzandı.</p>
			<p class="normal">Çaylak, bu yabancıların daha uzun süre orada toprak kazmakla oyalanacaklarını anladı. Bozkırın üzerinde geniş geniş daireler çizerek ve hiç acele etmeden oradan uzaklaştı. Şimdi yasak bölgeye doğru gidiyordu. Yolda av bulursa avlayacak, sonra uzay alanında neler olup bittiğine bakacaktı.</p>
			<br class="chapter"/><p class="ortayazi">* * * </p><br class="chapter"/>
			<p class="normal">İki gündenberi uzay üssünde büyük bir gerginlik vardı. Çalışmalar gece-gündüz ve pek hareketli olarak sürüyordu. Bütün alan, yakındaki bütün servis binaları ve bütün çevre, yüzlerce projektörle aydınlatılıyor ve geceler gündüzden bile daha aydınlık oluyordu. Birçok ağır kamyon, daha hafif taşıyıcı ve özel arabalar hareket halindeydiler. Pek çok bilim adamı ve mühendis ise “Çember” harekâtını gerçekleştirmek için iş başındaydı.</p>
			<p class="normal">Uzaydan gelebilecek uçan daireleri ânında yok edebilecek uydusavar savunma füzeleri özel pistlerinde, gökyüzüne yöneltilmiş olarak hazır bekletiliyordu. Fakat bunlar CCM.7 antlaşmasına göre, tıpkı Amerikalılar’ın benzer uydusavarları gibi, yeni bir karara kadar ateşlenmeyecekti. Şimdilik onlar transkozmik (yıldızlararası) “Çember” harekâtı programında çıkabilecek bir çatışma ya da âcil durum hâlinde kullanılacaktı. Amerikalılar’ın Nevada uzay alanında da senkronize (eşzamanlı) bir fırlatma için robot-füzeler hazırdı.</p>
			<p class="normal">Harekâtın başlama saati Sarı-Özek boylamlarına göre akşam sekize rastlıyordu. Robot füzeler saat tam sekiz, sıfır dakika sıfır saniyede ateşlenecek ve dokuz uydusavar birer buçuk dakika ara ile Sarı-Özek üssünden fırlatılacak, bunlar dünya çevresinde batı-doğu yönünde dönen bir çember oluşturacak ve yabancı gezegenlerden sızmaları önleyeceklerdi. Nevada uzay alanında fırlatılacak robot-füzeler de ayni görevi Kuzey-Güney yönünde bir çember oluşturarak yapacaklardı.</p>
			<p class="normal">Sarı-Özek-1 üssünde saat on beşten itibaren “Beş dakikalık” olarak adlandırılan geriye sayma sistemi çalıştırıldı. Her beş dakikada bir bütün görev yerlerinde ve her kanaldan, önce bir uyarı sesi duyuluyor sonra ekranlarda ışıklı işaretler veriliyordu: “Atışa dört saat elli beş dakika kaldı! Atışa dört saat elli dakika kaldı!” Sistem, beş dakika aralıklı geriye sayma işlemini, üç saat sonra bir dakika aralıklı olarak yapacaktı.</p>
			<p class="normal">Bu arada, yörünge istasyonu “Parite” uzaydaki konumunu belirleyen parametrelerini, Orman-Göğsü gezegeninde bulunan Parite 1-2 ve Parite 2-1 kozmonotlarıyla her türlü bağlantının önlenmesi için telsiz bağlantı kanallarını değiştirmekte, bunların frekanslarını yeniden kodlandırmakta idi.</p>
			<p class="normal">Orman-Göğsü gezegeninde bulunan dünyalı kozmonotların dünyalılarla bağlantı kurma imkânı tamamen kesilmişti. Bunların bağlantının kesilmemesi için yalvarıp yakarmaları Ortak Yönetim Merkezi’nin kararlarını tartışmaksızın, dünyalıların yararını, çıkarını düşünerek Orman-Göğüslüler’le görüşmelerin sürdürülmesini istemeleri, ıssız çölde yitip giden iniltilerden farklı değildi artık. Kozmonotlar affedilmeleri, dünyaya tekrar kabul edilmeleri konusunda asla ısrarlı olmadıklarını, istenildiği kadar bekleyeceklerini, orada kaldıkları sürece galaksilerarası ilişkiler için ellerinden geleni yapmaya devam edeceklerini de bildiriyorlardı. Israrla karşı çıktıkları tek şey, tarafların karar verdikleri “Çember” harekâtı idi. Onlara göre bu harekâtın gerçekleşmesi, dünyanın uzayda tam bir yalnızlığa itilmiş, dünyalıların binlerce yıl kurtulamayacakları tarihî ve teknolojik bir geriliğe, monotonluğa gömülmüş olarak kalmalarına sebep olacaktı... Ama bütün bu yalvarmalar, yakarmalar boşuna idi. Artık dünyada ve dünya çevresinde dönüp duran uydularda kimse onları istemiyor, onların hiçbir cevap alamadan seslenişlerini, seslerinin uzay boşluğunun sonsuzluğunda yitip gittiğini bile bilmiyorlardı.</p>
			<p class="normal">Ve artık, Sarı-Özek-1 uzay üssünde “dakikalık” geriye sayma sistemi çalışmaya başlamıştı. “Çember” harekâtının başlamasına dakika dakika yaklaşılıyordu.</p>
			<br class="chapter"/><p class="ortayazi">* * * </p><br class="chapter"/>
			<p class="normal">Kendi avlağında gözetleme turlarını tamamlayan ak-kuyruklu çaylak tekrar Malakumdıçap vadisinin üzerine gelmişti. Oradaki o insanlar şimdi küreklerle iş görüyorlardı. Kazma makinesi büyük bir çukur açmış, kepçesini birkaç defa çukurun dibine daldırıp çıkardıktan sonra kenara çekilmişti. Bundan sonrasını adamlar kürekle kazıyor ya da toprakları çıkarıyorlardı. Deve yine eski yerindeydi ama kızıl tüylü köpek görünmüyordu ortalıkta. Nerelerdeydi acaba? Çaylak alçalıp vadinin üzerinde geniş bir daire çizdi, sağa sola iyice baktı ve sonunda gördü onu: Römorkun altında, tekerleklerin yanında uzanmış yatıyordu, belki çaylağı hiç umursamadan uyukluyordu orada. Bütün gün üzerlerinde uçtuğu halde, bu köpek, bir defa bile başını döndürüp bakmamıştı ona. Bir tarla faresi bile topraktan başını çıkardığı zaman arka ayakları üzerine dikilir, bir tehlike olup olmadığını anlamak için çevreye ve yukarıya bakardı. Ama köpek insanların yanından ayrılmıyor, bu yüzden de korkusuz, kaygısız yaşıyordu. Çaylak umurunda değildi onun. Sere serpe yatışından da belliydi bu. Çaylak havada bir an kımıldamadan durdu, sonra kasıldı ve kuyruğunun altından yeşilimsi beyaz bir çımkırığı, bir tüfek mermisi gibi köpeğin üzerine bıraktı. “Al, bu da senin payın olsun!” diye düşünmüştü galiba..</p>
			<p class="normal">Yedigey, ceketinin yenine yukarıdan bir şeyin şap! diye düştüğünü hissetti. Bunun bir kuş çımkırığı olduğunu anlayınca “bu da nerden geldi?” diye yukarıya baktı. “Ha, tamam, dedi, yine o akkuyruklu çaylak, tepemizde dolaşıp durmaktan bıkmıyor. Hayır olsa bari! Havalarda hür dolaşmaktan çok mutlu olmalı...” Onu bu düşüncesinden Uzun Adilbay’ın çukurun dibinden gelen sesi uyardı:</p>
			<p class="normal">- Hey, Yedike, bir baksana! Yeter mi yoksa daha kazalım mı?</p>
			<p class="normal">Yedigey asık suratla eğilip çukura baktı.</p>
			<p class="normal">- Sen biraz şu köşeye çekil.. Kalıbek, sen de çık artık oradan. Sağ ol. Bana göre bu derinlik yeter, ama kazanak biraz daha genişlese iyi olur. Cenaze daha rahat sığar o zaman.</p>
			<p class="normal">Yedigey bunları söyledikten sonra su dolu küçük bir bidonu alarak kazma makinesinin arkasına çekildi. Orada cenaze namazı için abdest aldı. Abdest aldıktan sonra rahatlamıştı. Kazangap’ı Ana-Beyit’e gömememişlerdi ama, hiç olmazsa cenazeyi geri götürmek gibi utanç verici bir duruma düşmekten kurtulmuşlardı. Buraya gömülmesinde ısrar etmeseydi başlarına bir de öyle utanç verici bir şey gelecekti. Şimdi ellerini çabuk tutmalı, karanlık çökmeden Boranlı’ya dönmeliydiler. Oradakiler onları bekliyordu. Saat altıdan önce döneceklerini söyledikleri için daha fazla gecikmemeliydiler. Cenazeyi gömmek biraz zaman alacaktı, ondan sonra da, hızlı gitseler bile en az iki saat sürerdi dönüş yolculuğu. Hem geç kalmasınlar diye cenaze törenini aceleye getiremez, usule aykırı bir iş ya da eksiklik yapamazlardı. Çaresiz cenaze aşı, ölüyü anma yemeği biraz gecikecekti.</p>
			<p class="normal">Yedigey abdest aldıktan sonra, cenaze namazı için hazır duruma gelmişti. Namazı kıldırma işinin kendisine düştüğünü de biliyordu. Bidonun kapağını kapadı ve ötekilerin yanına geldi. Durgundu, rahattı. Sakalını ve bıyıklarını tarar gibi sıvazladı:</p>
			<p class="normal">- Allah’ın kulu ve bendesi Kazangap’ın oğlu Sabitcan, sen sol yanıma geç. Siz dördünüz de cenazeyi mezarın başına getirin ve yüzü kıbleye dönük olarak bırakın.</p>
			<p class="normal">Gür bir sesle söylediği bu sözlerden sonra konuşmasına devam etti:</p>
			<p class="normal">- Şimdi yüzümüzü kutsal Kabe’ye dönelim, ellerimizi önümüze açıp, böyle bir saatte, dualarımızı duyup düşüncelerimizi anlasın diye Allah’ı düşünelim...</p>
			<p class="normal">Yedigey, arkasında duran gençlerin gülüştüklerini, fısıldaştıklarını duymadığına sevindi. O sırada ona: “Ey ihtiyar, başımıza imam mı oldun? Bu lâflarla kafamızı şişirme de şu ölüyü bir an önce gömüp dönelim!” diyebilirdi bu dinî geleneği unutan gençler. Bundan sonra ayakta dimdik durarak dua okumaya başladı. Bilen yaşlılardan işittiğine göre, dinin beşiği olan Arap ülkelerinde cenaze namazı oturarak değil, ayakta kılınıyordu. Öyleydi ya da değildi. O anda Yedigey başının göğe yakın olmasını istiyordu.</p>
			<p class="normal">Okumaya başlamadan, başını önce sağa, sonra sola çevirdi. Sonra yere eğdi ve yine yukarı kaldırdı. Böylece, insanoğlunun, gündüzleri gecelerin takip etmesi gibi şaşmaz bir şekilde bu dünyaya gelip sonra da günü gelince onu bırakıp gitmesi kanunu, değişmez düzeni ve bu âlemi yaratan Yüce Allah’ı selamlamış oldu.</p>
			<p class="normal">Yedigey başını yukarı kaldırdığı sırada yine gördü o çaylağı. Çaylak, kanatlarını hemen hemen hiç çırpmadan, geniş, düzenli çemberler çizmeye devam ediyordu. Bu onu rahatsız etmedi, onu düşüncelerinden ayırmadı, aksine, daha özlü, daha derin düşünmesini kolaylaştırdı.</p>
			<p class="normal">Beyaz bir keçeye sarılıp bir sedyeye uzatılmış yatan rahmetli Kazangap’ın cesedi, Yedigey’in önünde o karanlık çukurun kenarında idi. Boranlı Yedigey alçak sesle dualarını okumaya başladı. Her insan için doğuşundan itibaren geçerli olan ve ebediyen geçerli olacak dualardı bunlar. Dünyanın kuruluşundan itibaren, geçmişte, şimdi ve gelecekte, her insan için, her devirde geçerli, önce peygamberlerin kavrayıp bize vasiyet ettikleri, herkes için kaçınılmaz, herkes için eş değerde olan, hayatın ve ölümün sırlarını açıklayan, kaderi anlatan dualar... Yedigey bunlara kendi kafasından, kendi kalbinden ve kendi hayat tecrübesinden doğan düşüncelerini de katmaya çalışıyordu. Çünkü insan bunları yaşadıkça öğreniyordu ve herhalde öğrenmek için yaşıyordu:</p>
			<p class="normal">“Ey Yüce Allah’ım, eğer dedelerimin kitaplardan öğrendiği, benim de dedelerimden duyup öğrendiklerimi işitiyorsan, kendimden söyleyeceklerimi de işit. Bunların birbirine engel olmayacaklarını düşünüyorum.</p>
			<p class="normal">“Malakumdıçap vadisinin kıyısında, bu ıssız ve uzak yerde kazdığımız mezar çukurunun başında toplandık. Kazangap’ın mezarını burada kazmak zorunda kaldık. Çünkü onu atalarımızın vasiyet ettiği mezarlığa gömemedik, buraya getirmeye mecbur olduk. Gökyüzünde bir çaylak, el açıp Kazangap’la vedalaşmamızı seyrediyor. Ey büyük Allah’ım, günahımızı bağışla, Kazangap kulunu rahmetle kabul et! Eğer lâyık ise, ruhuna ebedî huzur ver! Bize düşeni yerine getirmeye çalıştık. Gerisi sana kalmış.</p>
			<p class="normal">“Şu anda, madem ki böyle bir makamda yüzümü Sana verdim, yaşadıkça ve aklım başımda oldukça Sana sesleneceğim, beni işit Allah’ım! Bilinen bir gerçektir ki insanlar Sana ancak çaresiz kalınca yardım dilemek için başvuruyorlar ve ellerinden başka bir şey gelmiyor. Bize acı, bizi koru, bize yardım et Allah’ım. İnsanlar, doğru olsun, yanlış olsun, haklı olsun haksız olsun, her şeyi Sen’den isterler. Bir katil bile içinden, Sen’in onun yanında olmanı ister. Oysa Sen hep susarsın. Neyleyim ki biz insanlar böyleyiz ve Sen’i özellikle başımız darda olduğu zaman hatırlarız, yalnız böyle zamanlarda varmışsın sanırız. Yalvarıp yakarmalarımızın sonu gelmiyor. Sen ‘Bir’sin. Biz ise çoğuz. Şu anda Sen’den bir şey dilemiyorum, sadece aklıma gelenleri söylemek istiyorum. Bizim için çok değerli olan ve Nayman-Ana’nın yattığı kutsal mezarlığın artık bize kapalı oluşuna, oraya girmemizin yasak oluşuna çok üzülüyorum. Onun için öldüğüm zaman, mankurt oğulun anası Nayman-Ana’nın ayak bastığı, üzerinde çok yürüdüğü bu Malakumdıçap vadisinde, Kazangap’ın yanına gömülmek isterim. Ve eğer insan ruhunun ölümden sonra başka bir yaratığın bedenine geçtiği doğru ise, ben, bir karınca olmak yerine, akkuyruklu bir çaylak olmak isterim. O zaman, şu tepemizde süzülen çaylak gibi ben de yükseklerde uçup bu vatan topraklarını seyrederim, gözlerimi bu topraklardan hiç ayırmam. İşte benim dileğim budur.</p>
			<p class="normal">“Vasiyetime gelince, onu bugün benimle buraya gelen gençlere bırakıyorum. Beni buraya gömmek suretiyle vasiyetimi yerine getirmek onlara düşüyor. Ancak bir mesele var: Cenaze duamı kim okuyacak? Çünkü bunlar ne Allah’a inanıyorlar, ne dua biliyorlar! Allah’ın varolup olmadığını kimse bilemiyor. Bazıları var, bazıları da yok diyor. Ben Sen’in varlığına, düşünce ve hareketlerime yön verdiğine inanmak istiyorum. Dualarımla Sana seslendiğim zaman, Sen’in aracılığınla kendime hitap etmiş oluyorum. Ve o anlarda aklıma gelen fikirler Sen’in fikirlerinmiş gibi geliyor bana ey Yüce Yaradan! İşte gerçek bu. Gençler bunu anlamıyor ve duaları küçümsüyorlar. Ölüm saati gelince bunlar kendilerine ya da başkalarına ne diyecekler? Bu gençlere acıyorum. Bir insan, ruhunu Allah katına ulaştırmanın yolunu bilmiyorsa, kendini kendi gözünde Allah gibi yüceltemiyorsa, insan olmanın sırrını, yüceliğini ve kutsallığını nasıl anlar? Allah’ım, küfür sayılabilecek, kutsal varlığına saygısızlık sayılacak sözlerimden dolayı beni bağışla. Onların hiçbiri Allah derecesine yükselemez, böyle olunca da Sen var olmazsın! Eğer bir insan Sen’in yaptığın gibi, herkesin derdiyle meşgul olup herkesi koruma ve kayırma görevini üstlenmezse, herkesi esirgeyen Allah gibi olduğuna kendini inandırmazsa, o zaman Sen de varlığını koruyamazsın ey Allah’ım! Oysa ben Sen’in yok olmanı asla istemiyorum.</p>
			<p class="normal">“Benim derdim, üzüntüm, Sen’den dileğim işte bunlardır. Hatalarımı, kusurlarımı bağışla. Ben basit bir insanım ve içime doğduğu, aklıma geldiği gibi konuşuyorum. Sözlerimi kutsal kitaptan alınmış âyetlerle tamamladıktan sonra cenazemizi gömeceğiz. Rahmetini esirgeme... Âmin.”</p>
			<p class="normal">“Âmin” diye duasını tamamlayan Yedigey bir an susup, acı bir özlem duyarak gökyüzüne, gökyüzündeki o çaylağa baktı. Sonra yavaşça ardında duran gençlere, haklarında Ulu Yaradan’a dert yandığı o kişilere döndü. Allah’a seslenişi, yakarışı bitmişti. Şimdi karşısında, gömülmesi bu kadar zorlaşan ve geciken cenaze ile birlikte gelen beş kişi vardı. Onlara, düşünceli bir halde:</p>
			<p class="normal">- İşte hepsi bu kadar, dedi. Duada okunması gereken her şeyi sizin adınıza da okudum. Şimdi işimize bakalım.</p>
			<p class="normal">Yedigey, göğsünde madalyalar sallanan ceketini çıkarıp bir kenara koydu ve Uzun Adilbay’ın da yardımı ile mezar çukuruna indi. Sabitcan merhumun oğlu olduğu için yanda, başını önüne eğerek durdu. Böylece üzüntüsünü belli etmiş oluyordu. Öbür üç kişi, Kalıbek, Cumali ve damat, merhumun keçeye sarılmış nâşını sedyenin üzerinden, kaldırıp çukurun içinde bulunan Yedigey ve Adilbay’a uzattılar.</p>
			<p class="normal">Kazangap’ı çukurun dibindeki kazanak yerine yerleştiren Yedigey, “İşte, ayrılık saati gelip çattı” diye düşündü. “Sana bir mezar bulmak için bunca vakit kaybedişimizi bağışla. Bütün gün seni oradan oraya taşıdık, başka türlü yapamazdık. Seni Ana-Beyit’e gömemediysek suç bizim değil. Ama sen huzur içinde yat. Bu işin peşini bırakacak değilim. Her yere gidecek, her kapıyı çalacağım. Onlara ne diyeceğimi biliyorum ben. Ama sen rahat uyu. Burada toprak çok, alabildiğine geniş, ama senin payına kala kala üç arşınlık yer kaldı. Burada yapayalnız kalmayacaksın, yakında ben de geleceğim yanına. Yine beraber olacağız. Bana güven ve beni bekle. Fazla bekletmem. Eğer her şey uz gider, kaza ile bir yerlerde yok olmaz da ecelimle ölürsem, gelip seni bulacağım. Sen ve ben burada, yavaş yavaş Sarı-Özek toprağına karışacağız, toprağın özü olacağız, ama bunu biz bilmeyeceğiz. Ancak sağ kalanlar bilir bunları. İşte bu yüzden ben de bu sözleri aslında sana değil, daha çok kendime söylüyorum. Çünkü sen şimdi, sağ olduğun zamanki Kazangap değilsin. Senin gibi hepimiz bir gün yok olacağız. Ama Sarı-Özek bozkırında trenler yine gelip gidecek, bizim yerimizi de başkaları alacak...”</p>
			<p class="normal">Koca Yedigey kendini daha fazla tutamadı. Hıçkıra hıçkıra ağlamaya başladı. Boranlı’da birlikte geçirdikleri uzun yıllar, sıkıntılar, sevinçler, nice nice olaylar, bu birkaç kelimelik veda konuşmasına, bu birkaç dakikalık gömme süresine sığıvermişti. İnsanoğlunun bu dünyadaki kısmeti ne kadar da çok, ayni zamanda ne kadar da azmış!</p>
			<p class="normal">Dar çukurda birbirlerine dokunarak durdukları halde Adilbay’a sarılıp onu kendine çeken Yedigey:</p>
			<p class="normal">- Bak Adilbay, dedi, beni iyi dinle. Öldüğüm zaman beni de buraya, Kazangap’ın yanına gömeceksin. Ellerimi işte şöyle koy ve şimdi yaptığımız gibi vücudumu da şöyle yerleştir ki rahat yatayım. Bana söz ver, söylediklerimi yapacaksın değil mi?</p>
			<p class="normal">- Aman Yedike, bunları düşünme şimdi, sonra konuşuruz. Hadi sen çık yukarı, kalanını ben hallederim. Hadi çık, için rahat etsin, kendini üzme bu kadar.</p>
			<p class="normal">Boranlı Yedigey, yerden aldığı toprağı gözyaşıyla ıslanmış yüzüne sürdü ve yukarıdan uzanan elleri tutarak çukurdan çıktı. Ağlıyor, acıklı sözler mırıldanıyordu. Kalıbek gidip su bidonunu getirdi ve yüzünü yıkaması için Yedigey’e verdi.</p>
			<p class="normal">Herbiri mezar çukuruna birer avuç toprak attılar. Bundan sonra, ölünün yerleştirildiği kazanak, yani dipteki girinti örtülünceye kadar küreklerle attılar toprağı. Daha sonra da yol kazma makinesi çalıştırıldı ve yığılan toprak çukura kepçe ile itildi. Meydana gelen tümseği küreklerle düzelttikten sonra gömme işi tamamlanmış oldu.</p>
			<p class="normal">Bu sırada akkuyruklu çaylak onların tepesinde hâlâ süzülüyor, Malakumdıçap vadisinin kıyısında, toz-toprağın içinde o bir avuç insanın ne yaptığını merakla izliyordu. Çukur dolduktan, üzerinde taze topraktan bir tümsek meydana geldikten sonra oradakilerin biraz canlandığını gördü. Kızıl tüylü köpek de yattığı yerden kalkmış, adamların yanında dolanmaya başlamıştı. Ne istiyordu bu hayvan? Yalnız, o büyük deve, süslü-püsküllü örtüsü bulunan o koca hayvan, hiçbir şeyi umursamadan duruyor ve hep geviş getiriyordu.</p>
			<p class="normal">Çaylak, adamların gitmeye hazırlandıklarını sanmıştı. Ama hayır, hayır gitmiyorlardı. Yaşlı adam ellerini açıp durmuş, ötekiler de onun gibi yapmışlardı...</p>
			<p class="normal">Artık vakitleri iyice azalmıştı. Yedigey yanındaki genç arkadaşlarını uzun uzun süzdükten sonra:</p>
			<p class="normal">- Rahmetli Kazangap’ı nasıl bilirsiniz? İyi bir insan mıydı? diye sordu.</p>
			<p class="normal">Hepsi bir ağızdan cevap verdi:</p>
			<p class="normal">- İyi insandı.</p>
			<p class="normal">- Eğer bir kimseye borcu kalmışsa, işte oğlu burada, babasının borcunu üzerine alacaktır.</p>
			<p class="normal">Uzunca bir sessizlikten sonra herkesin adına Kalıbek cevap verdi:</p>
			<p class="normal">- Hayır, rahmetlinin kimseye borcu yoktur.</p>
			<p class="normal">- Pekâlâ öyleyse. Kazangap’ın oğlu Sabitcan, senin söyleyeceğin, ilâve edeceğin bir şey var mı?</p>
			<p class="normal">- Hayır, hepiniz sağ olun! dedi kısaca.</p>
			<p class="normal">Sabitcan’ın böyle demesi üzerine Cumali:</p>
			<p class="normal">- Öyleyse dönüyoruz demek, düşelim yola, dedi.</p>
			<p class="normal">Yedigey onları durdurdu:</p>
			<p class="normal">- Evet, gidiyoruz ama son bir sözüm daha var: Aranızda en yaşlı olan benim. Hepinizden dileğim şudur: Öldüğüm zaman beni de buraya, Kazangap’ın yanına gömmenizi istiyorum! İşittiniz mi? Hepinize söylüyorum, bu benim vasiyetimdir. Sakın unutmayın!</p>
			<p class="normal">Kalıbek üzgün bir sesle cevap verdi:</p>
			<p class="normal">- Yarın kime ne olacağını kimse bilmez Yedike, onun için bunu konuşmanın bir yararı yok.</p>
			<p class="normal">- Bunun önemi yok, bana söylemek, size de dinlemek düşer. Vakti gelince bu vasiyetimi hatırlayınız.</p>
			<p class="normal">Uzun Adilbay havayı biraz yatıştırmak için:</p>
			<p class="normal">- Daha başka vasiyetin var mı Yedike? Hadi, yeri gelmişken hepsini söyle! diye takıldı.</p>
			<p class="normal">Yedigey birden sinirlendi:</p>
			<p class="normal">- Alayı bırak şimdi, ben çok ciddiyim!</p>
			<p class="normal">- Peki, peki Yedike, kızma. Söylediklerinizi unutmayacağız, vakti gelince elimizden geleni yaparız, için rahat olsun.</p>
			<p class="normal">Yedigey gerçekten rahatladı:</p>
			<p class="normal">- İşte, yiğit sözü budur! Sağ ol!</p>
			<p class="normal">Araçlar, vadiden inip karşıya geçmek için dönüş manevrası yaptılar. Bu arada Yedigey, Karanar’ın yularını çekerek Sabitcan’a sokuldu. Onu pek üzen bir mesele hakkında Sabitcan ile yalnız konuşmak istiyordu:</p>
			<p class="normal">- Bak Sabitcan, dedi, madem ki işimizi bitirdik ve şu anda fırsat var, seninle bir mesele hakkında konuşmak istiyorum... Şu bizim mezarlığımız Ana-Beyit konusunda ne yapacağız?</p>
			<p class="normal">- Ne mi yapacağız? Bunun için kafa patlatmanın ne gereği var? Plan plandır. Buna göre de mezarlık yerinden kaldırılacak. Bu kesin. Söylenecek, yapılacak bir şey yok!</p>
			<p class="normal">- Mesele yalnız o değil. Böyle düşünülürse her şeye göz yummuş, hiçbir şeyi umursamamış oluruz... Bak, sen burada doğup büyüdün. Baban seni okutup yetiştirdi. İşte şimdi de onu, şu ıssız bozkırın ortasına, tek başına bırakıp geliyoruz. Tek tesellimiz burasının da kendi toprağımız, vatanımız olması. Sen okumuş bir adamsın ve il merkezinde görevin var, Tanrı’ya şükür ağzın iyi lâf yapar, herkesle konuşabilirsin.. çeşit çeşit kitaplar okumuşsun.</p>
			<p class="normal">- Ne olmuş okumuşsam? diye sözünü kesti Sabitcan.</p>
			<p class="normal">- Bana yardım edebileceğini düşünüyorum. Daha vakit varken il merkezine gidip seninle birlikte gerekli yerlere başvurabiliriz. Yarın sabah erkenden gitsek iyi olur. Elbette şehrin bir âmiri, en büyük âmiri vardır, gidip onunla konuşuruz. Ana-Beyit’in yerle bir edilmesine seyirci kalamayız.</p>
			<p class="normal">Ana-Beyit koca bir tarihtir...</p>
			<p class="normal">- Bunların hepsi masal, Yedike, eski masal. Adamlar burada dünya çapında, uzay çapında meselelerle uğraşıyorlar, sen de tutturmuşsun “Mazarlığımız, Ana-Be- yit’imiz!” diye. Kime ne senin mezarlığından? Kimse dinlemez seni. Onlar için boş şeydir bunlar. Dinlemek şöyle dursun bizi yanlarına bile sokmazlar!.</p>
			<p class="normal">- Oraya gitmezsen yanlarına sokulamazsın tabiî. Ama konuşmak istersen kabul eder, dinlerler. Hatta ayakta karşılar, ya da otomobile atlayıp buraya gelir, bizi dinlerler. Dağ değiller ya yerlerinden kımıldayamasınlar!</p>
			<p class="normal">Sabitcan, yan yan ve sinirli sinirli baktı:</p>
			<p class="normal">- Bak ihtiyar, senin bu masalların, bu boş şeyler beni hiç ilgilendirmiyor. Ana-Beyit umurumda değil benim, bana hiç güvenme.</p>
			<p class="normal">-  Haa, şunu baştan söylesene. Ne diye masaldır, boş şeydir, falandır, filandır diye geveliyorsun? Demek ki seninle konuşulacak bir şey kalmadı..</p>
			<p class="normal">- Ne sandın ya? İşim-gücüm yok da o boş şeylerle mi uğraşacağım! Hem de niçin? Ne yararı olacak? Bir ailem, çocuklarım var benim. İyi de bir işim var. Durup dururken ne diye rüzgâra karşı işeyeyim? Bir telefondan sonra kıçıma bir tekme atsınlar diye mi? Yoo, ben yoğum bu işte. Beni bağışla. Teşekkürler.</p>
			<p class="normal">- Teşekkürün de senin olsun! Demek kıçına tekme atarlarmış. Demek oluyor ki sen kıçından başka bir şey düşünmüyorsun, yalnız kıçını düşünüyorsun!</p>
			<p class="normal">- Evet, tam söylediğin gibi. Yalnız kıçımı düşünüyorum. Sen boşuna konuşuyorsun. Hem sen nesin ki? Bir hiç! Ama biz, soframızda aş olsun, ağzımıza tatlı bir şey düşsün diye, kıçımızı düşünmek, kıçımız için yaşamak zorundayız.</p>
			<p class="normal">- Evet, evet anlaşıldı. Eskiden insanları kafaları ile değerlendirir ve kafalarına bakarlardı. Şimdi ise kıçlarına değer veriyorlar demek!</p>
			<p class="normal">- Nasıl istersen öyle anla, ama beni aptal yerine koyma!</p>
			<p class="normal">- Anlaşıldı, artık birbirimize söylenecek lâfımız yok.</p>
			<p class="normal">Babanın cenaze aşından sonra çeker gidersin, bir daha da seni Allah göstermesin bana! Görmem inşallah!</p>
			<p class="normal">- Öyle olacak, diye mırıldandı Sabitcan.</p>
			<p class="normal">Birbirlerinden ayrıldılar. Araçlar motorlarını çalıştırmış, Yedigey’in devesine binmesini bekliyorlardı. Ama Yedigey onlara beklemeden yola düşmelerini ve olabildiği kadar hızlı gitmelerini söyledi. Çünkü köydekiler cenaze aşı, Kazangap’ı anma aşı için bekliyorlardı onları. Kendisi devesiyle kestirmeden, her yerden gidebilirdi. Her yer yoldu onun için.</p>
			<p class="normal">Araçlar yola koyuldu. Yedigey bir süre olduğu yerde durarak ne yapması gerektiğini düşündü.</p>
			<p class="normal">Şimdi Sarı-Özek bozkırında tek başına idi. Yalnız sadık köpeği Yolbars, bir süre araçların peşinden gittikten sonra, sahibinin onlarla gelmediğini, geride durup beklediğini görünce, koşup onun yanına geldi. Ama Yedigey’in köpeğe aldırdığı yoktu. Eğer hayvan onlarla beraber köye gitmiş olsa, bunun farkında bile olmayacaktı. Çünkü dünya başına yıkılmıştı o anda. Sabitcan’la konuşmasından sonra bir boşluğa yuvarlanmıştı, içi ızdıraptan alev alev yanıyor, yüreği sıkılıyor, boğulacak gibi oluyor ve içindeki o yangını söndüremiyordu. Yüreğinin dayanılmaz sızıları büyüye büyüye bir uçurum kadar derin yara açmıştı içinde. Karanlık ve her tarafından soğuk rüzgârlar esen bir boşluk idi bu. Ne diye boş yere konuşmuştu Sabitcan denen o herifle! Akıl danışılacak, yardım istenecek bir adam mıydı o! Öğrenim görmüş, okumuş bir adamdır diye, o yüksek memurlara söylenecek lafları bilir diye düşünmesi ne büyük bir hata imiş meğer! O okullarda, o enstitülerde ne öğrenmişti bu adam? Belki onu işte böyle bir adam, bir Sabitcan olsun diye eğitmişlerdi. Belki de bir yerlerde onu bekleyen bir varlık vardı. Onu bekliyor, gelince avucunun içine alıyor, şeytan gibi her şeyi görüp yaptırıyor ve onun işte böyle bir Sabitcan olmasını ve öyle kalmasını sağlıyordu. Sabitcan denen bu herif, yakında insanların telsizle yönetileceklerini büyük bir coşku ile anlatmamış mıydı? Belki de o görünmez güç, Sabitcan’ı şimdiden yönetiyordu!</p>
			<p class="normal">Koca Yedigey bunları düşünüyor ve düşündükçe kendini iyice ezilmiş hissediyor, dayanılmaz yürek acısı içinde kıvranıyordu. Sabitcan denen bu genç adama hem kızıyor, hem acıyor ve ondan nefret duyarak mırıldanıyordu:</p>
			<p class="normal">- Mankurtsun sen, mankurtsun! Gerçek bir mankurt!</p>
			<p class="normal">Boranlı Yedigey, ne olursa olsun, bugün karşılaştıkları o olayı körü körüne kabul edecek değildi, göz yummayacak, boyun eğmeyecekti bu olaya. Eğer bundan vazgeçerse, olayın üzerine gitmezse, daha başta yenilgiyi kabul etmiş olurdu. Akşam olmak üzereydi. Yine de, ne yapması, işe nereden başlaması gerektiğini bilmese de, hemen bir şeyler yapmaya başlamalıydı. Ana-Beyit’le ilgili emri verenlere ve bu emri durdurabilecek olanlara kendisini nasıl dinletecekti? Onları nasıl razı edecekti? Nereye gitmeli, nereden başlamalıydı bu işe?</p>
			<p class="normal">Karanar’ın sırtında kımıldamadan duruyor, bunları düşünüyordu. Kararsız, mutsuzdu. Etrafına bir göz gezdirdi. Issız, sessiz bozkırdan başka bir şey göremedi. Akşamın alaca karanlığı yavaş yavaş Malakumdıçap vadisinin kızıl kumlarına inmeye başlamıştı bile. Araçlar çoktan gözden kaybolmuş, o genç adamları alıp gitmişti. Motor gürültüleri de duyulmuyordu şimdi. Sarı-Özek dolaylarını iyi bilen ve ondan en son anıları saklayan tek kişi olan bu koca Kazangap, şu vadide, ıssız bozkırın ortasında, taze yığılmış bir tümseğin altında, o tek mezarda yatıp duruyordu. Yedigey çok iyi biliyordu ki, o küçük tümsek yavaş yavaş yassılaşacak, düzleşecek, Sarı-Özek kırlarının pelin otları rengine bürünecekti. O zaman onu görmek de, bulmak da imkânsız olacaktı. Toprağa karışıp gidecekti. Zaten toprak üzerindeki her şey önünde-sonunda toprağa karışır, toprak olurdu...</p>
			<p class="normal">İşte akşam oluyordu. Güneş yavaş yavaş şişiyor, ağırlaşıyor ve ezici ağırlığıyla gittikçe yaklaşıyordu ufuk çizgisine. Işıkları da her dakika değişiyor, azalıyordu. Günbatımının karnından göze görünmeden doğmuş olan alacakaranlık şimdi kendini belli etmeye başlamış, mavi renkli bir gölge gibi, yaldız rengi enginlerde süzülüp vadilere doluyordu.</p>
			<p class="normal">Boranlı Yedigey durumu enine-boyuna düşündükten sonra, dönüp yasak bölgenin girişine gitmeye karar verdi. Bundan başka bir çıkış yolu, bir ilk adım gelmiyordu aklına. Ölüyü gömme işi bittiğine ve şimdi elini kolunu tutan bir şey olmadığına göre, doğanın verdiği güç ve hayatın verdiği tecrübeye güvenerek ve her şeyi göze alarak kolları sıvayacak, işe buradan başlayacaktı. Nöbetçilerden, önce kendisini kumandanlarına götürmelerini isteyecekti. İsterlerse süngülü muhafızların önüne katarak götürsünlerdi onu. Ya da o komutan giriş kapısına gelip onun söyleyeceklerini dinlesindi. O zaman ne söyleyeceğini bilir, isteklerini açık açık anlatırdı.</p>
			<p class="normal">Hiç vakit yitirmeden uygulamalıydı kararını. Çünkü o saatte gelişine sebep olarak da o gün Kazangap’ın gömülmesinde karşılaştıkları üzücü olayı bir gerekçe, bir sebep olarak gösterebilirdi. Şimdi gidecek, giriş kapısının önünde dikilecek, ya içeri götürmelerini ya da en yüksek rütbeli subayın oraya gelip kendisiyle görüşmesini isteyecek ve bu isteği yerine getirilinceye kadar ayrılmayacaktı oradan. En yüksek subayla görüşmek istiyordu, Tansıkbayev gibi anlayışsız bir teğmenle değil...</p>
			<p class="normal">Bu karardan sonra kendine güveni ve cesareti arttı:</p>
			<p class="normal">- Tevekkül Allah’a! Köpeğin efendisi varsa, kurdun da Tanrı’sı vardır! dedi ve kırbacını şaklatarak Karanar’ı, yasak bölge girişine yöneltti.</p>
			<p class="normal">Güneş batmış, hava hızla kararmaya başlamıştı. Yasak bölgenin girişine yaklaştığı zaman karanlık iyice bastırdı. Girişe beş yüz metre kala nöbetçi kulübesini ve kapıyı aydınlatan ışıklar iyice seçilir oldu. Yedigey burada devenin sırtından kayarak indi. Orada ne gereği olacaktı devenin? Belki kapıda bir subaya rastlar ve subay ona “Sen de nereden çıktın? Haydi deveni al, defol git! Buradan geçemezsin!” diyebilirdi. Hem orada ne kadar bekleyeceği de belli değildi. Onun için oraya tek başına gitmesi, deveyi de köstekleyip orada bırakması daha iyi olurdu. Hayvan hiç olmazsa biraz otlar, aç kalmazdı.</p>
			<p class="normal">- Sen burada kal, ben gidip bir bakayım, dedi Karanar’a.</p>
			<p class="normal">Aslında bu sözleri kendisini yüreklendirmek için söylemişti.</p>
			<p class="normal">Deveyi kösteklemeden önce ıhtırması, heybeden zincir kösteği alması gerekiyordu.</p>
			<p class="normal">Yedigey karanlıkta bu işleri yaparken çevrede tam bir sessizlik vardı. Kendi soluk alışından ve havada uçuşan bazı böceklerin vızıltısından başka bir şey duyulmuyordu. Bulutsuz gökyüzü, birdenbire doluşan yıldızlarla ışıl ışıldı. Bu mutlak sessizlik bir şeylerin olacağını haber veriyordu sanki...</p>
			<p class="normal">Aslında Sarı-Özek sessizliğine alışmış olan Yolbars, nedense, birdenbire kulak kabartıp telaşlanmaya, inler gibi ses çıkarmaya başladı. Bu sessizlikte onu kuşkulandıran, hoşuna gitmeyen ne olabilirdi?</p>
			<p class="normal">- Sen de ayaklarıma dolaşıp durma artık! dedi köpeğine.</p>
			<p class="normal">Deveyi orada bırakacaktı ama köpeği ne yapacağını bilemiyordu. Kovsa bile Yolbars’ın bırakıp gitmeyeceği kesindi. Önemli bir iş için gittiği yere köpeğini de getiremezdi ya! Yüzüne bir şey demeseler bile içlerinden alay ederlerdi onunla. “Şu ihtiyar adama bak, haklarını savunmaya gelmiş ama yanında köpekten başka getirecek kimseyi bulamamış!” derlerdi. Oraya yalnız gitmeli, köpeği götürmemeliydi. Onun için hayvanı Karanar’ın yularına bağlamaya karar verdi. Onun yokluğunda ikisi birlikte beklerlerdi. Hayvanı yanına çağırdı: “Yolbars! Yolbars! Gel buraya!” Yolbars geldi. Yedigey tam eğilip ilmeği boynuna geçirecekti ki havada müthiş bir gürültü duydu. Sanki bir volkan patlamıştı. Yer sarsılıyor, gök sarsılıyordu. Hemen yakınında uzay üssünden bir de ışık sütunu yükselmişti gökyüzüne. Çok parlak, bakılamayacak kadar gözkamaştırıcı bir ışık sütunu idi bu. Gürültü ve o parlak alevden Yedigey geriye sıçradı, köpek korkudan onun ayaklarına kapandı, Karanar ürküp bağırdı ve ayağa fırladı.</p>
			<p class="normal">Bu, yıldızlardan gelecek tehlikelere karşı savunma amacı ile düşünülen “Çember” harekâtına uygun olarak fırlatılan ilk füze-robot idi. Saat tam 20.00’de fırlatılmıştı. Az sonra ikinci bir füze fırlatıldı, sonra üçüncüsü, dördüncüsü ve bir daha.. bir daha... Ard ardına fırlatılan bu füzeler, yerkürenin çevresinde sürekli kalan bir kordon oluşturacak ve böylece dünyada hiçbir şeyin değişmemesi, her şeyin olduğu gibi kalması sağlanacaktı...</p><br class="chapter"/>
			<p class="normal">Gökyüzü, halka halka dumanlarla, bakılmaz parlaklıkta alevlerle delinmiş, yarılmıştı.. Adam, deve ve köpek, bu basit yaratıklar, büyük bir korkuya kapılmış, deli gibi kaçıyorlardı. Korkunç alevlerin ışıkları peşlerini bırakmıyor ve onlar bozkır içlerine doğru, birbirlerinden ayrılmamaya çalışarak koşuyor, koşuyorlardı...</p>
			<p class="normal">Ama ne kadar koşarlarsa koşsunlar, ne kadar kaçarlarsa kaçsınlar, sanki hiç yerlerinden ayrılmamışlar gibi, her patlamada yeri-göğü sarsan o müthiş uğultunun, o göz kamaştırıcı parıltının ortasında buluyorlardı kendilerini. Bütün bozkırı kaplıyordu ışık ve gürlemeler...</p>
			<p class="normal">Adam, deve, köpek, arkalarına bakmadan kaçıyorlardı.</p>
			<p class="normal">Boranlı Yedigey, o kaçış sırasında ve birdenbire, nereden çıktığını anlamadığı beyaz bir kuşu görür gibi oldu. Bir zamanlar Nayman-Ana’nın mankurt olan öz oğlu tarafından okla vurulup devesinden düştüğü zaman, ak yazmasının içinden çıkan kuştu bu... Beyaz kuş, Yedigey’in hemen yanıbaşında uçuyor, kıyamet gününü andıran o alev ve gürlemeler arasında ona bağırıyordu:</p>
			<p class="normal">- Sen kimsin? Adın ne? Adını hatırla! Senin baban Dönenbay’dır, Dönenbay, Dönenbay, Dönenbay, Dönenbay.. Dönenbay...</p>
			<p class="normal">Ve beyaz kuşun sesi, yeniden karanlığa bürünen gökyüzünde uzun zaman yankılandı...</p>
			<br class="chapter"/><p class="ortayazi">* * * </p><br class="chapter"/>
			<p class="normal">Birkaç gün sonra, Yedigey’in kızları Saule ve Şerafet, kocaları ile birlikte, tâ Kızıl-Orda’dan kalkıp Boranlı’ya geldiler. Kendilerine çekilen telgrafta, Sarı-Özek’in aksakalı Kazangap’ın öldüğünü öğrenince, onu anmak ve ana-babalarının acısını paylaşmak istemişlerdi. Bu vesile ile de ana-babalarının yanında birkaç gün kalacaklardı. Böylece üzüntülü olayın yanısıra bir de sevinçli olay yaşanacaktı.</p>
			<p class="normal">Trenden inince cümbür-cemaat babalarının evine gidip kapısını çaldılar. Yedigey evde değildi. Ukubala sevinçten gözyaşı dökerek dışarı fırladı. Hepsini teker teker kucakladı, öptü. Tekrar tekrar sarıldı.</p>
			<p class="normal">- Şükürler olsun Allah’ım! Ne iyi ettiniz de geldiniz!</p>
			<p class="normal">Hepinizin birden gelmesi ne kadar iyi! Şükürler olsun Allah’a, şükürler olsun! Babanız da çok sevinecek!</p>
			<p class="normal">- Babam nerde? diye sordu Şerafet.</p>
			<p class="normal">- Akşama dönecek. Sabah erkenden çıkıp ‘Posta Kutusu’na (yeni kurulan kasabanın adı) gitti. Oranın en yetkilisiyle görüşecekmiş. Birkaç günden beri zor ve bitmek bilmeyen bir işe girişti. Hiç peşini bırakmıyor, size sonra anlatırım. Ama niye dışarıda duruyoruz? Burası sizin eviniz, unuttunuz mu? Girin, girin balalarım...</p>
			<br class="chapter"/>
			<p class="indentmetinitalik">Bu yerlerde trenler doğudan batıya, batıdan doğuya gider gelir, gider gelirdi.</p>
			<p class="indentmetinitalik">Bu yerlerde demiryolunun her iki yanında, ıssız, engin, sarı kumlu bozkırların özeği Sarı-Özek uzar giderdi...<sup class="calibre2"><a href="#footnote-100-27" id="footnote-100-27-backlink" name="footnote-100-27-backlink">[27]</a></sup></p>
			<br class="chapter"/><br class="chapter"/>
			<p class="sagnormal">Çolpon-Ata, Aralık 1979 - Mart 1980</p>
			<div class="chapter">
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_004.html#footnote-100-1-backlink" id="footnote-100-1" name="footnote-100-1">1</a>]</sup><span class="ideitalik"> Kazake:</span> Kazangap ake(Kazangap amca)nin kısa söylenişi. Ake (ağa), Kırgızca ve Kazakçada yaşça büyük erkeğe hitap tarzıdır. Çok defa ismin son hecesi ‘ke’ şekline dönüştürülerek söylenir. Yedigey-Yedike, Boston-Moske, Bazarbay-Bazake… gibi. (Çevirenin notu)</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_005.html#footnote-100-2-backlink" id="footnote-100-2" name="footnote-100-2">2</a>]</sup> Aral yöresinde yaşayanlar bu göle ‘deniz’ derler. Yazar da öyle diyor. Daha küçük bir göl olduğu ve adı (Sıcak Göl) anlamına geldiği halde Isık-Göl’e de ‘deniz,’ diyorlar. Genel olarak bir kıyıdan bakıldığı zaman karşı kıyısı görülemeyen büyük göllere deniz diyorlar. (Çevirenin notu)</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_007.html#footnote-100-3-backlink" id="footnote-100-3" name="footnote-100-3">3</a>]</sup>  Arslan mı, Kaplan mı, Kurtbasan mı?</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_007.html#footnote-100-4-backlink" id="footnote-100-4" name="footnote-100-4">4</a>]</sup><span class="ideitalik"> Maksimka:</span> işçi gruplarını taşımak için kullanılan yük katarlarına bu isim verilirdi. (Yazarın notu).</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_007.html#footnote-100-5-backlink" id="footnote-100-5" name="footnote-100-5">5</a>]</sup>  <span class="ideitalik">Asanbayev:</span> Hasanbayoğlu.</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_007.html#footnote-100-6-backlink" id="footnote-100-6" name="footnote-100-6">6</a>]</sup><span class="ideitalik"> Mal iyesi Hüdadan:</span> Mal sahibi Hüdadan (İnsanı mal sahibi yapan Allah’tır). (Yazarın notu)</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_007.html#footnote-100-7-backlink" id="footnote-100-7" name="footnote-100-7">7</a>]</sup><span class="ideitalik"> Sırttan, sırtlan:</span> Çok çevik, güçlü, üstün yaratık. Üstün köpek, üstün kurt gibi (Yazarın notu).</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_008.html#footnote-100-8-backlink" id="footnote-100-8" name="footnote-100-8">8</a>]</sup><span class="ideitalik"> Kazanak</span><span class="ideitalik">:</span> Mezarın dibinde, yan tarafa doğru açılan ve naaşın yerleştirildiği girinti.</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_008.html#footnote-100-9-backlink" id="footnote-100-9" name="footnote-100-9">9</a>]</sup><span class="ideitalik"> Manhattan:</span> New-York’un merkezinde modern planı ve gökdelenleriyle ünlü semt.</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_009.html#footnote-100-10-backlink" id="footnote-100-10" name="footnote-100-10">10</a>]</sup><span class="ideitalik"> Hoca Ahmed Yesevî:</span> Evliya şair, Türkistan Pirî olarak da anılır. Doğum tarihi bilinmiyor. 1166 yılında öldüğünü ve öldüğü zaman yaşının 63’ten fazla olduğunu biliyoruz. Dinî-tasavvufî şiirlerinin toplandığı divana, “Divan-ı Hikmet” deniyor. Yesevî tarikatının kurucusudur. Ünlü seyyahımız Evliya Çelebi onun soyundan gelir. Türbesi Türkistan’ın Yes şehrindedir ve bugün de ziyaret edilmektedir (Çevirenin notu).</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_009.html#footnote-100-11-backlink" id="footnote-100-11" name="footnote-100-11">11</a>]</sup> Ben, yavrusu ölen boz dişi deve, Tulumunu gelip koklayan... (Yazarın notu) (Çevirenin açıklaması: Ben, öldürülen ve derisine saman doldurulan yavru devenin anasıyım, buraya, saman dolu bu tulumu koklayıp, yavrumun kokusunu almaya geldim).</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_009.html#footnote-100-12-backlink" id="footnote-100-12" name="footnote-100-12">12</a>]</sup>  <span class="ideitalik">Colaman:</span> “Col=Yol; Aman=Amanlık, sağlık, esenlik”. Buna göre ismin anlamı “Yolda esen ol, sağlıklı ol” demek oluyor (Yazarın notu).</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_010.html#footnote-100-13-backlink" id="footnote-100-13" name="footnote-100-13">13</a>]</sup><span class="ideitalik"> Taylak:</span> Deve yavrusu (Yazarın notu). (Atan: Erkek deve. Deve yavrusuna ‘köşek’ ve ‘torum’ da denir.)</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_011.html#footnote-100-14-backlink" id="footnote-100-14" name="footnote-100-14">14</a>]</sup> Güç atasını tanımaz (Güce, kuvvete kavuşan babasını bile tanımaz). (Yazar)</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_011.html#footnote-100-15-backlink" id="footnote-100-15" name="footnote-100-15">15</a>]</sup> Yorga atın sırtındaki eyer izleri gibi, Aşkımız da hiç silinmez ve senin hayalin gönlümden hiç çıkmaz. (Çevirenin notu)</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_011.html#footnote-100-16-backlink" id="footnote-100-16" name="footnote-100-16">16</a>]</sup>  Baba! Baba! Babacığım! Baba Can (Canım Baba)!</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_012.html#footnote-100-17-backlink" id="footnote-100-17" name="footnote-100-17">17</a>]</sup>  Özledim! Babacığımı özledim! Özledim!</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_012.html#footnote-100-18-backlink" id="footnote-100-18" name="footnote-100-18">18</a>]</sup>  <span class="ideitalik">İyrek tolkun</span><span class="ideitalik">:</span> Eğri dalgalar (Çevirenin notu).</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_012.html#footnote-100-19-backlink" id="footnote-100-19" name="footnote-100-19">19</a>]</sup>  <span class="ideitalik">Kaymança:</span> Genç dişi deve (Yazarın notu).</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_012.html#footnote-100-20-backlink" id="footnote-100-20" name="footnote-100-20">20</a>]</sup><span class="ideitalik"> İni:</span> Küçük kardeşlere, yaşça küçük erkek akrabalara, yeğenlere, hemşerilere ve tanıdıklara denir. Yaşça büyük akraba, hemşeri ve tanıdıklara da aka, ağa.. denir. En yaşlı erkeklere ise “aksakal” diye hitap edilir. (Çevirenin notu)</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_012.html#footnote-100-21-backlink" id="footnote-100-21" name="footnote-100-21">21</a>]</sup><span class="ideitalik"> Malakay:</span> Üç parça hâlinde dikilmiş kulaklı bir kalpaktır. Arka tarafı enseyi iyice örter. Uçları ensiz ve uzun olduğu için boyuna dolanır. (Çevirenin notu)</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_012.html#footnote-100-22-backlink" id="footnote-100-22" name="footnote-100-22">22</a>]</sup> Bugün ‘Ural Irmağı’ olarak adlandırılan Yayık ırmağı. Kazakça Cayık (yayılmış, geniş) şeklinde söylenir.</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_012.html#footnote-100-23-backlink" id="footnote-100-23" name="footnote-100-23">23</a>]</sup>  <span class="ideitalik">Cırav:</span> Yıra, halk ozanı, âşık.</p>
				</div>
				<div class="chapter">
					<p class="normal"><sup class="calibre2">[<a href="gun_olur_asra_bedel-ide_split_012.html#footnote-100-24-backlink" id="footnote-100-24" name="footnote-100-24">24</a>]</sup>  <span class="ideitalik">Raymalı Aga:</span> Rahim Ali Aganın Kazakça’da söylenişi.</p>
				</div>
				<div class="chapter">
					<p class="normal"><sup class="calibre2">[<a href="#footnote-100-25-backlink" id="footnote-100-25" name="footnote-100-25">25</a>]</sup> Biz, biziz oğlum. Ana-Beyit’e yetişemeden durup kaldık. Nasıl olursa yardım et oğlum (Biz, biziz oğlum, Ana-Beyit’e varamadan burada kalakaldık, bir şeyler yap, bize yardım et evlât).</p>
				</div>
				<div class="chapter">
					<p class="normal"><sup class="calibre2">[<a href="#footnote-100-26-backlink" id="footnote-100-26" name="footnote-100-26">26</a>]</sup> Sana yol da yetmiyor, sana yer de yetmiyor! Vurayım (tüküreyim) senin gibilerin ağzına! (Kazakça).</p>
				</div>
				<div class="chapter">
					<p class="normal"><sup class="calibre2">[<a href="#footnote-100-27-backlink" id="footnote-100-27" name="footnote-100-27">27</a>]</sup> Çevirenin Notu: Bu romanın en güzel, en ilginç bir bölümü bu ciltte yer almamıştır. Sovyetler Birliği’nde glosnosta geçişin eşiğinde iken o bölümün yayınlanmasına izin verilmemiş ya da Aytmatov bunu, okuduğunuz bu ve öteki eserleriyle ortamı hazırladıktan sonra ayrı bir roman olarak yayınlamayı uygun bulmuştur. Aytmatov’un bu son romanını da Ötüken Neşriyat için Türkçe’ye çevirmiş bulunuyorum. </p>
					<p class="normal">“Cengiz Han’a Küsen Bulut” adını taşıyan bu çok güzel romanı okumadan “Gün Olur Asra Bedel” romanının tamamını okumuş olamıyacağınızı siz sayın okurlarımıza hatırlatmayı gerekli görüyorum. Aytmatov bu son eserinden (Cengiz Han’a Küsen Bulut’ta) Cengiz Han’ın Avrupa seferiyle ilgili çok güzel ve bugünlere çağrışım yaptıran bir efsaneyi, öğretmen Abutalip Kuttubayev’in nasıl öldüğünü ve KGB’nin insanı şaşkınlıklar içinde bırakan çalışma yöntemlerini öğreniyoruz. Saygılarımla. (Refik Özdek)</p>
				</div>
			</div>
		</body></html>