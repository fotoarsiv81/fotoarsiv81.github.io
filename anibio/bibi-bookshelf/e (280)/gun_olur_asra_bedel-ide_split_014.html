<html xmlns="http://www.w3.org/1999/xhtml">
  <head>
    <title>1.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="solbaslik" id="calibre_toc_11">-XI-</h1><br class="chapter"/><br class="chapter"/><br class="chapter"/>
			<p class="indentmetinitalik">Bu yerlerde trenler doğudan batıya, batıdan doğuya gider gelir.. gider gelirdi...</p>
			<p class="indentmetinitalik">Bu yerlerde demiryolunun her iki yanında ıssız, engin, sarı kumlu bozkırların özeği Sarı-Özek uzar giderdi.</p>
			<p class="indentmetinitalik">Coğrafyada uzaklıklar nasıl Greenwich meridyeninden başlıyorsa, bu yerlerde de mesafeler demiryoluna göre hesaplanırdı.</p>
			<p class="indentmetinitalik">Trenler ise doğudan batıya, batıdan doğuya gider gelir.. gider gelirdi...</p>
			<br class="chapter"/>
			<p class="normal">Büyük Malakumdıçap deresinin kızıl kumlu yatağını geçtikten sonra, bir zamanlar Nayman-Ana’nın mankurt oğlunu aradığı yerlere gelmişlerdi. Artık Ana-Beyit’e çok yakın idiler. Yedigey sık sık saatine ve sonra Sarı-Özek üzerinde dikili duran güneşe bakıyor, şimdilik her şeyin uz gittiğini düşünüyordu. Bu gidişle ölüyü zamanında defnedecek, cenaze aşına da rahat rahat yetişeceklerdi. Tabiî onlar Boranlı’ya geldikleri zaman akşam olacaktı ama, işlerin gündüz bitmesi önemliydi ve öyle olacağı anlaşılıyordu. Ne tuhaftı şu hayat! Kazangap Ana-Beyit’de yatacak, onlar ise köye dönüp cenaze aşı yerken iyi sözler söyleyip onu anacaklardı!</p>
			<p class="normal">Ayni düzende ilerliyorlardı: En önde Karanar’ın süslü eyerine kurulmuş Yedigey, onun ardında arabalı traktör ve sonra Belarus marka ekskavatör vardı. Bu cenaze alayı Malakumdıçap vadisinden çıkıp Ana-Beyit ovasına girmişti. Cenaze alayının biraz açığında, yanda, kızıl tüylü Yolbars koşuyordu. Dili bir karış sarkmıştı Yolbars’ın. Birden karşılarına hiç beklenmedik bir engel çıktı: Dikenli tellerle çevrilmiş bir çit, bir duvar vardı önlerinde. Yedigey tel örgüyü görünce olduğu yerde şaşırıp durdu. “Hay aksilik!” diye geçirdi aklından. Üzengiler üzerinde doğrularak Karanar’ın sırtından sağa sola baktı. Ama, sağda da, solda da dikenli telden yapılmış engel uzayıp gidiyordu. Her beş metrede bir toprağa sağlamca gömülmüş dörtköşe beton direklere birkaç sıra hâlinde sarılan dikenli teller geçit vermiyor ve bu geçit vermez engelin ne başı görünüyordu ne sonu! Belki gerçekten yoktu başı sonu. Bütün bir alanı çepçevre kuşatıyor ve onlara geçit vermiyordu. Şimdi ne yapacaklar, yollarına nasıl devam edeceklerdi?</p>
			<p class="normal">Traktör ve yol kazma makinesi de durdu. Sabitcan ve Uzun Adilbay atlayıp indiler. Sabitcan eliyle telörgüleri göstererek:</p>
			<p class="normal">- Bu da nesi? dedi, yoksa yanlış mı geldik?</p>
			<p class="normal">- Hayır, niye yanlış gelecekmişiz? Ama, bu Allah’ın belâsı dikenli tellerin nerden çıktığını bilemiyorum.</p>
			<p class="normal">- Daha önce yok muydu bunlar?</p>
			<p class="normal">- Yoktu elbet.</p>
			<p class="normal">- Peki şimdi ne yapacağız? Nereden geçip gideceğiz?</p>
			<p class="normal">Yedigey bir cevap vermedi. O anda o da bilmiyordu ne yapacaklarını.</p>
			<p class="normal">Canı sıkılan Sabitcan traktörden başını uzatıp bakan Kalıbek’e bağırdı:</p>
			<p class="normal">- Sustursana şu motoru, boş yere kafa şişirme! </p>
			<p class="normal">Traktör ve onun ardından yol kazma makinesi sustu. Büyük bir sessizlik kapladı bozkırı. Çıt yoktu. Yedigey, suratı bir karış, hâlâ devesinin üstündeydi. Sabitcan ve Uzun Adilbay onun yanında ayakta duruyor, Kalıbek ile Cumali, araçlarında, sürücü yerinde kımıldamadan oturuyorlardı. Rahmetli Kazangap’ın ak keçeye sarılı cesedi römorkta öylece duruyor, onun kızı Ayzade’nin kocası ayyaş damat ise yanında bekliyordu. Bu fırsattan yararlanan kızıl tüylü köpek Yolbars, traktörün tekerleğine yanaştı ve arka ayaklarından birini kaldırdı..</p>
			<p class="normal">Mavi gök altında uzanan engin Sarı-Özek bozkırı, o baştan bu başa kadar hiçbir yerde Ana-Beyit’e bir geçit vermiyordu. Dikenli tel duvarın önünde şaşıp kalmışlardı.</p>
			<p class="normal">Sessizliği ilk bozan Uzun Adilbay oldu:</p>
			<p class="normal">- Yedike, gerçekten daha önce yok muydu bu engel?</p>
			<p class="normal">- Kesinlikle yoktu! İlk defa görüyorum!</p>
			<p class="normal">- Herhalde bu bölgeyi uzay alanı için çevirmiş, yasaklamış olsalar gerek..</p>
			<p class="normal">- Öyle olmalı. Öyle olmasa, bunca zahmete, bunca masrafa katlanıp Allah’ın çölünü ne diye dikenli telle çevirsinler? Akıllarına her geleni yapıyor, başkalarına zarar verebileceklerini hiç düşünmüyorlar, lanet olsun! dedi Yedigey.</p>
			<p class="normal">Bu arada Sabitcan’ın homurdandığı da duyuldu:</p>
			<p class="normal">- Şimdi bağırıp çağırmanın ne yararı var! Bu yola düşmeden önce araştırmak, soruşturmak gerekirdi!</p>
			<p class="normal">Ağır, sıkıntılı bir sessizlik çöktü. Yedigey, Karanar’ın sırtından Sabitcan’a ters ters baktı. Yine de olabildiği kadar sakin görünmeye çalışarak:</p>
			<p class="normal">- Bak evlat, biraz sabret, canını sıkma. Evvelce burada tel örgü yoktu, sonradan yaptıklarını nereden bilebilirim? Kimin aklına gelir?</p>
			<p class="normal">Sabitcan ona sırtını dönerek mırıldandı:</p>
			<p class="normal">- Ben de onu diyorum işte...</p>
			<p class="normal">Yine sessizlik oldu ve bu sessizliği yine Adilbay bozdu:</p>
			<p class="normal">- Şimdi ne olacak Yedike? Ne yapacağız? Mezarlığa gitmenin bir başka yolu yok mudur?</p>
			<p class="normal">- Var, var tabiî. Sağda, beş kilometre ilerde bir başka yol var, dedi Yedigey o tarafa bakınarak. Gidelim oraya, bir geçiş olmaması mümkün değil..</p>
			<p class="normal">Sabitcan tepeden bakıp yine homurdandı:</p>
			<p class="normal">- Emin misin? Gerçekten var mı bakalım? Eğer yoksa daha beter olur, sıkışıp kalırız burada!</p>
			<p class="normal">- Var, eminim. Hadi binin araçlarınıza da vakit kaybetmeyelim boş yere.</p>
			<p class="normal">Yeniden yola koyularak, tel örgü boyunca, traktör ve yol kazma makinesinin patırtılarıyla ilerlemeye başladılar.</p>
			<p class="normal">Yedigey çok üzülmüş, bu beklenmedik durum onu biraz da ümitsizliğe düşürmüştü. “Her tarafı çitle çevirirler, sonra da mezarlığa giden yolu belirtecek bir işaret koymazlar!” diyor, canı sıkılıyordu. Yine de bütün ümidini yitirmiş değildi. Daha güneyde mutlaka bir geçit olması gerekiyordu.</p>
			<p class="normal">Yanılmamıştı. Tahmin ettiği yerde gerçekten de bir geçit vardı.</p>
			<p class="normal">Daha çok yaklaştıkları zaman Yedigey, o geçitin açılır-kapanır bir parmaklık olduğunu farketti. Ama, besbelli, sağlam ve çok dikkatli korunan bir kapıydı bu. İki yanında kocaman beton direkler vardı. Biraz ileride, yolun kenarında, tuğladan yapılmış küçük bir yapı bulunuyordu. Yapının dışa dönük cephesi, çevreyi iyi gözetleyebilmek için boydan boya camla kaplıydı. Ayrıca yapının damında iki projektör görünüyordu ki besbelli geceleyin girişi ve çevresini aydınlatmak için kullanılıyordu. Bu girişten içeriye doğru asfalt bir yol uzanıyordu. Bütün bunları gören Yedigey’in canı sıkıldı, şüpheye, endişeye kapıldı.</p>
			<p class="normal">Onlar kapıya yaklaşınca, nöbet noktasındaki sarışın ve gencecik bir asker yanlarına geldi. Omuzunda, namlusu aşağıya çevrilmiş bir makineli tüfek vardı. Gömleğini ve şapkasını düzelterek kapının önüne gelip durdu. Gayet ciddi idi ve duruşuyla da oradan geçilemeyeceğini belli ediyordu. Fakat Yedigey yolu kapatan engele kadar sokulunca ona selam vermek zorunda kaldı. Açık mavi çocuksu gözleriyle Yedigey’e bakarak askerce selamladı:</p>
			<p class="normal">- Selam! Kimsiniz? Nereye gidiyorsunuz?</p>
			<p class="normal">Askerin çocuksu ciddiliğine hafifçe gülümsemekten kendini alamayan Yedigey:</p>
			<p class="normal">- Selam asker, yabancı değiliz, buralıyız biz. Büyüklerimizden biri rahmete kavuştu, mezarlığa gömmeye getirdik.</p>
			<p class="normal">Çocuk yüzlü asker, Karanar’ın hemen başı ucunda, koca dişlerini göstere göstere geviş getirmesinden korkup geri çekilirken, başını ‘olmaz’ anlamında sallayarak:</p>
			<p class="normal">- İzin belgeniz olmadan geçemezsiniz, dedi, burası yasak bölgedir!</p>
			<p class="normal">- Anlıyorum ama bizim mezarlığa gitmemiz gerek, mezarlık şuracıkta zaten. Ölümüzü gömüp hemen döneceğiz.. uzun sürmez.</p>
			<p class="normal">- Olmaz, sizi bırakamam, yetkim yok.</p>
			<p class="normal">Yedigey, göğsündeki savaş madalyaları ve nişanları görünsün diye devesinden eğildi:</p>
			<p class="normal">- Bak evladım, biz yabancı değiliz. Boranlı istasyonundan geliyoruz. Adını duymuş olmalısın. Yerlisiyiz buranın. Mezarlıktan başka yere gitmeyeceğiz ki...</p>
			<p class="normal">- Anlıyorum ama elimden bir şey gelmez...</p>
			<p class="normal">Böyle diyen nöbetçi omuz silkerek, nazik, samimi bir konuşmaya başlamıştı ki Sabitcan onun sözünü keserek ve önemli bir adam olduğunu belirtmek ister gibi tepeden konuşarak sordu:</p>
			<p class="normal">- Ne oluyor burada? Mesele nedir? Ben Sendika Bölge Sovyeti üyesiyim. Niye durdurulduk?</p>
			<p class="normal">- Çünkü buradan geçemezsiniz.</p>
			<p class="normal">- Nöbetçi yoldaş, tekrar ediyorum, ben Sendika Bölge Sovyeti üyesiyim.</p>
			<p class="normal">- Kim olduğunuz beni ilgilendirmez, giremezsiniz!</p>
			<p class="normal">- Nedenmiş o? dedi Sabitcan bozularak.</p>
			<p class="normal">- Yasak bölge de ondan.</p>
			<p class="normal">- Öyleyse ne çene çalıp duruyorsunuz?.</p>
			<p class="normal">- Çene çalan kim? Devesinin üzerindeki şu saygıdeğer beye durumu açıklıyorum, sizinle konuşmuyorum bile. Zaten yabancılarla konuşmam da yasak. Nöbetteyim ben.</p>
			<p class="normal">- Demek mezarlığa gitmek imkânsız?</p>
			<p class="normal">- Evet, imkânsız. Yalnız mezarlığa değil, hiçbir yere gidemezsiniz buradan!</p>
			<p class="normal">Sabitcan sinirlenmişti. Yedigey’e dönerek öfkeli öfkeli konuştu:</p>
			<p class="normal">- Tâ baştan biliyordum zaten, buralara kadar gelmenin iyi olmayacağını biliyordum! Ama beyimiz bir Ana-Beyit tutturdu, başka bir şey demedi. Ana-Beyit’miş! Al sana Ana-Beyit! Gör hayrını!</p>
			<p class="normal">Böyle dedikten sonra hiddetle yere tükürdü ve homurdana homurdana uzaklaştı.</p>
			<p class="normal">Yedigey, nöbetçinin yanında onun böyle davranışından utanmıştı. Babacan bir tavırla konuştu:</p>
			<p class="normal">- Onun kusuruna bakma evlat, dedi, elbette sen görevini yapıyorsun. Ama biz bu ölüyü nereye gömeceğiz şimdi. Bir odun parçası değil ki rastgele bir yere bırakalım!</p>
			<p class="normal">- Siz de haklısınız ama benim elimden bir şey gelmez. Ben bana emredilenleri yapmak zorundayım. Buranın baş sorumlusu da değilim.</p>
			<p class="normal">Yedigey’in canı sıkılmıştı. Bu defa başka şey sordu ona:</p>
			<p class="normal">- Evet evlat, çaresizlik içindeyiz desene.. sen nerelisin bakalım?</p>
			<p class="normal">Genç nöbetçi böyle bir soru sorulmasına hem şaşırmış, hem çocukça sevinmişti. Bulunduğu yörenin Rus ağzı ile ‘o’ harflerini uzata uzata cevap verdi:</p>
			<p class="normal">- Ben Vologdalıyım amca, dedi.</p>
			<p class="normal">- Peki sizin Vologda’da da mezarlıklara nöbetçi koyuyorlar mı?</p>
			<p class="normal">- Hiç öyle şey olur mu amca? Bizim orada mezarlığa istediğin zaman girip çıkarsın, kim ne karışır! Ama burada mesele başka.. Yasak bölge burası. Görüyorum ki amca, sen de askerlik yapmışsın, hatta cephede vuruşup madalyalar kazanmışsın, onun için görevin ne olduğunu bilirsin. İstesen de, istemesen de emre uyacaksın..</p>
			<p class="normal">- Bunda çok haklısın evlat, ama biz şimdi bu ölüyle nereye gidebiliriz?</p>
			<p class="normal">Bir süre sustular. Sonra, mavi gözlü, sarı saçlı genç asker başını üzüntüyle sallayarak:</p>
			<p class="normal">- Hayır amca, dedi, geçmenize izin veremem, buna yetkim yok.</p>
			<p class="normal">Yedigey ona verecek cevap bulamıyordu. Üzgün bir sesle:</p>
			<p class="normal">- Eh, ne yapalım? diyebildi.</p>
			<p class="normal">Sonra da şaşkın şaşkın bekledi orada. Yüzünü çevirip arkadakilere bakmaya utanıyordu. Kızgınlığı gittikçe artan Sabitcan ise, orada, yol kazma makinesinin yanında, Uzun Adilbay’la bağıra bağıra konuşuyordu:</p>
			<p class="normal">- Tâ başından söylemiştim! Ölüyü bu kadar uzak bir yere getirmenin ne gereği vardı! Gelenek-görenek diye boş inançlarınızla herkesin başını derde sokuyorsunuz. Bir ölüyü oraya ya da şuraya gömmüşsün ne farkeder! Yoo, ille de Ana-Beyit’e gömülecek! Bir de bana “Sen çek git işine, sen olmadan da gömeriz” demiştiniz. Hadi gömün bakalım!</p>
			<p class="normal">Uzun Adilbay ona tek kelime söylemeden yanından uzaklaştı. Açılır-kapanır parmaklığın önünde duran nöbetçiye yaklaşarak:</p>
			<p class="normal">- Bak dostum, dedi, ben de askerlik yaptım, emir-komuta nedir bilirim. Kulübede telefon var mı?</p>
			<p class="normal">- Elbette var.</p>
			<p class="normal">- Öyleyse nöbetçi âmirine telefon et, bölge halkından birkaç kişinin Ana-Beyit mezarlığına gitmek istediklerini söyle.</p>
			<p class="normal">- Ne dedin? Ne dedin? Ana-Beyit mi?</p>
			<p class="normal">- Evet, Ana-Beyit. Bizim mezarlığın adı Ana-Beyit’tir. Ona telefon et dostum. Yapılacak tek şey bu. Belki o bize izin verir. Senin de hiç şüphen olmasın ki bizi mezarlıktan başka bir şey ilgilendirmiyor.</p>
			<p class="normal">Nöbetçi, alnını kırıştırdı, ağırlığını bir ayağından öbürüne vererek düşünmeye başladı. Uzun Adilbay da isteğini tekrarladı:</p>
			<p class="normal">- Tereddüt edecek bir şey yok. Bu yapacağın nizamnameye uygundur. Nöbet tuttuğun yere yabancılar geliyor, sen de onu nöbetçi âmirine haber veriyor, isteklerini bildiriyorsun. Hepsi bu. Hem görevin de böyle yapmanı gerektirir. Sen sadece görevini yapmış olacaksın, daha ne bekliyorsun ki?</p>
			<p class="normal">- Pekâlâ öyleyse, dedi nöbetçi, telefon ederim. Ama nöbetçi amiri nöbet yerlerini dolaşır hep. Bölge de çok geniş, bulmak kolay olmaz.</p>
			<p class="normal">- Ben de geleyim telefon kulübesine. Konuşurken sana soracağı şeylere hemen cevap veririm.</p>
			<p class="normal">- Pekâlâ, gel öyleyse.</p>
			<p class="normal">İkisi birden telefon etmek için o küçük kapıya girdiler. Kapı açık kaldığı için dışarıda duran Yedigey de işitti konuşulanları. Nöbetçi bir yere telefon ediyor, aradığını orada bulamayınca başka bir yeri arıyordu:</p>
			<p class="normal">- Hayır, hayır, nöbetçi âmirinin kendisini arıyorum. Evet, evet kendisini.. önemli bir iş için..</p>
			<p class="normal">Onlar telefonda nöbetçi âmirini bulamadıkça Yedigey’in can sıkıntısı artıyor, sinirleniyordu. Birdenbire ters gitmeye başlamıştı işleri. Bu nöbetçi âmiri de nereye kaybolmuştu şimdi?</p>
			<p class="normal">Sonunda buldular ve genç nöbetçi heyecanlı ve çın çın öten bir sesle konuştu:</p>
			<p class="normal">- Yoldaş teğmen! Yoldaş teğmen!</p>
			<p class="normal">Sonunda nöbetçi âmirine meseleyi anlattı. Bölge halkından birkaç kişinin cenazelerini yasak bölgedeki eski mezarlığa götürmek istediklerini söyledi. Yedigey heyecanla dinliyordu konuşmayı. Teğmen “bırak geçsinler” dese bitecekti bu iş. Doğrusu pek becerikliydi Uzun Adilbay. Kafası çalışıyordu. Ama konuşma uzadıkça uzuyor ve nöbetçi de yalnız sorulara cevap veriyordu:</p>
			<p class="normal">- Evet... Kaç kişi mi? Altı kişi. Bir de ölü, yedi! Ölen ihtiyar biriymiş... Başlarındaki adam bir deveye binmiş. Onun ardında römorklu bir traktör, bir de yol kazma makinesi var.. evet, bunları mezar kazmak için getirmişler.. Nasıl? Ne diyeyim onlara? Hayır mı diyeyim? İzin vermiyor musunuz? Evet, dinliyorum.. başüstüne...</p>
			<p class="normal">Bu sırada ahizeyi Adilbay eline almış ve şimdi onun sesi duyulmaya başlamıştı:</p>
			<p class="normal">- Yoldaş teğmen, kendinizi bizim yerimize koyun.. Boranlı istasyonundan geliyoruz.. şimdi nereye gidebiliriz ki? Biz buralı insanlarız, hiçbir kötü niyetimiz olamaz yoldaş teğmen! Sadece ölümüzü gömmek ve hemen dönmek istiyoruz. Nasıl? Efendim? Tabiî, kendiniz gelirseniz daha iyi olur. Gelin, yanımızda bir de büyüğümüz var, eski savaşçılardan. Ona anlatırsınız..</p>
			<p class="normal">Adilbay, canı sıkılmış, suratı asılmış olarak çıktı dışarı. Teğmenin biraz sonra geleceğini, kararını gelince vereceğini söyledi. Onun ardından nöbetçi de gelip ayni şeyi söyledi. Genç nöbetçi, duruma âmirinin el koymasından dolayı rahatlamıştı. Şimdi kapının önünde, nöbet yürüyüşü ile ileri-geri gidip geliyordu.</p>
			<p class="normal">Yedigey düşünceli, kaygılıydı. Nereden bilebilirdi başlarına bunların geleceğini? Şimdi teğmenin gelmesini beklemekten başka bir şey gelmezdi ellerinden. Devesinden indi, hayvanı yol kazma makinesinin koluna bağladı, sonra yine kapıya geldi. Sürücüler Kalıbek ve Cumali, bir yandan sigaralarını tüttürürken alçak sesle konuşuyorlardı. Sabitcan ise biraz açıkta sinirli sinirli dolaşıp duruyordu. Kazangap’ın damadı hâlâ römorkta, cenazenin yanında oturuyordu. Yedigey’e seslendi:</p>
			<p class="normal">- Ne oluyor Yedigey? Bizi bırakacaklar mı?</p>
			<p class="normal">- Elbette bırakacaklar. Nöbetçi âmiri gelecek. Bir teğmen imiş. Biz casus muyuz ki bırakmasınlar! Sen de in, biraz ayakların açılsın.</p>
			<p class="normal">Saat üçe gelmişti ve onlar hâlâ Ana-Beyit’e varamamışlardı. Oysa çok yakınındaydılar Ana-Beyit’in. Yedigey nöbetçinin yanına gitti:</p>
			<p class="normal">- Evlat, komutanını çok bekleyecek miyiz?</p>
			<p class="normal">- Hayır, hayır. Yakında gelir. Araba ile gelecek, on-on beş dakika sonra burada olur.</p>
			<p class="normal">- İyi, bekleriz. Bu dikenli teller ne zaman çekildi?</p>
			<p class="normal">- Epeyce oluyor. Biz çektik o telleri. Bir yıldan beri buradayım ben. Tel örgüleri çekeli altı ay kadar oldu sanırım.</p>
			<p class="normal">- Anlıyorum, ama ben bunu bilmiyorum ve bütün mesele de bundan doğdu. Cenazeyi buraya, bizim Ana-Beyit adını taşıyan eski mezarlığımıza gömmekte ısrar eden benim, onun için de kendimi suçlu sayıyorum. Ama rahmetli Kazangap büyük bir insandı, ayni istasyonda onunla tam otuz yıl birlikte çalıştık. Ona son yolculuğunda saygıda kusur etmeyelim dedim.. böyle bir adam için en iyisini yapalım, dedim...</p>
			<p class="normal">Genç askerde Yedigey’e karşı bir saygı-sevgi uyanmıştı:</p>
			<p class="normal">- Bak amca, dedi ciddi bir sesle, Teğmen Tansıkbayey az sonra gelecek, ona meseleyi olduğu gibi anlatırsınız. O da insan, elinden geleni yapar herhalde. Belki yukarıya, üstlerine bildirir, sonunda eminim ki bir izin çıkar.</p>
			<p class="normal">- İyi niyetin için teşekkürler.. ama söylediğin gibi çıkmazsa ne yapacağız? Adını ne dedin, Tansıkbayev mi?</p>
			<p class="normal">- Evet, Tansıkbayev, tanıyor musunuz yoksa? Buraya yakında geldi. O da buralı, belki akrabanız ya da hemşerinizdir?</p>
			<p class="normal">- Yoo, yo, tanıyacağımı hiç sanmam, diye gülümsedi Yedigey. Sizde İvanovlar ne kadar çoksa bizde de Tansıkbayevler o kadar çoktur. Her yerde rastlarsın. Yalnız bu soyadını taşıyan birini hatırladım şimdi...</p>
			<p class="normal">O sırada telefon çaldı ve nöbetçi cevap vermek için içeri koştu. Yedigey kapının önünde yalnız kalmıştı. Kaşlarını çattı ve kaygılı bir yüzle, kapalı kapının öbür tarafına, bir gelen olup olmadığını anlamak için baktı. Sonra birden “Bu teğmen Tansıkbayev sakın o akdoğan bakışlı Tansıkbayev’in oğlu filan olmasın?” diye geçirdi aklından.. “Yok canım, neden öyle olsun? Bu da nerden geldi aklıma? Soyadı Tansıkbayev olan binlerce insan var.. o olamaz. Onun defteri çoktan dürüldü zaten. En iyisi aklımdan çıkarmalıyım onu.. evet.. ne de olsa, yeryüzünde bir gün geliyor, hak yerini buluyor, kimsenin yaptığı kötülük cezasız kalmıyor. Hak ve adalet var.. ve dünya yok olup gidinceye kadar da hep olacak...”</p>
			<p class="normal">Yedigey bir kenara çekildi. Cebinden mendilini çıkarıp göğsüne taktığı savaş madalyalarını, nişanlarını ve başarı şeritlerini parlatmaya başladı. Teğmen Tansıkbayev geldiği zaman bir bakışta gözüne çarpmalıydı.</p>
			<br class="chapter"/><p class="ortayazi">* * * </p><br class="chapter"/>
			
			<br class="chapter"/><br class="chapter"/><br class="chapter"/></body></html>