<html xmlns="http://www.w3.org/1999/xhtml">
  <head>
    <title>1.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="solbaslik" id="calibre_toc_8">-VIII-</h1><br class="chapter"/><br class="chapter"/><br class="chapter"/>
			<p class="normal">1952 yılının sonları, daha doğrusu bütün sonbahar ve onun ardından biraz gecikerek gelen ama kar fırtınaları getirmeyen kış günleri, Boranlı’da yaşayan bir avuç insan için, belki de hayatlarının en güzel günleri oldu. Sonraları o günleri Yedigey hep hüzün karışık bir özlemle hatırladı.</p>
			<p class="normal">Yaşından dolayı Boranlılılar tarafından ‘aksakal’ sayılan, edeb-erkân bilen ama akıllılık edip başkalarının işine pek karışmayan Kazangap, o günlerde güçlü kuvvetli, sapasağlam bir adamdı. Oğlu Sabitcan, Kumbel yatılı okulunda okuyordu. Kuttubayevler, Sarı-Özek’e temelli yerleşmeye kararlı görünüyorlardı. Evlerini kışa hazırlamış, kilere yeteri kadar patates konulmuş, Zarife ve çocuklara keçe çizmeler alınmıştı. Ayrıca bir çuval da un ısmarlamışlardı. Bu unu Yedigey güçlü çağına henüz ulaşan Karanar’ın sırtına yükleyerek getirmişti Kumbel’den. Abutalip gündüzleri demiryolunda çalışıyor, artan zamanlarında çocuklarla meşgul oluyor, geceleri ise pencere kenarındaki lambanın ışığında, uzun uzun yazılarını yazıyorlardı.</p>
			<p class="normal">Onlardan başka Boranlı’da birkaç işçi ailesi daha vardı ama bunlar kalmaya, yerleşmeye niyetli görünmüyorlardı. O zamanlar istasyon şefi Abilov da fena bir adam değildi. Köyde herkesin sağlığı yerindeydi. İşler yürüyor, çocuklar büyüyordu. Kış gelmeden yol onarımı tamamlanmış, kar engelleme setleri yapılmıştı.</p>
			<p class="normal">Havalar gerçekten çok güzel geçmişti. Sonbahar, kızarmış ekmek kabuğu renginde bir manzara getirmişti Sarı-Özek bozkırına. Sonra kış geldi ve her yer bembeyaz oldu. Bütün alanları kaplayan o sessiz beyazlığın içinde, demiryolu kara bir iplik gibi uzanıyor, trenlerin biri gelip biri gidiyordu. Tren yolcuları, demiryolunun kenarında, kar tepecikleri arasında, birkaç kasabadan oluşan küçük bir köy görüyorlardı. İşte orasıydı Boranlı. Yolcular kompartıman pencerelerinden kayıtsız bakışlarla bu evleri süzüyor, ya da bir an için, kuytuda, o yitik köyde yaşayan yalnız insanları düşünerek onlara acıyorlardı... Aslında pek o kadar acınacak durumda değildiler. Yazın kavurucu sıcaklarını bir yana bırakırsak, o yıl oldukça iyi geçmişti.</p>
			<p class="normal">Genel olarak, savaş sonu sıkıntıları yavaş yavaş hafiflemeye başlamıştı. Yeni yıldı, yiyecek maddeleri ve sanayi ürünlerinin fiyatlarında bir düşme bekleniyordu. Mağazalar henüz malla dolup taşmıyordu ama, durum yıldan yıla iyileşiyordu...</p>
			<p class="normal">Boranlılılar’ın, yılbaşını bir bayram gibi kutlamak âdetleri yoktu. Yılbaşı gecesini sabırsızlıkla beklemez, o gece coşup eğlenmezlerdi. Ne olursa olsun istasyondaki işler devam eder, yeni yılın nerede, ne zaman başlayacağına hiç aldırmadan gelir giderlerdi. Bundan başka, kışın, istasyondaki işlerin dışında da yapılacak işleri çok olurdu Boranlılılar’ın. Odun kırar, soba yakar, kırda ahırda bulunan develerle, yaz mevsiminde olduğundan daha çok meşgul olurlardı. Çünkü hayvanlar kış günleri daha çok bakım isterdi. Gündüzleri oradan oraya koşturmaktan yorulan insanlar, yıl sonunu, yıl başını akıllarına getirmeden, kendilerini bir an önce yatağa atmak için beklerlerdi gecenin olmasını.</p>
			<p class="normal">Yıllar böylece birbirini kovalıyor, gelip geçiyordu...</p>
			<p class="normal">Ama 1953’ün son günü, öbür yıllara hiç benzemedi, çok şenlikli geçti. Şenliği düşünen ve düzenleyen Kuttubayev ailesiydi. Yedigey ancak son hazırlıklar için yardımcı oldu. Her şey, öğretmen Kuttubayevler’in çocuklar için bir Noel ağacı süslemeye karar vermeleriyle başladı. Ama çam ağacını nasıl bulabilirlerdi? Sarı-Özek’te dinozor yumurtası bulmak çam ağacı bulmaktan daha kolaydı. Gerçekten de, jeoloji araştırmaları yapan Yelizarov, toprak altında çok eski çağlardan kalan ve herbiri büyük bir karpuz iriliğinde olan fosilleşmiş dinozor yumurtaları bulmuştu. Bu fosiller Alma-Ata müzesine götürülmüş, gazetelerde bu konuda yazılar çıkmıştı.</p>
			<p class="normal">Yılbaşı ağacı süslemeyi düşünen Abutalip, bir çam bulmak için, soğuğa, ayaza bakmadan Kumbel’e gitmek zorunda kaldı. Kumbel’de demiryolcular için beş çam ayrılmıştı. Abutalip bunlardan birinin Boranlılılar’a verilmesini sağladı. İşte her şey böyle başladı.</p>
			<p class="normal">Her tarafını kırağı kaplamış bir yük katarı keskin gıcırtılar çıkararak durduğu zaman, Yedigey istasyon şefinden iş eldivenleri almaktaydı. Bütün kapılarına kurşun mühürler vurulmuş dört dingilli vagonlardan oluşan uzun bir katardı bu. Abutalip son vagonun üstü açık merdiven sahanlığından güçlükle indi. Ayazdan kaskatı kesilen çizmelerin içinde ayakları buz gibi donmuştu. Sahanlıkta, kalın bir gocuğa sarınmış, başı kalpaklı bir görevli, oldukça güçlük çekerek Abutalip’e büyük ve ağır bir şey uzattı. Yedigey bunun yılbaşı ağacı olduğunu anlamıştı. Yine de, şaşkınlıktan bir süre kımıldamadan öylece durdu.</p>
			<p class="normal">Merdiven sahanlığından sarkan kalın giyimli, iri gövdeli adam Yedigey’i görünce seslendi:</p>
			<p class="normal">- Hey Yedigey! Gel şu adama yardım et biraz!</p>
			<p class="normal">Yedigey koşup geldi, Abutalip’i öyle görünce büyük bir korkuya kapıldı. Kaşlarına varıncaya kadar bütün vücudunu bembeyaz kırağı kaplamıştı. Neredeyse hayatına mal olacak o çam ağacının yanında kaskatı duruyor, donduğu için kolunu bile uzatamıyor, konuşmak için dudaklarını zor kımıldatıyordu.</p>
			<p class="normal">Katar görevlisi boğuk bir sesle çıkıştı:</p>
			<p class="normal">- Böyle bir havada bu kıyafetle mi yola çıkar sizin insanlar! Şu ağaç yüzünden az daha ölecekti. Sahanlıkta buz gibi rüzgâr esiyor. Gocuğumu ona vermeyi düşündüm ama bu defa da ben donacaktım soğuktan!.</p>
			<p class="normal">Abutalip zar-zor dudaklarını kımıldatarak özür diledi:</p>
			<p class="normal">- Özür dilerim, oldu bir kere.. Ev yakın, az sonra ısınırım.</p>
			<p class="normal">Katar görevlisi Yedigey’e:</p>
			<p class="normal">- Bak, dedi, üzerimde kalın bir gocuk, bunun altında pamuklular, ayağımda keçe çizmeler, başımda kürklü başlık var. Yine de yolun bitimini dört gözle bekliyorum. Bu kıyafetle yola çıkılır mı hiç!</p>
			<p class="normal">Yedigey’in canı sıkılmış, üzülmüştü:</p>
			<p class="normal">- Haklısın Trofim, dedi, çok iyisin, sağ ol. Haydi yolun açık olsun!</p>
			<p class="normal">Böyle dedikten sonra çam ağacını kucakladı. Çam, adam boyunda idi. İğne yaprakları ormanın kış kokusunu veriyor ve Yedigey’in yüreği heyecandan fırlayacakmış gibi çarpıyordu. Çünkü bu ağaç birden savaş sırasında geçtiği ormanları hatırlatmıştı ona. Böyle çamlar pek çoktu ormanda. Nicelerini tanklarla ezmiş, nicelerini obüslerle devirmişlerdi. Bir zaman gelip çam kokusundan böyle bir haz duyacağı, o zamanlar hiç aklına gelmezdi elbet.</p>
			<p class="normal">Çam ağacını omuzladı, Abutalip’in yüzüne bir daha baktı ve:</p>
			<p class="normal">- Haydi, çabuk eve gidelim! dedi.</p>
			<p class="normal">Abutalip’in soğuktan yanıp donmuş, gözyaşları yanaklarında buzlanmış yüzünde, gözleri bir zafer kazanmış gibi parlıyordu. Bunu gören Yedigey’in içine bir korku düştü: Çocukları, babalarının onlar için katlandığı bu fedakârlığı anlayabilecekler miydi? Çünkü bunun tersi bir durumla karşılaşanlar hiç de az değildi. Bir teşekkür umarken umursamazlıkla karşılaşır, bazen düşmanlık bile görürsünüz. “Allah onu böyle bir durumdan korusun, zaten çektikleri yeter ona!” diye geçirdi aklından.</p>
			<p class="normal">Çam  ağacını ilk gören Abutalip’in büyük oğlu Daul oldu. Bir sevinç çığlığı atarak dışarı fırladı. Onun hemen ardından, üzerlerine kalınca bir şey alacak kadar bile beklemeden Zarife ile Ermek koştular.</p>
			<p class="normal">Daul, çam ağacının çevresinde sevinçten zıp zıp zıplayarak bağırıyordu:</p>
			<p class="normal">- Çam ağacı! Çam ağacı! Bakın ne güzel!</p>
			<p class="normal">Zarife de ondan aşağı kalmıyordu:</p>
			<p class="normal">- Harika! Çok güzel! Büyük iş başardın, çok yaşa!</p>
			<p class="normal">Hayatında hiç çam ağacı görmemiş olan Ermek ise, Yedigey amcasının taşıdığı ağaca, faltaşı gibi açılmış gözlerle bakıyordu:</p>
			<p class="normal">- Anne! Anne! Çam ağacı bu mu? Aa, çok güzel. Hep bizim evde mi kalacak?</p>
			<p class="normal">Yedigey başını sallaya sallaya Zarife’ye:</p>
			<p class="normal">- Bak Zarife, bu ağaç yüzünden kocan az daha donup ölüyormuş! Anlıyor musun? Hemen ısınması gerek. Önce çizmelerini çıkarmalı..</p>
			<p class="normal">Çizmeler ayaklarına yapışmıştı soğuktan. Hepsi birden onları çekip çıkarmak için işe koyuldu. Çocuklar küçük elleriyle, kaskatı olmuş dana derisi çizmelere asılıyor, olanca güçleriyle çekiyorlardı. Abutalip ayağının ağrı sızısından yüzünü buruşturuyor, dişlerini sıkıyor ama yine de ah! oh! diye inlemekten kendini alamıyordu.</p>
			<p class="normal">Anneleri çocukları uzaklaştırmaya çalıştı:</p>
			<p class="normal">- Bırakın, bırakın da ben yapayım şu işi. Sizin gücünüz yetmiyor, bana da mâni oluyorsunuz..</p>
			<p class="normal">Yedigey, Zarife’ye alçak sesle:</p>
			<p class="normal">- Bırak keyiflerini bozma, dedi, biraz zahmete alışsınlar.</p>
			<p class="normal">Babalarının acılarına son vermek için bir an önce onun çizmelerini çıkarmaya çalışmaları, bunun için can ve gönülden asılmaları, Abutalip’e en büyük mükâfat idi. Bu onların artık büyümekte olduklarını, bir şeyleri anlamaya başladıklarını da gösteriyordu. Bunun için çok seviniyordu. Hele küçük Ermek hepsinden daha telaşlıydı. O haliyle insanı hem duygulandırıyor, hem güldürüyordu. Durmadan “atika! atika!” diyordu babasına. Ata (baba) sözünü böyle söylüyor, onun bu yanlışını kimse düzeltmiyordu. Atika (babacık, babacığım) kendiliğinden öyle söylediği bir isimdi ama, insanoğlunun tâ bilinmeyen zamanlardan beri ilk söylediği isimlerden biriydi.</p>
			<p class="normal">- Atika! Atika! diyordu Ermek. Babası için endişe ediyordu. Bütün gücünü kullandığı için yüzünü ter basmış, yanakları al al olmuş, kıvırcık saçları dağılmıştı. Babasını donmaktan kurtarmak için bu işi mutlaka başarmak istiyor, gözleri parlıyor, büyük bir adam gibi ciddi ciddi asılıyordu. Görseniz katıla katıla gülmek isterdiniz.</p>
			<p class="normal">Çocukların amaçlarına ulaşmaları için bir şeyler yapmak gerekti. Yedigey bunun da çaresini buldu.</p>
			<p class="normal">Çocuklar çekiştirirken çizmeler de yumuşamaya, buzlar çözülmeye başlamıştı. Şimdi onları Abutalip’e fazla acı vermeden çekebilirlerdi.</p>
			<p class="normal">- Pekâlâ çocuklar, dedi Yedigey, bu işi hep beraber yapacağız, tren gibi dizilip birbirimizi çekeceğiz. Şöyle arkama geçin bakalım. Daul, sen bana sarıl, Ermek, sen de Daul’un beline sımsıkı sarılarak çekeceksin!</p>
			<p class="normal">Abutalip, Yedigey’in maksadını anlamıştı. Odanın sıcaklığından başlarındaki kırağılar ve donmuş gözyaşları erimiş, çiy olup yüzünü kaplamıştı. Yedigey’e hak verirken dudaklarına mutlu bir gülümseme gelmişti.</p>
			<p class="normal">Yedigey, Abutalip’in önüne oturdu. Çocuklar da arkasına geçerek çekmeye başladılar.</p>
			<p class="normal">- Hadi çocuklar! Hep beraber! Tek başıma asla gücüm yetmez, siz sıkı tutmazsanız başaramam, bak, kuvvetim yetmiyor. Hadi Daul! Hadi Ermek! Asılın! Daha hızlı! Daha hızlı!</p>
			<p class="normal">Çocuklar soluk soluğa bütün güçleriyle asıldılar. Zarife de gerektiğinde işe karışmak için dikkatle bakıyordu onlara. Yedigey, sanki olanca gücü ile çekiyormuş, çok zorlanıyormuş gibi yapıyor, çocukları coşturuyordu. Sonunda çizmenin birini çıkardılar ve hep birden bir zafer kazanmışcasına sevinç çığlığı attılar. Zarife eline geçirdiği bir yün kumaş parçasıyla kocasının tabanını ovmaya başladı.</p>
			<p class="normal">- Pekâlâ çocuklar! Pekâlâ anne! İkinci çizmeyi kim çıkaracak? Babanızın bir ayağını çıplak, öbür ayağını çizmenin içinde donmuş olarak bırakacak değiliz ya! Asılın bakalım!</p>
			<p class="normal">Herkes katıla katıla güldü, gülmekten yerlere yattılar. En çok gülen de Abutalip idi.</p><br class="chapter"/>
			<p class="ortayazi">*</p><br class="chapter"/>
			<p class="normal">Sonraları Boranlı Yedigey, o olayı sık sık hatırlayıp, bir sırrı çözmeye çalıştı. Kimbilir, Boranlı’dan uzakta bir yerlerde, birilerinin bir yığın kâğıtlar arasında Abutalip’in adını araması, belgeleri karıştırması, onun başına, ne Boranlı’da, ne de Kuttubayev ailesinde, kimsenin aklından geçirmediği bir iş açması, belki tam onun çizmelerini çıkarmaya, hem de tam çıkardıkları zamana rastlıyordu!</p>
			<p class="normal">Felâket, hiç beklenmedik bir zamanda, bir kar fırtınası gibi çöktü üzerlerine. Yedigey böyle işlerde biraz daha tecrübeli, ya da biraz kurnaz olsaydı, belki bu felâketi sezer, kuşkulanır, tedbir almayı düşünürdü.</p>
			<p class="normal">Ama kuşkulanacak bir şey yoktu ki! İstasyona bölge müfettişlerinden biri gelmişti ve bu pek olağandı. Her yıl sonunda bir müfettiş gelirdi. Elindeki bir programa göre, istasyondan istasyona, duraktan durağa dolaşır, denetlemelerde bulunurdu. Bazen bir-iki gün kaldığı da olurdu. İşçi ücretlerinin ödenip ödenmediğini, malzemelerin yerinde kullanılıp kullanılmadığını, eksikleri, ihtiyaçları olup olmadığını araştırırdı. Sonra da bir tutanak düzenler, bunu kendisi, istasyon şefi ve orada çalışan işçilerden biri imzalardı. Bundan sonra da çıkıp giderdi. Boranlı gibi küçük bir istasyonda bu işler çok çabuk biterdi. Bu teftiş raporlarını birkaç defa Yedigey de imzalamıştı.</p>
			<p class="normal">Bu defa müfettiş Boranlı’da tam üç gün kaldı. Ona, istasyon şefinin çalışma odasının ve haberleşme sisteminin bulunduğu binada yatacak yer ayırdılar. Bu üç gün içinde istasyon şefi Abilov, onu rahat ettirmek için elinden geleni yapmış, sabahtan akşama kadar çaydanlıkla çay taşımıştı. Çünkü müfettişin kaldığı yerde semaver yoktu. Bir ara Yedigey de gelip bir merhaba dedi. Adam, şefin odasında, önündeki kâğıtlara gömülmüş, durmadan sigara içiyordu. Yedigey adamın daha önce gördüğü müfettişlerden olmadığını, yeni olduğunu anlamıştı. Kırmızı yanaklı, seyrek dişli, kır saçlı ve gözlüklüydü. Bakışlarında tuhaf ve sabit bir gülümseme vardı sanki.</p>
			<p class="normal">Yedigey onunla akşam üzeri, işten dönerken bir defa daha karşılaştı. Adam orada, bir fenerin altında, bir aşağı bir yukarı dolaşıyordu: Paltosunun astragan yakasını kaldırmış, başında kürklü şapkası, kumlar üzerinde çizmeleriyle gıcırtılı sesler çıkararak ve sigarasının dumanını savurarak dalgın dalgın;</p>
			<p class="normal">- İyi akşamlar! Bir sigara molası verdiniz galiba? Çok yoruldunuz herhalde? dedi Yedigey gülümseyerek.</p>
			<p class="normal">Müfettiş de yarım bir gülümseme ile:</p>
			<p class="normal">- Evet, doğrusu yoruldum, kolay değil...</p>
			<p class="normal">Böyle dedikten sonra o yarım gülümseme tekrar göründü dudaklarında.</p>
			<p class="normal">- Anlıyorum, tabiî sizin işiniz kolay değildir.</p>
			<p class="normal">- Yarın sabah gideceğim, dedi müfettiş. On yedi numaralı katar burada bir dakika duracak -Tekrar gülümsemeye çalıştı. Sesi boğuk gibiydi. Kelimeler dudaklarından zorla çıkıyor, ona gözucuyla bakıyordu-. Yedigey Cangeldi sizmisiniz?.</p>
			<p class="normal">- Evet, benim.</p>
			<p class="normal">- Ben de öyle tahmin ettim. Eski savaşçı... 1944’ten beri buradasınız, buradaki demiryolcular size Boranlı adını taktılar.</p>
			<p class="normal">Bunları söylerken ne dediğini bilen bir adam olduğunu belli etmek istercesine, sigarasından derin bir nefes çekerek dumanını savurdu.</p>
			<p class="normal">- Çok doğru, dedi Yedigey saf saf.</p>
			<p class="normal">Bu adamın kendisi hakkında bu kadar çok şey bilmesi onu gururlandırmıştı. Ama ayni zamanda bütün bunları nereden öğrenmiş olabileceğini ve kendisini niçin oyaladığını merak etti.</p>
			<p class="normal">Müfettiş, Yedigey’in aklından geçenleri tahmin etmiş gibi yine yarım gülümsedi:</p>
			<p class="normal">- Hafızam çok kuvvetlidir. Ben de yazı yazarım, tıpkı şu sizin Kuttubayev gibi.</p>
			<p class="normal">Böyle derken, sigarasından yeni bir nefes çekerek dumanını Abutalip’in evinin penceresi yönünde üfledi. Abutalip her zamanki gibi pencerenin kenarında ve lamba ışığında yazılarını yazıyordu.</p>
			<p class="normal"> Müfettiş devam etti:</p>
			<p class="normal">- Üç gündür görüyorum. Durmadan yazıyor. Onu çok iyi anlıyorum. Ben de yazıyorum çünkü. Ama ben şiir yazarım. Bölge demiryolcularının, antrepocuların yüksek tirajlı aylık dergisinde yayınlanır şiirlerim. Arkadaşlarla bir Edebiyat Derneği kurduk. Ben yönetiyorum bu derneği. Ayrıca bölge gazetesinde de iki şiirim çıktı. Biri 8 Mart bayramında, öteki de l Mayıs bayramında.</p>
			<p class="normal">Müfettiş sustu. Ama Yedigey izin alıp ayrılacağı sırada bir soru sordu:</p>
			<p class="normal">- O, Yugoslavya ile ilgili yazılarını mı yazıyor?</p>
			<p class="normal">- Doğrusu pek bilmiyorum. Sanırım Yugoslavya’da Partizanlarla birlikte birkaç yıl beraber yaşamış. Çocukları için yazıyor o.</p>
			<p class="normal">- Ben de öyle dediklerini işittim. Abilov ile de konuştum onun hakkında. Savaşta esir olmuş. Bir süre öğretmenlik yapmış. Şimdi de kalemiyle ün yapmaya, gücünü göstermeye çalışıyor ha! (vızıltı gibi sesler çıkararak güldü). Ama bu o kadar kolay bir şey değildir. Ben de büyük bir eser meydana getirmek istiyorum. Cephede ve cephe gerisinde olanları anlatmak niyetindeyim. Ama hiç zamanım olmuyor. Ordan oraya gitmekle geçiyor ömrüm...</p>
			<p class="normal">- Onun da vakti yok. Bütün gün çalışıyor ve ancak akşamları yazabiliyor, dedi Yedigey.</p>
			<p class="normal">Yine sustular. Ama Yedigey yine gidemedi. Müfettiş bu defa Abutalip’in penceredeki karaltısını işaret ederek ve sırıtarak:</p>
			<p class="normal">- Bak, nasıl da kendini işe vermiş! Başını hiç kaldırmadan yazıyor!</p>
			<p class="normal">- Ee, onun da bir şeylerle uğraşması gerek. Okumuş, kültürlü bir adam o. Hem buralarda kimseler yok, yapılacak başka bir şey de yok. O da yazı yazıyor.</p>
			<p class="normal">- İyi fikir doğrusu.. hiçbir şey yok (Gözlerini kısmış, bir şeyler düşünür gibiydi). Evet, evet, karışanı görüşeni yok, kendi başına buyruk.. iyi fikir.. istediğini yapar tabiî.</p>
			<p class="normal">Bundan sonra ayrıldılar. Sonraki günlerde Yedigey müfettişle aralarında geçen konuşmayı Abutalip’e anlatmayı düşündü ama bunun için bir fırsat bulamadı. Sonra da olayı tamamen unuttu gitti. </p>
			<p class="normal">Kışın yapılacak çok iş oluyordu. Kızışan ve bu yüzden zaptedilmez hâle gelen Karanar’la uğraşmak başlıbaşına bir işti. Karanar öyle işler, öyle dertler açıyordu ki başına! İki yıldan beri Karanar bir atanşa (yetişkin erkek deve) idi. Başlangıçta zor da olsa bağırarak, döverek, korkutarak onu yola getirmek kolaydı. Ayrıca Boranlı develerinin atanı (erkeği, sürü başı) olan Kazangap’ın yaşlı erkek devesi ona göz açtırmıyordu. Onu ısırıyor, dişi develerin yanına sokmuyordu. Yaşlı atanın bütün günü Karanar’ı kovalamakla geçiyordu. Ama yoruluyordu sonunda. Genç Karanar kaçıp kurtuluyordu ondan. Bozkır genişti. Bir taraftan kurtulurken öbür yandan dişilere yaklaşmanın bir yolunu buluyordu.</p>
			<p class="normal">Kış bastırınca ve şiddetli soğuklar gelince, doğanın çağrısı ile develerin damarlarındaki kan iyice kızıştı. Karanar bu defa yaşlı atanı yenerek kendisi atan oldu sürüye. Gücünün doruğunda idi ve bu defa sürünün eski atanı olan Kazangap’ın erkek devesini o kovuyordu. Bir ara onu bir derede sıkıştırmış, o kuytu yerde onları ayıracak kimse de bulunmadığı için onu iyice dövmüş, ısırmış, tekmelemiş, hırpalamıştı. Kan revan içinde kalan yaşlı deve yarı ölü bir hâle gelmişti. Böylece üstünlüğünü kanıtlayan Karanar sürünün atanı idi artık. Döl bırakma, soy salma sırası ona gelmişti. </p>
			<p class="normal">Bu olay üzerine Yedigey ile Kazangap ilk defa tartışmış, ağız kavgası yapmışlardı. Kazangap, devesini dere dibinde, yara bere içinde kıvranır görünce pek üzülmüş, otlaktan suratı bir karış asık dönünce Yedigey’e çıkışmıştı:</p>
			<p class="normal">- Buna nasıl izin verirsin? Onlar hayvan, ama biz insanız. Azgın Karanar’ın yaptığı şey bir cinayet! Sen de onu başıboş salıvermişsin!</p>
			<p class="normal">- Ben mi salıverdim Kazake. Kaçıp gitmiş! Nasıl zaptedeyim onu? Zincire vuruyorum koparıyor! Atalar boş yere dememişler “Küç atasın tanımaydı”<sup class="calibre2"><a href="gun_olur_asra_bedel-ide_split_015.html#footnote-100-14" id="footnote-100-14-backlink" name="footnote-100-14-backlink">[14]</a></sup> diye. İşte şimdi o böyle durumda.</p>
			<p class="normal">- Sen de buna sevin bakalım. Bak daha ne işler açacak başına! Ona acıyıp bir burunduruk vurmazsan çok çekersin. Bozkırda koşar durursun peşinden. İşte o zaman bu söylediklerimi hatırlarsın. Böyle azgın bir deve bir sürü ile yetinmez, Sarı-Özek’te ne kadar deve varsa hepsiyle dövüşür.</p>
			<p class="normal">Yedigey, Kazangap’a duyduğu saygıdan dolayı fazla üstüne varmadı. Hem adam haklıydı. Onun için alttan aldı ve yatıştırıcı konuştu:</p>
			<p class="normal">- Karanar’ı bana henüz bir yavruyken kendin verdin, şimdi de şikâyet ediyorsun. Pekâlâ, bir şeyler yaparım, elini ayağını bağlarım onun.</p>
			<p class="normal">Ama Karanar gibi güzel bir deveye dudaklarını delerek burunduruk vurmaya, onu çirkinleştirmeye yine eli varmadı. Sonraları Kazangap’ın söylediklerini hatırladığı günler çok oldu. Anasından emdiği sütü burnundan getirdiği zamanlarda, ona dudaklarını delip burunduruk vurmaya yemin etti, hatta iğdiş etmeye bile karar verdi. Fakat yine de kıyamadı hayvana. Bu düşündüklerini yapamadı. Yıllar boyu, soğuk kış günlerinde Karanar’ın peşinden koştu durdu. Nice nice sıkıntılara katlandı bu yüzden...</p>
			<p class="normal">Yedigey o kışı hiç unutmaz. Karanar’ı zaptetmek ve kapatmak için onu kapatacağı ahırı sağlamlaştırmaya çalışırken yılsonu ya da yılbaşı gelmişti. Kuttubayevler yılbaşı ağacını donatmaya başlamışlardı ve bu, Boranlı’daki bütün çocuklar için çok coşkulu bir olay idi. Ukubala ve kızları bütün gün onların evinde idiler ve vakitlerini daha çok ağacı süslemekle geçiriyorlardı. Yedigey de işe giderken ve işten dönünce onlara uğrayıp ağaca bakmadan edemiyordu. Her gün süsleniyor, güzelleşiyordu ağaç.. Kurdeleler ve elden yapma oyuncaklarla süslüyorlardı onu. Bu işe kendilerini kaptıran Zarife ve Ukubala’nın hakkını yememek gerekir. Bütün hünerlerini ortaya koyarak bir hayli yoruldular. Aslında önemli olan yılbaşı ağacının kendisi değildi. Onları harekete getiren, coşturan mutlu bir gelecek umudu, yeni yılda mutluluk verecek değişiklikler idi. Ayrı ayrı hepsinin beklentisi buydu.</p>
			<p class="normal">Abutalip bununla da yetinmedi. Köyün bütün çocuklarını evlerin önündeki açıklıkta toplayarak kocaman bir kardan adam yaptı. Başlangıçta Yedigey bunu sadece bir çocuk oyunu olarak gördü ama sonunda o da kaptırdı kendini bu oyuna. Kardan adam insan boyunda idi. Gözleri, kaşları kömürdendi. Kırmızı burnu, sırıtan kocaman bir ağzı vardı. Başına Kazangap’ın tüyleri dökülmüş eski şapkasını geçirmişlerdi. Bir eline yolun açık olduğunu bildiren yeşil renkli bir kumaş parçası, öbür eline “1953 yılı kutlu olsun” yazılı bir levha tutturmuşlardı. Demiryoluna dönük, gelip geçen trenleri selamlayarak duruyordu. Bu gülünç kardan adam l Ocak’tan sonra da epeyce kaldı orada...</p>
			<p class="normal">Yılın son günü Boranlı’nın bütün çocukları kardan adamın yanında ve süslü çamın etrafında akşama kadar oynadılar. İşten dönen ve nöbette olmayan büyükler de katılıyordu onlara. Ertesi gün Abutalip’in Yedigey’e anlattığına göre, çocukları erkenden kalkmış. Heyecanlı, sabırsız imişler. Güya mışıl mışıl uyuyan babalarının yanına gelmişler..</p>
			<p class="normal">Şunları anlatmıştı Abutalip:</p>
			<p class="normal">- Atika! Atika! Ayaz-Ata (Noel Baba) nerdeyse gelir, karşılamaya çıkalım, dedi Ermek.</p>
			<p class="normal">- Peki, dedim, kalkıp elimizi yüzümüzü yıkayalım, sıkıca giyinelim ve karşılayalım onu. Geleceğini söylemişti zaten. Hay Allah! Nasıl da unuttum!</p>
			<p class="normal">- Hangi trenle gelecek? diye sordu büyüğü.</p>
			<p class="normal">- Hangi trenle olursa gelir. Ayaz-Ata için her tren durur burada.</p>
			<p class="normal">- Öyleyse hemen kalk.</p>
			<p class="normal">Kalkıp ciddi ciddi hazırlandık.</p>
			<p class="normal">Daul telaşla sordu:</p>
			<p class="normal">- Peki annem? Annem gelmeyecek mi? O da Ayaz- Ata’yı görmek ister herhalde?</p>
			<p class="normal">- Elbette ister. Haydi çabuk uyandırın annenizi!</p>
			<p class="normal">Hazırlandık, giyindik ve hep beraber evden çıktık, istasyon şefliğine doğru hızlı hızlı yürüdük. Çocuklar koşup istasyon binasının etrafını dolandılar. Ama Ayaz-Ata yoktu!</p>
			<p class="normal">Ermek şaşkın gözlerle bakınarak sordu:</p>
			<p class="normal">- Atika! Hani Ayaz-Ata? Niye gelmemiş?</p>
			<p class="normal">- Siz biraz bekleyin, dedim, ben gidip nöbetçi memura sorayım. İstasyon binasına gittim, içeri girip akşamdan bıraktığım küçük armağan torbasını ve bir sözde mektubu alıp getirdim. Çocuklar bana doğru koşarak geldiler:</p>
			<p class="normal">- Ayaz-Ata yok mu? Ne olmuş?</p>
			<p class="normal">- Gelmiş, gelmiş ve size şu mektubu bırakmış. Okuyayım da dinleyin.. Ve okudum:</p>
			<p class="normal">“Sevgili yavrularım Daul ve Ermek! Sizin bu ünlü Boranlı’ya çok erken, saat beşte geldim. Siz yataklarınızda mışıl mışıl uyuyordunuz. Hava çok soğuktu. Ama soğuk bana hiç dokunmaz. Zaten ben de çok soğuğum. Sakalımın tüyleri bile buz yündendir. Tren burada sadece iki dakika durdu. Ancak bu mektubu yazacak ve armağanlarınızı bırakacak kadar zamanım oldu. Torbada köydeki bütün çocuklar için birer elma ve ikişer ceviz bıraktım. Kusura bakmayın. Çok işim var. Daha pek çok çocuk beni bekliyor. Onlara da uğramalıyım. Gelecek yılbaşında sizinle görüşmeye çalışacağım. Şimdilik hoşçakalın.</p><br class="chapter"/>
			<p class="sagnormal">Ayaz-Atanız”</p><br class="chapter"/>
			<p class="normal">Durun, durun, bir not daha: “Kardan adamınız çok güzel olmuş. En güzelini siz yapmışsınız. Yanına gidip onun elini sıktım.”</p>
			<p class="normal">Çocuklar sevinçten uçuyordu. Ayaz-Ata’nın mektubu onları çok etkiledi. Ona hiç gücenmediler. Yalnız, armağan torbasını taşımak için aralarında biraz tartıştılar. Bunu da anneleri halletti:</p>
			<p class="normal">- Tartışmayın, dedi. Daul büyük olduğu için önce o taşıyacak, on adım gittikten sonra, taşıma sırası sana gelecek Ermek. Tamam mı?.. dedi.</p>
			<p class="normal">O gün öğleye doğru çocukları en çok eğlendiren ve onlardan en çok ilgi gören Yedigey amcaları oldu. Çünkü Yedigey onları eski bir kızağa bindirip gezdirdi. Kızağa Kazangap’ın yaşlı devesini koşmuşlardı. Bu uysal deve çok iyi çekiyordu kızağı. Karanar’ı koşamazlardı. Kim zaptedebilirdi azgın Karanar’ı? Ne eğlendiler, ne eğlendiler! Kızağı Yedigey amcaları sürüyordu. Bir yandan Yedigey amcanın yanında oturmak için birbirleriyle çekişirken, bir yandan da “Daha hızlı! Daha hızlı!” diye bağırıyorlardı. Abutalip ile Zarife de kızağın yanında yürüyor, koşuyor, yokuş aşağı giderlerken arkasına tutunuyor, bir ucuna basıp kayıyorlardı. İstasyondan iki kilometre kadar uzaklaşıp bir tepeye vardıktan sonra geri dönmek için durdular. Kızağı çeken yaşlı deve çok yorulduğu için biraz dinlendiler orada.</p>
			<p class="normal">Çok güzeldi o gün. Gözalabildiğine uzanan bozkırda kulağın duyabileceği kadar uzaklıklarda çıt çıkmıyordu Uçsuz bucaksız bozkır esrarlı bir şekilde, dizi dizi tepeleriyle karla kaplıydı. Gökyüzünün donuk ışığı bozkırda yansıyor, öğle saatinin kış için ılık sayılan havası yayılıyordu ortalığa. Hafif bir rüzgârın uğultusu da çarpıyordu ara sıra insanın kulağına. Aşağıda demiryolu üzerinde, uzun bir katar göründü. Ardarda koşulmuş iki kara lokomotifin sütun sütun dumanlar çıkararak çektiği katar toprak rengindeydi. İşaret semaforunun yanına gelince öndeki lokomotif uzun bir düdük çaldı. Sonra ayni şekilde bir defa daha çaldı düdüğünü. Bu istasyonda duraklamayan bir katardı bu. Semaforların ve onca boş yer dururken demiryolunun hemen yakınına kümelenmiş yarım düzine küçük evin önünden uğul uğul bir gürültüyle geçip gitti. Tren gittikten sonra yine o derin sessizlik kapladı ortalığı. Çevrede hiçbir hareket, hiçbir kımıltı görünmüyordu. Yalnız evlerin bacalarından, kıvrım kıvrım mavi ince dumanlar yükseliyordu gökyüzüne. Gezintiye çıkan çocuklar da konuşmaktan, bağrışmaktan yorulmuş, susmuşlardı. Bir süre sonra Zarife kocasına alçak sesle:</p>
			<p class="normal">- Çok güzel, çok güzel ama beni korkutuyor, dedi.</p>
			<p class="normal">- Doğru, bana da öyle geliyor, dedi Abutalip ayni ses tonuyla.</p>
			<p class="normal">Yedigey başını çevirmeden yan gözle baktı onlara. Yanyana idiler ve birbirlerine çok benziyorlardı. Zarife’nin alçak sesle ama anlaşılır biçimde söylediği sözler kendisini ilgilendirmediği halde bir üzüntü çöktü içine. Bacalardan çıkan ve kıvrıla kıvrıla yükselen dumanların genç kadına korku ve keder verdiğini hissediyordu. Ama onlara ne yardımı olabilirdi ki. Demiryolunun hemen yanındaki o küçücük evler onların sığınabilecekleri tek yerdi.</p>
			<p class="normal">Yedigey kamçısını sallayıp deveyi sürdü ve kızak köye doğru kaymağa başladı...</p>
			<p class="normal">Yılbaşı akşamı bütün Boranlılılar Yedigeyler’in evinde toplanmışlardı. Yedigey ve Ukubala birkaç gün önce karar vermişlerdi buna:</p>
			<p class="normal">- Madem ki yeni komşularımız Kuttubayevler çocuklar için böyle güzel bir yılbaşı ağacı süslediler, biz de üzerimize düşeni yapmalıyız, cimriliğin hiç yeri yok! demişti Ukubala. </p>
			<p class="normal">Karısının bu teklifine Yedigey çok sevindi. Gerçi herkes gelemezdi, çünkü bazıları nöbetteydiler, bazıları da daha sonra nöbete gideceklerdi. Trenler bayram-seyran dinlemez, her zaman gelir-giderlerdi. Saat dokuzda makas başında bulunmak zorunda olan Kazangap eğlencenin ancak ilk saatlerine katılabildi. Yedigey ise ertesi sabah saat altıda nöbete gidecekti. İş, işti. Yine de çok güzel, çok eğlenceli bir gece geçirdiler. Birbirlerini günde en az on defa gördükleri halde, o gece uzaklardan gelmiş davetliler gibi giyinip kuşanmışlardı. Pek keyifli idiler. Ukubala güzel yiyecekler hazırlamıştı ve epeyce övdüler onu. Bol bol içecek de vardı. Votka, şampanya, isteyen için kımız da çoktu. Çünkü bazı develer sütten kesilmemişti. Kazangap’ın yorulmak bilmeyen karısı Bikey de bunları sağarak kımız yapmıştı.</p>
			<p class="normal">Mezeleri atıştırıp ilk kadehleri yuvarladıktan sonra türkü söylemeye başladılar ve eğlence de asıl bundan sonra başlamış oldu. Konukları memnun etme çabası içinde olan ev sahipleri de gevşedi. Kimse kimsenin kusuruna bakmadan tatlı bir sohbete daldılar. Her gün görüştükleri, birbirlerini çok iyi tanıdıkları halde, o gün birbirleri hakkında yeni yeni şeyler öğreniyorlardı. Şenlikler, bayramlar böyledir. İnsan biribirine daha iyi görünür, birbirini daha çok sever. Bazen bunun aksi de olur ama, o kötü hava Boranlı’da pek görülmez. Çünkü, Sarı-Özek gibi bir yerde yaşayan bir avuç insanın birbiriyle çekişmesi, uyuşmazlığı olacak şey değildir...</p>
			<p class="normal">Yedigey biraz çakırkeyif olmuştu. Onun bu hâlini bilen ve bundan hiç kaygı duymayan Ukubala da ara sıra ona takılıyordu:</p>
			<p class="normal">- Saat altıda işbaşı yapacaksın, unutma ha!</p>
			<p class="normal">- Biliyorum Uku, biliyorum, merak etme.</p>
			<p class="normal">Ukubala’nın yanında oturuyor, karısının boynuna sarılıp türkü söylüyordu. Notaları yanlış çıksa da, gür sesiyle ve içinden gelerek söylediği için kendisiyle birlikte herkesin neşesini arttırıyordu. Durgunlaşan zekâ ile duyguların coşkusu birbiriyle uyum sağlayan bir ruh halindeydi. Şarkı söylerken gülen gözlerini konukların yüzlerinde gezdiriyor, onların da kendisine ayni yakınlık, içtenlikle baktığını görüyor, onları sevinçli gördüğü için kendi sevinci daha da artıyordu. O zamanlar, kara saçları, kara bıyıkları, ışıl ışıl kahverengi gözleri, sağlam beyaz dişleriyle, yakışıklı bir adamdı. Yedigey’in yaşlılıkta nasıl bir görünüm alacağını, hayal gücünüz ne kadar çok olursa olsun, tahmin edemezdiniz. İşte o Yedigey, komşularını teker teker ağırlamak, onları memnun etmek için çırpınıyor, Kazangap’ın karısı Bikey’e büyük saygı gösteriyor, onun “Boranlılar’ın anası” olduğunu söylüyor, şerefine kadeh kaldırırken, Amuderya kıyılarında yaşayan bütün Karakalpak halkını da selamlıyordu. Bu arada, Kazangap işi dolayısiyle erken kalkıp gitti diye üzülmemesini, neşesini yitirmemesini söylüyordu. Bikey de gülerek:</p>
			<p class="normal">- Aman, bıktım ondan, bıktım, biraz da ayrı kalalım.. diye takılıyordu.</p>
			<p class="normal">Yedigey o gece karısının adını hiç kısaltmadan asıl anlamı ile Uku Balası (Kuku Yavrusu) diye çağırdı hep. Herkes için böyle hoşa gidecek bir isim buluyor, öyle hitap ediyordu. Boranlı’da bulunan herkes onun kardeşi, bacısı idi. Sarı-Özek’ten kurtulmak için başka bir yere atanmayı sabırsızlıkla bekleyen istasyon şefi Abilov’a, onun, hamile olduğu için yakında Kumbel’deki doğum evine gidecek olan karısı Sakine’ye kadar herkese ayni gözle, akraba-kardeş gözüyle bakıyordu. Buna, çevresindeki bütün bu insanların en yakınları olduğuna yürekten inanıyordu. Başka türlü nasıl olabilirdi?</p>
			<p class="normal">Türkü söyleyenler gözlerini bir an kapattığı zaman, karla örtülü engin Sarı-Özek bozkırını ve burada yaşayan bir avuç insanı bir tek aile gibi kendi evinde toplanmış görüyordu. En çok da Abutalip ve Zarife için seviniyordu o gece. Haksız da değildi. Zarife, şarkı-türkü söylüyor, mandolin çalıyor, bir ezgiden ötekine süratle geçiyordu. Pürüzsüz, şakrak bir sesi vardı. Abutalip de göğsünden gelen derin, hazin bir sesle ona uyuyor, karı-koca, Tatar usulünde türkülerle, manilerle karşılıklı söyleşmek demek olan ‘çın çınlıyorlardı’. Ötekiler de katılıyordu onlara. Eski yeni birçok çın, birçok türkü hatırlayıp söylüyor, yorulmak şöyle dursun, coştukça coşuyorlardı. Herkes eğleniyordu, herkes sevinçliydi. Yedigey, Zarife ile Abutalip’in tam karşılarında idi. Gözlerini onlardan ayıramıyor, onlara baktıkça da yüreği sızlıyordu. “Onlara göz açtırmayan kara talihleri olmasaydı, işte hep böyle neşeli olacaklardı” diye geçiriyordu aklından. Yazın korkunç sıcağında, yangından çıkmış fidan gibi kavrulmuş olan Zarife’nin saçları diplerine kadar yanık rengini almış, dudakları da kararıp çatlamıştı. Ama şimdi Zarife, o Zarife değildi sanki. Kara gözleri ışıl ışıldı. Asyalı kadının açık, temiz, düzgün yüzüyle güzel bir kadın oluvermişti. Onun iç duygularını en çok ince kaşları belli ediyordu: Eski türkülerin, çınların havasıyla kanatlandıkça, kaşları da kâh yay gibi geriliyor, kâh kederle çatılıyordu... Abutalip de, başını iki yana sallaya sallaya, söylediği türkünün her kelimesini, anlaşılır biçimde telaffuz ederek ona karşılık veriyordu:</p><br class="chapter"/>
			<p class="indentmetinitalik">...</p>
			<p class="indentmetinitalik">Yorga atta yegerin yagır yeritek </p>
			<p class="indentmetinitalik">Silinmez könlümden suretin senin.<sup class="calibre2"><a href="gun_olur_asra_bedel-ide_split_015.html#footnote-100-15" id="footnote-100-15-backlink" name="footnote-100-15-backlink">[15]</a></sup></p><br class="chapter"/>
			<p class="normal">Zarife parmaklarını tellerin üzerinde gezdiriyor, yılbaşı için bir araya gelen bu küçük toplulukta, mandolini konuşturuyor, inletiyor, türküler içinde yüzüyordu. Yedigey onun kendinden geçtiğini; çok uzaklarda, yükseklerde uçtuğunu, Sarı-Özek’in karlı düzlüklerinde, ciğerlerini doldura doldura nefes alarak dolaştığını görüyordu sanki. Elinde mandolini, sırtında leylak renkli hırkası, kıvrılmış, küçük beyaz yakası ile kırlarda koşuyor, koşuyordu. Geçtiği yerlerde iki tarafa açılarak ona yol veren karanlıklardan geçip, tâ uzaklarda, sisler arasında kayboluyor, ama mandolinin sesi hâlâ duyuluyordu. Sonra birden, Boranlı’da sevdiği insanlar olduğunu hatırlıyor, onsuz kalınca pek üzüleceklerini düşünüyor, dönüp geliyor, masaya oturarak başlıyordu türkülerini söylemeye...</p>
			<p class="normal">Bundan sonra Abutalip, Sırb partizanlardan öğrendiği bir dansı gösterdi. Onları da kaldırdı. Bu dansı yapmak için ellerini birbirlerinin omuzlarına koyuyor, ayaklarını çalınan bir havaya uygun bir şekilde öne atıyorlardı. Zarife mandolinle hızlı tempoda bir dans havası çalıyor, Abutalip yüksek sesle söylüyordu. Hep birden halka olup dönerken “oplya! oplya!” diye bağırıyorlardı.</p>
			<p class="normal">Sonra yine türkü söylediler, içtiler, kadeh tokuşturdular, birbirlerine yeni yılın uğur getirmesini istediler. Bu arada nöbet geldiği için gidenler, işleri bittiği için gelenler oldu. İstasyon şefi ile hamile karısı, Sırb dansı başlamadan gitmişlerdi.</p>
			<p class="normal">Bir süre sonra Zarife temiz hava almak için dışarı çıktı, onun ardından Abutalip de kalktı. Terli terli dışarı çıkıp üşümesinler diye, Ukubala üzerlerine kalın şeyler almaya mecbur ediyordu çıkanları.</p>
			<p class="normal">Zarife ile Abutalip uzun zaman gelmeyince Yedigey meraklandı. O da kalktı onlara bakmak için. Onlar olmayınca eğlencenin de pek tadı olmuyordu. Ukubala, Yedigey’e:</p>
			<p class="normal">- Öyle çıkma, terlisin, sıkı giyin, yoksa üşütürsün! dedi.</p>
			<p class="normal">- Şimdi döneceğim, diye cevap verdi kocası.</p>
			<p class="normal">Yedigey kapıdan fırladı. Ayazlı-beyazlı bir geceydi.</p>
			<p class="normal">Etrafa bakınarak “Abutalip! Zarife!” diye seslendi.</p>
			<p class="normal">Sesine bir karşılık almadı ama evin arkasından konuşmalar duydu ve kararsızlık içinde biraz durakladı. Ne yapacaktı? Geri mi dönsün yoksa onların yanına mı gitsin? Herhalde bir şeyler olmuştu aralarında.</p>
			<p class="normal">Zarife hıçkırıklar arasında:</p>
			<p class="normal">- Senin görmeni istemedim, affedersin, diyordu. Birden duygulandım, kendimi tutamadım, özür dilerim...</p>
			<p class="normal">Abutalip de onu yatıştırmaya çalışıyordu:</p>
			<p class="normal">- Anlıyorum, anlıyorum. Ama yalnız ben değilim ki...</p>
			<p class="normal">Ne yapalım, ben böyleyim işte. Yalnız benimle ilgili olsaydı mesele yoktu. O zaman ha bir eksik, ha bir fazla.. hayata böyle sımsıkı sarılmazdım!</p>
			<p class="normal">Abutalip bir süre sustuktan sonra ilâve etti:</p>
			<p class="normal">- Çocuklarımız kurtulacak hiç olmazsa, tek ümidim bu benim...</p>
			<p class="normal">Konuşmaların ne ile ilgili olduğunu anlamayan Yedigey, soğuktan büzüşerek geri döndü. Odadan içeri girdiği zaman herkesin donuklaştığını, şenliğin sona erdiğini anladı. Yeni yıl eğlencesi de böylece bitmiş oldu.</p><br class="chapter"/>
			<p class="ortayazi">*</p><br class="chapter"/>
			<p class="normal">5 Ocak 1953 günü, saat 10.00’da, Boranlı istasyonunda bir yolcu treni durdu. Şaşılacak şeydi trenin durması. Yollar açık olduğuna göre her zamanki gibi, durmadan geçip gitmesi gerekirdi. Sadece birbuçuk dakika durdu ve bu kadarı yeterdi. Vagondan üç adam indi ve üçünün de ayaklarında birbirinin aynısı olan siyah deri çizmeler vardı. Hiç konuşmadan, sağa-sola bakmadan istasyon binasına doğru yürüdüler. Kardan adamın yanından geçerken bir süre durup kontrplak levhanın üzerindeki yeni yılı kutlama yazısını okudular, kardan adamın başındaki Kazangap’ın tüyleri dökülmüş eski şapkasına baktılar. Sonra da istasyon binasına gittiler.</p>
			<p class="normal">Bundan bir süre sonra istasyon şefi Abilov binadan fırlayıp çıktı. Az daha kardan adama çarpacaktı. Bir küfür savurarak, daha önce hiç yapmadığı şekilde kaçarcasına hızla yürümeye başladı. On dakika geçmemişti ki iş başından aldığı Abutalip’le birlikte soluk soluğa geri geldiği görüldü. Abutalip’in beti benzi atmıştı. Şapkasını eline alıp Abilov’un peşinden içeri girdi. Az sonra da Abutalip ve siyah çizmeli adamlardan ikisi dışarı çıktılar ve bu defa Abutalip Kuttubayev’in oturduğu barakaya doğru yürüdüler. Orada da çok kalmadılar. Aralarında Abutalip, ellerinde birtakım kâğıtlarla çıktılar ve istasyon binasına döndüler. Sonra bir sessizlik çöktü ortalığa. İstasyon binasına ne giren oldu ne çıkan.</p>
			<p class="normal">Yedigey olanları Ukubala’dan öğrendi. Ukubala, Abilov’un isteği üzerine 4. kilometrede onarım işinde çalışan Yedigey’e durumu haber vermeye gelmişti. Kocasını bir kenara çekerek:</p>
			<p class="normal">- Abutalip’i sorguya çekiyorlar, dedi.</p>
			<p class="normal">- Kim çekiyor?</p>
			<p class="normal">- Bilmiyorum.. istasyona gelen adamlar. Eğer sormazlarsa, yılbaşı gecesini Abutalip ve Zarife ile birlikte kutladığımızı söylemememizi istiyor.</p>
			<p class="normal">- Ne varmış bunda?</p>
			<p class="normal">- Bilmiyorum. Abilov böyle söylememi istedi. Saat ikide sen de orda olmalıymışsın. Abutalip’le ilgili olarak sana da bazı şeyler soracaklarmış.</p>
			<p class="normal">- Benden ne öğrenmek istiyorlar?</p>
			<p class="normal">- Ne bileyim ben. Abilov pek telaşlıydı, özünü-sözü- nü yitirmişti sanki. Çabuk git bunları söyle, dedi. Ben de geldim.</p>
			<p class="normal">Yedigey zaten hemen her gün saat ikide yemeğe giderdi. Yol boyunca ve evine vardıktan sonra hep düşündü ve olanları anlamaya çalıştı. Ama bir türlü anlayamıyordu. Geçmişiyle, savaşta tutsak edilmesiyle mi ilgiliydi acaba? Bunun hesabı çoktan verilmişti. Neydi öyleyse? Huzuru kaçmış, endişesi artmıştı. Erişteden bir-iki kaşık aldıktan sonra tabağını kenara itti. Saatine baktı. İkiye beş vardı. Saat ikide gelmesini istediklerine göre tam zamanında orada olmalıydı. Evden çıktı. Abilov istasyon binasının önünde bir ileri bir geri gidip geliyordu. Acınacak bir haldeydi doğrusu. Ezilmiş, yıkılmıştı.</p>
			<p class="normal">- Ne var? Ne oldu? dedi Yedigey.</p>
			<p class="normal">- Felâket Yedike, felâket! Kuttubayev’i tutukladılar.</p>
			<p class="normal">Böyle derken korka korka kapıya bakmıştı. Dudakları titriyordu.</p>
			<p class="normal">- Peki, niçin tutukladılar?</p>
			<p class="normal">- Evinde yasaklanmış bazı kitaplar bulmuşlar. Akşamları oturup bazı şeyler yazıyordu ya... Oysa hepimiz biliyoruz neler yazdığını. Başına belâ oldu bu yazılar..</p>
			<p class="normal">- Bunları çocuklar için yazıyordu.</p>
			<p class="normal">- Bilmiyorum, hiçbir şey bilmiyorum. Haydi gir içeri, seni bekliyorlar.</p>
			<p class="normal">İstasyon şefinin sözde büro denilen küçük odasında Yedigey’i bekleyen adam, hemen hemen onunla ayni yaşlarda, belki biraz daha gençti. Otuzunda gösteriyordu. Koca kafalı, tıknaz idi. Saçları kısa kesilmişti. İri delikli, etli burnu terlemişti. Herhalde çok meşguldü önündeki yazılarla. Bir şeyler okuyordu. Bir an durup geniş alnını yukarı kaldırdı, buruşturdu ve mendilini çıkarıp burnunun terini sildi. Konuşma süresince hep yapacaktı bunu. Sonra masanın üzerinde duran “<span class="ideitalik">Kazbek</span>” marka paketten bir sigara çıkardı. Bunu elleri arasında yuvarlayıp yumuşattıktan sonra dudaklarına götürüp yaktı. Sonra, başını kaldırıp, kapının önünde ayakta bekleyen Yedigey’e, akdoğan bakışlı, parlak sarımsı gözleriyle baktı. Emir veren bir sesle:</p>
			<p class="normal">- Otur! dedi.</p>
			<p class="normal">Yedigey masanın yanındaki tabureye oturdu.</p>
			<p class="normal">- Bak, hiçbir şüphen kalmasın!</p>
			<p class="normal">Böyle diyen akdoğan bakışlı memur, ceketinin göğüs cebinden kahverengi kaplı bir kimlik belgesi çıkararak açtı ve hemen tekrar kapatıp cebine koyarken “Tansıkbayev” ya da “Tıssıkbayev” gibi bir isim söyledi. Yedigey iyi anlayamamış, sonra da hiç hatırında tutmamıştı.</p>
			<p class="normal">- Anlaşıldı mı? diye sordu akdoğan bakışlı adam.</p>
			<p class="normal">- Anlaşıldı, demek zorunda kaldı Yedigey.</p>
			<p class="normal">- Öyleyse başlayalım işimize. Kuttubayev’in en iyi arkadaşı senmişsin, öyle mi?</p>
			<p class="normal">- Olabilir, neden?</p>
			<p class="normal">Akdoğan bakışlı adam “Kazbek” sigarasından bir nefes çekerek:</p>
			<p class="normal">- Olabilir ha.. öyle olsun, her şey gayet açık..</p>
			<p class="normal">Sonra birden alaylı bir gülümseme ve cam gibi parlak gözlerinde şimdiden duymaya başladığı bir zevkin ışıltısıyla sordu:</p>
			<p class="normal">- Pekâlâ dostum, bir şeyler yazıyor muyuz?</p>
			<p class="normal">- Ne yazıyormuşuz?</p>
			<p class="normal">- İşte ben de bunu öğrenmek istiyorum ya.</p>
			<p class="normal">- Neden söz ettiğinizi anlamadım.</p>
			<p class="normal">- Gerçekten mi? Anlamadın mı? İyi düşün bakalım!</p>
			<p class="normal">- Evet, anlamadım neden söz ettiğinizi.</p>
			<p class="normal">- Peki Kuttubayev neler yazıyor?</p>
			<p class="normal">- Bilmiyorum.</p>
			<p class="normal">- Nasıl bilmezsin? Herkes biliyor da sen bilmiyorsunha?</p>
			<p class="normal">- Bir şeyler yazdığını biliyorum, ama neler yazdığını nereden bileyim? Hem bana ne bundan? Canı yazmak istemiş yazıyor, kim ne karışır?</p>
			<p class="normal">Akdoğan bakışlı adam mermi gibi delici gözlerini Yedigey’e çevirerek, şaşkınlık içinde yerinden fırladı:</p>
			<p class="normal">- Kim ne karışır da ne demek! Herkes her istediğini yazabilir miymiş yani! Bunu o mu soktu senin aklına?</p>
			<p class="normal">- Kimse benim aklıma bir şey sokmuş değil.</p>
			<p class="normal">Akdoğan bakışlı adam onun cevabına hiç aldırmadı. İyice hırslanmıştı:</p>
			<p class="normal">- Bak, işte düşman kışkırtması diye buna derler! Herkes aklına geleni yazarsa ne olur? Bunu düşündün mü hiç? Herkes aklına geleni yazacak ha! Sonu neye varır bunun? Bu yanlış fikirleri nereden aldın sen? Hayır dostum, hayır! Böyle şeylere izin verecek değiliz. Karşı devrime izin vermeyiz!</p>
			<p class="normal">Yedigey, başına sağnak sağnak boşanan bu lâf kalabalığı karşısında serseme dönmüştü. Yine de çevresinde hiçbir şeyin değişmemiş olmasına şaştı. Hiçbir şey olmamıştı sanki. Pencereden bakınca Taşkent treninin geçmekte olduğunu gördü ve bir an vagonların içini getirdi gözlerinin önüne: Vagonlarda oturan yolcular çay ya da votka içiyor, aralarında konuşuyorlardı. Ama bunların hiçbiri, küçük Boranlı istasyonunda o sırada bir adamın, bir yerlerden çıkıp gelen akdoğan bakışlı bir memurun karşısında ter döktüğünü bilmiyordu. Yüreğine sızan acılar içinde az daha dışarı fırlayıp o trenin ardından koşacak, kendini trene atacak, tren nereye giderse o da oraya gidecekti. Yeter ki o odadan çıksındı bir an önce.</p>
			<p class="normal">Akdoğan bakışlı adam sormaya devam etti:</p>
			<p class="normal">- Ne dediğimi anlamaya başladın mı sen?</p>
			<p class="normal">- Anlıyorum, anlıyorum ya, öğrenmek istediğim bir şey var: Adam, oğlu için anılarını yazıyor, cephede başına gelenleri, Partizanlar arasında geçen yıllarını anlatıyor. Ne kötülük var bunda?</p>
			<p class="normal">- Çocuklar için yazıyor ha! Kimi kandırıyor? Bacak kadar çocuklar için yazıyor ha! Bak arkadaş, tecrübeli düşman işte böyle çalışır. Çekilmiş ıssız bir köşeye, almış kalemi eline, gören gözleyen yok, yaz babam yaz!.</p>
			<p class="normal">- Yazmak hoşuna gidiyordur herhalde. Düşüncelerini, kimseye anlatamadıklarını, çocukları büyüyünce okusunlar diye yazıyordur. Kötülük bunun neresinde?</p><br class="chapter"/>
			<p class="normal">Akdoğan bakışlı adam suçlayıcı konuşmasına devam etti:</p>
			<p class="normal">- Düşündüklerini mi yazıyor? Nedir düşündükleri? Ne demek düşündüklerini yazıya dökmek? Tabiî, düşüncelerini, kişisel fikirlerini yazıyor! Kendi kafasında geçenleri.</p>
			<p class="normal">Aslında yazdıkları hiç de onun kişisel fikirleri değil. Boş yere dememişler “<span class="ideitalik">kalemin yazdığını nacak silemez</span>” diye!</p>
			<p class="normal">Herkes kendi fikrini yazacak olsa, nasıl başa çıkarız! Yazdıklarına “Partizan Defterleri” adını vermiş. İkinci başlığı da “Yugoslavya’da geçirdiğim geceler ve gündüzler” adını taşıyor. Al, bak, kendi gözlerinle gör! (Böyle derken, muşamba kaplı üç kalın defteri masanın üzerine fırlattı). Korkunç bir ihanet! Sen de tutmuş, arkadaşını savunuyorsun. Ama, maskesini indirdik onun!</p>
			<p class="normal">- Ne maskesi? Ne buldunuz ki?</p>
			<p class="normal">Akdoğan bakışlı adam, sandalyesinde geriye doğru kaykıldı, fırlak gözleriyle Yedigey’e alaylı alaylı baktı. Zevkten dört köşe oluyor, sırıtıyordu:</p>
			<p class="normal">- Bu bizim işimiz, ne bulduğumuzu biz biliriz, sana rapor verecek değilim!</p>
			<p class="normal">Yedigey şaşıp kalmıştı. Dili dolana dolana:</p>
			<p class="normal">- Madem ki öyle...</p>
			<p class="normal">Akdoğan bakışlı adam onun sözünü kesti:</p>
			<p class="normal">- Onun yazıları düpedüz halk düşmanlığı, çok pahalıya mal olacak bunlar ona!</p>
			<p class="normal">Önündeki kâğıda bir şeyler yazdıktan sonra yine başını kaldırdı:</p>
			<p class="normal">- Ben de seni akıllı sanırdım. Bizden yana olduğunu düşünüyordum. Sen ki bir eski savaşçı ve şimdi örnek bir işçisin. Bu hainin maskesini düşürmek için bize yardım etmek senin de görevin!</p><br class="chapter"/>
			<p class="normal">Yedigey suratını astı. Yavaş, ama anlaşılır, hiçbir şüpheye yer bırakmayan bir ses tonuyla:</p>
			<p class="normal">- Ben hiçbir yazıya imza atmam, bunu başından söyleyeyim, dedi.</p>
			<p class="normal">Akdoğan bakışlı adam ona öldürücü bir bakış fırlattı:</p>
			<p class="normal">- Senin imzana hiç ihtiyacımız yok. Sen imzalamazsan bu kadarla biter mi sanıyorsun? Böyle düşünüyorsan yanılıyorsun. Senin imzan olmadan da ona haddini bildirecek kanıtlar var elimizde!</p>
			<p class="normal">Yedigey bir aşağılanma, içini yakan bir boşluk hissederek sustu. Fakat ayni zamanda bu olanlara karşı içinde, Aral’ın dalgaları gibi bir öfke, bir isyan duygusu kabardı. Bir an, o akdoğan bakışlı adamın üzerine atılıp, bir kuduz köpeği gebertir gibi onu boğazlamak geçti aklından. Bunu kolayca yapabilirdi. Cephede elleriyle boğup öldürdüğü bir düşmanın damarlı, kalın boynu canlandı gözlerinde: Başka çaresi yoktu. Düşmanı savunma mevzilerinden söküp attıkları bir sırada, siperde, ansızın yüzyüze gelmişlerdi. Önce onları yandan kuşatmış, top ve makineli tüfek ateşine tutarak, siperlere el bombası atarak saldırmışlardı. Düşmanın ileri hattını temizledikten sonra siperlere dalmışlardı. İşte o sırada yüzyüze gelmişti o Alman askeriyle. Besbelli bu Alman bir makineli tüfek nişancısıydı ve bütün mermilerini bitirmişti. Yapılacak şey onu tutsak etmekti ve Yedigey’in aklından geçen de bu idi. Ama Alman askeri bıçağını çekerek atılmıştı üzerine. İşte o zaman Yedigey miğferini çıkarıp Alman’ın suratına indirmiş, boğazına yapışmıştı. İkisi birden yuvarlanmışlardı yere. Alman bir yandan onun elinden kurtulmaya, bir yandan da yere düşürdüğü bıçağı almaya çalışıyordu. Yedigey her an bıçağın vücuduna saplanmasından korkarak, hayvanımsı, insanüstü bir güçle, homurdana homurdana, sıkmaya başladı. Parmaklarını kıkırdaklarına geçirmişti. Alman’ın boynu mosmor olmuş, ağzı çarpılmış ve yığılıp kalmıştı. Ayni anda, siper çukurunu bir sidik kokusu kaplamıştı. Parmaklarını ancak bundan sonra gevşeten Yedigey’in midesi bulanmış, kusmaya başlamıştı. Kendi kusmuklarına bulanarak, boğulur gibi sesler çıkararak, sürüne sürüne çıkmıştı o siper çukurundan...</p>
			<p class="normal">Bu olayı, ne cephede ne de daha sonra hiç kimseye anlatmamıştı. Bazen bu korkunç olay düşüne girer, kâbuslar içinde sıçrayıp kalkardı yatağından. Böyle gecelerin sabahında, ruhsuz bir insan gibi dolaşır, nereye gideceğini bilemez, ölmek isterdi... Ve şimdi, akdoğan bakışlı adamın karşısında o olayı hatırlamış, ürpermiş, yine midesi bulanmıştı. Yine kin tutmuştu onu. Bununla birlikte, karşısındakinin kendisinden daha kurnaz, daha akıllı olabileceğini de düşünüyor ve bu da ona çok dokunuyordu. Adam masasına eğilmiş bir şeyler yazarken Yedigey onun iddialarında birtakım boşluklar bulmaya çalıştı. Bulmuştu aradığını. Adamın söylediklerinde bir mantıksızlık, bir hile ve şeytanlık vardı. “<span class="ideitalik">Anılar</span>” sadece anı idi. Bir insan “düşmanca anılar” yazmakla suçlanabilir miydi? Bir insanın anılan ‘dost’ ya da ‘düşman’ olabilir miydi? Anılar geçmişte yaşanmış olaylardı ve bugünü anlatmıyordu. Anılar, geçmişteki olayların olduğu gibi yazılmasıydı.</p>
			<p class="normal">Heyecandan boğazı kuruyan Yedigey, yine de çok sakin olmaya çalışarak şöyle dedi:</p>
			<p class="normal">- Bir şeyi bilmek istiyorum. Sen diyorsun ki (adama kasıtlı olarak ‘sen’ diye hitap etmişti. Böylece ondan korkmadığını, korkup boyun eğmek niyetinde olmadığını anlatmak istemişti. Hem onu nereye süreceklerdi? Sarı-Özek’ten daha kötü bir yer yoktu ki.. Onun için son sözünü tekrar ederek sordu).. Sen diyorsun ki düşmanca anılar yazmış. Bunu anlamıyorum. Anıların düşmanı dostu olur mu? Benim bildiğim, geçmişte olan, şimdi olmayan şeylerin olduğu gibi hatırlanmasıdır anılar. Sen demek istiyorsun ki, insan geçmişindeki iyi olayları hatırlasın, kötü olayları hatırlamasın. Nasıl olur bu? İnsan bir düş görürse bunu hatırlar. Peki bu korkulu bir düşse, başkalarının hoşuna gitmeyecekse, onu hatırlamasın mı?</p>
			<p class="normal">Akdoğan bakışlı adam hayretle, hiddetle baktı Yedigey’in yüzüne.</p>
			<p class="normal">- Hımm! Lânet şeytan! Böyle diyorsun ha! Tartışmayı seviyorsun galiba. Olayı anlamak istemiyor, inkâra kalkıyorsun. Buranın filozofu sen misin? Felsefe mi yapıyorsun? Pekalâ, konuşalım öyleyse... (Biraz sustu.. Karşısındakini ölçüp tartıyor, söyleyeceklerini düşünüyor gibiydi. Sonra saldırıya devam etti): Hayatta tarihî olaylar, tarihî anılar çoktur, ancak bunların neler olduğu, nasıl olduğu önemli değildir. Önemli olan, geçmişi sözlü ya da daha önemlisi yazılı olarak, onu bizim bugün işimize yarayacak şekilde anlatmaktır. Hiçbir yararı olmayacak yanlarını bir kenara bırakarak anlatmak.. İşte bu kurala uymayanlar düşmanlık etmiş, suç işlemiş olurlar..</p>
			<p class="normal">- Ben hiç de öyle düşünmüyorum. Senin söylediğin gibi olamaz!</p>
			<p class="normal">- Senin nasıl düşündüğün kimsenin umurunda değil. Sorduğun için, iyilik olsun diye anlatıyorum. Seninle tartışmaya hiç gerek yok, ihtiyacım da yok. Bırakalım bunları da konumuza gelelim. Söyler misin bana, Kuttubayev seninle yaptığı herhangi bir konuşma sırasında, meselâ bir içki sofrasında, bazı İngilizler’den söz etti mi, bunların adlarını söyledi mi?</p>
			<p class="normal">- Niçin söz etsin ki? dedi Yedigey şaşırarak.</p>
			<p class="normal">- Niçin mi? Bak öyleyse..</p>
			<p class="normal">Akdoğan bakışlı adam böyle derken “Partizan Defterleri”nden birini açtı. Altı kırmızı kalemle çizilmiş satırları okumaya başladı: “27 Eylülde, bulunduğumuz yere, bir albay ve iki binbaşıdan oluşan bir İngiliz misyonu geldi. Onların önünde resmî geçit yaptık. Bizi selamladılar. Sonra subaylar çadırında bir yemek verildi. Bu yemeğe, aralarında benim de bulunduğum bazı yabancı partizanları da çağırmışlardı. Beni İngiliz albayla tanıştırdıkları zaman, bu albay elimi dostça sıktı ve tercüman aracılığı ile buraya nasıl düştüğümü sordu. Olayı kısaca anlattım. Bana şarap ikram ettiler, onlarla kadeh tokuşturduk, uzun uzun konuştuk. En çok hoşuma giden şey, İngilizler’in sade ve içten davranışları oldu. Albay, Avrupa’da faşizme karşı birleşmenin büyük bir şans olduğunu söyledi. Ona göre bu, Allah’ın bir lütfu idi. Eğer bu birleşme olmasaydı, Hitler’le yapılan savaşın çok daha zor olacağını, belki de birleşemeyen halklar için çok kötü sonuçlanacağını söyledi...” vb.</p>
			<p class="normal">Akdoğan bakışlı adam defteri bıraktı, yeni bir Kazbek sigarası daha yaktı, bir süre sustuktan sonra devam etti:</p>
			<p class="normal">- İşte bundan anlaşılıyor ki Kuttubayev, İngiliz albayına hiçbir itirazda bulunmamış, ona, Avrupa’da ne kadar çaba gösterirlerse göstersinler, ne kadar partizanlık-martizanlık ederlerse etsinler, Stalin’in yüksek dehası olmadan zaferi kazanmanın mümkün olamayacağını söylememiş! Bu da gösteriyor ki Stalin yoldaşı aklına bile getirmemiş! Bunu anlıyor musun sen?</p>
			<p class="normal">Yedigey, Abutalip’i savunmaya çalışarak:</p>
			<p class="normal">- Belki o İngiliz albayına bunları söylemiştir de, deftere yazmayı unutmuştur.</p>
			<p class="normal">- Bunu da nerden çıkarıyorsun? Kanıtlayabilir misin böyle bir şey dediğini? Üstelik bu yazdıklarını 1945’te Partizanlar Birliği’nden dönüşünde denetleme komitesine verdiği ifade ile karşılaştırdık. O zaman İngiliz subayları ile karşılaşmasından hiç söz etmemiş. Demek ki bir maksat var, pis bir tarafı var işin! Onun İngiliz Gizli Haber Alma Servisi’yle ilişkisi bulunmadığını kanıtlayabilir misin?</p>
			<p class="normal">Yedigey’in yüreği acılarla burkuldu. Bu akdoğan bakışlı herifin bu sözlerle ne anlatmak istediğini, işi nereye vardıracağını bilemiyordu.</p>
			<p class="normal">Akdoğan bakışlı adam sordu:</p>
			<p class="normal">- Düşün bakalım.. Kuttubayev sana bir şey söylemedi mi? Meselâ İngilizler’in isimlerini filan? O İngiliz misyonunda bulunanların adlarını bilmek istiyoruz. Bu bizim için çok önemli!</p>
			<p class="normal">- Peki, nasıl olur İngiliz adları?</p>
			<p class="normal">- Meselâ John, Clark, Smith, Jack...</p>
			<p class="normal">- Hiçbir zaman böyle isimler işitmedim..</p>
			<p class="normal">Akdoğan bakışlı adam somurttu, biraz düşündü. Herhalde Yedigey’le konuşmasından bir yarar sağlayamayacağını anlayarak keyfi kaçmıştı. Sonra biraz alçak sesle ve gizli bir şey soruyormuş gibi:</p>
			<p class="normal">- Burada çocukları okutmak için bir okul açmış, doğru mu? dedi.</p>
			<p class="normal">Yedigey bu sözler karşısında gülmekten kendini alamadı:</p>
			<p class="normal">- Okul mu açmış! Onun iki oğlu, benim de iki kızım var. İşte okul dediğin! Büyükler beşer, küçükler de üçer yaşında. Biz burada çocuklarımızı nasıl oyalayacağımızı bilemiyoruz. Çevremiz çöl, karı-koca boş vakitlerinde çocuklarla meşgul oluyorlar. Zaten ikisinin de asıl mesleği öğretmenlik. Çocukları hem oyalıyor, hem de bir şeyler öğretiyorlar. Okumayı, resim yapmayı öğretiyorlar meselâ, biraz yazmayı, sayı saymasını filan. Okul dediğin bu işte!</p>
			<p class="normal">- Nasıl şarkılar öğretiyorlar çocuklara?</p>
			<p class="normal">- Çocuk şarkıları öğretiyorlar. Şimdi hangileri olduğunu hatırlamıyorum.</p>
			<p class="normal">- Peki, ne yazdırıyordu onlara?</p>
			<p class="normal">- Harfleri, birkaç da basit kelimeyi..</p>
			<p class="normal">- Hangi kelimeleri?</p>
			<p class="normal">- Nerden hatırlayayım şimdi. Unuttum.</p>
			<p class="normal">Akdoğan bakışlı adam önündeki kâğıtlar arasından çocuklara ait bir defteri, kargacık burgacık yazıların olduğu bir sayfayı çıkardı:</p>
			<p class="normal">- Bak neler öğretmiş çocuklara, dedi. Öğrettiği ilk kelimeleri görüyor musun, “<span class="ideitalik">Bizim evimiz</span>” demiş. Niçin “<span class="ideitalik">Bizim zaferimiz</span>” diye başlamıyor. Bugün insanın dudaklarından çıkması gereken ilk sözler neler olmalı biliyor musun? “Bizim zaferimiz” olmalı değil mi? Ama o bunu hiç düşünmüyor, aklına bile gelmiyor bu sözler.. Oysa “<span class="ideitalik">Zafer</span>” ve “<span class="ideitalik">Stalin</span>” birbirinden ayrılmaz sözlerdir!</p>
			<p class="normal">Yedigey ne diyeceğini bilemedi. Bu sorgulama karşısında, kendisini aşağılanmış görüyor, bütün çabaları ve iyi niyetleriyle aklı bir şeye ermeyen küçük çocuklara bir şeyler öğretmek için çırpınan Zarife ve Abutalip’e çok acıyordu. O kadar hiddetlendi ki sesini yükselterek şu cevabı vermekten kendini alamadı:</p>
			<p class="normal">- Madem öyle düşünüyorsun, öğretmesi gereken ilk söz “Bizim Leninimiz” olmalıydı. Lenin her şeyden önce gelmez mi?</p>
			<p class="normal">Akdoğan bakışlı adam bu çıkış karşısında şaşaladı. Sesi, hatta nefesi kesildi. Sonra sigara dumanını savura savura ayağa kalktı. Odada biraz gezinmek istediği belliydi ama oda adım atılamayacak kadar küçüktü. Kestirip atmak istercesine:</p>
			<p class="normal">- Biz “Stalin” der, “Lenin” anlarız! dedi.</p>
			<p class="normal">Sonra, yarış bitiminde nefeslenen atletler gibi biraz rahatlayarak, uzlaşma arayan bir sesle:</p>
			<p class="normal">- Pekâlâ, dedi, aramızda böyle bir konuşma olmadı sayalım.</p>
			<p class="normal">Hemen yerine geçip oturdu. Taş gibi donuk yüzünden, akdoğan bakışlı parlak gözlerinden, aklından geçenler pek okunmuyordu.</p>
			<p class="normal">- Eldeki bazı bilgilere göre, Kuttubayev çocuklarımızın yatılı okullarda okutulmasına karşı olduğunu söylüyormuş. Sen bu konuda ne diyorsun? Bu konuşmayı senin de bulunduğun bir yerde yapmış..</p>
			<p class="normal">- Bu bilgileri nereden aldın? Sana bunları kim söyledi? dedi Yedigey şaşırarak.</p>
			<p class="normal">Böyle dedi ama, bunu istasyon şefi Abilov’dan duymuş olabileceğini hemen hatırladı. Çünkü böyle bir konuşmanın yapıldığı sırada o da vardı.</p>
			<p class="normal">Yedigey’in soru sorması, akdoğan bakışlıyı çileden çıkarmaya yetti:</p>
			<p class="normal">- Bak, beni iyi dinle, daha önce de söyledim sana. Bu bilgileri nereden aldığımız kimseyi ilgilendirmez. Bilgi kaynaklarımız hakkında kimseye hesap verecek değiliz. Bunu kafana iyice sok! Şimdi, Kuttubayev’in bu konuda ne dediğini anlat bana!</p>
			<p class="normal">- Bilmiyorum, hatırlamam için biraz düşünmem gerek. Bizim burada en yaşlı işçi Kazangap’tır. Onun oğlu Kumbel’deki yatılı okulda okuyor. Herkes biliyor ya, biraz haylaz, yaramaz bir çocuk. İşte geçen eylülde, adı Sabitcan olan bu çocuğu, deve sırtında okula götürecekti. Annesi, yani Kazangap’ın karısı Bikey ağlamaya, sızlamaya başladı: “Yatılı okula gideli sanki bizim yabancımız oldu. Ne evini biliyor, ne ana-baba tanıyor! Felâket bu!” dedi. Okumamış cahil bir kadın işte. Ama ne yapsınlar, çocuklarını okutmaları gerek, onun için de uzak yere göndermek zorunda kalıyorlar...</p>
			<p class="normal">Akdoğan bakışlı adam sözünü kesti:</p>
			<p class="normal">- Anlaşıldı anlaşıldı! Kuttubayev ne dedi, sen onu anlat!</p>
			<p class="normal">- Tamam işte, o da oradaydı. Bikey’e ana yüreğinin onu yanıltmadığını söyledi. Başka çaresi olmadığı için çocukları yatılı okula göndermek zorunda kaldığımızı, bu yüzden yatılı okulun çocuğu anadan babadan ayırdığını, evden uzaklaştırdığını, bunun da herkes için zor ve dertli bir şey olduğunu söyledi. Ama başka çare yok ki. Çok iyi anlıyorum onu. Bizim çocuklarımız da büyüyor, şimdiden acı acı düşünüyorum doğrusu... Çok kötü bir durum..</p>
			<p class="normal">Akdoğan bakışlı adam yine sözünü kesti:</p>
			<p class="normal">- Düşününce buldun işte. Demek Sovyet yatılı okullarının kötü olduğunu, bir felâket olduğunu söyledi, öyle mi?</p>
			<p class="normal">- “Sovyet yatılı okullarını” demedi. Genel olarak yatılı okuldan söz etti, tabiî bizim yatılı okul Kumbel’de olduğu için sözkonusu o idi. Onun kötü bir okul olduğunu ben de söylüyorum.</p>
			<p class="normal">- Bunun bir önemi yok. Kumbel de Sovyetler Birliği’nde bulunduğuna göre, onu kötülemek bütün Sovyetler’deki okulları kötülemektir.</p>
			<p class="normal">Yedigey, adamın kendisini yanıltmaya çalıştığını anlayarak iyice öfkelendi:</p>
			<p class="normal">- Kumbel yatılı okulu demek bütün Sovyetler’in yatılı okulu demek olamaz! Söylemediği sözleri ona nasıl mâledersin? Hem ben de onun gibi düşünüyorum. Bu yitik köyde değil de başka yerde otursaydım çocuklarımı asla yatılı okula göndermezdim. Ben böyle düşünüyorum işte. Tamam mı?</p>
			<p class="normal">Akdoğan bakışlı adam:</p>
			<p class="normal">- Sen nasıl istersen öyle düşün! dedi.</p>
			<p class="normal">Bir süre sustuktan sonra konuşmayı kısa kesmek istediğini belli ederek:</p>
			<p class="normal">- Şimdi sonuca gelelim.. Demek ki Abutalip kolektif eğitime karşı.. Öyle mi?</p>
			<p class="normal">Yedigey kendini tutamadı:</p>
			<p class="normal">- O hiçbir şeye karşı değil! Niçin yapmadığı, söylemediği şeylerle suçluyorsun onu? Olacak şey mi bu?</p>
			<p class="normal">Akdoğan bakışlı adam cevap vermeyi, açıklama yapmayı gereksiz gördüğü için çıkıştı:</p>
			<p class="normal">- Yeter, yeter artık! Şimdi sen bana şu defterdeki “Dönenbay Kuşu”nun ne olduğunu söyle bakalım. O deftere, yani oraya yazdıklarına “Dönenbay Kuşu” adını vermiş. Kuttubayev bunu Kazangap’la senden dinleyerek yazmış. Öyle diyor, doğru mu bu?</p>
			<p class="normal">Yedigey birden canlandı:</p>
			<p class="normal">- Evet, tam dediği gibi oldu. Burada, yani Sarı-Ö- zek’te, Naymanlar’ın mezarlığı ile ilgili bir hikâye, daha doğrusu bir efsane vardır. Eskiden yalnız Naymanlar gömerlermiş oraya ölülerini ama şimdi herkese ait bir mezarlık o. Ana-Beyit mezarlığı deniyor. Bir mankurt olan oğlu tarafından öldürülen Nayman-Ana oraya gömülmüş...</p>
			<p class="normal">- Peki, peki, sonra oraya gidip bir göz atarız, bakalım bu isim hangi gizli anlama geliyormuş, anlarız (Defterin sayfalarını karıştırırken yüksek sesle düşünüyordu). Dönenbay kuşu... Hımm, daha iyisini bulamazdı doğrusu. İnsan adı taşıyan bir kuş.. Kendini yazar sanıyor galiba, yeni bir Muhtar Ayvazov sanıyor. Geçmişteki feodal dönemi anlatan bir yazar... Dönenbay kuşu! hımm. Bir şey anlamayacağımızı sanıyor. Demek çocuklar için yazıyormuş! Gizli gizli yaptığı iş bu demek. Ya buna ne dersin? Bunu da mı çocuklar için yazıyor?</p>
			<p class="normal">Akdoğan bakışlı adam muşamba kaplı yeni bir defteri Yedigey’in gözlerine dayadı:</p>
			<p class="normal">- Neymiş bu? dedi Yedigey, bir şey anlamadığı için.</p>
			<p class="normal">- Ne mi dedin? Ne olduğunu senin bilmen gerek. Yazının başlığını oku, bak “Raymalı Aga’nın Kardeşi Abdilhan’a Yalvarması” diyor.</p>
			<p class="normal">- Ha, anladım, o da bir başka efsane, gerçek bir olaymış, eskiler anlatıyor...</p>
			<p class="normal">- Yorma çeneni, biz de biliyoruz o kadarını. Kulağıma çalınmıştı. Çok yaşlı bunamış bir adam, on dokuz yaşındaki bir kıza âşık olur. Neresi iyi bunun? Öyle anlaşılıyor ki Kuttubayev yalnız düşman değil, ayni zamanda ahlâksızın biri! O iğrenç şeyleri nasıl da özene bezene yazmış!</p>
			<p class="normal">Yedigey kızardı. Ama utandığından değildi yüzünün kızarması. Karşısındaki adam Abutalip’e hiç söylenmeyecek şeyi söylüyor, ona en büyük haksızlığı yapıyor ve bu da onu öfkeden deli ediyordu. Bu idi kızarmasının sebebi. Hiddetini güçlükle zaptederek şöyle dedi:</p>
			<p class="normal">- Bak beni iyi dinle, sen nasıl büyük adamsın, ne şefisin bilmem, ama Abutalip’i böyle suçlamakla çok büyük haksızlık ediyorsun. Allah herkesi onun gibi bir baba, onun gibi bir koca etsin isterim! Bu köyde büyük küçük herkes söyler sana onun ne mükemmel bir insan olduğunu. Zaten burada bir avuç insanız ve hepimiz birbirimizi tanırız.</p>
			<p class="normal">- Peki, peki, sakin ol! Görüyorum ki adam hepinizin beynini yıkamış. Düşman her kılıkta görünmesini bilir zaten. Ama biz maskesini indirdik işte. Seninle işimiz bitti. Gidebilirsin.</p>
			<p class="normal">Yedigey ayağa kalktı. Şapkasını giyerken oyalanıyordu. Sonra sordu:</p>
			<p class="normal">- Peki, ne olacak şimdi ona? Bunları yazdı diye hapse atılacak değil herhalde?</p>
			<p class="normal">Akdoğan bakışlı adam birden doğruldu:</p>
			<p class="normal">- Bak, sana son defa söylüyorum: Bunlar seni hiç ilgilendirmez! Düşmana niçin kovuşturma açtığımız, ona nasıl davranacağımız, ne ceza vereceğimiz yalnız bizi ilgilendirir. Sen haddini bil, bunlarla kafa yorma. Haydi bakalım, git artık!</p><br class="chapter"/>
			<p class="ortayazi">*</p><br class="chapter"/>
			<p class="normal">Ayni gün, akşamın geç saatlerinde Boranlı istasyonunda bir yolcu treni daha durdu. Ama bu, aksi yöne giden bir tren idi. İki-üç dakikadan fazla kalmadı.</p>
			<p class="normal">Siyah çizmeli üç adam, Abutalip Kuttubayev’i de kendileriyle birlikte götürmek için, karanlıkta trenin gelmesini bekliyorlardı. Onlardan birkaç adım geride Boranlılılar vardı. Sırtları toplananlara dönük o üç adam Abutalip’in önünde duvar gibi duruyor, onu göstermiyorlardı. Toplananlar: Zarife ve iki çocuğu, Yedigey, Ukubala ve istasyon şefi Abilov’dan ibaretti. Abilov, trenin yarım saat gecikmesinden dolayı, sanki bu kendi kabahati imiş gibi, telâşa kapılmış, bir aşağı, bir yukarı sinirli adımlarla gidip geliyordu.</p>
			<p class="normal">Onun burada bir işi yoktu ki! Madem ki gelmiş, onlarla beraber sinirli hareketler yapmadan dursa ya!</p>
			<p class="normal">Zavallı Abutalip’in evinde bulunan ve suç belgesi sayılan masallardan, efsanelerden dolayı Kazangap da sorguya çekilmişti ve o sırada makasta bulunuyordu. Bu yüzden de Abutalip’i alıp götürecek olan trene yol vermek, bu treni kendi rayına sokmak ister istemez ona düşmüştü. Kazangap’ın karısı Bikey ise Yedigey’in iki küçük kızına bakmak için evde kalmıştı.</p>
			<p class="normal">O çizmeli adamlar, rüzgârdan korunmak için paltolarının yakalarını kaldırmış, suskun ama gergin bir vaziyette bekliyor, geniş omuzlarıyla Abutalip’e siper olup onunla vedalaşmak için gelen yakınlarını göstermiyorlardı. Vedalaşmak için gelen Boranlılılar da susuyordu.</p>
			<p class="normal">Döne döne esen bir rüzgâr, yerdeki karları toplayıp savuruyor, duyulur duyulmaz bir ıslık çalıyordu. Bir kar fırtınasının habercisi idi bu durum. Sarı-Özek bozkırının karanlık gecesinde, soğuk bir sis gittikçe kabarıyor, genişliyordu. Gökte ay, tek başına soluk bir leke gibi, yabanî, melankolik, hüzünlü bir suskunluk içinde duruyor ve sanki kendini göstermekle güçlük çekiyordu. Keskin bir ayaz insanın yanaklarını dalamaya başlamıştı.</p>
			<p class="normal">Zarife, elinde kocasına vermek için hazırladığı, içinde yiyecek ve giyecek bulunan bir çıkını tutuyor ve sessiz sessiz ağlıyordu. Ukubala’nın derin derin içini çektiği ağzından çıkan buğulardan anlaşılıyordu. Ukubala, Kuttubayev’lerin büyük oğlu Daul’u kürküyle soğuktan korumaya çalışıyordu. Zavallı çocuk bir şeyler sezmiş olmalıydı. Kuşkular içinde, hiç konuşmadan duruyor ve Ukubala teyzesine sımsıkı sarılıyordu. Küçük Ermek’in hâli ise insanın yüreğini parçalıyordu. Ermek, Yedigey’in kucağındaydı ve hiçbir şeyden haberi yoktu ve durmadan sızlanıyordu.</p>
			<p class="normal">- Atika! Atika! Yanımıza gelsene! Biz de seninle gideceğiz!</p>
			<p class="normal">Abutalip oğlunun sesini her duyuşta irkiliyor, ona bir şeyler söylemek istiyor ama dönüp bakmasına bile izin vermiyorlardı. Hatta o üç adamdan biri orada bulunanlara sertçe bağırdı:</p>
			<p class="normal">- Durmayın burada! İşitiyor musunuz? Durmayın, gidin! Sonra yaklaşırsınız!</p>
			<p class="normal">Toplananlar biraz çekildiler.</p>
			<p class="normal">Bu sırada uzaktan lokomotifin ışıkları göründü. Hepsi oldukları yerde kımıldadılar. Zarife daha fazla kendini tutamadı ve hıçkıra hıçkıra ağlamaya başladı. Ukubala da ağlıyordu onunla beraber. Tren ayrılık getiriyordu. Öndeki ışıkları soğuk karanlığı deliyor, homurdanan, tehdit eden kara bir kütle olarak yaklaşıyor, büyüyordu. Yaklaştıkça lokomotif farlarını yukarı kaldırıyordu sanki. Farların parlak ışığında, raylar arasında rüzgârın savurduğu kar çevrintisi daha net görünüyor, manivela ve yorgun pistonların gürültüsü daha çok duyuluyordu. Ve işte, katarın vagonları da iyice görünür oldu.</p>
			<p class="normal">- Atika! Atika! Bak, tren geliyor! diye bağırdı Ermek. Fakat babası cevap vermediği için şaşırdı ve sustu. Yine de birkaç saniye sonra, babasının dikkatini çekmek için bir kere daha seslendi:</p>
			<p class="normal">- Atika! Atika!</p>
			<p class="normal">Ortalıkta telaşlı telaşlı dolanıp duran istasyon şefi Abilov, o üç kişinin yanına yaklaştı:</p>
			<p class="normal">- Posta vagonu katarın baş tarafında, lütfen ileri gidin biraz, dedi.</p><br class="chapter"/>
			<p class="normal">Herkes ileriye doğru hızlı hızlı yürüdü. Tren gelmişti bile. Akdoğan bakışlı adam elinde çantasıyla en önde sağa sola bakmadan yürüyordu. Onun hemen ardında Abutalip ile Abutalip’i aralarına alan akdoğan bakışlının geniş omuzlu iki yardımcısı, biraz geride Zarife ile Daul’un elini hiç bırakmayan Ukubala geliyordu. Yedigey, bunların az gerisinde ve biraz yanda yürüyordu. Ermek onun kucağındaydı. Kadınların ve çocukların yanında ağlamamak, ağladığını göstermemek için geride kalmıştı Yedigey. Boğazına büyük bir yumru gelip tıkanıyor ve kendini güçlükle tutuyordu. Bir yandan da, kucağında sımsıkı tuttuğu Ermek’e yatıştırıcı bir şeyler söylemeye çalışıyordu:</p>
			<p class="normal">- Sen akıllı bir çocuksun Ermek. Akıllısın değil mi? Akıllı çocuklar ağlamaz, sakın ağlama!.</p>
			<p class="normal">Tren iyice yavaşladı, yanlarından geçip az ileride durdu. Lokomotif yoğun bir buhar çıkardı ve keskin bir düdük sesi duyuldu.</p>
			<p class="normal">Yedigey, kucağında sarsılan çocuğa:</p>
			<p class="normal">- Korkma yavrum, dedi, ben yanında iken hiçbir şeyden korkma ve ben hep yanında olacağım.. korkma yavrum..</p>
			<p class="normal">Tren dururken insanın kulaklarını delen uzun uzun gıcırtılar çıkarmış, sonunda vagonlar oldukları yere çakılmıştı. Kırağıyla, kar tozlarıyla kaplıydı vagonların pencereleri. Vagonlar kör gibiydi. Ortalığa birden sessizlik çöktü. Ama hemen sonra, lokomotif bir buhar daha saldı, acele kalkacağını bildiren düdüğünü öttürdü. Posta vagonu lokomotifin hemen ardındaydı. Orta yerde çift kanatlı bir kapısı vardı ve pencereleri demir parmaklıklı idi. O çift kanatlı kapı içerden açıldı, başlarında resmî postacı şapkası, üzerlerinde kalın pamuk astarlı ceket ve pantalon bulunan biri kadın öteki erkek iki kişi başlarını aşağı sarkıttılar. Kadının elinde fener vardı ve rütbece erkekten büyük olduğu anlaşılıyordu. Şişman, iri göğüslü bir kadındı. Elindeki fenerle üç adamın önünü aydınlatarak:</p>
			<p class="normal">- Trene binecek olanlar siz misiniz? dedi. Bekliyorduk, yeriniz hazır.</p>
			<p class="normal">Elinde büyük çantasıyla vagona ilk çıkan akdoğan bakışlı adam oldu.</p>
			<p class="normal">Gerideki iki adam, önlerine geçenleri sıkıştırarak:</p>
			<p class="normal">- Hadi çabuk olun! Bizi geciktirmeyin! dediler.</p>
			<p class="normal">Abutalip onu uğurlamaya gelenlere dönerek çabuk çabuk konuştu:</p>
			<p class="normal">- Yakında dönerim.. Bir yanlış anlama var.. Yakında dönerim, bekleyin!.</p>
			<p class="normal">Vedalaşmak için çocuklarını kucaklarken, Ukubala bu sahneye dayanamadı ve yüksek sesle ağlamaya başladı.</p>
			<p class="normal">Abutalip iki çocuğunu kucaklayıp sımsıkı bastı bağrına. Onların kulaklarına bir şeyler fısıldıyor, ama korku içinde olan çocuklar bunu anlamıyordu. Lokomotif buhar salmaya başlamıştı. Bütün bunlar postacı kadının elindeki fenerin ışığında oluyordu.</p>
			<p class="normal">Birden keskin bir tren sesi duyuldu. Bu ses elektrik akımı gibi katar boyunca yayıldı.</p>
			<p class="normal">İki adam Abutalip’i vagonun basamaklarına doğru iterek:</p>
			<p class="normal">- Haydi, bin artık, tren kalkıyor! dediler.</p>
			<p class="normal">Son anda Yedigey’le de kucaklaşabilmişti Abutalip. Bir an, ıslak, kıllı yanaklarıyla birbirlerine yapışarak kaldılar. Yürekleriyle, ruhlarıyla, kafalarıyla bir olmuşlar gibi anlıyorlardı birbirlerini.</p>
			<p class="normal">- Onlara denizi anlat, diye fısıldadı Abutalip.</p>
			<p class="normal">Bu onun son sözleri oldu. Yedigey anlamıştı. Çocuklarına Aral’ı anlatmasını istiyordu ondan.</p>
			<p class="normal">Geniş omuzlu iki adam, onları ite kaka ayırdılar:</p>
			<p class="normal">- Yeter! Yeter artık. Bin trene gidiyoruz!</p>
			<p class="normal">Böyle dedikten sonra Abutalip’in elinden tutup onu vagona ittiler. İki küçük çocuk ayrılığın korkunç anlamını işte o zaman kavradılar ve yüksek sesle ağlayarak bağrıştılar:</p>
			<p class="normal">- Ata! Ata! Atika! Atacan!<sup class="calibre2"><a href="gun_olur_asra_bedel-ide_split_015.html#footnote-100-16" id="footnote-100-16-backlink" name="footnote-100-16-backlink">[16]</a></sup></p>
			<p class="normal">Yedigey kucağında Ermek’le vagona atıldı. Ama elinde fener bulunan kadın koca gövdesiyle kapının önünde durdu:</p>
			<p class="normal">- Hey! Dur bakalım, nereye gidiyorsun! diye itti onu.</p>
			<p class="normal">O sırada Yedigey’in aklından, o akdoğan bakışlıyı kendi elleriyle boğmak için Abutalip’in yerine o yolculuğa çıkmak düşüncesi geçtiğini kimse anlayamazdı elbet.</p>
			<p class="normal">Elinde fener tutan kadın durmadan bağırıyor, bağırırken sigara ve soğan kokulu nefesi Yedigey’in yüzüne çarpıyordu:</p>
			<p class="normal">- Durmayın! Gidin buradan! Gidin evinize!</p>
			<p class="normal">Zarife elindeki çıkını kocasına vermeyi unutmuştu. Son anda hatırlayarak vagonun kapanmak üzere olan kapısından içeri attı:</p>
			<p class="normal">- Bunu ona verin, yiyecek var içinde!</p>
			<p class="normal">Posta vagonunun kapısı gürültüyle kapandı ve yine bir sessizlik çöktü. Lokomotif kalkış işaretini verdi, tekerlekler sarsılıp gıcırdadı ve yavaş yavaş hızlandı.</p>
			<p class="normal">Boranlılılar da kapısı sımsıkı kapalı vagonun yanında ona baka baka yürümeye başladılar. Kendine ilk gelen Ukubala oldu. Geriye dönüp Zarife’yi kucakladı, onu göğsüne sımsıkı basarak öylece durdu. Bir yandan da, gittikçe hızlanan tekerleklerin takırtısını bastırmak için yüksek sesle bağırdı:</p>
			<p class="normal">- Daul! Dur gitme, bekle! Tut annenin elinden!</p>
			<p class="normal">Yedigey, kucağında Ermek, trenin ardından hâlâ koşuyordu. Son vagon da gelip geçince durdu.</p>
			<p class="normal">Sonra tren uzaklaştı, tekerlek sesleri azaldı, lokomotifin ışıkları zayıfladı... Uzun uzun öten düdük sesi son defa duyuldu..</p>
			<p class="normal">Yedigey geri döndü. Kucağında Ermek durmadan ağlıyor ve Yedigey onu susturamıyordu...</p>
			<p class="normal">Ancak evde, geceyarısında sobanın başında hiç ağzını açmadan otururken birden Abilov’u hatırladı. Hatırlar hatırlamaz da usulca kalkıp giyindi. Ukubala anlamıştı onun aklından geçenleri. Kolundan tutarak:</p>
			<p class="normal">- Dur, nereye gidiyorsun? Ona bir şey yapma, parmağınla bile dokunma! Karısı hamile. Hem buna hakkın da yok. Onu suçlayacak bir kanıtın da yok!</p>
			<p class="normal">- Korkma, bir şey yapacak değilim ona. Ama bir an önce defolup gitsin buradan. Artık Boranlı’da kalamaz, bunu kafasına iyice soksun! Sana söz veriyorum, kılına bile dokunmayacağım, güven bana..</p>
			<p class="normal">Böyle dedikten sonra Ukubala’nın elinden kurtuldu ve çıkıp gitti.</p>
			<p class="normal">Abilovlar’ın pencerelerinde hâlâ ışık vardı. Demek ki yatmamışlardı daha.</p>
			<p class="normal">Yedigey, sertleşen karda takır takır ses çıkararak yürüyordu. Buz tutmuş kapıya geldi ve hızlı hızlı vurdu. Abilov açtı kapıyı:</p>
			<p class="normal">- Aa, sen misin Yedike? Gir içeri, gir! dedi.</p>
			<p class="normal">Korkmuş, yüzü sapsarı olmuştu. Odanın içinde geri geri gidiyordu.</p>
			<p class="normal">Yedigey, kendisiyle birlikte bir soğuk dalgasını da getirerek içeri girdi, kapıyı kapadı ve ayakta durarak, sakin bir sesle konuşmaya başladı:</p>
			<p class="normal">- O zavallı yavruları niçin yetim bıraktın? dedi. </p>
			<p class="normal">Abilov dizleri üstüne çöktü. Kelimenin tam anlamıyla sürüne sürüne Yedigey’in eteklerine yapıştı:</p>
			<p class="normal">- Yemin ederim ki ben yapmadım! Bak Yedike, doğacak çocuğumun başı üzerine yemin ederim ki ben yapmadım (Böyle derken, korkudan olduğu yerde taş kesilen karısına bakmıştı. Dili dolanıyor, nasıl konuşacağını bile bilemiyordu). Allah’a and olsun ki ben değilim bunu yapan Vallahi ben değilim! Böyle bir şeyi nasıl yaparım ben! O müfettiş yaptı bunu. Hatırlıyor musun? Onun ne yazdığını, kime yazdığını sorup durmuştu. O yaptı, o müfettiş yaptı. Doğacak çocuğumu görmiyeyim eğer yalanım varsa! Trenin yanında o sahneyi seyrederken, görmiyeyim diye, bin kat yerin dibine girmek istedim. O müfettiş.. sonu gelmez nutukları, sorularıyla kafamı çeldi... Eğer bilseydim...</p>
			<p class="normal">Yedigey onun sözünü kesti:</p>
			<p class="normal">- Peki, peki.. ayağa kalk da adam gibi konuşalım. Bak, sana karının yanında söylüyorum. Umalım ki bu iş kötü bitmesin. Şu anda mesele o değil. Senin hiçbir suçun yoksa bile hiçbir şey değişmez. Senin için burada veya başka yerde çalışmanın hiçbir önemi yok. Ama biz bütün ömrümüzü burada geçireceğiz. Bir an önce buraları terkedip gitsen çok iyi edersin. Tavsiye ederim git. İşte sana bunu söylemek için geldim. Bu konuyu bir daha hiç konuşmayacağız seninle.</p>
			<p class="normal">Yedigey bunları söyledikten sonra çıktı, kapıyı çarparak kapadı ve gitti.</p>
			<br class="chapter"/><p class="ortayazi">* * * </p><br class="chapter"/>
			
			<br class="chapter"/><br class="chapter"/><br class="chapter"/></body></html>