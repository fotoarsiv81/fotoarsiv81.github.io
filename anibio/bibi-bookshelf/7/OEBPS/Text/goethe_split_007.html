<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>goethe</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">GOETHE ÜZERİNE<br class="chapter" />
  YAZILANLARDAN SEÇMELER</h1>

  <p class="normal1">Ölümünden sonra Goethe’nin Alman yazarları üzerindeki etkisi, ilginç bir konudur. Çağdaşlarının ve daha sonraki kuşakların Goethe imajı, söz konusu yazarların zihniyetlerine ve sanat anlayışlarına bağlı olarak değişiklik gösterir. Goethe’nin Fransız Devrimi karşısında takındığı olumsuz tavır, onun Weimar’da saray çevresinde gördüğü saygınlık, kültür ve zevk düzeyi düşük olan halka karşı duyduğu antipati, seçkin kişilere ve özellikle bireye verdiği önem, dar anlamda milliyetçi olmayışı, Fransız işgali sırasında ortaya koyduğu pasifist zihniyet, özel hayatında Christiane Vulpius’la uzun yıllar nikâhsız yaşaması ve nihayet büyüklüğünün, çapının bilincinde bir deha olarak çevresindekilere tepeden bakması daha sonraları Goethe’ye karşı tavır takınacak olan yazar ve düşünürlere bu tavırlarını destekleyecek materyal veriyordu. Goethe’nin ölümünden sonra Almanya’da ortaya çıkan ve edebiyat tarihçileri tarafından 1850 yılına kadar etkin görülen iki edebiyat akımı vardır: Das Junge Deutschland ve Biedermeier. Birbirinin çağdaşı ama zıt kutbu diyebileceğimiz bu akımların Goethe imajı da birbirinin zıddıdır. Das Junge Deutschland, en genel çizgileriyle devrimci olduğu için Goethe’nin edebiyattaki egemenliğine karşı savaş açar. Bu ekolün şairlerinden, Heinrich Heine, zıt zihniyetlerinden dolayı kendi adının ilerde Goethe’ninkiyle bir arada anılacağını, bunu Goethe’nin engelleyemeyeceğini söylemiştir (1827).</p>

  <p class="normal1">Bu iddianın kendini ne dereceye kadar doğruladığı üzerinde tartışılabilir, ama ilginç bir tepki, Heine’nin çağdaşı ve hayranı filozof Fechner’den gelir. Heine’nin şiirini över ama onu Goethe’yle karşılaştırdığında aralarındaki farkı yapıcılık ve yıkıcılık şeklinde tespit eder.</p>

  <p class="normal1">Biedermeier, Goethe hayranlığını koruyan bir edebiyat akımı olmuştur. Mesela Adalbert Stifter (1805-1868), kendisinin Goethe’yle boy ölçüşemeyeceğini, ama onunla ruh akrabalığı duymakla övündüğünü söyler.</p>

  <p class="normal1">Alman Realizmi de (Bürgerlicher Realismus) aşırılıklardan kaçınan, tutkular ve coşkulara itibar etmeyen dengeli, ölçülü tutumuyla kendini Goethe çizgisinde görüyordu. Bu ekolün büyük ustası Gottfried Keller (1819-1890), Der grüne Heinrich başlıklı eğitim romanına Goethe’nin Wilhelm Meister’ini (1795/6) örnek almakla kalmaz, roman kahramanı Heinrich’in kişiliğinde Goethe’nin Dichtung und Wahrheit’ından da çok şeyler işler. Heinrich 30 gün boyunca Goethe okurken Dichtung und Wahrheit’ı “yepyeni parlak bir yıldız” olarak keşfeder. Materyalist dünya görüşü ve proletaryanın bilinçlendirilmesi gibi konularda “Das junge Deutschand”ın devrimciliğini bir üst basamakta uygulayan Natüralizm, Goethe’ye karşı soğuk bir mesafeden bakarsa da en büyük temsilcisi Gerhard Hauptmann, Goethe’nin kişiliğinden ve sanatından az etkilenmemiştir. “Natüralizme zıt akımlar” adı altında edebiyat tarihlerine geçen Empresyonizm, Sembolizm ve Yeni Romantizmde Goethe’yi yeniden benimseme söz konusudur. Onun evrensel boyutlarını yeniden vurgulama eğilimi mesela Richard Dehmel’in şu değerlendirmesinde çok belirgindir:</p>

  <p class="indentmetin"><span class="ideitalik">“Goethe! Çağının söz sahibi kişilerinde, diyelim Humboldt’larda, Schlegel’de, Schleiermacher’de, Schelling’de, Lamarch’da, Spinoza’da bulamadığımız hiçbir düşünceyi Goethe’de de bulamayız ve onda birbiriyle çelişen birçok düşünceye rastlarız. Yalnızca bu düşünceleri kendine mal ederken daha güçlü bir tutku, kelime yaratırken daha derin bir sevgi ve daha yüksek bir iman gösterdiği içindir ki çağdaşlarının tipik temsilcisi o sayılır. Ve öteki adamların ömürleri boyunca ayrı ayrı ve tek başına peşinden koştukları çeşitli düşüncelerin bu tek kişide bir araya getirildiğini gördüğümüz içindir ki bunlardan ortak bir düşünce kuşağı, o pek çeşitli düşünceler çağının derli toplu dünya görüşünü algılarız.”</span></p>

  <p class="normal1">Goethe’yle haşır neşir olmuş bir Alman büyüğü de Thomas Mann’dır (1875 - 1955). Onun hem eserlerini ve sanatını hem de hayatını ve kişiliğini incelemiş, kendi yaratıcılığını Goethe bilgisiyle beslemiştir. Goethe’nin nesir sanatındaki objektiflik esasına dayalı ironik üslubunu benimseyen Thomas Mann, onun kutupluluk ve ahenk konularındaki sezgisine hayran olmuştur. Goethe’yi bir eser konusu olarak canlandırmayı da planlayan yazar Der Tod in Venedig’le işe başlamış ve büyük Goethe konulu romanı Lotte in Weimar’la bunu başarmıştır. 1949 yılında da Goethe’nin 200. doğum yıldönümünde yaptığı konuşmada şairin hayatında ve eserindeki büyüklüğü şöyle dile getirir:</p>

  <p class="indentmetin"><span class="ideitalik">“Uyum, mutlu bir denge ve klas tasarımlarını Goethe’nin adıyla bir arada düşünüşümüzü sağlayan şey, öyle zahmetsizce elde edilmiş bir Tanrı vergisi değildir, muazzam bir başarıdır, daymonik-tehlikeli belki de yıkıcı yetenekleri aşmada, arındırıp ahlaksallaştırmada, iyiye ve hayat için yararlıya yöneltilip boyunduruk altına almada yararlanılmış karakter güçlerinin eseridir.”</span></p>

  <p class="normal1">Önemli olan, Goethe karşısında takınılan tavrın, olumlu ya da olumsuz olması değil, Goethe’nin çağdaşları için olduğu gibi kendinden sonrakiler için de hep yankı uyandıran bir sanatçı ve düşünür hüviyetini korumasıdır. Modern Alman edebiyatının kendinden çok söz ettiren yazarı Günter Grass’ın ilginç romanı Die Blechtrommel (1959)’in eleştiricilerce bir Anti-Wilhelm Meister olarak nitelendirilmesi, eserin Goethe’ye karşı da olsa yine Goethe’yle bir hesaplaşma ürünü olduğunu gösterir. Goethe’nin çeşitli algılamalara çeşitli yorumlara elverişli olan çok boyutluluğu, evrenselliğidir. Gottfried Benn, 1950 yılında onu doğrudan doğruya sanatla özdeşleştirerek şöyle diyor:</p>

  <p class="indentmetin"><span class="ideitalik">“Şimdi sık sık, ortaya koyamadığımız ‘gerçek’ Goethe imajının ne olduğu sorusu işitiliyor. Yetinilmesi gereken şey şudur: Yıkıcı bir sel onda yolunu bulmuş çağlamaktadır, anlaşılması imkânsız. Çölleşmiş bir kıyıya tohumlar saçmaktadır. İşte bu, sanattır.”</span></p>

  <p class="normal1">Yazar biyografyalarıyla ünlü Stefan Zweig (1881-1942), hayatını anlattığı yazarları yorumlayarak, hatta onun üslubuna yakın bir tarzda anlatırken, Goethe’yi, onun hayat hikâyesini doğrudan konu edinmez, ama hayat hikâyesini anlattığı yazarın birçok özelliğini Goethe ile karşılaştırarak ortaya çıkarmayı adeta kendine yöntem edinir. “Baumesister der Welt”in (Dünya Fikir Mimarları) “Kendileriyle Savaşanlar” başlığı altında işlediği Kleist, Höldeling ve Nietzsche’yi sık sık Goethe ile karşılaştırır. Mesela Nietzsche örneğinde altıncı bölümde “Kendini Bulma Değişimleri” başlığıyla ele aldığı konu bağlamında şu satırları okuruz:</p>

  <p class="indentmetin">“Goethe hayatını sabit bir merkez etrafında geliştirir, tıpkı, bir ağacın gizli bir iç gövde çevresinde her yıl bir halka eklediği ve dış kabuğu yardığında hep daha sağlam, daha güçlü, daha yüksek ve daha geniş ufuklu olması gibi. Onun gelişimi, sabırla, sürekli dayanıklı, artan bir kuvvetle ve her büyümede aynı zamanda kendini savunmanın direnciyle olur –oysa Nietzscheninki hep zorla, iradenin itici bir sertliğiyle. Goethe, varlığının bir bölümünü feda etmeksizin kendini genişletir, yükselmek için asla kendini feda etmesi gerekmez, oysa Nietzsche, o değişken adam, kendini yeniden kurmak için hep tamamiyle yıkmak zorundadır kendini.” (a.g.e. Çev. Gürsel Aytaç, İstanbul 1989, s. 109)</p>

  <p class="normal1">Bu kitaba aldığım çeşitli Goethe yorumlamaları, Goethe kadar belki de ondan çok yorumlayan yazarın dünya ve sanat görüşünü yansıtır niteliktedir ve kanımca alımlama estetiği doğrultusunda çalışan edebiyat bilimcilerine tipik malzeme sunabilir. Bu örneklere Germanistik alanında iki araştırmacıdan, Prof. Dr. Fritz Martini ile Prof. Dr. Katharina Mommsen’dan yazılarla başlamak istiyorum.</p>

  <h2 class="h2baslik" id="calibre_toc_27"><span class="idebold">Fritz Martini’den</span></h2>

  <p class="normal1">“Johann Wolfgang von Goethe (28.8.1749-23.3.1832) imgesi çok değişimlerden geçmiştir. Artık onu ne olimpik yüce Jüpiter, ne ahenkli mutlu Helen, ne neşeli hayat ustası, ne tutucu ne de estetik-ahlaki bencil ya da burjuva pozitivist anlamda ‘yeri geldiğinde şair’ olarak görüyoruz. Daha çok; zaman mesafesi büyüdüğü oranda artıyor Goethe’nin evrenselliği, her şeyi kapsayan ve yalnız tanrıların armağan ettiği değil, çabayla kazanılmış dünya bütünlüğü hakkındaki bilgimiz. Goethe yalnızca büyük bir şair değil, aynı zamanda Avrupa’nın tanıdığı en büyük dünyevi hayat öğretmenidir. O, düpedüz edebiyat ve eylem adamı oldu, bizim için bugün bile hâlâ geçerli olan ve çoktandır tam olgunlukla karşılamadığımız yeni bir dünya imajının kurucusudur. Onun düşünsel ve uygulamalı evrenselliğinde bütün karşıtlıklar birlik olmuş görünmektedir. O, en büyük saygın ve barıştırıcıdır: Doğa ile düşünce, şiir yazmak ile düşünmek, fikir ile gerçeklik, dünya tarihi ile insanlık tarihi, birey ile toplum, şahsiyet ile kamuyu barıştırandır. Bütün varlık, onun düşüncesinde dinamik ve organik canlılık bulur; ne ondan önce ne de ondan sonra hiç kimse ruhun ve edebiyatın sırlarına bu kadar derin ve net bakmadı. Edebiyatı hayatla içten bağlayarak ona yalnızca yeni bir mana vermedi (‘Edebi öz, kendi hayatının özüdür’), hayat da Goethe sayesinde kendiliğinden yeni bir kutsama kazandı. Onun varlığı başlı başına kültür bilincinin tam bir değişimidir. Deha, artık hayatın mana ve yasasını açıklıyordu. Bunda ateşleyen bir ‘kurtarıcı’ olarak hissetti kendini.</p>

  <p class="normal1">Goethe, antikitenin ve Şark’ın varlığını yeni bir bilgiye ulaştıran ve Güneyle Kuzey arasında olduğu gibi Batıyla Doğu arasında da aracı olan büyük Avrupalıydı. O, Alman varlığının aydınlık görüşlü tanıyanı ve onun en büyük eğiticisiydi –halkını yüz yıldan fazla bir zamandır ondan uzaklaştıran o trajik başarısızlığa rağmen. Her zaman uçlar arasındaki ortayı buldu; evrensel düşünsel bir dünya onun şahsında ve eserinde birleşti. İnsanı sıkan ve şimdiye kadar sıkmış olan ne varsa onun başından geçti ve bilindi; işte yalnızca dehaya bahşolunmuş o üstün net doğrulukla. Hep somutta kaldı, uygulamaya çalıştı, çünkü tam, özgürce aktif hayat onca bütün düşüncelerden üstündü. İtidalli işin olgunlaştırıcı manasına inanıyordu. Bu iş, aynı zamanda, en karanlık derinlere kadar inen, var olmakla görevin yanında, mümkünün yanında sonsuzu da yakalayan gözlemleyici bilgelikten de geliyordu. Bu daymonik ve trajik olana kadar derinleşmiş; yanı sıra en yüksek düşünsel bilince kadar aydınlanmış var oluşun tükenmezliğini hiçbir formül ortaya koyamaz; o varlık, bütün sınavları, yanılgıları ve tehlikeleri tanımış ve zorlamıştı. Uzun iç mücadelelerle yine de birliğe ulaşan hayatı boyunca sert karşıtlıklar oldu. Klasik Goethe, yalnızca gençliğini zorlamakla kalmayıp onu hep biçimsiz (karanlık olana yakın kılan bir kaosu içinde ezmek zorunda kaldı. Onun zenginliği aynı zamanda) ruhsal tehlikesiydi– “Faust” bu tehlikenin simgesi oldu. Hayatın trajik-kadersi derinliklerini bildiği için, kendini yakıcı gerilimlerin tehdidinde gördüğü içindir ki bunun karşıt güçlerini Güney’in neşesinde, klasik formun disiplininde, antikitenin güzelliğinde, yakın gerçekliğin pratik gereklerinde aradı. Onun “fedakârlığı”, duygu ve bilginin zenginliğine dayanmış tehlikelerin aşırı boşluğunun üstesinden gelmekten hep yeniden vazgeçişti. Zekâsı, yüksek bir bilinçle hayatın daymonik karanlık tehlikelerinin üstüne çıkıyordu, ama ruhu bu tehlikelerin fırtınasında sarsılıyor, savaşıyordu.</p>

  <p class="normal1">O, tabii dünyevi varoluşun son birliği içinde yaşadı; edebiyat ve tabiat bilimleri, sanat ve bilgelik, aynı hayat temelinde kök salmıştı ki bu temel, kendisinin evrene ait olduğunu, onun yasalarına uyduğunu biliyordu. Onun klasik formunun özü buydu: “Yüksek sanat eserleri aynı zamanda, insanlar tarafından hakiki ve doğal yasalara uyarak ortaya konmuş en yüksek tabiat eserleridir”. Bu ifadede düşünce ve tabiat arasında bir ayrım yoktur, sanat eseri de insan ve evren gibi organik yapı olmuştur. O, aynı zamanda, son “doğru”yu içeren gereklilik yasasına kulak kabartıyordu; işte doğal olanla bu bağ, Goethe’ye gençliğini, olgunluk çağını ve yaşlılığını insani hayat basamaklarının birer örnek modeli haline getiren o “içsel biçim” mükemmelliğini kazandırdı. Titanik-lirik gençliğinin, klasik kültürlü aktif olgunluğunun ardından öyle bir yaşlılık geldi ki bu da yine yaratıcı olarak on dokuzuncu yüzyılın yaşantı dünyasını kat kat aşan yeni sezgiler, bilgiler (özellikle de dini ve kültür bilimsel alanlarda) getirdi. Wahlverwandtschaften’ı, Westöstlicher Divan’ı, Faust’un ikinci bölümünü anlama olgunluğuna ancak 1900 yılında ve sonrasında ulaşıldı. (Deutsche Literaturgeschichte, Stuttgart, 1960, s. 219-221)</p>

  <h2 class="h2baslik" id="calibre_toc_28"><span class="idebold">Katharina Mommsen’dan</span></h2>

  <p class="normal3">İslamiyete Kişisel Yakınlık</p>

  <p class="normal1">Goethe’ye gelince, onun İslamiyet konusundaki tutumunu (ki önemli olan budur) başından beri yalnızca ve sırf hoşgörü temelli ve geçmişteki yanlış adımları silmeye çalışan ilerici bir aydınlanma belirlemiyordu. Goethe, Muhammed’e onun dinine çok daha kişisel bir ilişkiyle yaklaşıyordu. Bu nedenle İslamiyet üzerine ifadeleri o zamana kadar Almanya’da mevcut her şeyi kışkırtıcı cesaretiyle fersah fersah aşıyordu. İslamiyet’e karşı gerçek olumlu bir tutuma Goethe, bazı ana ilkelerin kendi inanç ve düşüncesiyle uyum göstermesiyle ulaştı. Bu, onun içinde temelleri çok derin bir sempati yarattı ve bu sempatinin sonucunda, burada birkaç örnekte duyulan böylesine özgür itiraflar tınladı.</p>

  <p class="normal1">Herder sayesinde Goethe çok erkenden, belki de 1770-71 kışında Strassburg’ta Kuran’ı okuma fırsatı buldu. Hemen ardından, İslamiyet ’e ve Muhammed Peygamber’e şaşırtıcı ruhsal bir katılımın belgelerine rastlıyoruz. Goethe’nin yaşlılık yıllarındaki Batı Doğu Divanı’ndaki o Kuran hayranlığının temeli o zaman atılmıştı. Bu eserde, İslamiyet ve Kuran, eşsiz biçimde övülmüştür.</p>

  <p class="normal1">Goethe daha gençken, Müslümanların Kutsal Kitabına büyük ilgi gösteriyordu. İslamiyet’le uğraşmak, önceleri çok genel olarak entelektüel gençlerin o sınırsız açıklığına ve “dini hoşgörü” hevesine dayanıyordu. Edebiyat ve Hakikat’te (12. Kitap) belirttiği gibi hoşgörü, “o devrin parolası”ydı. Bu aydınlanmacı hoşgörü bağlamında Goethe de Kuran’ı ve manasını, İncil’in yanı sıra, insanlığın büyük kısmınca kutsal olan başka kitapların da var olduğunun somut bir örneği olarak görüyordu. Hinduizm, Budizm ve başka dinlerin henüz incelenmediği sürede Kuran, İncil’e en önemli paralel olarak görünüyordu. Hoşgörülü tutumunu genç Goethe daha dindar gençlik arkadaşlarıyla tartışmalarında ortaya koymuştu. Bu bağlamda Frankfurter Gelehrten Anzeigen’ın bir yazarı olarak, geleneksel bir dini geçerli kılmak isteyen koyu Hıristiyan bakış açısına karşı çıkıyordu. Kırk sene sonra, Batı Doğu Divanı döneminde ise, Romantizmin içindeki o tek yanlı “Hristiyancılık”a muhalefetti bu ve Goethe’nin Kuran’ı yeniden göz önüne almasına vesile olmuştu.</p>

  <p class="normal1">Ama Goethe’nin Kuran’la ilk ilgilenişi; asla sırf dini hoşgörü gösterisi değildi, ki zaten o hoşgörünün arkasında çoğu zaman kayıtsızlıktan başka bir şey gözlenmiyordu. Goethe’nin Kuran’ı incelemesi, daha ziyade, ulaşabildiği bütün dini görüşleri tanımak konusundaki bireysel merakıyla ilgiliydi. Edebiyat ve Hakikat, Goethe’nin çocukluğundan beri kendine uygun bir din arayışı içinde olduğundan söz eder. Onun hayat hikâyesi de bu din tutumunun 1755 yılındaki din sarsıntısına bağlı olduğunu gösterir. O yıl Lizbon’da olan korkunç depremde “Göklerin ve yerin yaratıcısı ve sahibi” hiç de “baba”lığını göstermemiştir (1. Bölüm, 1. Kitap; WA I 26, 41-43; 49). Altı yaşında çocukken Lizbon depreminden sonra artık insan biçimi Tanrı tasavvuruna sahip değildir: “Çocuk, varlığa bir biçim veremiyordu, öyleyse onu eserlerinde arayacaktı.” (a.y. s. 64). Kendi Tanrı ibadeti için özel bir yol buldu: Doğa Tanrısına, farklı basamaklarda doğa ürünlerinin yerleştirildiği piramit biçiminde bir minber kurdu. “Burada herkes sadece iyi düzenlenmiş bir doğal ürünler koleksiyonu görüyordu, oysa çocuk, sussa da daha iyisini biliyordu.” (a.y. s. 65). Otobiyografinin anlattığı, bu “genç rahip”, güneş, çatıların üstüne yükseldiğinde, bir mercekle hafif hafif yanıp tüterken en hoş kokuları salan o mumları yakıyordu. “Herşeyi, istediği gibi başarıyordu ve ibadet kusursuzdu.” (a. y. s. 65). “Her insan sonunda kendi dinine sahiptir” özdeyişine, Goethe’nin eserlerinde sık sık rastlanır. Keza otobiyografisi, bu dâhiyane bireye uygun inancın tutarlı bir gelişim çizgisini ortaya çıkarır. Bu gelişimin en önemli kilometre taşları, Edebiyat ve Hakikat’e göre; çocuğun Klopstock’un Messias’ına hayranlığı, İncil ve Tevrat’ı orijinal dilde inceleyip tam bir “İncil inancı”, aktarılanın gerçekle ve muhtemel olanla çelişkilerini fark etme, teolojik tefsirlerle hesaplaşma, patrik dünyasına ayrıntısıyla anlatılan düşüş, ki otobiyografinin yazarı sonunda şöyle der: “Böylece Şark taraflarına severek kaçtım, Musa’nın ilk kitaplarına daldım ve orada yaygın çoban kabilelerinin arasında kendimi aynı zamanda en büyük yalnızlık içinde ve en büyük toplum içinde buldum.” (I. Bölüm, 4. Kitap WA I. 26.5.205). Hayat hikâyesinin ikinci bölümünde Protestanlığa girenin Protestan din işlerinin eksiklerine karşı iç isyanı anlatılır ve kalbin içsel dini ile dış kilisenin uyuşmasından kendisinin vazgeçişi anlatılır. (II. Bölüm 7. Kitap WA I 27, s. 118-127) Kiliseden ve minberden kesin ayrılma ise dini gelişimin Leipzig Üniversitesi’ndeki öğrenimle örtüşen bir sonraki basamağıdır. (II. Bölüm, 8. Kitap, WA, 27 s. 190) Ağır bir hastalıktan sonra, din bilgini Ernst Theodor Langer’le İncil üzerine yoğun sohbetlere bir dönüş görülür. Langer, İncil’e sadık Goethe’nin şahsında “sadık ve iyi hazırlanmış bir yeni dönme” kazanır. (II. Bölüm, 8. Kitap, s. 190)</p>

  <p class="normal1">Bedence ve ruhça acı çekenin Frankfurt’a dönüşünde dahi dindar Susanne von Klettenberg’le dostane bir ilişki başlar; o da Goethe’de “meçhul bir şifa arayan varlık” görür. (a.y.) Yeni Platoncu Okulun kimya-alşimist kitapları okunmaktadır; amaç, “tabiatın sırlarını bağlam içinde” tanımaktır. Sonra Arnoldt’un Kilise ve Zındık Tarihi’nin etkisi büyük olur. (II. Bölüm, 8. Kitap, s. 217) Goethe şimdi bilinçli olarak “kendi dini”ni oluşturmaktadır: “Yeni Platonculuk vardı temelde; hermetiklik, mistisizm, Hurufilik de katkıda bulundu.” Edebiyat ve Hakikat’in sekizinci kitabı, o zamanki Tanrı düşüncelerinin tasviriyle son bulur. Bu Tanrı, “ezelden beri kendiliğinden üretmektedir” ve tüm yaratılmış olan her şey de “şimdi ve geçmişteki hiçe düşme ve geri dönüş”tür. (II. Bölüm, 8. Kitap, s. 221) Goethe’nin Strassburg’ta 1770-71 yılındaki hukuk öğrenimi sonundaki bir sonraki hayat bölümü ona Herder’le tanışmayı kısmet etmiştir ve Herder onun Kuran’la uğraşmasına vesile olur. Hayatının bir sonraki bölümünde, ki Kuran özetleri bu zamana rastlar, onu Frankfurt ve Wetzlar’da buluruz.</p>

  <p class="normal1">Goethe’nin Kuran’a hayranlığının esas nedenlerinden biri, şüphesiz onun özel dilsel değerini hissetmesiydi. Herder’in Kuran’a saygı duyması da bu bağlamda genç arkadaşta tam bir yankı uyandırmıştı. Goethe’nin Kuran’ı bir dil anıtı olarak değerli buluşu, tekrar tekrar ifadesini bulur: Batı Doğu Divanı’nın kullanılmamış bir teşekkür sayfasında şair hayrete değer Kuran’ı Arap edebiyatının öbür eserlerinin yanında anar. Notlar ve Yazılar’da da Goethe’nin Kuran’daki üslup güzelliğinden duyduğu haz şu sözlerde dile gelir: “Kuran’ın üslubu [...] disiplinli, büyük, müthiş, yer yer hakikaten yüce.” (WA 1, 7, 35) Goethe’nin kelime hazinesini bilen, anlar ki “hakikaten yüce” sözleri, onun bir dil sanat eserine ödül olarak vereceği en yüksek notlardandır.</p>

  <p class="normal1">Ama Goethe’yi Kuran’a özellikle çeken şey, dini yakınlıklardı. İslam öğretisinin bu odak noktaları, şunlardı: Tanrı’nın doğada tecelli ettiğinden, çeşitli elçilerde insanlığa hitap ettiğinden, “mucize”nin reddinden ve dindarlığın hayırsever işlerde kendini kanıtlaması gerektiğinden emin olmak. Goethe’nin İslam diniyle bütün bu içten uyumları, özel bir akrabalık duygusu yaratmıştır; hatta bu yakınlık olmasa Batı Doğu Divanı’nın ortaya çıkması zordu denecek kadar yoğun.” (Mommsen, Katharina, Goethe und die arabische Welt, Frankfurt/M. 1988 s. 166-171)</p>

  <h2 class="h2baslik" id="calibre_toc_29">Friedrich Nietzsche’den</h2>

  <p class="normal3">Goethe’nin Yanılgıları</p>

  <p class="normal1">“Goethe, büyük sanatkârlar arasındaki büyük istisnadır: O, gerçek kabiliyeti sanki bütün dünya için önemli ve belirleyici, mutlak ve en gerekli olmak zorundaymış gibi bir ahmaklık içinde yaşamamıştır. Gerçekten sahip olduğundan fazlasına sahip olduğunu iki kez düşünmüş ve yanılmıştır; hayatının i k i n c i yarısında, en büyük b i l i m s e l kâşiflerin ve aydınlatıcıların biri olmak kanaatine iyiden iyiye kapıldığı sıralarda. Keza, hayatının b i r i n c i yarısında da öyle: Edebiyattan kendince daha yüksek bir şey istedi kendinden. Tabiat, ondan güya bir güzel sanatlar adamı olmasını istemişti. Bu, onu İtalya’ya bu çılgınlığı tam olarak yaşayıp uğrunda her türlü özveride bulunsun diye gönderen, için için yanan ve yakan sırrıydı. Bu aklı başında, aslında dürüst, bütün çılgınlığa iyi gözle bakmayan adam, nasıl aldatıcı bir ihtiras cininin onu bu mesleğe inanması için tahrik ettiğini, isteğinin en büyük ihtirasından nasıl kurtulmak ve elveda demek zorunda olduğunu sonunda keşfetti. V e d a l a ş- m a k gereği hakkındaki o sancılı, yakıcı, kabaran kanaat, Tasso’nun ruh halinde tam olarak dile gelmiştir: “Abartılmış Werther” olan bu kişinin üstünde, ölümden daha kötü bir şeyin sezgisi vardır: “Şimdi tamam –bu vedadan sonra; delirmeden yaşamaya nasıl devam etsin insan!”–Hayatının bu iki esas yanılgısı Goethe’ye, salt edebiyata karşı, dünyanın o zamanlar bildiği haliyle, öylesine özgür ve neredeyse keyfi görünen tutumu sağladı. Schiller’in (zavallı Schiller, ne zamanı vardı ne de kaldı) onu şiire karşı çekingenliğinden, her türlü edebi varlık ve bunun emeği korkusundan kurtardığı zamanı saymazsak, Goethe orada burada tam ne ad vereceğini bilmediği bir Tanrıça olup olmadığı şüphesiyle bir sevgiliyi ziyaret eden bir Yunanlı gibi görünür: Hayalindeki bu görüntülerin çizgileri (belki de hep bir tek Tanrıçanın değişimlerinin izinde olduğunu düşünür) istemeden ve bilmeden onun sanatının bütün çocuklarının çizgileri oldu. B u y a n ı l g ı d o l a ş m a l a r ı olmasa, Goethe Goethe olmazdı: Yani yazının henüz eskimemiş biricik Alman sanatkârı, –çünkü o ne kadar az Almansa o kadar meslekten yazardı.” (Nietzsche, Friedrich: Menschliches, Allzumenschliches; München, 2002, s. 482-483)</p>

  <p class="normal1">“Goethe’ye göre ‘Alman’ olan şeyler, bunlar, içinden iyi olanın bile kabul edilemeyeceği, zihniyet özgürlüğüne sahip, ama zevk ve zekâ özgürlüğünün kendilerinde eksik olduğunu fark etmeyenlerdir. Ama işte asıl bu, Goethe’nin yerinde yargısına göre A l m a ndır. Onun oyu ve örneği şuna işaret ediyor ki bir Alman, eğer başka milletlere yararlı olmak, hatta katlanılır olmak istiyorsa Almandan daha fazlasını olmak zorundadır ve h a n g i y ö n d e ç a b a l ı y o r s a, kendini aşmak zorundadır.”</p>

  <p class="normal1">(Nietzsche, Friedrich: Menschliches, Allzumenschliches, München 2002, s. 502)</p>

  <h2 class="h2baslik" id="calibre_toc_30">Schiller’den</h2>

  <p class="normal1">“Sık sık Goethe’nin çevresinde olsaydım bu beni mutsuz ederdi: En yakın dostlarına karşı bile açıldığı bir an yoktur, anlaşılır gibi değildir; gerçekten, sanıyorum ki o, i n a n ı l m a z d e r e c e d e b i r b e n c i l. İnsanları kendine bağlama, küçük ya da büyük inceliklerle onları kendine bağımlı kılma konusunda kabiliyeti var. Ama kendini her zaman özgür tutmayı biliyor. Varlığını hayırseverce ilan ediyor, ama bunu kendini vermeden, bir Tanrı gibi yapıyor. Bence bu, kendini sevmenin en yüksek zevkine dayalı tutarlı ve planlı bir davranış tarzı. İnsanların, aslında b ö y l e b i r k i ş i y i e t r a f l a r ı n d a k a b u l et m e m e l e r i gerek. Bu yönüyle ondan nefret ediyorum. Zekâsını bütün kalbimle sevsem de ve onun büyüklüğüne inansam da. Benim gözümde o, dünyaya rezil etmek için gebe bırakılması gereken gururlu bir iffet delisi dişi. Ve eğer ona en ölümcül sandığım yerinde bir oyun oynamaya kalkmıyorsam, bu, iyi niyetimden değil, gücümün yetersizliğindendir.”</p>

  <p class="sagitalik">(Christian Gottfried Körner’e, 2 Şubat 1789 tarihli mektup)</p>

  <h2 class="h2baslik" id="calibre_toc_31">Eckermann’dan</h2>

  <p class="normal1">“Aşağı bahçeye indik. Goethe, her çeşit nadir ve ilginç şeylerle doldurulmuş küçük yan binanın alt kattaki odasını açtı. “İşte burada!” dedi, tuhaf çeşit çeşit alet edevat yığınından bir yay çıkararak. Görüyorum, 1814 yılında bir Başkır reisinin bana saygıyla sunduğu zamanki halinde. –Bu aziz silahı ellerime almak beni çok sevindirmişti. Hiçbir yanı zedelenmemişti ve kiriş de tamamiyle kullanılabilir haldeydi. Ellerimle denedim, hâlâ hızı iyiydi. Bu iyi bir yay, dedim. Bir deneseniz nasıl olur? dedi Goethe. İşte burada da size bir ok. Ama sivri demir ucundan koruyun kendinizi. Zehirli olabilir.</p>

  <p class="normal1">Tekrar bahçeye çıktık ve ben yayı gerdim. ‘Şimdi nereye?’ diye sordu Goethe. Önce havaya, diyorum. ‘Haydi öyleyse!’ dedi Goethe. Ben masmavi gökyüzünde güneşli bulutlara doğru fırlattım. ‘Bırakın şimdi de ben deneyeyim’ dedi. Onun da vurmak isteyişinden mutlu oldum. Yayı ona verdim. Goethe, okun kertiğini kirişe itti, yayı da doğru tuttu, ama düzeltmesi biraz sürdü. Şimdi yukarıya nişan aldı ve kirişi çekti. Canıpek gençliğiyle Apollon gibi duruyordu, ama bedence yaşlıydı. Ok, yalnızca belli bir yüksekliğe ulaştı ve tekrar yere düştü. Koşup oku aldım. ‘Bir kere daha’ dedi Goethe. Şimdi yatay yönde aşağıya bahçenin kumlu yoluna nişan almıştı. Ok, otuz adım kadar nispeten iyi dayandı, sonra eğildi ve yerde vız diye durdu. Oku ona geri getirdim. Benim de yatay yönde nişan almamı rica etti ve hedef olarak, çalışma odasının penceresinde bir işareti gösterdi. Ben vurdum. Ok, hedeften uzak değildi ama yumuşak tahtaya öyle derinlemesine girmişti ki çekip çıkarmayı başaramadım. ‘Bırakın öyle kalsın’ dedi Goethe ‘birkaç gün bana bu eğlencemizi hatırlatsın.’ O güzel havada bahçede dolaştık; sonra bir banka oturup sırtımızı, sık bir sarmaşığın taze yapraklarına döndük. Odysseus’un yayı ve Homeros’un kahramanları üzerine konuştuk.” (Eckermann, 1 Mayıs 1825)</p>

  <h2 class="h2baslik" id="calibre_toc_32">Tolstoy’dan</h2>

  <p class="normal1">“Goethe okuyorum ve bu sığ, burjuva-bencil ve kabiliyetli insanın benden önceki kuşağa özellikle Faust hayranı Turgenyev’e nasıl zararlı etkide bulunduğunu anlıyorum (ayrıca bu Faust çok kötü bir kitap). [...]</p>

  <p class="normal1">Turgenyev’le dost olduğum ve onun için çok önemli olan şeyi sevmek istediğim günlerde ne çok çekmiştim! Bütün gücümle gayret ettim ve bütün iyi niyetime rağmen bunu başaramadım. Büyük adam sayılan ve hiç de öyle olmayan otoriteler ne korkunç zararlar veriyorlar!” (s. 730) (Günce, 30 Eylül 1906)</p>

  <p class="normal1">“Goethe’nin Faust’unda ve başka yerlerde olduğu gibi dini, felsefi ve ahlaki sorunların bir tiyatro eserinde edebi olarak ele alınışından hoşlanmıyorum, hatta bunu bir edebiyat hatası olarak görüyorum. Bu tür sorunlar üzerinde ya hiç konuşulmamalı ya da son derece dikkatli ve itinalı, yani asla hatipçe ve Allah saklasın kafiyeyle değil. [...]” (Günce, 3 Aralık 1906)</p>

  <p class="sagitalik">(Leo N. Tolstoi, Tagebücher, 1847-1910, München, Ohne Jahresangabe s. 863)</p>

  <h2 class="h2baslik" id="calibre_toc_33">Walter Benjamin’den</h2>

  <p class="normal3">Goethe’nin Çalışma Odası</p>

  <p class="normal1">“Goethe’nin çalışma odasının ne kadar basit olduğunu herkes bilir. Tavanı alçaktır, halısı yoktur, çift kanatlı penceresi de yoktur. Mobilyalar yüzüne bakılır gibi değildir. Goethe başka türlüsüne sahip olabilirdi. Deri koltuklar, yastıklar o zaman da vardı. Bu oda hiçbir şeyde zamanının önünde değil. Bir irade, eşya ve biçimi sınırlı tutmuştur; kimselerin mum ışığından utanacak hali yoktu: Yaşlı adam akşamları bu ışığın altında, sırtında gecelik entarisi orta masada oturur ve çalışırdı. Besbelli böyle saatlerin sessizliğiyle o gün yalnızca geceleri buluşmakta. Ama bu sessizliğe kulak verilebilseydi onun hayat tarzı öğrenilirdi. Yani: Asla geri gelmeyecek olan, bu son yılların en olgun meyvesini toplamakla görevli, bu iş için yaratılmış bir hayat tarzı, ki o yıllarda bu zengin adam, hayatın sertliğini henüz kendi bedeninde hissetmemişti. İhtiyar burada, o muazzam geceleri endişeyle, suçlulukla, sıkıntıyla kutluyordu, burjuva konforunun o cehennemi şafak kızıllığı pencereden içeri henüz girmeden. Bu geceleri en çok belirleyen çevreyi (şairin hakiki antikitesini) gözlerimizin önüne serecek bir edebiyat bilimini hâlâ bekliyoruz. Bu çalışma odası, Goethe’nin iki şey için, uyku ve çalışma için kesinlikle kendisinin belirlediği küçük binanın esas mekânıydı. Yandaki bu minicik yatak bölmesinin ve yatak odasının mahremiyetine eşit bu çalışma odasının ne kadar önemli olduğu tahmin bile edilemez. Yalnızca basamak gibi bir eşik ayırıyordu, onu çalışırken o tahtvari yataktan. Ve o uyurken, yanı başında eseri onu her gece ölülerden korumak için nöbet tutuyordu. Mutlu bir rastlantıyla bu mekâna dikkatini yönlendiren biri, eğer en içten duyguları önemsiyorsa Goethe’nin uyuduğu, okuduğu, dikte ettiği ve yazdığı bu dört odanın düzeninde, bir dünyanın ona cevabı anlamına gelen güçleri fark eder. Ama bizler bir iç dünyanın o cılız üst sesini çıkartabilmek için bir dünyayı seslendirmek zorundayız.”</p>

  <p class="sagitalik">(Benjamin, Walter: Weimar (1928),: W. Benjamin Lesezeichen. Schriften zur deutschen Literatur. Hrsg. Von Gerhard Seidel-Leipzig 1970, s. 40-42)</p>

  <h2 class="h2baslik" id="calibre_toc_34">Kafka’dan</h2>

  <p class="normal2">29 Eylül, 1911</p>

  <p class="normal1">“[...]</p>

  <p class="normal1">Goethe’nin gezi gözlemleri, bugünkülerden farklıdır. Çünkü onlar, bir posta arabasından yapılmıştır ve manzaranın yavaş yavaş değişimiyle daha basit gelişmiştir ve o bölgeleri bilmeyen kimse tarafından bile çok daha kolay izlenebilir. Sakin, biçimce manzaraya uygun bir düşünce girer araya. Bölge, arabada yolculuk yapan adama o ilk karakteriyle kendini gösterdiğinden ve kara yolları ülkeyi demir yollarından daha doğal böldüğünden (kara yolları nehirler gibiyse demir yolları su kanalları gibidir) seyreden kişide öyle zorlu çabalar gerektirmez ve o kişi zahmetsizce sistematik olabilir. Anlık gözlemler bu nedenle azdır, çoğu yalnızca, belli insanların insanın gözünün önünde aynı şekilde sınırsızca, coştuğu (mesela Heidelberg’de Avusturya subayları) iç mekânlardaki gözlemler. Buna karşılık Wiesenheim’da adamların konumu manzaraya daha yakındır: Sırtlarında mavi elbiseleri ve yapma çiçeklerle süslü beyaz gömlekleri vardı (hatırda kaldığı şekliyle alıntılıyorum). Schaffhausen yakınlarındaki şelaleden ise çok söz ediliyor, içinde de büyük harflerle ‘heyecanlı fikirler’.]”</p>

  <p class="normal2">25 Aralık 1911</p>

  <p class="normal1">“[...]</p>

  <p class="normal1">Goethe, eserlerinin gücüyle Alman dilinin gelişimini belki de engellemiştir. Nesir bu arada sık sık ondan uzaklaşırsa da nihayetinde şu anda olduğu gibi, artmış bir özlemle ona geri dönmüş ve Goethe’de önceleri rastlanan, ama aslında onunla ilişkisi olmayan eski kalıpları bile benimsemiştir, onlara sınırsız bağımlılığın tam görüntüsünden keyif almak amacıyla.”</p>

  <p class="sagitalik">(Zum Thema: Goethe, S. Freud, H.v. Hoffmannsthal, T. Mann, S. Zweig, F. Kafka, Frankfurt/M. 1982, s. 107-109)</p>

  <h2 class="h2baslik" id="calibre_toc_35">Thomas Mann’dan</h2>

  <p class="normal3">Burjuva Çağının Temsilcisi Goethe</p>

  <p class="normal1">“[...] Frankfurt’da Goethe’nin anne ve babasının Hirschgraben’daki evini ilk defa dolaşırken içimi dolduran duyguları hatırlıyorum.</p>

  <p class="normal1">Bu merdiven ve odaların üslûbu, havası bence meçhuldü. Kitapta, benim kitabımda yazıldığı gibi bu, köklerdi, aynı zamanda da müthiş olanın başlangıcı. Ben ‘evde’ydim, ama yine de, bu dâhinin temel alanında ürkek ve gecikmiş bir misafirdim. Vatan ve büyüklük birbiriyle temas halindeydi. Büyük burjuva olgusu, müzelik olmuş ve yavaşça ortaya çıkan saygının objesi; kahramanın beşiği. Saygın (iyi terbiye görmüşlük, arkasında bırakan hem de nasıl arkasında bırakan oğulun hatırına korunmuş ve kutsal sayılmış) ve dünya disiplinine doğru büyümüş: Onu seyrettim, nefesimle içime aldım ve göğsümde alışkın oluşla saygının çelişkisi bir duyguda çözüldü: Tevazu ve kendini onaylamanın birleştiği, gülümseyen sevgide.</p>

  <p class="normal1">Goethe’den ancak sevgiyle söz edebilirim, yani iticiliği, karşılaştırılması imkânsızlık konusunda en canlı anlayışla hafifletilmiş bir samimiyetle, onun doruklarını tanıtmayı, tarihçi, açıklayıcı kafalara ve eğitimci mizaçlara tevazuyla bırakıyorum, onlar kendilerini tam bilgi açısından en yüksek şeye ulaşma yetisinde hissederler ki bu aslında bir öze katılmaktan ve yalnızca burada, yani düşüncede değil, insani olanla doğal olanda bir çeşit konuşmaya katılma hakkını bulmaktan başka bir şeydir. Yalnızca kendi özünden ve kendi varlığından yana belli bir aile deneyiminden, ‘Anch’ i o sono pittore’nin çocukça gururlu bir bağlılığından bilir benim gibiler Goethe’den söz etmeyi. Öyleyse ne diye kişisel üstüne, ulusala kadar uzanan bir yeniden tanımayı, bir yakınlık hissini inkâr etmeli? Dünya bu yıl, bugünlerde o büyük şehirliyi anıyor; ama sözünü ettiğim o samimiyetle, onun ve bizim özümüzden kutlama, yalnız biz Almanların yapabileceği bir şeydir. Genel insani olanın vatanı olarak saygın-şehirlilik, şehirliliğin çocuğu olarak dünya çapındalık! İşte bu köken ve en cesur ilerleme kaderi, hiçbir yerde bizde olduğu kadar alışılmış değildir. Ve şehirlilikten düşünsele doğru ilerleyen bütün Alman varlığı, bu Frankfurt baba ocağında güler yüzle yaşıyor.</p>

  <p class="normal1">Bu büyük insanın ve şairin ya da daha doğrusu, şair kılığında bu büyük insanın görünüşünü çeşitli ölçülerde, hangi tarihi görüş açısından bakılıyorsa ona göre görmek mümkün. Mesela o (ve bu en mütevazı bakış açısıdır) bir Alman kültür çağının, klasik çağın, Almanlara şairler ve düşünürler milleti şeref unvanını kazandıran çağın, Alman kültür kavramını aslında tam olarak yerleştiren ve insancıl büyüsü Goethe’de otobiyografik kendini yetiştirmenin ve kendini gerçekleştirmenin eğitim düşüncesiyle özel bir psikolojik bileşiminde olan idealist bireyciliğinin efendisi ve ustasıdır. O bileşimde eğitim fikri, kişisel içsel insani dünyadan toplumsal dünyaya bir köprü ve geçiş oluşturur. Goethe’yi bu klasik insancıl kültür çağının temsilcisi olarak görmek, onun portresini algılayabileceğimiz en dar görüş açısı demektir. Bir başka, çok daha büyüğü de mümkündür ve akla yakındır. Bu, onun ilk yabancı hayranlarından birinin, Thomas Carlyle’nin büyük şairin ölümünden hemen sonra ona uyguladığı bakış açısıdır. Carlyle şuna işaret etmişti ki bu dünyada etkinlikleri on beş asır geçmeden tam gelişimine ulaşamayacak, daha ziyade bin yıl sonra tam bireyselliğiyle yaşamaya devam edecek insanlar vardır. Bu bakış açısından Goethe çağı hakkında konuşulacak olursa, ölçüt yüzyıllar değil, bin yıllardır ve gerçekten, Goethe adındaki ve çağdaşlarının rahatça ‘Tanrısal bir insan’ sıfatını uygun gördüğü bu şahsiyet harikasında efsane yaratıcı güçler vardır, yeryüzünde dolaşmış en yüce insanlarda olduğu gibi ve zamanla hangi kalıba gireceğini kimsenin söyleyemeyeceği güçler.</p>

  <p class="normal1">Ona bu iki bakış imkânının nisbeten daha samimi ve en muazzam olanların arasında ise bir üçüncü ve orta halli olanı var ki, burjuva çağı denen bir çağın bitmekte olduğunu gören ve kaderi geçiş döneminin sıkıntıları ve krizleri arasında yeni bir dünya, iç ve dış düzenlerinin yolunu bulmak olan bizler için bu üçüncü görüş imkânı en yakını ve en doğalıdır: Yani onu burjuva devri dediğimiz ve 15. yüzyıldan 19. yüzyılın sonuna kadar uzanan beş asrın temsilcisi olarak görmek. 17. yüzyıl ortasının hemen yakınında doğan o adamı hareketli iç güdüsü bir insan ömrü kadar 19. yüzyılın içine taşıdı ve kültürünün kökleri 18. yüzyılda olsa da o düşünce ve ruhça 19. yüzyılın çok şeyini içine aldı, epik yaşlılık eseri, sosyal roman Wilhelm Meisters Wanderjahre’deki gibi yalnızca kâhince önceden haber vererek değil, doğrudan şairce, o romanda yeni asrın bütün ekonomik toplumsal gelişimini kaygılı eğitici olarak karşılamıştı. Rokoko manzarası ve Rokoko kostümü taşıyan, ama iç insanlığı artık 18. yüzyıla ve onun kuru akılcılığına ait olmayan ve yeni ruh durumları ve daha derin duygu ve düşünce dünyasına kayan Wahlverwandtschaften’da da.</p>

  <p class="normal1">18. ve 19. yüzyılın bir oğlu ama aynı şekilde 16. yüzyılın, Reformasyon Çağı’nın oğlu, Luther’in olduğu kadar Erasmus’un da kardeşi! Her iki insanı onunla bizzat vurguladığı akrabalık ve sempati bağlar; denebilir ki o, her ikisinin karakterini içinde birleştirmiştir: Büyük Almanlığın patlaması, halk güçlerinden beslenmiş bir kabiliyet olarak Luther’e kardeşi gibi yakındır ve o kendisi de kendini onun yanına koymadan, kendini onunla karşılaştırmadan edememiştir. Kendini bazen İncil tercümanı olarak hayal ettiğini ve bunun içinden yalnızca duygu yüklü olanı daha iyi başarma cesareti gösterdiğini açıklaması tipiktir. O bir Protestandır, der Riemer ve ‘Papalığı ve papazlığı protesto ettiğini söyler ve bunu hep yapacakmış, bu onun açıklamasına göre ilerlemektir.</p>

  <p class="normal1">[...]</p>

  <p class="normal1">İhtiyar Goethe’nin yeni, burjuva ötesi dünyaya bu cesur bakışı, ilginç olduğu kadar muazzamdı, aynı bu yaşlı adamın ütopik dünya teknik sorunlarına katılışı gibi, Panama kanalının açılış projesine hayranlığı gibi ki bundan sanki kendisi için bütün şiirlerden daha önemliymişçesine (ve gerçekten de böyleydi) önemle ve ayrıntılı olarak söz etmiştir. Teknik ve uygarlıkla ilgili olandan ve ulaşımı hızlandırıcı olandan o ümit dolu tat alışı, son Faust’un şairi söz konusu olduğunda şaşılacak bir şey değildir. Faust en yüce anını, faydacı bir rüyanın, bir bataklığı kurutmanın gerçekleştirmesinde yaşar ki bu, devrin tek yanlı estetikçi felsefeci yönüne karşı ilginç bir cephedir. Aynı şekilde yaşlı Goethe şaşılacak bir yorulmazlıkla, Meksika Körfezi’nin Pasifik Okyanusu’yla bağlanma imkânlarının izahıyla, böyle bir eserin bütün uygar ve uygar olmayan insanlık için sunacağı akıl almaz sonuçlar konusuyla ilgilenmiştir. Amerika Birleşik Devletleri’ne meseleyi ele almalarını tavsiye eder ve Pasifik’in bu kıyısında, tabiatın büyük limanlarla zaten böylesine güzel hazırladığı yerde yeşerecek ticaret şehirlerini hayal eder. Bütün bunları sabırsızlıkla bekliyordu, bunu ve Tuna ile Ren nehirlerinin, bütün ümitleri aşacak dev bir teşebbüs olarak birleştirilmelerini ve üçüncü ve çok büyük bir şey olarak, İngilizler için Süveyş Kanalı’nı: ‘Bütün bunları görmek için’ diye haykırır ‘dünyada birkaç elli yıl daha dayanmaya değer!’ Goethe’nin gözü böyle bütün dünya üzerindeydi, yalnızca kendi ülkesine takılıp kalmamıştı. Onun gelecek ümidi, kapsamlıydı, bütün dünya mekânına ve hayat standardının yükselmesine ihtiyacı vardı; yabancı halkın mutluluğunu ya da acısını kendi halkınınki gibi kalbinde hissediyordu. Bu, özgürlüğü büyüklük olarak bilen ve ‘dünya edebiyatı’nı ilan edişi işte bu anlayıştan kaynaklanan çok çok yükselmiş bir dehanın sevgi emperyalizmiydi.</p>

  <p class="normal1">Teknik ve akılcı ütopizmde vatandaşlık, dünya ortaklığına doğru gider ve bu kelimeyi yeterince genel ve dogmatik olmadan anlamak istersek, komünizm konusuna geçelim. Kurudur bu hayranlık. Ama bugün gerekli olan, hissizleşmiş ve hayatı engelleyen ‘Seelentum’lar yüzünden batmakta olan bir dünyanın iyice ayılmasıdır. Almanlara elli yıl ‘Gemüt’ sözünü söylemeyi yasaklamak gerekir diyen kimdi?</p>

  <p class="normal1">[...]</p>

  <p class="normal1">Burjuvanın burjuvalıktan çıkıp düşünsele ve burjuvaüstülüğe yükselen büyük evlâtları, burjuvalıkta sınırsız imkânların sınırsız özerkleşme ve kendini aşma imkânlarının var olduğunun tanıklarıdır.</p>

  <p class="normal1">[...]</p>

  <p class="normal1">Onların en büyüğü Goethe şöyle haykırır:</p>

  <p class="indentmetinitalik">“Çekin kendinizi o ölmüş şeyden.</p>

  <p class="indentmetinitalik">Bırakın canlı olanı sevelim”</p>

  <p class="sagitalik">(Mann, Thomas: Essays, Frankfurt/M.1977, s. 216-244)</p>

  <h2 class="h2baslik" id="calibre_toc_36">Hermann Hesse’den</h2>

  <p class="normal3">Goethe’ye Şükran</p>

  <p class="normal1">“Bütün Alman şair ve yazarları arasında Goethe, benim en çok şükran duyduğum, beni en çok uğraştıran, sıkan, cesaretlendiren, ardıl ya da düşman olmaya zorlayan kimsedir. O, belki en çok sevip en çok tadına vardığım, en az direndiğim yazar değildir, hayır, ondan önde gelenler var: Eichendorf, Jean Paul, Hölderlin, Novalis, Mörike ve daha birkaçı. Ama bu sevdiğim şair ve yazarların hiçbiri benim için çetin bir problem ve önemli ahlaki ilham olmadı, içlerinden hiçbirine karşı savaşma ve tartışma gereği duymadım, oysa Goethe’yle sık sık içimden konuşmak ve düşünce düelloları yapmak zorunda kaldım (bunlardan biri yüzlercesinden biri Bozkır Kurdu romanımdadır). Bu nedenle Goethe’nin benim için ne ifade ettiğini ve bana en çok hangi bakış açılarıyla göründüğünü göstermeye çalışmak istiyorum.</p>

  <p class="normal1">Onu neredeyse çocuk yaşta tanıdım ve gençlik şiirleriyle, Werther romanıyla beni tamamen sardı. Kendimi şair Goethe’ye vermem kolayıma gitti, çünkü gençliğin rayihasını, orman, çayır ve ekin tarlası rayihasıyla birlikte getiriyordu ve annesi hanımefendiden gelme dilinde halk bilgeliğinin bütün derinliği ve oyunculuğu, tabiatın ve zanaatın tınısı, üstelik de yüksek derecede müzik vardı. Bu Goethe, salt şair, ozan, hep genç ve saf insan, benim için hiçbir zaman problem olmadı ve çehresi asla bulanmadı.</p>

  <p class="normal1">Buna karşılık, daha yeni yetmelik yaşlarımda başka bir Goethe’ye saplandım. Büyük yazar, hümanist, ideolog; eğitici, eleştirmen ve programcı, Weimar edebiyatçılarının Goethe’sine, Schiller’in dostu olan, sanat koleksiyoncusu, dergi kurucusu, sayısız yazı ve mektup sahibi, Eckermann’a dikte ettiren Goethe’ye. Ve bu çehresiyle de benim için muazzam bir önemi vardı. Başlangıçta kayıtsız şartsız hayran ve saygılıydım ve onu arkadaşlarıma karşı savunuyordum, hatta resmi havalı yazılarını bile. Görünüşü zaman zaman biraz burjuvaca, biraz babayani, biraz memur gibi ve Werther’in yabaniliğinden çok uzaklaşmış olsa da boyutlar hep büyüktü ve niyeti yine de hep yüksek bir hedef, hedeflerin en soylusuydu: Yani akıl ve düşünceyle yönlendirilen bir hayatı mümkün kılmak ve kurmak, yalnızca kendisi için değil, milleti ve çağı için de. Raydan çıktığı anlarda bile denediği şey, çağının bilgi ve her çeşit hayat tecrübesine her bakımdan hâkim olmak ve bunu yüksek kişisel bir düşüncenin hizmetine, dahası kişisel usta bir düşünselliğin ve ahlakın hizmetine sunmaktı. Yazar olarak Goethe, çağının en iyileri için bir insan imajı, bir insan örneği vermişti ki buna benzemek, kendini ona daha yakından yetiştirmek, iyi niyetli kişilerin idealiydi.</p>

  <p class="normal1">Şair Goethe’de öğrenilecek değil, ama zevk alınacak şey çoktu: Onun yapabildiği şey öğrenilemezdi ve eşsizdi. Bu nedenle benim için örnek ya da problem olmadı. Buna karşılık edebiyatçı, hümanist ve ideolog Goethe, benim için hemen büyük bir problem oldu; Nietzsche’nin dışında hiç kimse beni bu kadar uğraştırmadı, bu kadar çekmedi ve utandırmadı, böylesine kavgaya zorlamadı. Bu edebiyatçı Goethe ile şair Goethe bir süre paralel ilerler gibi görünüyordu, neredeyse ikisi örtüşüyordu, ama ansızın ikisi birbirinden uzaklaştı, birbiriyle çelişti ve birbiriyle bozuştu. Şair olan daha sempatikleşmiş, daha zevk verir olmuşken edebiyatçı Goethe çok önemsenmek durumundaydı ve hesaba katılmak zorundaydı; bunu daha yirmi yaşındayken hissediyordum, çünkü o bir Alman hayatını düşünce temeline dayandırmak konusunda en muazzam ve besbelli en başarılı denemeydi: O, ayrıca Alman dâhiliğini akılla, devlet adamını idealistle (Antonio’yu Tasso ile) sorumsuz, müzikal-diyonistik hayalciliği sorumluluk ve ahlaki görev inancıyla birleştirmede de eşsiz bir denemeydi.</p>

  <p class="normal1">Bu deneme besbelli tam başarıya ulaşmadı. Zaten hiç de ulaşamazdı! Ama buna rağmen sık sık tekrarlanmak zorundaydı, çünkü en yüksek ve en imkânsız olana tekrar tekrar ulaşma çabası gerekir. Saf şairi akıllı devlet adamıyla, ruhu akılla, doğaya tapanı ruh vaiziyle birleştirmeyi Goethe kendi hayatında ve eserlerinde tam olarak başarmış değildir; orada burada geniş bir çatlak açılıyor; orada burada berbat, hatta dayanılmaz problemler oluşuyordu. Zaman zaman akıl ve erdem, fazla büyük bir peruk gibi şairin kafasını sarıyordu ve o saf dâhiliğini, bilinçli olmak ve dizginlenmek çabasıyla oluşmuş bir katılık içinde sık sık boğuyordu.</p>

  <p class="normal1">Bunun da ötesinde, örneğini oturtmayı ve arkasında tam bir ekol ya da öğreti bırakmayı da başarmış görünmüyordu Goethe. Onun örneğine doğru çabalamada büyük emek harcayan şair ve yazarlara da nasip olmamıştır o aranan birliği sağlamak; hatta onlar seleflerinin çok arkasında kalmışlardır. Bunların birçoklarından birisi, birinci sınıf sevilen bir şair olan Stifter’di ve o, fevkalâde eseri Nachsommer’de ara sıra küçük bir Goethe gibi sanat ve hayat üzerine, bir kitap Almancasıyla o büyülü güzelliklerin yanı başında insanı şaşırtan, halka açık alanlar yaratmıştı. Örnek açıkça belliydi ve insan hatırlıyordu: Wilhelm Meister’de de böyle ümitsiz kuraklığın yanında harika şairane sayfalar vardı.</p>

  <p class="normal1">Hayır, Goethe pek öyle başaramamıştı ve zaman zaman bana bu nedenle düpedüz üzücü ve can sıkıcı geldi. Sonunda gerçekten, onu okumamış olan saf Marksistlerin düşündüğü gibi burjuvazinin bir kahramanı, bugün artık sönmüş, silik, kısa ömürlü bir ideolojinin yaratıcılarından biri miydi?</p>

  <p class="normal1">Onu bir yana bırakıp hayal kırıklığıyla yetinebilirdim, ama işte bunu yapamadım! Ve şaşılacak, güzel ve aynı zamanda eziyet verici olan da buydu: Ondan kopmak mümkün olmuyordu; onun koşusuna katılmak, onun başarısızlığının acısını duymak, onun çelişkilerini içimizde yeniden bulmak gerekiyordu!</p>

  <p class="normal1">Bu bile bir kazançtı ve büyüktü: Küçük hedeflerle yetinmiyordu, büyük olanı arıyordu, yerine getirilemeyecek idealleri vardı. Ama bende yıllar içinde artan şey, Goethe’nin probleminin yalnız kendisinin değil, yalnız burjuvazinin değil, düşünceyi ve sözü ciddiye alan her Almanın problemi olduğu konusunu fark edişimdi. Bir Alman yazarı olup da Goethe örneğine ve çabalarına, bunlar başarılı olsun ya da olmasın, ilgisiz kalmak elden gelmiyordu. Başka edebiyatçılar, çağlarının ruhunu temsil etmeyi belki daha iyi başarabilmişlerdir, mesela Voltaire kendi asrını ve kendi sınıfını daha net ve daha mükemmel dile getirmiş olabilir –ama Voltaire işte tam da bu yüzden ömrünü tamamlamış, bizim için bir hatıradan daha fazlası olmayan, büyük bir ustanın adı değil midir?</p>

  <p class="normal1">Onun güdülerine ve düşüncelerine yürekten ve sorumluluk duyarak katılıyor muyduk? Hayır. Ama Goethe, çağıyla birlikte silinmedi; bizi ilgilendirmeye devam etti, inanılmaz derecede güncelliğini korudu.</p>

  <p class="normal1">[...]</p>

  <p class="normal1">Savaş çıktı ve o an için sanki artık Goethe yoktu, oysa onun büyük problemi, yani insan hayatının düşünceyle yönetimi, dünyanın tek acil problemiydi. Biz edebiyatçılar, satılık olmadığımız ve savaş sarhoşu olmadığımız kadarıyla, kendi gerekçelerimizi adım adım yoklamak ve adım adım kendi sorumluluğumuzu anlamak zorunda olduğumuzu hissettik. Benim düşünce kaygılarım ateşli bir devreye girmişti. Ama savaş sırasında da zaman zaman Goethe’yle tartışmalar vardı ve bir ara güncel bir mesele onu karşıma getiriverdi ve o, yeniden benim için bir sembol oldu. Savaşın ilk etabında bana hayatı mücadeleye ve eziyete çeviren o düşünsel ve ahlaki problem, düşünceyle vatan sevgisi arasındaki çözümsüz görünen uyuşmazlıktı. O zamanlar büyük bilginlerden geveze gazetecilere kadar kamusal seslere inanabilseydik, o zaman düşünce (yani hakikat ve ona hizmet) vatanseverliğin doğrudan doğruya baş düşmanı olurdu. Bir kimse eğer vatanseverse, o zaman kamuoyunda onun hakikatle ilgisi yok demekti, ona karşı sorumluluğu yoktu, hakikat oyundu, aldatmacaydı. Düşüncenin vatanseverlikteki yeri, ancak tüfekleri desteklemek için kötüye kullanıldığı sürece vardı. Hakikat, bir lükstü ve vatan adına, vatana hizmet için yalan mübahtı, hatta övgüye değerdi. [...] O zaman milleti savaş aracı olarak sömürmeye çalışan vatanseverler, çabucak fark ettiler ki Goethe bu amaçla kullanılamaz; o, milliyetçi değildi ve hatta milletine karşı birkaç kez çok tatsız hakikatleri söyleme cesareti göstermişti. 1914 yazından itibaren Goethe ve onunla birlikte bazı iyi düşünce itibardan iyice düştü ve açığı kapamak için (Çünkü o iğrenç ‘kültür politikası’ için büyük düşünürler gerekliydi) milliyetçiliğin ve savaşın savunulması için kendilerini daha iyi kullandıran yeni isimler keşfedildi ve ilan edildi. Bu kazıların en başarılısının adı Hegel’di.</p>

  <p class="normal1">O zaman Romain Rolland savaş yazılarının birinde beni kendi zihniyetinin yanında keşfedip görüş açımı ‘goethevari’ diye adlandırınca bu kelime benim için derinden uyarıcı oldu. Bana Goethe’yi, gençliğimin o yıldızını hatırlatıyordu ve kutsal bildiğim her şeyde beni destekliyordu; aynı zamanda gözümden kaçmıyordu, resmi Alman görüş açısından “goethevari”nin düpedüz bir küfür olduğu.</p>

  <p class="normal1">O devir de geçti işte. Ve hayatımızdaki o şiddetli darbe, demek ki beni Goethe’den uzaklaştıramamış, ona karşı duyarsızlaştıramamıştı.</p>

  <p class="normal1">Bunun sebebi ne olabilirdi? Goethe eninde sonunda kısmen başarısızlığa uğramış bir yazar ve ideologdan daha fazlası mıydı? O, yalnızca dâhi, dilbaz şairden biraz fazlası mıydı? Neden tekrar ona dönüldü, kendisiyle bu kadar hesaplaşılmış, önemli konuda ondan böylesine uzaklaşılmışken?</p>

  <p class="normal1">Bunun sebebini aradığımda, gözümün önünde başka bir Goethe canlanıyor, biraz daha muğlak çizilmiş, yarı görülebilen, daha kapalı: Bilge Goethe. Büyüleyici şair Goethe resmi bana ne kadar berrak ve sevecen görünüyorsa, edebiyatçı ve öğretmen Goethe’yi de ne kadar net gördüğümü sanıyorsam, bu görüntülerin arkasında, onların içinden fark edilircesine bir başka resim var. Bunda, benim için en yüce Goethe resminde, çelişkiler birleşir, tek yanlı ne apollon tarzı klasiklikle ne de anneleri arayan karanlık Faust ruhu örtüşür, tersine işte o çift kutuplulukta, bu hem her yerde hem hiçbir yerde rahat olmamada mevcuttur. Bu sır küpü bilgenin tek tek özdeyişlerini ve yaratılarını onun özellikle yaşlılık ürünlerinde, şiirlerinde Faust’un geç bölümlerinde, mektuplarında ve Novelle’sinde buluruz. Ama aynı olgun ve artık kişiselliğin üstüne çıkmış Goethe de ancak onu bazı eserlerinden ve olgunluk ve gençlik zamanının belgelerinden bir kere tanımışsak, bize yüzünü döner. O, hep mevcuttu, ama sık sık da kendini gizledi. O, hep vardır, çünkü bütün bilgelik de hep vardır. O, kişisel üstüdür, çünkü bütün bilgelik kişiyi aşar.</p>

  <p class="normal1">Goethe’nin bu bilgeliği, çoğu zaman bizzat gizlediği, kendisinin de çoğu zaman kaybettiğini sandığı bu bilgelik, artık ne burjuvadır ne Sturm und Drang, ne Klasik ne de Biedermeier; artık neredeyse açımı Goethevari de değildir, bu bilgelik, Hindistan, Çin, Yunanistan bilgeliğiyle aynı havayı solur, artık ne iradedir ne de zekâ, bu, dindarlıktır, saygıdır, hizmet etmek isteğidir: Tao’dur. Her hakiki şairde bunun ışıltısı bulunur, bunsuz ne sanat mümkündür ne de din; ve şüphesiz bu, Eichendorf’un en küçük şiirinde nefes alır, ama Goethe’de birkaç kez büyülü sözlerde her millette ve her asırda olmadığı kadar yoğunlaşmıştır. Bu bilgelik her edebiyatın üstündedir. Hayat karşısında duadan, saygıdan başka bir şey değildir; tek isteği hizmet etmektir, iddia nedir, teşvik nedir, haklar nelerdir bilmez. Bu, bütün asil halkların bütün efsanelerinin bir zamanlar var olduğunu ulu hakanlar zamanında bildiği şeydir, yine bilinir ki hakanlar ve uşakları ona sadık kalmamışlardır ve ona geri dönüş, yerle göğü birbiriyle barıştırmanın tek yoludur.</p>

  <p class="normal1">Çinliler’in klasik yazarlarına özel bir sevgi besleyen ben Hesse’ye bu, Goethe’de de yüzünü gösteriyor. O nedenle; Goethe’nin çok kereler Çin’le ilgilendiğini bilmek benim için küçük bir sevinç. Yaşlı Goethe’nin (1827 yılından) küçük, harika bir şiir devriyesinin mesela başlığı şudur: Çin-Alman Mevsim ve Günbölümleri yeni edebiyatlarda bu temel bilgeliğin ifadelerine pek rastlamıyoruz. Almanya’da nadiren kelimelere dökülmüştür; Almanya, müziğinde kelimede olduğundan daha dindar, daha olgun, daha bilgedir.</p>

  <p class="normal1">Goethe’nin şairliği ve edebiyatçılığıyla bu en yüce şeye, dönemeçlerin üzerindeki huzura gittikçe yükselmesi, işte budur beni hep ona çeken, beni onun çaresiz, başarısız yazılarının bazılarını zaman zaman incelemeye götüren. Çünkü, bilgeleşmiş ve zamana kişiselli esaretten sıyrılmış insandan daha yüksek bir eser yoktur. Ve eğer biz, buna ulaştığına inandığımız bir insanı tanımışsak, o, bizde hiçbir şeyle karşılaştırılamayacak bir ilgi uyandırır. Biz her türlü inançtan, her bilgelikten şüphelenmeye başladığımızda, o zaman bir bilgenin yollarını izlemek ve onun da zaman zaman ne kadar zayıf, ne kadar yetersiz olabildiğini görmek aslında bir teselli olabilir.</p>

  <p class="normal1">Bazı işaretlerden şu sonuca varıyorum: Alman gençliği, Goethe’yi pek tanımıyor. Belki de öğretmenleri onu onlara sevdirmemeyi başardı. Eğer bir okulu, bir yüksek okulu yönetmekle görevli olsaydım, onu okumayı yasaklar ve en iyiler, en olgunlar, en değerliler için ödül diye saklardım. Onlar şaşırarak keşfederlerdi, Goethe’nin bugünkü okuru bugünün büyük sorunu olan Avrupa sorunu karşısına nasıl doğrudan doğruya çıkardığını. Ve onlar, bizi kurtarabilecek dehada ve bu dehaya özverilerle hizmet etmeye hazır olmada Goethe’den daha iyi bir önder ve arkadaş bulamazlardı. (1932)”</p>

  <p class="sagitalik">(Hesse, Hermann: Gesammelte Werke 12, Schriften zur Literatur II. Frankfurt/M.1970 s.145-154)</p>

  <h2 class="h2baslik" id="calibre_toc_37">Bettina von Arnim’den</h2>

  <p class="normal3">Goethe ve Beethoven</p>

  <p class="normal1">“Muhteşem eserlerinize beslediğim ifadesi imkânsız derin duyguyla! Beethoven, her şeyden çok sevip saydığı şair Goethe’ye bu sözlerle yaklaşır. Onu Goethe’nin yoluna çeken neydi? Şiirler, Egmont, Wilhelm Meister. Goethe’nin şiirleri, tiyatro eserleri, büyüleyici, esrarengiz Mignon figürüyle o büyük romanı. Goethe’nin eserleriyle temasta bu şiire duyarlı bestecinin ruhunda gerçekleşen şey, şairane yaşantının müzikte yeniden doğuşuydu. Burada söz konusu, kuşkusuz şairane tabloların ve ruh hallerinin sessel bir işlenişi anlamında ‘program müziği’ değildir, tersine, Schering’in uyguladığı gibi, en yüksek şiirsel öz ve formların kendi müziğinin cümle yapısı ve gramerine hakiki bir transfigürasyonudur. Edebi eserlerin büyülü sözünü bilirsek, Beethoven’in müziğinde bazı bilmeceler çözülür; ama bu müzik o büyülü söz olmasa da ne ise öyle kalır. Çünkü müzikal olanın özerkliğine dokunulmamıştır ve Goethe mısralarını ve satırlarını yaşamak ve onun müzikal transfigürasyonu, salt müzikal yasaların evrenini yıkmaz. Ama onun “mutlak” kalıcı müziğini şiirden türeme ses şiiri olarak algılayan kimsenin (bizim, dilde edebiyat ve müziğin üstünde olan şey için henüz bir sembolümüz yok) alacağı tat ikiye katlanır.</p>

  <p class="normal1">Goethe ile yüzyüze görüşmek arzusu, gerçekleşti. Bu nasıl oldu, karşılaşma nasıl biçimlendi ve nasıl bitti? Bettina Brentano, o iki büyük insanı, Goethe’yi ve Beethoven’i aynı yüceltmeyle seven bu huzursuz kız, 28 Mayıs 1810’da Goethe’ye Viyana’dan bir mektup yazar ve ona hemen itiraf eder: “Sana şimdi sözünü edeceğim ve yanında dünyayı ve seni unuttuğum kişi, Beethoven’dir.” Bu kız Beethoven’in zekâsına ve kişiliğine böylesine hayran olmuştur. Kendisine inanacak olursak o, Bettina’ya kendisi, müziği, Tanrı, dünya ve insanlar üzerine harika şeyler söylemiştir. Burada üç örnek verelim:</p>

  <p class="normal1">‘... gördüğüm şey, benim inancımın tersine müziğin bütün bilgelik ve felsefeden daha yüksek bir vahiy olduğunu sezmeyen bir dünyayı hor görmek zorundayım.’</p>

  <p class="normal1">‘Müzik ... yeni yaratışlara ilham veren şaraptır ve ben, insanlar için bu harika şarabı hazırlayan ve onları ruhen sarhoş eden Baküs’üm’.</p>

  <p class="normal1">‘Tanrıyla korkusuzca dostluk kurdum; onu her seferinde tanıyıp anladım; kendi müziğim için de dert etmiyorum, onun kötü bir kaderi olamaz: Kendini anlattığı kimse, başkalarının peşinden sürüdüğü bütün felâketlerden azade olur!’</p>

  <p class="normal1">Bütün bunları Bettina’ya Beethoven söylemiş. Bunların hangi bağlam içinde söylenmiş olduğunu bilmiyoruz ve bu hayran olmaya kabiliyetli kızın kendi hayal gücünün bu ifadelerde ne kadar payı olduğunu da bilmiyoruz. Ama kuşkusuz, Bettina, Beethoven müziğinin yapısının üç temel özelliğine dikkat çekmiştir ki bunlar gerçi Goethe gibi birini duygulandırır, ama mesafeli hale sokardı. Daha büyük vahiy olarak müzik? Bettina, devamla Beethoven’in kendisine seslendirdiği Goethe şiirlerini nasıl okuduğunu anlatır. ‘Güzel, değil mi?’ demiş hayranlıkla ‘harika güzel...’ Sonra da şöyle konuşmuş:</p>

  <p class="normal1">‘Goethe’nin şiirleri yalnız içerikleriyle değil, ritmleriyle de beni çok etkiliyor. Ben bu sesle besteleme havasına giriyor ve heyecanlanıyorum. Bu ses sanki ruhlarca yüksek bir düzene doğru yükseliyor ve ahenklerin sırrını içimde taşıyor.’</p>

  <p class="normal1">Goethe bu mektubu aldı ve 6 Haziran’da cevapladı. Mektubun içeriği kesin değildir. Hakikaten dâhiyane bir kafanın resmini içine almak ona büyük zevk vermiş. Ne var ki bu arada aralarında derin bir anlayış birliğinin mümkün olduğundan kuşkuludur. ‘Onu sınıflandırmadan, tam bir uyum sonucu çıkarmak, psikolojik bir hesaplama sanatı gerektirir’ Ama Bettina’yı kırmak istemez ve şöyle devam eder: ‘... Bu çeşitli ifadelerden anlaşılan şeyle benim tabiatımın ruhsal ilişkisi konusunda sana bir ara bazı itiraflarda bulunacağım’ Goethe bilmektedir: Böyle ilişkileri ‘normal insan aklı’ öyle kolayca araştıramaz; o, çelişkiler bulabilir, –ama Goethe o büyük sözlerinden birini söyler:</p>

  <p class="normal1">‘Ama bir daymonla dolu birinin ağzından çıkan şeye karşı hevesli biri saygı duymak zorundadır. İster duygudan ister bilgiden kaynaklansın, değeri çoktur; çünkü burada tanrılar hüküm sürmektedir ve ileriki bir fikrin tohumlarını serpmektedirler.’</p>

  <p class="normal1">Bu bilgi etrafında asırlar geçmiştir ve aynı zamanda edebiyatla müziğin ilişkisi demek olan bu büyük ve gizemli Goethe –Beethoven ilişkisi birkaç noktada aydınlanmıştır. Goethe mektubunu geleneksel dostça dileklerle bitirir. Bettina, Beethoven’a onun selamını iletsindi; onunla bizzat tanışmak için fedakârlık yapabilirdi; acaba Beethoven bir Karlsbad gezisine razı olur muydu? Goethe orada ‘onu dinlemek ve ondan öğrenmek için en iyi ilhamı bulacaktı.’ Çünkü:</p>

  <p class="normal1">‘Ona ders vermek istemek, anlayışı benden daha iyiler için bile bir suçtur, çünkü bir daha onun önünü aydınlatmaktadır ve bir şimşek gibi onu karanlıktan kurtarmaktadır, oysa biz karanlıktayızdır ve günün hangi taraftan ışıyacağını sezemeyiz bile.’</p>

  <p class="normal1">Bettina, ‘onu ilgilendirdiği kadarıyla’ mektubu Beethoven’a iletti. Beethoven sevinç içindeydi ve haykırdı ‘ona müzik anlayışını öğretecek biri varsa o da benim.’</p>

  <p class="normal1">Bütün bunlar, 1810’daydı. Bir yıl sonra Beethoven, Breitkopf ve Härtel aracılığıyla Goethe’ye ‘Egmont’ müziğini yolladı. Bu an, Beethoven’in Goethe tarihinde çok önemliydi; çünkü Beethoven, Schelling’in analizine göre dört bölümü ‘Wilhelm Meister’den tüm sahneleri sürükleyici bir devriyeye dönüştüren 7. senfonisini yeni tamamlamıştı. Beethoven’in kendi belgelerinden biliyoruz ki 1806 yılında, yani Rasemowski kuarteti zamanında Lehrjahre ile uğraşmıştı. Bu sıralarda Therese von Malfatti’ye şunları yazar:</p>

  <p class="normal1">‘Goethe’nin Wilhelm Meister’ini okudunuz mu?’ Beethoven kitabın bir nüshasını ona gönderip fırsatını bulduğunda okumasını tavsiye eder. Goethe’nin edebiyat dünyasında Beethoven’i erkek Egmont dışında hiçbir karakter o esrarengiz Mignon kadar kendine çekmemiştir. [...]</p>

  <p class="normal1">Goethe güncesine şunları kaydeder: ’20 Temmuz. Akşam Beethoven’la Bilin’e gidildi’ 21 Temmuz: ‘Akşam Beethoven ile. Harika çalıyor.’ Ne çalmış olabilir? Hangi konuda sohbet etmiş olabilirler? Bunu bilmiyoruz. Bettina’nın Hermann von Pückler –Muskau’a yazdıklarından yalnız Beethoven’ın ne söylemiş olduğunu okuyoruz: Yani; ‘Sizin eserleriniz aklımdan geçtiğinde, müziğe dönüşüyor, sizinle aynı zirveye sıçramak isteyecek kadar gururluydum.’</p>

  <p class="normal1">Ama devlet adamı, bakan Goethe’nin orada bulunan İmparatoriçe’ye nasıl saygılar sunduğunu, geleneksel saray adabına nasıl uyduğunu görmek Beethoven’a besbelli hoş görünmemişti. Beethoven kendi Goethe’sini başka türlü isterdi. [...]</p>

  <p class="normal1">O karşılaşmanın yankısı olmadı. Zelter, Goethe’nin müzik danışmanı olmaya devam etti. Goethe ona 2 Eylül 1812’de şunları yazar: ‘Beethoven’i Teplitz’de tanıdım. Kabiliyeti beni şaşırttı, ne var ki o, haklı olarak dünyayı iğrenç bulsa da onu bu nedenle ne bana ne de başkalarına keyifli hale getirmeyen çok bağımsız bir şahsiyet.’</p>

  <p class="normal1">Beethoven’in, Goethe’nin büyük eserlerine hayranlığı bitmedi ve Goethe de Beethoven’in büyüklüğünün nefesini hissetti. Goethe’nin uzun zamandır şüphelendiği şeyi, onunla böylesine başka tarzda birinin “çok bağımsız bir şahsiyetin bütünleşmesinin sonucunu buradan çıkarmayı şimdi anlamıştı. Ama şimdiye kadar daha iradelisini, daha canlısını, daha içtenliklisini görmediği (karısına böyle yazmıştı) o ‘sanatkâr’ karşısında saygısı devam etti.” (Mönch, Walter: Deutsche Kultur, München 1962, s.181-186)</p>

  <h2 class="h2baslik" id="calibre_toc_38">Elias Canetti’den</h2>

  <p class="normal3">Elias Canetti için Goethe’nin Anlamı</p>

  <p class="normal1">“Eğer ben her şeye rağmen hayatta kaldıysam, bunu Goethe’ye borçluyum, insanın bir Tanrıya borçlu olması gibi. Beni birdenbire saran, başarılı bir varlığın bir eseri değildir, onun o ruh hali ve özenidir. Onun hangi eserinin neresini açarsam açayım, ister şu şiirleri isterse bu mektupları ya da birkaç sayfa yazısını okuyayım, birkaç cümle sonra beni çeker ve içim öylesine umutla dolar ki bunu bana hiçbir din veremezdi. Beni en çok neyin etkilediğini gayet iyi biliyorum. Şu yıllar boyu engin ve zengin bir kafanın gerilimi, her anında dile gelmek zorundaymış gibi boş bir inancım oldu. Hiçbir şey bıkkın ve adamsendeci hatta teskin edici bile olamazdı. Azad edilmeyi ve sevinci hor görüyordum. İhtilâl, benim için bir çeşit örnekti ve ani ve öngörülmeyen anların aydınlattığı ihtilâl, beni birşeylere sahip olmaktan utandırıyordu; hatta kitaplara sahip olduğum için bile türlü özür dilemeler ve kaçışlar icat ediyordum [...]</p>

  <p class="normal1">İnanıyorum ki beni bu despotluktan kurtarma Goethe’nin başarısıdır. Bir tek örnek göstermek gerekirse: Onu yeniden okumadan önce ben, hayvanlara karşı ilgimden ve yavaş yavaş onlar hakkında topladığım bilgiden hep biraz utanmışımdır. Şimdi, bu savaşın orta yerinde tomurcukların beni bir insan gibi esir edip heyecanlandırabildiğini hiç kimseye itiraf etme cesaretim yoktu. Modernlerin o karmaşık psikolojik yapıtlarındansa efsaneleri okumaktan hoşlanıyordum; ve mitlere karşı bu açlığımı kendi kendime haklı göstermek için, bunu bilimsel bir mesele haline getirdim ve bu halkların hayatlarıyla ilişkilendirdim. Ama aslında beni ilgilendiren, mitlerin kendilerinden başka bir şey değildi. Goethe’yi okuduğumdan bu yana, giriştiğim her şey bana yasal ve doğal görünüyor; bunlar onunkiler olduğundan değil, başka şeyler ve herhangi bir sonuca götürüp götüremeyecekleri de şüpheli. Ama o (Goethe) bana hakkımı verdi: Neyi yapmadan duramıyorsan onu yap der o, isterse hiç önemi olmasın, nefes al, seyret, düşün! [...]”</p>

  <p class="normal1">(Elias Canetti, Über die Dichter, 2004 München, Wien, s. 68-69)</p>
</body>
</html>
