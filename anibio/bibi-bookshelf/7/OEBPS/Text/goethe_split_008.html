<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>goethe</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">TÜRKİYE’DE<br class="chapter" />
  GOETHE ALIMLANMASI</h1>

  <p class="normal1">Türkiye’de “Goethe” olgusu, edebiyat, kültür ve bilim dünyamızın Batı’ya açılmasını gerektirmiş ve bu da öncelikle Fransa kanalıyla olduğundan Schiller’e Goethe’den önce sahiplenmek, Goethe’ye “ikinci” büyük Alman yazarı olarak bakmayı beraberinde getirmiştir.</p>

  <p class="normal1">Bir yabancı yazarın etkisinden, alımlanmasından söz etmek için her şeyden önce çeviriler yoluyla tanıtılması gerekir.</p>

  <p class="normal1">Nedret Pınar, 1984 yılında hazırladığı “1900-1983 yılları Arasında Türkçede Goethe ve Faust Tercümeleri Üzerine Bir İnceleme” başlıklı doktora tezinde, Goethe adıyla ilk karşılaşmanın Namık Kemal (1840-1888)’in “Tiyatrodan Bahseden Arkadaşlara” başlıklı bir gazete (Hadika 33) yazısıyla olduğundan söz ediyor. Bu yazıda Goethe ve Schiller’in oyunları yoluyla Alman ahlakına katkılarının çok olduğu belirtilmekte. Faust eserinin adını ilk anan da yine Namık Kemal. 1886 yılında Ebuzziya Tevfik’e yazdığı bir mektupta, Vatan Yahut Silistre’nin Almancaya çevrilmesinden duyduğu gururu şöyle ifade etmektedir:</p>

  <p class="normal1">“Demek ki Goethe ve Schiller gibi, biri, bir eserinde hilaf-ı tabiat iade-i şebab eden [tabiatın tersine gençliğini geri getiren] bir ihtiyar tasavvur eden ve diğeri tarihinin en ciddi bir vak’asını bütün tağyir [değiştirme] ile ‘Jan Darc’ın” ateş’i zulme bedel meydan-ı harp içinde feda-i can ettiğini göstermiş iki büyük şaire malik Almanlar [...]” (alıntı, Nedret Kuran Burçoğlu’nun Cumhuriyet gazetesinde; doğumunun 250. yılı dolayısıyla yayınlanan yazısından)</p>

  <p class="normal1">Yine Namık Kemal, Goethe’nin Fransız edebiyatından Almanca’ya çevirdiği oyunları anarak ulusal edebiyatların çeviri yoluyla zenginleştiğini vurgular.</p>

  <p class="normal1">Tanzimat Dönemi gibi Fransa’yı Batı’nın temsilcisi olarak alan bir akımda Goethe adının bu kadarcık da olsa anılması, onunla Fransa üzerinden tanıştığımızı göstermesi açısından önemli.</p>

  <p class="normal1">Türkçede 1914-2000 yıllara arasında Goethe konulu makaleler bibliyografyasını incelediğimizde karşımıza aşağıdaki gibi bir grafik çıkmaktadır.</p>

  <p class="normal1">Goethe üzerine Türkiyede ilk kapsamlı yayın, Goethe’nin ölümünün 100. yılı olan 1932’de Hasan Âli Yücel’e ait: Goethe. Bir Dehanın Romanı başlığını taşıyan 399 sayfalık bu eser, başlığındaki “Roman” sözünü “Goethe’nin Hayatı Bir Romandır” deyişini haklı çıkarmanın ötesinde bir kurmaca tür roman değil. Bu çok yönlü, renkli hayatı akıcı bir üslupla ve 1932 yılı Türkçesiyle anlatan Yücel, anlatı dokusuna mektuplardan, nesir ve manzum eserlerden alıntılar katmış, ama 399 sayfalık bu kitabında bir tek dipnot ya da kaynakçaya yer vermemiş. Bu haliyle eseri bir bilimsel yayın sayamıyoruz, ama Goethe’yi o günün Türk toplumuna tanıtması, kapsamı ve ilk oluşu nedeniyle anılmaya değer buluyoruz. Eser ayrıca Hasan Âli Yücel’e Goethe madalyası kazandırmış oluşuyla da önemli.</p>

  <p class="normal1">100. yıl anma etkinlikleri arasında üzerinde duracağım yayın, Cevat Memduh Altar’ın kitabı: Goethe. Musikî Hayatı (İstanbul 1932) 87 sayfalık, bilgilendirici incelemesinde yazar, Goethe’nin hayat hikâyesinde müziğin yerinden söz ettikten sonra onun Weimar yıllarında Viyana klasikleri, Beethoven, ilk romantikler ve müzik hakkındaki yargılarını, ardından “Programlı Müzik”le ilişkisini ele almaktadır. “Programlı Müzik” terimiyle kastedilen ise “Bir program tahtında, muayyen vakaları tasvir eden müzik”tir. Bu bölümde Richard Wagner, modern müzik ve müzikte son romantikler konu edilmektedir. Hasan Âli Yücel’in kitabından farklı olarak kısa ve öz halinde olsa da Cevat Memduh’un incelemesinde dipnot, kaynakça ve ad dizinine yer verildiğini belirtmek isterim.</p>

  <p class="normal1">Goethe üzerine bilimsel çalışmalara gelince; Goethe konulu akademik araştırmalarda Alman dili ve edebiyatı bölümlerinde hazırlanan filoloji tezlerinin yanı sıra kongre, sempozyum gibi bilimsel toplantılarda yalnız Alman dili ve edebiyatı bölümlerinden değil, felsefe, ilahiyat, tarih gibi başka bölümlerden akademisyenlerin sundukları bildiriler veya dergilerde yayınladıkları makaleler anılmaya değer. Goethe üzerine yapılan yayınların istatiksel dökümüne bakacak olursak bunların özellikle 100., 200., 250. doğum veya ölüm yıldönümleri vesilesiyle hazırlandığı ya da yayınlanma şansı bulduğu söylenebilir. Söz konusu araştırmalar, Goethe’yi çevirilerinden değil orijinalinden izleyebilecek kadar Almanca’ya vakıf kişilerce kotarılmıştır.</p>

  <p class="normal1">Bu anlamda ele almak istediğim ilk kitap, Tercüme Dergisinin özel sayısı.</p>

  <p class="normal1">1949 yılı, Goethe’nin 200. doğum yılıdır ve 2. Dünya Savaşı sonrası Federal Almanya’da siyasetin ve kültürün yeniden ve başka gözle değerlendirmeye başladığı zamana rastlar. Nazi dönemi ve 2. Dünya Savaşı Almanyasının ulusalcı ve ırkçı zihniyetine ters düştüğü için gözde olmayan hatta Almanya’yı terk eden yazarlarının, Thomas Mann, Hermann Hesse gibilerin, Almanya içi ve Almanya dışından pek çok değerli bilim adamının katıldığı büyük bir kutlama, anma toplantısı düzenlenir Goethe için, onun doğum yeri Frankfurt/Main’da. Türkiye’den katılanlar arasında D.T.C. Fakültesi Alman Dili ve Edebiyatı profesörü Dr. Melahat Özgü de vardır. 1949 yılı bu vesileyle büyük yazarların, bilim adamlarının Goethe hakkında görüşlerini ortaya koydukları yıl olur. Bizde de Milli Eğitim Bakanlığı Tercüme Kurulu, Tercüme Dergisinin 49/51. sayılarını Goethe’ye ayırır; hem de 1949 yılından, yani Almanya’daki etkinliklerden çok sonra değil. Derginin arka kapağında Goethe’nin Tercüme Kurulunun faaliyetine de çok uygun düşen dünya edebiyatı bağlamındaki önemli bir özdeyişi vardır: “Allah her millete kendi diliyle konuşan bir peygamber vermiş; her mütercim de kendi milletinin peygamberidir.”</p>

  <p class="normal1">215 sayfalık bu özel sayıda Goethe şiirlerinden, tiyatro eserlerinden, destan, masal ve romanlarından, hatıra, seyahatname ve denemelerinden, mektuplarından, konuşma ve özdeyişlerinden Türkçe’ye çeviri örnekleri niteliğinde parçalardan sonra 55 sayfalık “Goethe hakkında yazılar” bölümünde Byron, Turgenyev, Thomas Mann’ın yanı sıra benim için, daha doğrusu Goethe’nin o günler Türkiyesi’nde algılanışı açısından önemli kişilere yer veriliyor. Bunlar, Hasan Âli Yücel, Adnan Adıvar, Cemal Köprülü, Adile Ayda, Selâhattin Batu, Lütfi Ay ve Melahat Özgü. Yazılarına gelince: Bunlar, genellikle Almanya’daki Goethe’yi anma etkinliklerinin özetlenerek Türk okuyucusunun bunlardan haberdar edilmesi ve Goethe’nin çeşitli yönleriyle tanıtılması amacını taşıyor. Hasan Âli Yücel, “Goethe’nin 200. Doğum Yıldönümü” başlıklı yazısında bütün dünyanın ona olan bu hararetli ilgisini, onun “Birleşmiş Milletler idealini hazırlayan müjdecilerden biri” olmasına bağlıyor. Unesco’nun Türkiye Milli Komisyonu’nun kararıyla bütün bir yıl Goethe’nin anılıp anlatılmasının sağlanacağını bildiriyor. Goethe’nin büyüklüğünü, onun amatör ruhla çok çeşitli alanlarda etkinliğini sürdürmesinde buluyor. Yazının sonuç bölümü sayılabilen son paragrafı şöyle:</p>

  <p class="indentmetin">“İşte bu büyük insan, sanatla duygusunu, bilimle zekâsını, işle iradesini işletti ve hepsinin üstünde, her üç melekesini beraber çalıştırarak toplayıcı bir ruhla insan olmanın ahengini ve bütünlüğünü yaratabildi. Goethe, ne bir ferdin, ne bir sınıfın, hatta ne de belli bir zamanın adamı değildir. O, bütün insanlığın insanı oldu. İnsanı insan olarak sevdi, aradı ve buldu. Bu itibarla Hümanizma’nın, hiçbir siyasi bulaştırmaya müsait olmayan en büyük ve en tarafsız mürebbilerinden biridir.” (a. g. d. s. 188)</p>

  <p class="normal1">Adnan Adıvar, “Goethe (Hayatına Dair)” başlıklı üç sayfalık yazısında Goethe’nin kişiliğini, hayatını ve hayata bakışını, Türk edebiyatına da zaman zaman göndermeler yaparak orijinal bir biçimde değerlendiriyor. Eckermann’ın Goethe’yi şiir okurken tasvir edişi Adıvar’da Tevfik Fikret ve Yahya Kemal’in şiir okuyuşlarını çağrıştırır. Goethe’nin ruhunda gençlikle yaşlılığı bir arada taşıdığını belirtirken şöyle der: “Goethe, Abdülhak Hamid’den çok evvel ‘Karlar altında nevbaharım ben’ mısrasını aynen söylemiş olmasa bile tamamiyle yaşamıştır.” (s. 190)</p>

  <p class="normal1">Goethe’nin hayatındaki bazı çelişkilerin de altını çizen Adıvar, onun sadelik, yalnızlık arayan tabiatının yanı sıra rahatına düşkün, hoş sohbet, lüksten vazgeçmeyen kişiliğini, onun burjuva yanını anarak yazısını şöyle bitiriyor:</p>

  <p class="indentmetin">“Goethe’nin bir Bohem veyahut her işinde bir idealist olduğunu da iddia etmek mümkün değildir. Onun tabileriyle olan münakaşa ve pazarlıklarında tam manasıyla pekâlâ bir burjuva olduğu görülüyor. Rahat koltuk, büyük bir ev, mükemmel döşemeler istemediğini söyleyen Goethe, Weimar Dükalığı’nın nazırı olarak yerleştikten sonra biraz daha burjuva olmuş, dört hizmetçi tutmuş ve kendi tabiriyle biraz ferah hayata kavuşmuştur. Bu hayatı, Weimar Dükalığı’ndan aldığı aylık ona temin edemezdi. Bir taraftan eserlerini mümkün mertebe pahalı satarken diğer taraftan da hayattaki büyük şansına güvenerek piyango bileti satın alırdı.” (s. 191)</p>

  <p class="normal1">Cemal Köprülü, “İnsanlık Mürebbisi Goethe” başlıklı yazısında Goethe’nin hümanist eğitimci özelliğini, onun Werther ve Faust figürlerinin sembolik anlamlarında billurlaşmış buluyor. Werther’de idealist, Faust’ta ise realist tipin temsilcisini görerek Goethe’nin kendi hayatında tecrübelerini kendi düşünceleri doğrultusunda geliştirdiğini, mutluluğu ise gelişmiş şahsiyette gördüğünü belirtiyor. Yaşamayı bir sanat, çalışmayı mutluluk sayan Goethe’nin geleceğe yönelik, uzak görüşlü eğiticiliğine değinerek yazısını şöyle sonuçlandırıyor:</p>

  <p class="indentmetin">“Goethe bu dünya görüşünün pratik hedefi olarak insanların topunu tek bir dünya teşkilâtına bağlamak idealini güder. Fertlere cemiyet bakımından kıymet vermek ne kadar lazımsa milletlere de milletler topluluğu bakımından aynı kıymeti vermek o kadar lazımdır. Goethe’nin hümanizm terbiyesi fertten millete, milletten de milletlerüstü bir milliyete yükselmek, müşterek insanlığa doğru kademe kademe yol almak hedefini takip eder. Kendinden büyüklere, kendisiyle müsavi olanlara ve kendinden aşağı seviyede bulunanlara saygı beslemesini bilen ve bütün bu saygıların üstünde olarak kendi nefsine saygısı olan hakiki hümanist insan, Goethe’nin yazılarında aksettirdiği gibi, güneşin şarka doğup garpta battığını, din neşreden peygamberlerin şarkta yetişip garpta dinlerini tamim ettiklerini ve binaenaleyh dünyanın bölünmez bir bütün olduğunu düşünen ve o yolda hareket eden insandır; böyle bir insanın vatanı da ferdin öz menfaati olduğu yerde değil, topyekun insanlığa faydası dokunduğu her yerdedir.” (s. 194)</p>

  <div class="calibre1" id="calibre_pb_9"></div>
</body>
</html>
