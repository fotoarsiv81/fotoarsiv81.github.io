<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>goethe</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">YAŞAMI YAPITLARI ve EDEBİYAT ANLAYIŞI</h1>

  <p class="normal1">Yalnız Alman edebiyatının değil, dünya edebiyatının klasikleri arasında yerini alan Johann Wolfgang von Goethe’nin dehası, ciltler dolduran ve yalnız şiir, nesir, tiyatro gibi edebiyatın tüm alanlarını kapsamakla kalmayıp botanik, jeoloji, anatomi gibi bilim alanlarına da uzanan eserlerinde ölümsüzleşmiştir. Ama şunu hemen belirtmek isterim ki Goethe’nin yalnız kitapları değil hayatı da başlı başına incelenmeye değer bir eserdir.</p>

  <p class="normal1">Eğitimine, yetiştirilmesine özen gösteren bir anne babanın varlığı ilk yaşlarda onun kişiliğini belirlemiş ama Goethe sonra hayatı boyunca kendini sürekli yetiştirmek, hayatı çok çeşitli yanlarıyla dolu dolu yaşamak ilkesini korumuştur.</p>

  <p class="normal1">Dichtung und Wahreit (1811-14) (Edebiyat ve Hakikat) başlıklı otobiyografisinde, mizacının anasına ve babasına çeken yanlarını şöyle tespit eder:</p>

  <p class="indentmetinitalik">Babamdan dış görünüşümü ve</p>

  <p class="indentmetinitalik">Hayatı ciddi sürdürmeyi,</p>

  <p class="indentmetinitalik">Anacığımdan da şen tabiatımı</p>

  <p class="indentmetinitalik">Ve hayal kurma zevkimi aldım.</p>

  <p class="normal1">Gerçekten de Goethe, babasından aldığı disiplin, ciddiyet ve akıl unsurunu, annesinden aldığı hayalgücü, anlatma zevki ve duygu unsurunu geliştirme imkânı bularak dengeli bir bütünlükten, daha çocuklukta nasibini almıştır. Onun ilk öğretmeni babasıdır. Latince, Yunanca, İtalyanca, Fransızca, İbranca derslerini ondan almış, daha on yaşındayken Ezop’u, Homeros’u, Vergilius ve Ovidius’u tanımış, öte yandan da Şark dünyasına Bin Bir Gece Masalları’yla girmiştir. Çocukluk döneminde etkilendiği eserler arasında Alman halk efsaneleri de vardır. Babası çocuklarının din eğitimine önem verdiği için onu ve kardeşini muntazam olarak kiliseye götürür, onlara İncil okurdu. Goethe daha sonraları Hıristiyanlığı katı din kalıpları şeklinde yorumlamayan çok geniş bir din duygusuna ulaşmışsa da İncil’in kendi üzerindeki etkisini her zaman itiraf etmiştir. Çocukluk yıllarına ait önemli bir olay, Yedi Yıl Savaşları’dır. Fransız işgali sırasında Goethelerin evi Fransız subaylarına karargâh olmuş, resim ve tiyatroya meraklı olan Fransız subayı, küçük Goethe’yi gezici Fransız tiyatro grubunun temsillerine götürmüş, onda resme ilgi uyandırmıştır.</p>

  <p class="normal1">Babasının isteğine uyarak Leipzig’de hukuk öğrenimine başlayan Goethe, bu arada edebiyat derslerini de izlemiş, ünlü Winckelmann’ın bir öğrencisinden resim dersleri almıştır. Hareketli ve hararetli öğrencilik hayatını bütün yönleriyle yaşamak istediğini, yemeklerini yediği bir misafirhanecinin kızı Kätchen Schönkopf’a âşık olduğunu öğreniyoruz. Rokoko tarzında kaleme aldığı ilk şiirlerin konusu ve esin kaynağı bu kızdır. Yaşanmış bir aşkı sanat katına yüceltmekle başlayan şairlik tutumu, Goethe’nin hayatı boyunca sürmüş, “yaşantı edebiyatı” denen tarz onun tarzı olmuştur.</p>

  <p class="normal1">Leipzig’den sonra Strassburg, şair hukuk öğrencisinin ikinci durağıdır. Öğrencilik yılları sırasında rahatsızlanıp baba ocağında kendine geldikten sonra Strassburg’a geçmiştir. Burada edindiği dostlar, hakim Jung Stiling, Jacob Michael, Reinhold Lenz ve ilahiyatçı Franz Christian Lersé onun ruh ve düşünce dünyasında yapıcı rol oynarlar. Ama edebiyat açısından dönüm noktası oluşturan dostluk, Sturm und Drang Akımı’nın ünlü şair ve düşünürü Herder’le olan arkadaşlığıdır. Strassburg, Goethe’nin Rokoko’dan Sturm und Drang’a geçişi, halk edebiyatına, Shakespeare, Ossian ve Pindar’a yönelişi demektir. Bu dönemin aşk objesi Frederike Brion adlı bir rahip kızıdır. Pek parlak geçmeyen hukuk öğreniminden sonra Goethe Frankfurt’a döner ve Ossian çevirileriyle, Shakespeare’le yoğun bir şekilde ilgilenmeye başlar. 1771 yılı 14 Ekim günü arkadaşlarına hitaben yaptığı Shakespeare konuşması, Alman edebiyatında o zamana kadar Lessing dışında kimsenin pek ilgilenmediği bu yazara yeni bir bakış açısıyla yaklaşma demekti. İlk tiyatro eseri Götz von Berlichingen (1773) kendisinin hukuk öğrenimi sırasında ilgilendiği hukuk tarihinde dikkatini çeken bir otobiyografiden kaynaklanır. Strassburg dönüşü başlayıp fragman olarak bıraktığı başka dramlar da vardır: Urfaust, Prometheus, Mohammet gibi.</p>

  <p class="normal1">1772 yılında Wetzlar’a, hukuk stajını yapmak üzere gittiğinde, arkadaşı Kestner’in nişanlısı Charlotte’ye âşık olur. Bir duygu ve ahlak çatışması biçiminde yaşadığı bu ilişkiyi, Wetzlar’da o günlerin konusu olan bir intihar olayı ile birleştirerek ünlü romanı Die Leiden des Jungen Werther’i (Genç Werther’in Acıları) yazar (1774). Monolog mektup tarzında kaleme aldığı bu sanatçı romanı, Sturm und Drang ekolünün tipik özelliklerini (duygu zenginliği, tutku, tabiat sevgisi, çocuk sevgisi, panteist din anlayışı, toplum kurumlarına karşı eleştirici bir tutum gibi) gösterir. Almanya içinde ve öteki Avrupa ülkelerinde, hatta Asya ülkelerinde bile bir çırpıda tanınan Werther, çağında bir edebiyat olayı olmuş, gençler arasında Werther kıyafeti modası başlamış, Werther’in kaderine benzer intihar olaylarına art arda rastlanmıştır. Japon, Çin porselenlerinde, küçük kardeşlerine ekmek kesen Lotte motifleri işlenmeye başlanması, romanın evrensel boyutlarının güzel bir işaretidir. Böyle dünya çapında bir esere konu yapılan Charlotte-Goethe ilişkisi, daha sonra 20. yüzyıl Alman yazarlarından Thomas Mann’ı ilgilendirecek ve Goethe’nin kişiliğini ve onun gerçek dünya ile sanat dünyası arasında kurduğu ilişkiyi bir roman konusu yapmaya itecektir: Lotte in Weimar (1939).</p>

  <p class="normal1">Goethe, 1775 yılında Weimar’a gelir, 1776 yılında Weimar’da özel elçilik müşaviri sıfatıyla resmen göreve başlar. Genç Herzog Karl August, onun kişiliğinde kendine büyük bir danışman keşfeder. Yol yapımı, maden ocaklarının denetimi, müzelerin kontrolü gibi işlerle görevlendirerek ona geçimini rahatça sağlayacağı bir gelir bağlar, bahçeli bir ev verir. Faal hayatta etkili olma fırsatı, Goethe’nin Frankfurt’ta özlemini duyduğu bir şeydir. Üstelik burada iyi bir kültür çevresi bulmuş, ilgi duyduğu bilimsel araştırmalara da yönelme imkânını değerlendirmiştir. Weimar yıllarının aşk objesi Frau von Stein’dır. Saray çevresinin kalvenist eğitim görmüş, soğuk bir evlilik hayatı ve hastalıklar sonucu melankoliye eğilimli bu kadını Goethe’den yedi yaş büyüktür. Ölçülülüğü ve akıl-irade ilkeleriyle biçimlenen davranışları, soğuk güzelliği Goethe’de sürekli bir etki uyandırmış, hatta ona karşı duyduğu sevgide ve saygıda olağanüstü bir şeyler aramıştır: Ruh göçümü gibi.</p>

  <p class="normal1">Frau von Stein’ın Goethe üzerindeki etkisi, ilk gençlik heyecanlarının coşkulu havasından sıyrılma, durulma, “akıllanma”dır. O yılları anlatan güncelerinde ve mektuplarında şair, ruh dünyasındaki bu dönüşümü kendisinin de fark ettiğini sık sık belirtmektedir.</p>

  <p class="normal1">Sicilya’da tabiat bilimleri ve botanik çalışmalarını ilerletir. Weimar’da başladığı bazı tiyatro eserlerini, Egmont, Iphigenie auf Tauris ve Tarquatto Tasso’yu yeniden ele alıp işler. İtalya seyahati, Goethe’nin hayatında ve yaratıcılığında bir dönüm noktasıdır: Edebiyat tarihçileri, şairin Sturm und Drang’dan kurtulup Klasisizme geçişini bu tarihte tespit ederler. Daha da önemlisi, bu, Alman edebiyat tarihinde Klasisizmin başlangıç noktası olarak kabul edilir.</p>

  <p class="normal1">Goethe’nin sanat, tabiat ve hayat anlayışının temel ilkeleri kutupluluk (Polarität) ve sonsuz değişimdir (Metamorphose). Weimar’da ve Sicilya’daki araştırmaları ve incelemeleri onun bu ilkelere olan inancını destekler niteliktedir.</p>

  <p class="normal1">Botanikte bütün bitki biçimlerinin ilk ana biçimini araştırma, sürekli değişim-gelişim zincirlerinin ilk halkasını keşfetme girişimleri vardır. Anatomide insan kalbinin çalışma esası olan açılma-kapanmada (Diastole-Sytole) gördüğü kutupluluğu organik bütün olayların yani canlılığın temel ilkesi olarak kabul eder. Hayat, sayısız kutupluluklardan oluşmaktadır, sevinç ve üzüntüyü, çalışma ve dinlenmeyi de bu kutuplulukların arasında fark etmek, olumsuzu olumlunun gereği olarak görmek de yine bu ilkeye inancın mantıksal sonuçlarıdır.</p>

  <p class="normal1">Goethe’nin daha 1776 yılında tasarlayıp nesir olarak 1779’da kaleme aldığı ve İtalya gezisinde yeniden biçimlediği, antik konulu bir trajedisi vardır: Iphigenie auf Tauris. Şair, Frau von Stein’ın etkisiyle geçirdiği ruhsal değişimin izlerini bu eserde ortaya koyar. Iphigenie, otobiyografik kaynağı Frau von Stein’a dayalı bir kadın kahramandır. Trajedinin odak noktasını oluşturan “şifa bulma” (Heilung) süreci de Goethe’nin bizzat yaşadığı ruhsal değişimdir. Şair çok sonraları eserine nesnel bir mesafeden baktığında “ganz vertäufelt human” (hınzırca insancıl) deyimini kullanmıştır. Trajedinin konusu Antik Orest efsanesinden alınmıştır: Orest, annesini öldürerek babasının intikamını aldığı için intikam perilerinin takibinde, bir ülkeden ötekine kaçıp huzursuz bir hayat sürmektedir. Ona bundan kurtulması için Delphie’de bir öğüt verilir: Güney Rusya steplerinde hemşirenin heykelini alarak Tanrıların lanetinden kurtulmak! Goethe bu Antik konuyu hemşire sözünü iki anlamda kullanarak Tanrı ve insan katında değerlendirmiştir: Orest’e verilen öğütte kastedilen Apollo’nun kız kardeşi Artemis de olabilir, Orest’in kız kardeşi Iphigenie de. Antik edebiyatta Aiskhylos, Sophokles, Euripides tarafından, Fransız edebiyatında Racine, Alman edebiyatında Goethe’den başka Elias Schlegel tarafından işlenen bu konuda ortak özellik bir entrika olayıdır. Bunlarda Yunanlıların barbar dedikleri öteki kavimlere üstünlüğü, Orest’in Iphigenie’yi Tanrıça Athena’nın yardımıyla kurtarışı ve kendisini de tanrıların lanetinden kurtarması söz konusudur. Oysa Goethe konuyu bir hümanist ahlak düzeyinde ele alır, kişisel yaşantı ve deneyimleriyle besler, onu adeta modernize eder. Goethe’de odak noktası entrika değil, Orest’in ruhça şifa bulmasıdır. Iphigenie, Tantalidler soyundan gelmedir ve babası onu rüzgâr vermeyen tanrılara kurban ettiğinde Tanrıça Diana tarafından bir buluta sarılıp Tauris’te barbar kralı Thoas’ın ülkesindeki mabedine rahibe olarak getirilir. Iphigenie bu ülkede olumlu ve insancıl devrimler yaptırır, insanların kurban edilmesi geleneğine son verdirir. Kendisi vatan özlemiyle huzursuz ve mutsuzdur, Kral Thoas’ın evlenme teklifini reddeder. Onuru kırılan Thoas eski yasaları yine uygulamaya kalkar. Adaya ilk gelen yabancı kurban edilecektir ve bu ilk yabancılar da Yunanlıdır. Iphigenie bunlardan birinin, aklını kaçırmış kardeşi olduğunu anlar. Onun insanca davranışı ve sevgisi Orest’e şifa olur. Iphigenie bir seçim yapmak zorunda kalır: Ya Kral Thoas’a yalan söyleyecek, kardeşi ve arkadaşı Pylades ile kaçacaktır ya da her şeyi ona itiraf ederek onun vicdanına bırakacaktır. Iphigenie, hakikatin ve erdemin gücüne inanmış bir insan olarak Thoas’a doğruyu söyler ve o da Iphigenie’nin erdemini ödüllendirerek kardeşi ve arkadaşıyla birlikte ülkesine dönmesine izin verir.</p>

  <p class="normal1">Goethe’nin İtalya dönüşü bitirdiği bir başka klasik dramı da Tarquatto Tasso’dur (1789). Sanatçı kişinin, hayat gerçekliğiyle karşı karşıya geldiğinde yaşadığı çatışmayı, yani sanatçı problematiğini işlemesi bakımından eser “sanatçı dramı” (Künstlerdrama) türüne girer. Konusu yönünden Werther’i andıran bu dramı için Goethe, “ein gesteigerter Werther” (abartılmış Werther) demiştir. Kendisi bir mektubunda Karoline Herder’e ana problemi şöyle formüle eder: “Die Disproportion des Lebens mit dem Talent” (hayatla kabiliyetin uyuşmazlığı). Bu eserin de konusu otobiyografik temele dayanır. Goethe, şair yani sanatçı kişiliğiyle Weimar’da saray çevresinde sanat-hayat karşıtlığını bizzat yaşamıştır. Onun Weimar aristokrat hayatına uyumsuzluğunun edebi yankısı sayılabilen eserin kahramanı Tasso, bir yerde onun benzer figürüdür. Leonore de Frau von Stein’dan izler taşır. Tasso’nun zıt figürü Antonio, eserin İtalya dönüşü tarih incelemelerinden sonraki şeklinde dünya ve saray adamı kimliğiyle önem kazanmıştır ve Goethe’nin İtalya dönüşü kişiliğinden de izler taşır. İtalyan şairi Tasso, “Kurtarılmış Kudüs” destanıyla ödüle layık görülmüştür. Şairlere özgü defne dalıyla taçlandırılır. Bu sırada diplomatik bir geziden dönen Antonio, Tasso’yu kolay elde edilen bu ününden dolayı küçümser, onunla alay eder. Tasso ona yaklaşmak isterse de kabul etmez. Tasso’nun onuru kırılır, Antonio’ya karşı kılıcını çekerken dük araya girer ve Tasso’yu odasına gönderir; kılıcını da geri verir. Antonio’nun ve dükün tutumunu hazmedemeyen Tasso, sarayı terk edip seyahate çıkmak, Roma’ya gitmek ister. Vedalaşırken prensesin söylediği gönül alıcı sözleri aşk itirafı sanıp ona sarılmak isteyince itilir ve bütün saray halkı tarafından terk edilir. Bu durumda ona elini uzatan, düşmanı sandığı Antonio’dur, onun şairlik onurunun bilincine varmasında yardımcı olur. Konunun tarihi kaynağında Tasso-Antonio anlaşmazlığı vardır, ama prensese âşık olma motifi Goethe’nin kendi buluşudur. Eserde edebiyat tarihi açısından önemli bir özellik, Sturm und Drang akımındaki deha (Genie) imajının burada ben ile dünya dengesine ulaşma yolundaki gelişimidir.</p>

  <p class="normal1">Kişilerin azlığı, dilinin arılığıyla Tasso, Iphigenie düzeyinde bir eserdir.</p>

  <p class="normal1">İtalya dönüşü Goethe, Weimar’da eski dostları tarafından soğuk karşılanır: Frau von Stein onun habersiz ayrılışını affetmemiştir, Herzog Karl August, Prusya generali olarak daha çok Weimar dışında görevdedir, Herder onun üzerindeki ilk etkisini kaybettiğini fark ettiğinden uzak durmayı yeğlemektedir. Goethe, mutlu olduğu bir ülkeden ayrılmak zorunda kaldığı için teselli etmelerini beklediği yakınlarının bu ilgisizliği yüzünden yeni dostlar aramak zorunda kalır. Jena Üniversitesi profesörleriyle ve bu arada Schiller’le yakınlaşma söz konusu olur. Goethe-Schiller ilişkisi Alman edebiyatının ilginç konularından biridir. Tabiatları ve sanat anlayışlarıyla birbirlerine zıt kutbu olan bu iki büyük çağdaş, birbirlerinin hem büyüklüğünü hem de zıtlığını anlamaktan doğan bir sevgi-nefret karışımıyla birbirine bağlıdır. Yaratıcılığının kaynağını hayatta, yaşantılarında bulan Goethe, Schiller için fazla duyusaldır (sinnlich).</p>

  <p class="normal1">Gerçekten de Schiller daha çok düşünce liriği olarak bilinen tarza, düşüncelerle beslenen bir sanata yatkındır. Tarih ve Kant’ın felsefesi, Schiller’in yaratıcılığını besleyen kaynaklardır. Öte yandan Goethe’nin kendi büyüklüğünden emin hali, sağlıklı, varlıklı oluşu, saray çevresinde gördüğü saygı, Schiller’in gözünde onu yanına zor yaklaşılır biri haline getirmeye yetmiştir. Onun sahip olduğu birçok şey Schiller’e göre yalnızca bir Tanrı lütfudur, yani kazanılarak hak edilmiş şeyler değildir. Oysa kendisi yine kendi elinde olmadan bu konularda hep hakkı yenilmiş biridir: Sağlığı yerinde değildir, parasızlık çeker ve yaratıcılığı da bir yerde kendini zorlama, emek sonucudur. Bütün bu zıtlıklar yüzünden Goethe’ye yaklaşmak cesaretini uzun süre kendinde bulamaz. Ama onun Kant felsefesiyle yaşadığı değişim, Goethe’nin İtalya gezisiyle elde ettiği olgunluğa bir yerde denk düşüyordu. Her iki şair de yaratıcılıklarına yeni normlar katmak durumundaydılar. Buna Goethe’nin İtalya’dan dönüşünde düştüğü yalnızlık da eklenince iki büyük çağdaşın birbirine yaklaşma ortamı hazırlanmış olur. Schiller kendisinden on yaş büyük olan Goethe’nin dostluğunu nezaketi ve ağırbaşlılığıyla kazanmayı başarır: Goethe onun çıkardığı edebiyat dergisi Die Horen’da yazmaya başlar. 1794’de başlayıp Schiller’in ölümüne kadar on yıl kadar süren bu dostluk, her ikisinin yaratıcılığını son derece olumlu bir biçimde etkilemiştir.</p>

  <p class="normal1">Goethe’nin evliliği de İtalya dönüşüne rastlar. Şehrin büyük burjuva ailelerinden Christiane Vulpius’da kendisini çeken yanı “naturhafte Persönlichkeit” (tabiata bağlı kişilik) sözleriyle dile getiren şair bu evliliği geleneksel ölçüler içinde yapmamıştır. Vulpius’la törensiz evlendiğini söyleyerek onunla nikâhsız yaşamaya başlamıştır. Christiane Vulpius, Weimar sosyetesinin eleştirici bakışlarını sürekli olarak üzerinde hisseder. Yemesine içmesine düşkün, neşeli, okuma yazmayla ilgisi olmayan Vulpius, Goethe’ye adeta düşünce ve kültürün zıt kutbu olarak dengeleyici, dinlendirici bir arkadaş gibi görünüyordu. Ama onunla nikâhlanması ancak oğlunun doğumundan çok sonraya rastlar (1806). Goethe, hayatında yeri olan her kadını olduğu gibi Christiane Vulpius’u da ölümsüzleştirecek bir eser bırakmıştır: Römische Elegien (1788). Bu elejilerde Romalı Faustina’yı Vulpius’un özellikleriyle donatmıştır.</p>

  <p class="normal1">Christiane Vulpius’u Goethe’nin bir roman figüründe de teşhis etmek mümkündür: Die Wahlverwandschaften’daki Charlotte! Ama ilginçtir; bu, Vulpius’un tam zıttı olmak özelliğinden dolayı onu çağrıştıran bir figürdür. Goethe adeta ideal eş hayaliyle gerçek karısı arasındaki uçurumu burada ortaya koymuştur. Davranışlarında, süsünde, dans ve içkisinde aşırılığa kaçan, sosyetede yadırganan, düşünce dünyası olmayan ve Goethe’nin kibar bir dille “tabiat insanı” (Naturwesen) diye tanımladığı karısı Christiane ile ölçülü, mantıklı, sosyal, kibar Charlotte arasındaki zıtlık göze çarpar niteliktedir. Die Wahlverwandschaften (1809), Goethe’nin ana eserlerinden biridir. İki anlamda da “klasik roman” olarak niteleyebileceğimiz bu eser, hem Alman Klasisizminin roman türündeki örneğidir hem de kalite bakımından klasiktir, yani zaman ve mekân kavramlarını aşıp her zaman ve her yerde değerini koruyan bir romandır.</p>

  <p class="normal1">Konusu bakımından bir evlilik romanıdır (Eheroman), Goethe’nin İtalya gezisi sırasında edindiği klasik anlayışını: Sanat eserini tabiat yasalarına yaklaştırma ve soyut düşünceleri somut konularla sembolik olarak dile getirme çabasını gerçekleştirir. Şöyle ki romanın başlarında bir kimyasal tepkimeden söz edilir: CaO + H<sub class="calibre3">2</sub>SO<sub class="calibre3">2</sub> Ø CaSO<sub class="calibre3">2</sub> + H<sub class="calibre3">2</sub>O. Eserin konusu burda sembolik ifadesini bulur. Bir tabiat olayı olan kimyasal değişim, sosyal, psikolojik bir olayla aynı düzlem üzerinde ele alınıyor. İki bileşiği meydana getiren dört element çaprazlama çekime uyarak yeni maddeler meydana getiriyor. Eserin ana figürleri Eduard-Charlotte çifti ile onların arasına katılan ve evliliklerini tehlikeye sokan Ottilie ve Yüzbaşı figürleridir. Eduard ile Charlotte gençliklerinde birbirlerini sevmiş ama aileleri yüzünden birleşememiş; her ikisi de kendilerinden oldukça yaşlı kimselerle evlenmek zorunda kalmıştır. Her ikisinin de eşi erken ölünce Eduard içinde kalan bir isteği gerçekleştirmiş, Charlotte’yi evlenmeye razı etmiştir. Evliliklerinin ilk günlerinde düşünce ayrılıklarını ortaya koyan bir problemle karşılaşırlar: Eduard çocukluk arkadaşı Yüzbaşı’yı, başının dertte olduğunu öğrenince yanlarına davet etmek ister, Charlotte’yi buna razı eder. Yüzbaşı’nın gelişiyle ailenin yalnızlığı haliyle ortadan kalkacağı için Charlotte de bir yatılı okulda kalan yetim yeğeni Ottilie’yi çağırır. Eduard ile Ottilie, Charlotte ile Yüzbaşı arasında bir ilgi oluşur. Ama tabiattakinden farklı olarak çaprazlama birleşmeler hemen gerçekleşmez, çünkü ortada bir ahlak problemi vardır: Evlilik. Ottilie ve Eduard ölünceye kadar birbirlerine sevgiyle bağlanırlar ama evlenip sosyal düzen içinde saygı gören bir bağ kurmaları gerçekleşemez. Söz konusu çaprazlama sevgi, roman figürlerinin her birinde onların tabiatlarına uygun birer gelişim yaratır. Yalnız hayalde gerçekleşen bir ihanet, onları bambaşka bir yola sürükler. Charlotte ile Eduard’ın oğlu, bu ihanetin sembolik ifadesi olarak Ottilie ile Yüzbaşı’ya benzer. Çocuğun Ottilie’nin yanında bir gezinti sırasında boğulup ölmesi, bütün figürlerin hayatında bir dönüm noktası yaratır: Suçluluk duygusuna kapılan Ottilie, hayatının sonuna kadar feragat etmeye yemin eder; konuşmaz; yemez içmez ve sonunda ölür. Ertesi yıl Eduard da ölür. Charlotte ve Yüzbaşı evlenemezler, daha uzun yıllar yaşarlar.</p>

  <p class="normal1">Eser, tabiattaki kutupluluğu roman figürlerinin kişiliğinde dile getirmektedir: Charlotte, dengeli, akıl kadınıdır; Ottilie ise duygu yanı ağır basan, kendini sevgide, erkeğe uyum sağlamada gerçekleştiren kadındır. Duygu-akıl zıtlığı erkek figürlerde de söz konusudur. Eduard, duygu yanı ağır basan tutkulu erkekken, Yüzbaşı aklın ve temkinliliğin temsilcisidir. Bu durumda Charlotte ile Yüzbaşı, Ottilie ile Eduard arasındaki ruh akrabalığı (Wahlverwandtschaft) beklenen etkileşimi yaratacaktır. Goethe bu romanda zıt kutupları eşit güçle ortaya koyabilmeyi başarmış, böylece mesafe ilkesine dayalı “ironi” üslubunun en kalıcı örneğini vermiştir.</p>

  <p class="normal1">Şimdi de kısaca Goethe’nin İslam dinine ilişkin düşüncelerine değinmek istiyorum. Daha 23 yaşındayken yazdığı Mohammets Gesang, onun Hazreti Muhammed’in kişiliğine hayranlığının ilk belgesidir. “Peygamberlik” olgusu “ilham”, “vahiy”, Allahın, peygamberi aracılığıyla kendini duyurması ve nihayet bir anlamda yüce bir “şiir” olan Kuran’ın Tanrı katından inmesi, öte yandan bütüncül bir Tanrı Tasavvuru, Goethe’yi İslam dinine çeken konular olmuştur. Napoleon ordularının Almanya’yı işgali sırasında Fransız-Alman Savaşı’nda Almanya’nın yanında savaşan Rusya bu savaşa Türk asıllı Müslüman askerler göndermişti. Goethe bu askerlerle Weimar’da dostluk kurmuş, İslamiyete olan ilgisini bilgi ve yaşantılarla zenginleştirmiştir. Kuran’ı aslından okuyabilmek için, Arapça öğrenmeye başlamış; Arap harfleriyle bazı sûreleri yazmaya heves etmiştir. Megerlin’in ve Maraccius’un Almanca ve Latince Kuran çevirilerinden not ettiği on sûrenin muhtevası, Goethe’yi İslamiyet’e çeken konuların bir dökümü niteliğini taşır. Bunların başında, Tanrının kendini evrenin tümünde ve hayatın özünde, her yerde ve her zaman hissettirmesi gelir. “Kader”e, “kısmet”e iman, “tevekkül” de bu bağlam içinde yer alır. West Östlicher Diwan’ı (Batı Doğu Divanı) besleyen kaynakların en önemlisi, kuşkusuz Kuran’dır. Prof. Dr. Katharina Mommsen’ın “Goethe ve İslamiyet” konulu araştırmasında vurguladığı gibi, Goethe’nin İslam dinine yakınlığını özetleyen sözleri (“Tanrının birliği, Onun iradesine teslimiyet, bir peygamberin elçiliği, bütün bunlar az çok bizim inancımıza, bizim tasavvurlarımıza uymaktadır”) West Östlicher Diwan’ın nesir bölümünde yer almıştır. Divan’ın “Cennet Kitabı” başlıklı bölümü onun özellikle, Hz. Muhammed’in kişiliğine olan hayranlığıyla açıklanabilir. Goethe’nin İslam dinine ilgisi ömür boyu sürmüştür. West Östlicher Diwan’ın yazarı olarak “kendisinin bir Müslüman olduğu zannını” reddetmediğini söylemesi ilginçtir.</p>

  <p class="normal1">İslamiyete sempatisinin yanında Goethe’nin din anlayışında büyük bir özgürlük, kişisellik, hatta orijinallik vardır. Antikiteden başlayıp tektanrılı dinlerin her birini incelemiş, her birinde edebi yaratıcılığında yararlanacağı imgeler keşfetmiştir. Batı Doğu Divanı’nın arka planını oluşturan İslam dünyası, cennet tasavvuru, son derece edebi malzeme niteliğindedir. Kurmaca eserlerinin dışında kaleme aldığı mektuplarında, Edebiyat ve Hakikat başlığını uygun gördüğü otobiyografisinde ya da Eckermann’la sohbetlerinde din konusundaki orijinalliği, katı kalıpları kıran yorumlayıcılığı ortaya çıkmaktadır.</p>

  <p class="normal1">Schiller’in ölümüyle Goethe’nin hayatında belli bir dönem kapanmıştır. Napoleon’un Almanya’yı işgalinin de bu yıllara rastlaması onu politik gerçeklik karşısında tutum almaya zorlar. Goethe, “ruhige Bildung” dediği tabii akışı içinde gelişim ve kültüre önem veriyordu. Savaşlar, ihtilaller ona göre bunu engelleyici, geciktirici şeylerdi ve bu yüzden onlara karşıydı. Ama Fransız işgaline rağmen Fransızlardan nefret etmiyordu. Weimar’da o günlerin coşkulu, milliyetçi, savaşkan havasına katılmayışı, savaş ve kahramanlık şiirleri yazmayışı, hele hele oğlu August’u savaşmaya göndermeyişi çevresinde çok yadırganmıştır. Bu konudaki pasifist tutumu hakkında Eckermann’a söylediği şu sözler anlamlıdır:</p>

  <p class="indentmetin"><span class="ideitalik">Savaşçı yaratılışta ve düşüncede olmayan biri olan bende savaş şiirleri, yüzümde pek eğreti duracak bir maske olurdu. [...] Kin duymadan nasıl kin şiirleri yazabilirdim ki! Üstelik, laf aramızda, ben Fransızlara, onlardan kurtulunca Tanrıya şükrettimse de kin duymuyorum ki. Yalnızca kültüre ve barbarlığa önem veren biri olan ben, dünyanın en kültürlü milletlerinden olan ve kendi formasyonumun da büyük bir bölümünü borçlu olduğum bir millete nasıl kin duyabilirdim?</span></p>

  <p class="normal1">Yaşamadığı bir duygunun şiirini yazamayacağını, kültürüne çok şeyler borçlu olduğu bir millete de kin ve nefret duyamayacağını bu sözlerle dile getiren Goethe, aynı konuşmada Eckermann’a milli kinin (Nationalhass) en alt kültür basamağına özgü olduğunu, ama bir başka kültür basamağında bu duygunun silinip yok olduğunu savunur:</p>

  <p class="indentmetin">[Bu basamakta] insan, komşu toplumun mutluluğunu ya da acısını kendininkiymiş gibi duyar. Bu kültür basamağı benim tabiatıma uyuyordu ve daha altmış yaşına varmadan buna ulaşmıştım.</p>

  <p class="normal1">Vulpius’la evliliği gibi Fransızlara karşı yeterince kesin milliyetçi savaşkan bir tavır takınmayışı da Weimar’da Goethe’ye karşı soğuk bir tutum yaratmış; yalnızlaşan şair, mineroloji ve botanik çalışmalarına, hayvanların evrimi ve metamorfoz, sonra renk öğretisi üzerindeki çalışmalarına ağırlık vermiştir. Goethe’nin araştırıcı kişiliğinin ilginç bir yanı vardır: Araştırılabilenin, bilinebilenin sınırına dayandığı zaman çaresizlik değil, tanrısallığın karşısında huşu duymak, onun araştırıcılığı ile sanatçı kişiliğinin bir bileşkesidir.</p>

  <p class="normal1">Goethe’nin büyük yankı uyandıran bir başka eseri de Wilhelm Meisters Lehrjahre (Wilhelm Usta’nın Çıraklık Yılları) (1795-96) başlığını taşıyan eğitim romanıdır (Bildungsroman). Alman edebiyatının özel ilgi alanı diyebileceğimiz eğitim romanı türü, bir insanın çocukluktan başlayarak adam oluncaya kadar geçirdiği gelişim evrelerini, onu etkileyen eğitici kişileri, çevreyi ve eğitim sonunda ulaşması öngörülen eğitim düzeyini konu alır. İlk kalıcı örneğini Christof Martin Wieland’ın Geschichte des Agathon romanıyla (1766) verdiği bu tür, Goethe’nin Wilhelm Meister’iyle klasik doruğuna ulaşır. Sonra hemen her Alman edebiyat akımında o akımın özellikleriyle yaratılmış eğitim romanlarıyla karşılaşırız.</p>

  <p class="normal1">Romanın hazırlık basamağı Wilhelm Meisters theatralische Sendung, otobiyografik yanı ağır basan bir çağ romanıdır (Zeitroman). Eserin ikinci kez ele alınıp tamamlanmış şeklinde yani Lehrjahre’de tiyatroyla ilgili bölümler roman kahramanının gelişim sürecinde önemli görüldüğünden yoğunlaştırılarak sınırlandırılmıştır. Karakterlerde değişiklik, otobiyografiden uzaklaşma biçiminde olmuştur. Wilhelm zengin bir tüccarın oğludur. Çocukluğundan beri tiyatro dünyasına hayrandır. Burjuva dünyasının ona istediği kültürü verebileceğine inanmadığından tiyatro dünyasına kaçar. Amacı kendini yetiştirmektir. Kukla oyunuyla işe başlar. Sonra Marianne adında bir tiyatro artistine âşık olur. Aldatıldığını anlayınca ondan ayrılıp eski tiyatro grubuna döner. Hayatın çok çeşitli alanlarında edindiği deneyimlerle olgunlaşır. Ama öte yandan onun gelişimi ve eğitimiyle görevli bir gizli cemiyet (Turmgesellschaft), bütün davranışlarını gözetlemektedir. Wilhelm, tiyatroda ısrar etmenin anlamsızlığını, bir çeşit sorumsuzluktan başka bir şey olmadığını fark edip gerçeklerle mücadele etmek ister. Goethe bu romanında zaman sırasına bağlı kalmamış, olayları ruhsal önemlerine göre sıralamıştır. Eserde anlatıcı ile okuyucu arasına bir mesafe koymuş, klasik form ilkelerine özen göstermiştir.</p>

  <p class="normal1">Schiller’in ölümü ve o aradaki politik olaylar Goethe’de bir an hayatın sonuna gelmiş olma duygusu ve bunalımı yaratmışsa da şair, hayat mimarlığının gücüyle kendini bundan kurtarıp yeniden canlılığını kazanmayı bilmiştir. 1814 yılında yaptığı bir Ren-Main gezisi ve Wiesbaden’da geçirdiği süre, onu her bakımdan yenilemiştir. Frankfurt bankerlerinden Von Willemer’in karısı Marianne von Willemer’le aralarında oluşan duygu bağı onu yeniden aşk şiirleri yazmaya yüreklendirir. Batı Doğu Divanı (West-Östlicher Diwan) bu olayla hız kazanır. Acem şairi Hafız Hatem’de şairlik mesleğinin örnek ustasını canlandırırken sevgili Suleyka figüründe Marianne von Willimar’ı işler. Eser, Goethe’nin hayat bilgeliğini, Doğu - Batı dinleri, tabiat, insanlık gibi konulardaki görüşlerini dile getirir. Bu gezide ferahlamış, yaşama sevincine ulaşmışken, kısa zaman sonra yine sıkıntılı bir devreye girer: Karısının ölümü (1816), saray tiyatrosunun yönetiminden uzaklaşmak zorunda kalışı, bu dönemin belirleyicileridir.</p>

  <p class="normal1">Bir “Lebenswerk” yani ömür boyu yazılan eser niteliğindeki Faust çalışmalarına bu dönemde hız verir. Daha çocukluğunda kukla oyunundan tanıdığı Faust efsanesini İngiliz edebiyatında Marlow’un ve Alman Aydınlanma yazarı Lessing’in işleyişinden farklı biçimde değerlendirir. Yazımı 60 yıl süren bu dev eser, Goethe’nin geçirdiği farklı edebiyat akımlarının izlerini taşır. Birinci bölümü Sturm und Drang çizgileriyle donatılmıştır, ikinci bölüm Klasisizm ve Realizm unsurlarını içerir. Araştırma ve öğrenme tutkusu içinde sürekli çabalayan insanın temsilcisi olan Faust, bir Ortaçağ bilgini olarak çağının her bilim dalını denemiş, ama ulaşmak istediği hakikati yani evrenin sırrını (was die Welt im Innersten zusammenhält) çözememiştir. Tanrı, hakikat uğruna çabalayan bu kulunun iyiliğinden emindir ama şeytan Mephisto, kötünün, olumsuzun sembolü hüviyetiyle Faust’u baştan çıkartacağına inanır. Faust’la bahse girişir: Onun her istediğini sağlayacak, mutlu olduğu anda da karşılık olarak ruhunu alacaktır.</p>

  <p class="normal1">Faust trajedisinin bütün olayları, işte bu anlaşma açısından Mephisto’nun Faust’u baştan çıkarma denemeleri sayılır. İlk deneme, onu gençlik ve aşk serüveniyle kandırmaya çalışma olur. Birinci bölüme adını veren saf genç kız Gretchen’le ilişkisi mutluluk değil hüsranla biter. Gretchen, Faust’tan olan gayrimeşru çocuğunu boğarak öldürür ve çocuk katili olarak hapse düşer, aklını kaybeder. İkinci bölümde Faust’un Antik güzellikle karşılaşması planlanmıştır. Faust, kuzeyli ruhunu temsil ederken, Helena Güneyin klasik güzelidir. Çocukları Euphorion bir yandan bu iki ruhun sentezi, öte yandan Almanya’daki Romantizm akımının sembolüdür. Faust’un hayatında sürekli değişimlerin, gelişim basamaklarının sonuncusu, onun devlet hizmetindeki aktif danışmanlığıdır. İmparatora hizmetlerinden dolayı kendisine verilen deniz bölgesinde, halk için yaşanabilir toprak kazanmak ister. Aktif devlet adamının mutluluk kaynağı olan istikbal hayalleri: Halkı mutlu etmek, ona üzerinde çalışabileceği, yaşayabileceği bir yurt bırakmak hayali Faust’un içini doldurur. Hayatın akla gelebilecek bütün nimetlerini ona tattırdığı halde, Mephisto, Faust’un olgun ruhunu doyurabilecek bir şey keşfedememiştir. Şimdi onun bu hayallerle kendine vaat ettiği mutluluğu gerçek mutluluk anıymış gibi sayarak, bahsi kazandığını ileri sürüp Faust’un ruhuna sahip olma hakkını kendinde görür. Ne var ki Faust’un yenilgisi bir kelime oyununa kurban gitmeden ibarettir: Melekler onun ruhuna sahip çıkarlar. Çünkü Faust iyi niyetle çabalayan, sürekli arayan, aktif insandır.</p>

  <p class="normal1">Aktif ruh, sürekli çabalayan insan, Goethe’nin sanat ve düşünce dünyasında çok önemli bir yer alır. Onun tabiat anlayışının temeli gelişimdir ve bu da sürekli çalışma, çabalamayla iç içedir. İnsanın dünyadaki varlığı, yaşayarak gelişen bir formu gerçekleştirmek amacını taşır; gelişerek yaşamak adeta hiçbir gücün silemeyeceği bir Tanrı emridir.</p>

  <p class="normal1">Goethe’nin ölümsüzlük kavramı da çabalamak, çalışmak kavramıyla ilişkilidir, onun adeta bir sonucudur. Üstelik bu, eserleriyle yaşamak, insanlığın anısında varlığını sürdürmekten de öte doğrudan doğruya metafizik anlamda ölümsüzlüktür. Yani, hayatı boyunca sürekli çalışıp çabalayan, etkinliği kendi tabiatı haline getiren ruha karşı Tanrı bir bakıma ödüllendirme gereği duyacak, ona yeni hayat biçimleri vererek sürekli var olmasını sağlayacaktır.</p>

  <p class="normal1">Goethe’nin edebiyat-siyaset ilişkisi konusundaki tutumuna gelince: Onun, edebiyata siyasetin sokulmasını her zaman tepkiyle karşıladığını öğreniyoruz. Koschelew şöyle diyor: “Goethe politikanın ve realizmin her güzel edebiyatı ve sanatı öldürdüğünden yakındı.” (5.9.1831)</p>

  <p class="normal1">Eckermann’la yaptığı konuşmalarda da bu tutumun doğrulandığını görüyoruz. Mesela 1832 yılı Mart ortalarında yaptığı bir konuşmasında şöyle diyor:</p>

  <p class="indentmetin"><span class="ideitalik">Biz yeniler, şimdi Napoleon’la birlikte diyoruz ki: Politika bir kaderdir. Ama sakın en yeni edebiyatçılarımız gibi: Politika edebiyattır ya da politika şairlere yaraşan bir şeydir – demeye kalkmayalım!</span></p>

  <p class="normal1">Siyasete karışan şairin kendini bir partiye vermesi gerekeceğini, bunu yapar yapmaz da şairliğini kaybedeceğini ileri sürer ve der ki:</p>

  <p class="indentmetin"><span class="ideitalik">O zaman özgür ruhuna, bağımsız kuşbakışına elveda demek, buna karşılık dar kafalılık ve kör nefret maskesini başına geçirmek zorunda kalır.</span></p>

  <p class="sagitalik">Eckermann; 1832</p>

  <p class="normal1">Yine Eckermann’a edebiyat konusuyla politika konusunun değer bakımından kendisi için ne ifade ettiğini şöyle açıklıyor:</p>

  <p class="indentmetinitalik">Salt edebi konu siyasal konudan çok önde gelir, aynı saf sonsuz tabiat hakikatinin parti görüşünden önde gelmesi gibi...</p>

  <p class="sagitalik">Eckermann; 4-5.1827</p>

  <p class="normal1">Sanatı politik angajmanla bağdaştırmaya yanaşmayan Goethe, onun amacının “güzel” olduğunu teorik yazılarında vurgulamıştır:</p>

  <p class="indentmetinitalik">“Sanatın en yüksek amacı güzelliktir ve en son etkisi de zarafet duygusudur.”</p>

  <p class="sagitalik">(Schriften zur Kunst. Der Sammler und die Seinigen)</p>

  <p class="normal1">Sanatın en yüksek amacı olarak güzelliği kabul eden Goethe’nin form (biçim) hakkında söylediklerine de bir göz atalım! Biçim-konu-içerik ilişkisi ve şair için bunların anlamı üzerine şöyle der:</p>

  <p class="indentmetin"><span class="ideitalik">Şairin titizliği, aslında biçime ilişkindir, ona malzemeyi dünya zaten bol bol vermektedir; öz ise onun iç varlığından kendiliğinden kaynaklanır; her ikisi de bilinçsizce birleşir, öyle ki sonunda zenginlik aslında hangisine aittir bilinmez.</span></p>

  <p class="sagitalik">(Diwan, Noten und Abhandlungen. Eingeschaltetes.)</p>

  <p class="normal1">Biçimden ve konudan zevk almak, Goethe’ye göre okuyucunun kültür düzeyiyle bağıntılı bir durumdur. Biçimden tat almak, yüksek yaratılışta bir insanın işidir.</p>

  <p class="normal1">Aynı inancın bir başka ifadesine konu açısından rastlıyoruz. Goethe diyor ki “Bütün kültürsüz insanların ilgisi konuyla çekilir, işlenişiyle değil!” (Schriften zur Lit. Entwurf zu einem Volksbuch hist. Inhalts)</p>

  <p class="normal1">Konu-öz-biçim meselelerinin önemsenmesi konusunda da onun bir çeşit kültür basamakları teşhis ettiğini görüyoruz:</p>

  <p class="indentmetin">Konuyu herkes önünde hazır görür, özü ancak ona bir şeyler katabilen bulur, biçim ise çoğunluk için bir sırdır. (Max. u. Refl. s. 289)</p>

  <p class="normal1">Form bilincine varmak gerçekten de bir olgunlaşmanın, usta olmanın belirtisidir. “Gençlikte” diyor Goethe “konu ve öz, işleyiş ve biçim hakkında aydınlanmak zordur.” Üslup için de aynı durum söz konusu: Goethe’nin “stil” yani üslup tanımından şunu anlıyoruz: Goethe için üslup ve tarz (Manier) birbirinden farklı şeyler. Üslup, hakiki bir metodun sonucu. Üslup bireyi, türün ulaştırılabileceği en yüksek noktaya yükseltiyor, bu yüzden de bütün büyük sanatçılar en iyi eserlerinde birbirlerine yaklaşıyorlar. Demek oluyor ki Goethe, “stil” terimine alışılmışın üstünde bir anlam veriyor, onu yüceltiyor, en yüksek tarz, sanat deneyiminin sonucu olarak bilmek istiyor. “Üslup”la “en yüksek düzey” kavramlarının onun gözünde eş olduğunu vurgulayan bir başka alıntıdan anlaşılacağı gibi üslup, sanatın ulaşabileceği en yüksek derecenin ifadesi sayılmaktadır ve Goethe bu sanat derecesini fark etmesinin bile insan için büyük bir mutluluk olduğuna inanır.</p>

  <p class="normal1">Sanatın en yüksek düzeyinde usta sanatçılar arasında bir yakınlaşma keşfeden Goethe, “Weltliteratur” (dünya edebiyatı) kavramına ulaşır. Bugün “klasik” terimiyle ifade ettiğimiz evrensel edebiyat işte Goethe’nin Weltliteratur kavramından kaynaklanır. Dünya edebiyatı nedir? Tabii, dünyada edebiyat adına var olan her şeyin tümü değildir dünya edebiyatı. O, edebiyatta doruk noktaları diyebileceğimiz eserlerin tümüdür. Dünya edebiyatı kozmopolit bir görüşle de ilgili değildir. Yani milli özelliklerinden soyutlanmış, birörnek olmuş eserler değildir kastedilen. Goethe şöyle diyor:</p>

  <p class="indentmetin">Tekrar edelim ki milletlerin aynı biçimde düşünmeleri gerektiğinden söz edilemez; yalnız onlar birbirinden haberdar olmalı, birbirini anlamalı ve karşılıklı birbirlerini sevmek istemeseler de hiç olmazsa birbirlerine katlanmayı öğrenmelidirler. (Schriften zur Lit. Edinburg Reviews)</p>

  <p class="normal1">Edebiyatın dünya barışına katkısı konusunda bu insancıl inanç, yabana atılacak bir şey değildir. 19. yüzyılın birinci yarısında dünya edebiyatı düşüncesini öne sürüp bunu uluslararası anlaşma, birbirini tanıyıp hoşgörü kazanmada yardımcı görmek, Goethe’nin evrensel boyutlarının bir dayanağıdır.</p>

  <p class="normal1">Goethe’nin dünya edebiyatından umduğu bir başka yarar da sanat düzeyinin yükseltilmesidir. Kendi edebiyatının dışındaki büyük şair ve yazarları tanımak, edebiyatta ufkun genişlemesi demektir ki bu da birbirinden bir şeyler öğrenmek, kendi eksikliklerini fark edip düzeltme yoluna gitmektir. Fransız ve İngiliz örneklerin Almanlar için ve Almanların da onlar için bu konuda nasıl etkili olacağını belirtir. (Eckermann, 15.7.1827)</p>

  <p class="normal1">Ulaşım hızının artmasına paralel olarak halkın hoşlanacağı türden, sanat düzeyine bakmaksızın çok çeşitli eserin de hızla yayılacağını tahmin eden Goethe, bunun bir yerde seviyeli eserler için bir engel olduğunu sezer ama yine de dünya edebiyatı, büyüklerin birbirini fark edip tanımasına yardımcı olacaktır. (Schriften zur Lit. Allg. Beitr. Zur Weltlit. V)</p>

  <p class="normal1">Onun bu düşüncesi dünya edebiyatından bir eğiticilik, bir örnek olma, bir öğreticilik umduğunu göstermektedir. Sıradan, yığınlara hitap eden ve onlara tavsiye edilerek gittikçe yaygınlaşma eğiliminde olan edebiyat ürünlerinin sahipleri değil onun deyişiyle “kendini daha yükseklere, daha yüce verimliye adayanlar” dünya edebiyatından çok şey öğrenme, daha mükemmele ulaşma imkânı elde edeceklerdir.</p>

  <p class="normal1">Goethe yaşı ilerledikçe Alman edebiyatından çok dünya edebiyatıyla ilgilenir olmuştur. Klaus Seehafer, Goethe biyografyasında (Mein Leben, ein einzig Abenteuer) (Aufbau Verlag 1998) bunun nedenlerinden birini, kendisine birçok yazarın henüz yayımlanmamış eserlerini gönderip nasıl bulduğunu sormalarından bıkmış olması şeklinde açıklarken, ikinci ve asıl neden olarak ise, Alman edebiyatının o yıllarda dünya edebiyatına girecek kalitede eserlerden yoksun oluşunu gösteriyor. Bavyera yönetimi, o sıralarda eğitim amaçlı bir milli temel kitap yayımlamayı istediğinde Goethe, o sırada hiçbir ulusun mutlak orijinallik iddiasında olamayacağını bildirir. Sürekli olarak yabancının kendine mal edilmesi, özümsenmesi söz konusudur. Bu nedenle de bir okuma kitabında bu türlü özümsenmiş şeyler de yer almalıdır:</p>

  <p class="indentmetin">Evet yabancı milletlerin başarılarına özellikle işaret etmek gerekecek, çünkü bu kitap, yabancıların başarılarına özellikle erkenden dikkatleri çekilmesi gereken çocuklar için de düşünülmüştür.</p>

  <p class="sagitalik">a.g.e. s. 444</p>

  <p class="normal1">Bu karşılıklı etkileşim, dünya edebiyatının bu geliştirici özelliği ulusal edebiyatları nasıl etkileyecektir? Goethe, Eckermann’a bu konuda şöyle diyor:</p>

  <p class="indentmetin">Bizim şimdi Fransızlar, İngilizler ve Almanlar arasındaki bu yakın gidişgeliş sırasında birbirimizi düzeltme durumuna girmemiz çok hoş. Bir dünya edebiyatından gelen ve kendini gittikçe daha çok gösterecek olan büyük yarar budur işte.</p>

  <p class="sagitalik">Eckermann, 15.7.1827</p>

  <p class="normal1">Karşılıklı etkileşimde Fransızlar’ın kârlı çıkacağını düşünür:</p>

  <p class="indentmetin">Eğer çok yanılmıyorsam, Fransızlar etraflarına bakınıp kuşbakışı değerlendirmeden bundan en büyük kârı götürecektir.</p>

  <p class="sagitalik">K. F. v. Reinhard’a, 18.6.1829</p>

  <p class="normal1">“Dünya edebiyatını” bir misyon olarak gören Goethe, bu işte Almanya’nın önemli bir rol oynayacağı inancındadır. 1827 yılında Streckenfuss’a yazdığı bir mektupta şöyle der:</p>

  <p class="indentmetin">Eminim ki bir dünya edebiyatı oluşmakta, bütün milletler buna eğilimli ve bunun için de sevindirici adımlar atıyorlar. Alman, burada en etkili rolü oynayabilir ve oynamalı da, bu büyük ortaklıkta onun güzel bir rolü olacaktır.</p>

  <p class="sagitalik">27.1.1827</p>

  <p class="normal1">Goethe’yi Alman edebiyatını dünya edebiyatı içinde başrol oynayacak nitelikte görmeye götüren nedenler ne olabilir? Öte yandan Fransızların herhalde bir şeyler edinerek kârlı çıkacağını düşündüren şey neydi? Alıntıladığım sözleri Goethe 1827 yılında söylüyor. Bu tarihlerde, daha doğrusu bu onyıllarda Almanya’da ve Fransa’da Romantizm akımı var. Ve Romantizmi de Almanya Fransa’dan önce başlatıyor.</p>

  <p class="normal1">Fransa, Madame de Staël’in (1766 - 1817) “Almanya” konulu denemeleri yoluyla Alman Romantizmiyle tanışıyor. Ve Alman Romantizmi Fransız edebiyatında hem o yıllarda hem de daha sonra Empresyonizmde ve Sembolizmde etkisini göstermiştir. Goethe bu etkinin boyutlarını sezmiş gibidir. 1825 yılında Eckermann’a şöyle der:</p>

  <p class="indentmetin">Fransız edebiyatının şimdiki dönemi hakkında hüküm vermek imkânsız. Nüfuz etmekte olan Alman öğesi büyük bir mayalanma sağlıyor. Ve ancak yirmi yıl sonra, bunun ne sonuç vereceği görülecektir.</p>

  <p class="sagitalik">11.6.1825</p>

  <p class="normal1">Alman edebiyatıyla Fransız edebiyatını ruh bakımından karşılaştırdığında iki önemli noktayı vurguladığını görüyoruz. Bunlardan biri, Fransız edebiyatındaki devamlılıktır. Almanya’nın mezhep savaşları yüzünden yaşadığı gecikmeyi Fransız edebiyatı yaşamamış, dolayısıyla Klasisizmini 17. yüzyılda ortaya koyabilmiştir:</p>

  <p class="indentmetin">On altıncı yüzyıldan beri Fransız edebiyatının gelişimini asla tamamıyla kesintiye uğramış göremezsiniz. Hatta hem dahili siyasal ve dini huzursuzluklar hem de dış savaşlar bu edebiyatın ilerlemesini hızlandırmıştır; daha bir asır önce [...] en güzel baharını yaşamış.</p>

  <p class="sagitalik">Dichtung und Wahrheit III.11</p>

  <p class="normal1">Goethe, her konudaki nesnel tutumunu Fransız-Alman edebiyatı karşılaştırmasında da gösterir ve ne tam bir Fransız edebiyatı hayranıdır ne de sırf Alman milliyetçisi. Kesintisizlik, yani süreğenlik bakımından Fransız edebiyatını över, ama Alman edebiyatındaki, karşı kutuplara hayat hakkı tanımak erdeminin de altını çizer. F. De la Motte Fouque’ye şöyle der:</p>

  <p class="indentmetin">Bakın, Fransız edebiyatıyla Alman edebiyatı arasındaki en büyük fark şu noktadadır: Orada insan ya kabul gören yönde ve partiye ait olarak kayıtsız şartsız, dimdik vardır ya da işte o geçerlilere dahil edilmediği için hiç yoktur; buna karşılık bizde ben odanın bu köşesinde dururum, siz ise benim tam karşımdaki köşede ve ikimiz de varızdır ve yerimizde de kalırız.</p>

  <p class="sagitalik">25.12.1813</p>

  <p class="normal1">Goethe, bu sözlerle Alman edebiyatının çok önemli bir meziyetinin altını çizerken aslında kendisinin en önemli özelliğini, karşıt kutuplara hayat ve söz hakkı tanımak şeklinde özetleyebileceğiniz toleransını, hoşgörüsünü dile getiriyor. “Dünya edebiyatı” ideali aslında toleransı ilke yapmak, bizim edebiyatımızın yanında başka edebiyatlar da var diyebilmekle gelişir. Birbirinden öğrenilecek, ibret alınacak şeyler olduğunun farkına varmaktır önemli olan. Alman edebiyatının başkalarına sağlayacağı yararı şöyle özetliyor Goethe:</p>

  <p class="indentmetin">Yabancıların bizim edebiyatımızı özellikle şimdi esaslı olarak incelemekle sağladıkları paha biçilmez kazanç, bizim neredeyse bu yüzyıl boyunca geçirdiğimiz gelişim hastalıklarının bir çırpıda üstüne çıkmaları ve şansları yaver giderse, bundan en iyi şekilde ders alıp kendilerini yetiştirmeleridir.</p>

  <p class="sagitalik">Maximen und Reflexionen 730</p>

  <p class="normal1">Edebiyatın, ulusal unsurlar içinde, yabancı edebiyatlardan soyutlanarak yaşamasının mümkün olmadığı görüşündedir Goethe. Ona göre karşılıklı etkilemeler edebiyat dünyası için elzemdir:</p>

  <p class="indentmetin">Her edebiyat, eğer yabancı katkısıyla yeniden tazelenmezse, eninde sonunda kendi içerisinde tükenir.</p>

  <p class="sagitalik">Schriften zur Literatur. Bezüge nach Außen</p>

  <p class="normal1">Yabancı gözüyle değerlendirilmenin her edebiyat için yapıcı olduğunu, dünya edebiyatının bunu sağlayabileceğini düşünür. Bir dünya edebiyatından elde edilen, daima da daha çok elde edilecek en büyük faydanın farklı ulusların yazarlarının birbirini düzeltmesi olduğunu söyledikten sonra Eckermann’a: Carlyle’in, Schiller’in hayatını yazdığını ve onun hakkında bir Almanın kolay kolay hüküm veremeyeceği gibi hüküm verdiğini söyler. Buna karşılık Shakespeare ve Byron hakkında Almanların da bilgilerinin güçlü olduğunu, onları belki de İngilizlerden daha iyi takdir ettiklerini belirtir. (Bkz. Eckermann’la Konuşmalar, 15.7.1827)</p>

  <p class="normal1">Goethe, dünya edebiyatı üzerine alıntıladığım bu öncü sözleri, dikkat edildiğinde görülür ki genellikle 1820’li yıllarda söylemiştir. Dichtung und Wahrheit’da (1811-1814) ise daha 1810’larde Fransız-Alman edebiyatları arasındaki farkı düşünmüş ve dile getirmiş.</p>

  <p class="normal1">Karşılaştırmalı edebiyatın edebiyat bilimcilerince gündeme getirilmeye başlaması, Fransa’da 1827, 1833 yıllarında: A. François Villemain’in 1827-1828 öğretim yılında Sorbonne’da 18. yüzyıl Karşılaştırmalı Edebiyatı üzerine bir ders vermesiyledir. J. Jacques Ampère de profesör olduktan sonra 1833’ten itibaren derslerini bu temele dayandırmıştır. Almanya, karşılaştırmalı edebiyatın tohumlarını atan Goethe gibi bir ileri görüşlü, yaratıcı yazarı olduğu hâlde, konuyu edebiyat bilimine yükseltmekte gecikmiştir. Ancak Avusturya-Macaristan’dan Hugo von Meltz (1840-1908) ile Lomritz, 1877 yılında bir karşılaştırmalı dergi çıkardılar (ilk adı Macarca olan bu dergiye sonradan Almanca, Fransızca, İtalyanca, İspanyolca karşılaştırmalı edebiyat anlamına gelen bir başlık verildi. Alman dili ve edebiyatı, yani Germanistik’te çalışmalarını yoğunlaştıran Almanya, karşılaştırmalı edebiyata geçilirse Germanistik’te hız kaybedeceğine inanmış, hatta Goethe’nin “Weltliteratur”la hiç de karşılaştırmalı edebiyatı düşünmediği gibi bir yoruma sapmıştır. Elster, karşılaştırmalı edebiyata karşı tezini 1901’de şöyle dile getirir:</p>

  <p class="indentmetin">Uluslararası akımların karşılaştırmalı incelenişi ön plana çıkarsa, filolojik metotla ulaştığımız birçok iyi şeyi kaybederiz. Üniversitelerde araştırma bundan böyle de ulusal edebiyatların geliştirilmesiyle sınırlı tutulursa, son yirmi yılın kazancı, gelecek için de garanti edilmiş olur; bu arada karşılaştırmalı metottan zaten hepimiz yararlanıyoruz, uluslararası ilişkileri gözden geçirmeye de hiçbir engel yok.</p>

  <p class="sagitalik">(Weltliteratur und Literaturvergleichung, Archia für das Studium der neueren Sprachen und Literaturen 107 (1901) s. 47)</p>

  <p class="normal1">20. yüzyılda 2. Dünya Savaşından sonra Almanya’daki görüşün karşılaştırmalı edebiyattan yana olduğunu biliyoruz. Germanistik’te de kültürlerarası araştırmalara verilen önemin arttığına, Interkulturelle Germanistik adıyla bir derneğin kurulup etkinlik göstermesi en iyi kanıttır.</p>

  <p class="normal1">Şimdi Goethe’ye dönelim. Onun “Weltliteratur”dan hem yazarlar hem de okuyucular bakımından eğitici yararlar beklentisine işaret etmiştik; yazarlar birbirlerini geliştirmek imkânına kavuşacak, okuyucuların da ufku açılacaktı. Dünya edebiyatının çeviriler yoluyla tanınması, bütün dünya edebiyatına bir pencere açılması, Türkiye’de özellikle dünya klasiklerinin yayımlanmasıyla gelişir. Türk edebiyatı eskiden beri dışa açık bir edebiyattı. Dış örnekler bildiğimiz gibi Osmanlı döneminde Fars edebiyatıydı, Tanzimat’tan sonra Fransız edebiyatı. Ama dünya klasiklerinin Türkçeye eğitim amaçlı kazandırılma girişimi Cumhuriyetin ilk onyıllarında başlar. Dünya klasikleri, özellikle de Antik Roma, Yunan, edebi çevirilerle Türk okuyucusuna kazandırılır. Cumhuriyetin 75. yılı dolayısıyla bu çeviri dizisi, yenileştirilerek Kültür Bakanlığı ve Cumhuriyet Gazetesince bir kültür hizmeti olarak yeniden basılmıştır. Bu girişimin ruhu, Antik Roma, Yunan eserlerini Batı kültürünün temeli olarak değerlendirmekte yatar. Dünya edebiyatı konusuna antikiteden başlamak, Goethe için de önemliydi. Eckermann’a bu konuda şunları söylüyor:</p>

  <p class="indentmetin">Şimdi milli edebiyat artık çok şey ifade etmiyor, dünya edebiyatının vakti geldi ve bu çağı hızlandırmaya herkesin katkıda bulunması gerek. Ama yabancının bu tür değerlendirilişinde birine takılıp kalmak ve onu örnek almak yanlış olur. Bunun örneğin Çin, Sırp ya da bir Calderon ya da Nibelungen olacağını düşünmemeliyiz; tersine, örnek ihtiyacıyla hep, eserlerinde daima güzel insanın işlendiği Eski Yunana dönmeliyiz.</p>

  <p class="sagitalik">Eckermann, 31.1.1827</p>

  <p class="normal1">Dünyaya açılma, Antikiteyi eğitim amacıyla tanıyıp değerlendirmede Goethe, o dehasıyla öncü olmuştur.</p>

  <p class="normal1">Dünya edebiyatını bir eğitim, bir kültür aracı olarak görmek, milli edebiyatları ikinci plana itmek demek değildir. Goethe, milletlerin de bireyler gibi kendine özgü özellikleri olduğunu, bunun da milli edebiyatlarda dile geldiğini bilir, işte dünya edebiyatının eğitsel önemi de asıl burada yatar. Çeviriler yoluyla kendi edebiyatından başka edebiyatları da en kaliteli ürünleriyle tanımak, her anlamda benmerkezci olmamaya, çeşitliliğin gerçek olduğu hakikatini anlamaya götürür. Thomas Carlyle’ye bir mektubunda (20.6.1817) Goethe şöyle der:</p>

  <p class="indentmetin">Her birinin [milletin] özelliklerini öğrenmek gerekir, bu özellikleri ona bırakmak ve işte asıl bu sayede onunla ilişkide bulunmak için; çünkü her bir milletin özellikleri, dili ve para çeşidi gibidir, bunlar ilişkiyi kolaylaştırır, hatta ilişkiyi mümkün kılar.</p>

  <p class="normal1">Gerçekten de dünya edebiyatına götüren şey, yabancı dil bilmek, edebi çeviriler sayesinde o dili bilmeyen geniş kitle için söz konusu eseri okunur, anlaşılır hale getirmektir. Dünya edebiyatı kavramının babası Goethe’nin edebiyat çevirisinin önemi üzerine söyleyecek sözü az değildir. Carlyle’ye yazdığı o mektupta şöyle der:</p>

  <p class="indentmetin">Ve her çevirmenin bu genel manevi alışverişin aracısı olarak çabalaması ve karşılıklı alışverişi desteklemeyi kendine iş edinmesi takdir edilmelidir. Çünkü çevirmen için, ne kadar, yetersizdir denmek istenirse istensin, çeviri, genel dünya varlığında en önemli ve en saygıdeğer işlerden biri olmaya devam edecektir.</p>

  <p class="normal1">Goethe burada sözü Kuran’a getirir ve çevirmenle peygamberin işlevlerini birbirine benzetmeyi dener:</p>

  <p class="indentmetin">Kuran şöyle der: “Allah her millete kendi dilinde bir peygamber göndermiştir.” Böylece her çevirmen, kendi milletine bir peygamberdir.</p>

  <p class="normal1">Bugünün terminolojisiyle değerlendirecek olursak Goethe’nin “Interkulturalität” (kültürlerarasılık) kavramının da babası olduğunu söyleyebiliriz. Kendi edebiyatımızın, kendi kültürümüzün niteliği hakkında ancak başka edebiyatları, başka kültürleri tanıdıktan sonra bir şeyler söylenebileceğini o vurgulamıştır. Dünya edebiyatı, kültürlerarasılık gibi kavramlara ulaşmasında bir yandan hocası Herder’in “Volksliteratur” (halk edebiyatı–daha çok da halkların edebiyatı) anlayışının, öte yandan da Acem şairi Hafız şiirlerinin Almanca çevirileriyle tanışmasının hazırlayıcı işlevi mutlaka olmuştur. Avrupa edebiyatlarının, antik dahil, önde gelen eserlerini Goethe çok dil bilen biri olarak zaten tanıyordu. Ama Şark dünyası onun için Hafız Divanı’yla açılan yeni bir âlemdi. Yine modern terimlerle adlandıracak olursak, identite (kimlik) ve alternite (yabancılık) sorunlarını biri olmazsa öteki var olmayan temel karşıtlıklar saymak, Goethe’nin çağının çok ilerisinde bir düşünür olduğunu gösterir. Millet, soy ya da ailenin tek tek bireyler için geçerli olan yasaya uyduğunu, “karakter” denen “bencil” (selbstsüchtig) ve “bağımsız” (selbstständig) daymonun, rastlantı sonucu bir hakikati öğrenmesiyle oluştuğunu söylemiştir. Bu hakikat şudur: “O, tabiatın belirleyip damgasını bastığı tek şey değildir”. Dışa açılmak zorundadır:</p>

  <p class="indentmetin">Çünkü yeryüzüne dağılmış olan milletler, keza çeşitli dalları, birey gibi görülebilir ve rastlantısal olan, ancak karışımda ve çaprazlama karşılaşmada kendini gösterir.</p>

  <p class="sagitalik">Urworte: Peter Matussek,<br class="chapter" />
  Goethe, Hamburg 1998, s. 181’den</p>

  <p class="normal1">Benimkiyle benimki olmayanın yani yabancının karşılıklı etkileşimiyle gelişimin mümkün olduğu, giderek dünya edebiyatının, karşılaştırmalı edebiyat biliminin gerekliliği, köklerini Goethe’de tam olarak şekillenmiş bulduğumuz bir fikirdir ve Goethe’nin her çağda edebiyat bilimcilere yeni ufuklar açacak güçte olduğunu göstermektedir.</p>

  <p class="normal1">Edebi çeviriye, dünya edebiyatını mümkün kılan en büyük araç olarak bakan Goethe’nin “dünya edebiyatı” kavramı, onu günümüze taşıyan en hayati özelliklerinden biridir, çünkü Goethe’nin “Dünya Edebiyatı” (Weltliteratur) kavramını anlamak, onu 20. yüzyıl sonrasının “küreselleşme” eğiliminin de fikir babası olarak görebileceğimizi gösteriyor.</p>

  <p class="normal1">Bu konuyu, Goethe’nin evrensel şair imajını vurgulayan şu sözleriyle bitirmek istiyorum:</p>

  <p class="indentmetin">Şair, insan ve vatandaş olarak vatanını sevecektir ama onun şairlik güçlerinin ve şairlik etkinliğinin vatanı iyilik, asalet ve güzelliktir ki belli bir bölge ve belli bir ülkeye bağlı değildir ve şair onları nerede bulursa orada kucaklar. Bu konuda o, özgür bakışlarla ülkeler üzerinde uçan bir kartala benzer, üzerine atılacağı tavşan Prusya’da mı Saksonya’da mı koşuyormuş onun için ne fark eder?</p>

  <p class="sagitalik">Eckermann; 1832</p>

  <p class="normal1">Şair, yazar, düşünür, araştırıcı, devlet adamı... 1999 yılında, doğumunun 250. yıldönümü dünyanın neredeyse her tarafında kutlanan Goethe’nin çokyönlü insan, bir dâhi olduğu, onun yaşadığı yıllardan bu yana bilinen; kabul edilen bir gerçek. Goethe adı, kültürlü Alman burjuvasının iki yüz yıldır ulusal övüncüdür. Hiç ilişkisi yok sanılan bilimsel toplantılarda, konuşmacıların konferanslarını Goethe’den bir alıntıyla süslediklerine tanık oluruz. Yaşlılığında neredeyse tanrılaştırılan Goethe’nin öncelikle insanlığı 20. yüzyıl insanı için merak konusu olmuştur. Thomas Mann’ın Goethe konulu bir roman yazması bir rastlantı değildir. Lotte Weimar’da başlığını taşıyan bu romanda Goethe, yakın çevresindeki insanların gözüyle anlatılır. Onun dost, sevgili, baba, vatandaş olarak nasıl algılandığını Thomas Mann, esaslı bir Goethe araştırmasına dayandığı kurmacasında mesafeli bir hayranlıkla, ama hınzırca bir ironiyle dile getirir. 20. yüzyılın ilk yarısında kaleme alınan bu romanla sınırlı kalmaz insan Goethe’ye duyulan merak. 20. yüzyılın sonuna rastlayan 250. doğum yıldönümünde Almanya’nın, Avusturya’nın kitapçı vitrinlerini süsleyen Goethe eserlerinin yeni baskılarının yanında Goethe üzerine yazılan yeni yayınların çoğunda dikkatimi çeken şey, insan Goethe’nin ön plana alınması oldu.</p>

  <p class="normal1">Kendi hayatının mimarı olmak, Goethe’nin üzerinde durduğu başilke, kuşkusuz günümüz insanına da iyi bir öğüt. Hayatı esere benzer görmek, başka bir deyişle eserlerini yaratırken ortaya koyduğu çabayı hayatını biçimlerken de göstermek, aynı eleştirel gözle ikisine bakmak, ona özgüdür. İleri yaşlarda geriye bakıp bir değerlendirme yaptığında, insanların onun salt yazdıklarını övdüklerini, ama hayatını biçimlemedeki ustalığını fark etmediklerini söyler:</p>

  <p class="indentmetin">İyi becerdin. Hep böyle oluyor!</p>

  <p class="indentmetin">Kolaysa biri çıksın da kafasını kırmadan aynını yapsın!</p>

  <p class="sagitalik">Zahme Xenien, VII</p>

  <p class="normal1">Hayatında şanstan çok çalışmanın, emeğin payı olduğunu ise şöyle dile getirmiştir:</p>

  <p class="indentmetin">Beni hep şansı yaver gitmiş biri olarak övmüşlerdir; ben de şikâyetçi değilim ve hayatımın gidişatını kötüleyecek değilim. Ne var ki aslında çaba ve işten başka bir şey değildi bu hayat ve şu yetmiş beş yaşımda diyebilirim ki tam bir dört hafta dört başı mamur rahatım olmadı. Durmadan yeni baştan taşınacak bir kaya parçasının ebedi yuvarlanışıydı.</p>

  <p class="sagitalik">Eckermann’a, 27.1.1824</p>

  <p class="normal1">İşte eserleriyle olduğu kadar hayatıyla da gurur duyan, hayatının muhasebesini yapan “insan Goethe”nin günlük yaşayışını, hayatın maddi tatlarına karşı ne kadar duyarlı olduğunu ortaya koymaya yönelik yeni kitaplardan biri ve belki de en değerlisi, Prof. Dr. Katharina Mommsen’in kitabı: Goethe. Die Kunst des Lebens (Insel Taschenbuch, Frankfurt a. M., 1999). Katharina Mommsen, California Üniversitesi’nden emekli bir Alman Edebiyatı profesörü, bir Goethe araştırmacısı, 1988 yılında yayınladığı Goethe und 1001 Nacht (Goethe ve Bin Bir Gece) kapsamlı bir incelemedir ve Goethe’nin külliyatını, Batı Doğu Divanı’nı tarayarak onun İslam âlemiyle ilgili düşüncelerini ve Acem şairi Hafız’ı çevirilerden tanıdıktan sonra onun dünyasından edindiği izlenimleri nasıl özümleyip yeni şiirlere esinlendiğini belgelerle ortaya koyar. (Mommsen, Katharina, Goethe und Tausendundeine Nacht, Suhrkamp 1981)</p>

  <p class="normal1">Goethe’nin eserlerinde yaşama sanatının izini sürdüğü bu yeni kitabında ise Mommsen, bu insanın günlük yaşayışını ön plana alıyor. Mesela sabah insanı olduğunu, saat beşle altı arasını en verimli üretkenlik zamanı saydığını öğreniyoruz. Yeterince verimli olamadığından yakınan Schiller’e kendini örnek göstererek şöyle demiş:</p>

  <p class="indentmetin">Yattığım yeri değiştirme zahmetine katlanmam gerek ki sabahları gün doğmadan birkaç saat yatakta dikte edebileyim. Siz de, aslında yalnızca yüksek yaradılışta insanlar için pek kıymetli olan zamandan daha iyi faydalanmanın bir yolunu yordamını bulsanıza!</p>

  <p class="sagitalik">Schiller’e, 7.12.1726</p>

  <p class="normal1">Mommsen, Goethe’nin sabah insanı oluşunun pek çok belgesini sunuyor. Bunlardan biri Pandora’daki şu sözler:</p>

  <p class="indentmetin">Gün doğmadan öncesi! Allah razı olsun senden.</p>

  <p class="indentmetin">Çünkü hakçası en değerli emek</p>

  <p class="indentmetin">Sabahları verilendir; gün boyu yalnız o sunar</p>

  <p class="indentmetin">Besini, gönül rahatlığını, o yorgun saatların tam tadını.</p>

  <p class="normal1">Goethe, çalışkan bir insandır, öyle çalışkan ki çalışmaktan haz almanın ötesinde, üretkenliği metafizik düzeyde görür. İnsan, ona göre Tanrı’nın bir parçası, tanrısal doğayla (divina natura) dopdolu bir temsilcidir; tabiattaki canlılığı, üretkenliği sürdürmesi beklenir. Etkenlik, üretkenlik yalnızca zihinsel çalışmayla sınırlı değildir onun gözünde:</p>

  <p class="indentmetinitalik">Bir ve Hep</p>

  <p class="indentmetinitalik">Yaratılmışı yeniden yaratmak,</p>

  <p class="indentmetinitalik">Donup kalmaya kalkmasın diye</p>

  <p class="indentmetinitalik">Uğraşır ebedi, capcanlı eller</p>

  <p class="indentmetinitalik">Ve eskiden olmayan şimdi olacaktır</p>

  <p class="indentmetinitalik">Salt güneşler, renkli yer küreler,</p>

  <p class="indentmetinitalik">Asla hareketsiz kalamaz</p>

  <p class="sagitalik">Eins und Alles; Gott und Welt<br class="chapter" />
  Frankfurter Ausgabe 2, 494</p>

  <p class="normal1">Tam tersine, hareketsiz, masa başından kalkmayan bilgin tipinden hiç hoşlanmaz. Kafa ve beden etkinliğinde dengedir onun ilkesi. Wilhelm Usta’nın Seyahat Yılları’nda, (Wilhelm Meisters Wanderjahre oder die Enstsagenden) yer alan şu sözler, özdeyiş değerindedir:</p>

  <p class="indentmetin">Bilmek yetmez, uygulamak da gerek,</p>

  <p class="indentmetin">İstemek yetmez, yapmak gerek.</p>

  <p class="sagitalik">Frankfurter Ausgabe 13, 54</p>

  <p class="normal1">Eckermann’la konuşmalarından birinde gezgin genç bilginlerin yaşama sevincinden yoksun görünüşlerini eleştirir, bu insanların gençlik duygusunu bir daha yakalayamayacak denli yitirmiş olduklarını üzülerek anlatır. Evde, okulda eğitimin bu meseleye önem vermesi, yeni önlemler, değişikliklerle gençlere yaşama sevinci edinme ve bu sevinci koruma konusunda bir şeyler yapılması gereğine değinir ve şöyle der:</p>

  <p class="indentmetin">Mesela, üniversite öğrencilerinden, geleceğin o devlet memurlarından pek çok fazla teorik kuru bilgi beklenmesine karşıyım ben; gençler bu yüzden vaktinden evvel kafaca ve bedence çöküyorlar [...] Onların gerekli zihin ve beden enerjileri tükenmiş oluyor, oysa bu, pratik hayatta canlı bir şekilde kendini göstermek için elzemdir.</p>

  <p class="sagitalik">12 Mart 1828</p>

  <p class="normal1">Goethe’nin hareketlilikten, beden aktivitesinden anladıkları nelerdir? Açık hava yürüyüşleri, dağlara tırmanmak, paten yapmak, dans etmek, yüzmek... kısacası beden sporlarının tümü.</p>

  <p class="normal1">Bütün bu aktivitelerde Goethe yalnız bedenini değil zihin gücünü de uyanık tutar. Doğa yürüyüşlerinde, dağcılıkta, botanik çalışmaları, mineraloji araştırmaları için malzeme toplayan bir bilgin gibidir. Bunun da ötesinde tabiat karşısında hayranlığı gittikçe artar, Tanrı’nın varlığına inancı perçinlenir. Doğa yürüyüşlerinin kendisi için birer bilgi-hikmet kaynağı olduğunu belirtir. Tabiat bilimi üzerine (Zur Naturwissenschaft überhaupt) yazdıklarının ilk cildi (1817) şu epigrafı taşır:</p>

  <p class="indentmetinitalik">Okuyarak öğrenmediklerimi</p>

  <p class="indentmetinitalik">Gezerek öğrendim.</p>

  <p class="sagitalik">Weimarer Ausgabe II, 13.408</p>

  <p class="normal1">Ata binme, posta arabası yolculukları da onun yaşı ilerledikçe bırakamadığı merakları arasındadır. Gençliğinde bu meraklar arasında eskrim de vardır, ama düelloya karşı olduğu biliniyor. Dağ tırmanışları, Goethe’ye “Alman İmparatorluğunun İlk Dağcısı” unvanını kazandırmıştır. (K. Mommsen, a.g.e., s.109) Ayrıca avcılıkta da ustadır. Beden hareketlerinin bir eğitim aracı olarak kabul edilmesinde Goethe, Weimarlılar için yine önderdir. Vücut sağlığının ruh sağlığına etkisinden emindir. Birçok eyalette spora, devlet işlerini engeller bahanesiyle iyi gözle bakılmazken Saksonya-Weimar’da spora izin vardır. Mommsen, Eckermann’ın sohbetlerinden Goethe’nin şu sözlerini aktarıyor:</p>

  <p class="indentmetin">Umarım spor tesislerini yeniden açarlar. Çünkü bizim Alman gençliğinin buna ihtiyacı var, özellikle de üniversitelilerin: Onların zihin faaliyeti ve araştırmalar yüzünden bedensel dengeleri eksik, böylece de gerekli hiçbir inisiyatifleri yok.</p>

  <p class="sagitalik">Mommsen, a.g.e., s.123</p>

  <p class="normal1">Goethe’nin Weimarlılara tanıtıp sevdirdiği bir başka spor dalı da patendir. Paten yaparken Homeros’un tanrıları gibi ayaklarının kanatlandığından söz edecek kadar mutludur. Paten, onun sayesinde Weimar’ın sevilen bir kış eğlencesi olur. Elli yaşına kadar sürdürür Goethe pateni. Daha sonra da paten, seyretmekten en çok zevk aldığı şeyler arasındadır.</p>

  <p class="normal1">Döneminin belgelerine göre Goethe dansta da birincidir. Eserlerinde yer alan canlı dans tasvirlerinden başka günlüklerinde de danstan söz eder.</p>

  <p class="normal1">Mommsen, spor, dans, gezi vb. meraklılarının yanı sıra Goethe’nin ağzının tadını bilen, içkisini özenle seçen bir insan olduğunu mektuplarından, çağdaşlarının anlattıklarından belgelerle ortaya koyuyor. Her meyvenin, her yemişin, her içkinin en iyisine sahip olmakla tanınan yörelerden dostları aracılığıyla paketler ısmarlayıp neyin nasıl gönderileceğini öğütleyen satırlar okuyoruz. Damak tadına önem veren Goethe’nin dost sofraları donatma merakı da var. Birlikte yiyip içmek, sohbet, onun günlük zevkleri arasında. Yemekli misafirden ne kadar hoşlandığını, Offene Tafel (Açık Sofra) başlıklı şu şiiri de dile getirir:</p>

  <p class="indentmetin">Çok misafir gelsin bugün</p>

  <p class="indentmetin">Bana, soframa!</p>

  <p class="indentmetin">Yeterince bol yemeğim</p>

  <p class="indentmetin">Kuş eti, geyik eti ve balık.</p>

  <p class="indentmetin">Davetliler ya zaten,</p>

  <p class="indentmetin">Kabul de ettiler.</p>

  <p class="indentmetin">Hanscık, git de bak bir</p>

  <p class="indentmetin">Geliyorlar mı! [...]</p>

  <p class="normal1">Hayatın tadını çıkarmayı, çok yönlü yaşamayı bir sanat haline getirir Goethe. Her şeyin güzel bir yanını keşfetmeyi bilir. Çok çalışkan, aktif bir hayatı olan bir kişidir, ama mesela uykunun da kıymetini bilir. “Tatlı uyku”yu şükranla anar. Egmont başlıklı dramında şu sözler yer alır:</p>

  <p class="indentmetin">Ey tatlı uyku! Katıksız bir mutluluk gibi ricasız yalvarmasız gelmeyi seversin sen. Sıkı düşüncelerin düğümlerini çözer, sevincin ve acının her türlü görüntüsünü karıştırırsın; engelsizce akar gider ruhun ahengi ve hoş bir çılgınlığa bürünür, kayıp gideriz ve var olmaya son veririz.</p>

  <p class="sagitalik">Frankfurter Ausgabe 5, 949</p>

  <p class="normal1">Mektuplarında Goethe’nin uykuya ilişkin ilginç bir huyu ortaya çıkıyor. Üzülünce, kederlenince uykuya kaçmak! Ender insanlarda görülen bir Tanrı lütfudur bu. Keder onların uykusunu kaçırmaz, tersine uyku kederi unutturur. Charlotte von Stein’a yazdığı mektuplarda bu konuda iki örnek:</p>

  <p class="indentmetin">Erkenden yattım, mutat çarem işte, dünya bana tekinsiz geldi mi...</p>

  <p class="sagitalik">9.9.1782</p>

  <p class="indentmetin">Uyku benim çok şeyime çaredir.</p>

  <p class="sagitalik">3.4.1785</p>

  <p class="normal1">Goethe, ruhla bedenin bir olduğuna, sürekli ilişkisine inanan ve önem veren biri olarak uykuyu, ruh ve bedeni birlikte dinlendirdiği için sever. Uykuda bencil bir yan sezerek biraz alayla şöyle der:</p>

  <p class="indentmetin">Uyuduğumda, rahatça kendim için uyurum; ama çalışırken, evet işte, kimin için olduğunu bilmem ki!</p>

  <p class="sagitalik">Sprichwörtlich, Frankfurter Ausgabe 2, 389</p>

  <p class="normal1">Goethe’nin aşkları, eserlerine esin kaynağı olmakla kalmayıp aynı zamanda da eserlerine yansıdığından olsa gerek birçok Goethe araştırmasında irdelenmiştir. Onun türlü maceralar yaşadıktan sonra, düşünce yanı ve görgüsü pek övgüye değer olmayan, bu yüzden de Weimar sosyetesinde yadırganın Christiane Wulpius’la nikâhsız yıllarca yaşadıktan sonra resmen evlendiği üzerinde de durulmuştur. Ama Goethe’nin çocuk sevgisi, onun pek bilinmeyen bir yanıdır. Mommsen, Goethe’nin torunlarıyla ilişkisinde ortaya çıkan bu özelliği üzerinde de duruyor. Onun torunda kendi çocukluğunu hatırlamakla ilgili sözleri bir mektubunda şu satırlarda dile geliyor:</p>

  <p class="indentmetin">Bütün meyveler o yesin diye olgunlaşıyor ve bunlardan benim de bir zamanlar tat aldığım duygusu, onu yerken gördüğümde sanki bana hâlâ tat veriyorlarmış duygusuna dönüşüyor.</p>

  <p class="sagitalik">J. C. Mellish’e, 16.6.1819</p>

  <p class="normal1">Kendi çocukluğunu böylesine içten hatırlatan torunlarını gözlemleyen Goethe, çocuktaki gerçekliği fark eder ve der ki:</p>

  <p class="indentmetin">İnsanın her çağına belli bir felsefe cevap veriyor; çocuk gerçekçi olarak ortaya çıkıyor, çünkü armutların ve elmaların varlığından öylesine emin ki [...]</p>

  <p class="sagitalik">Aphorismen. Nachlass;<br class="chapter" />
  Frankfurter Ausgabe 13, 237</p>

  <p class="normal1">İnsan hayatının evreleriyle felsefe ekollerini karşılaştırdığı gibi toplumsal konumları da karşılaştırır ve şöyle der:</p>

  <p class="indentmetin">Hiçbir malvarlığımızın olmadığı ya da malın mülkün değerini bilmediğimiz gençlik çağında demokratızdır. Uzun bir hayat boyunca mülk edinmişsek ama, bunların yalnızca güven altında olmasını istemekle kalmayız, çocuklarımızın ve torunlarımızın da bu kazancın rahatça keyfini çıkarabilmelerini isteriz. Bu yüzden de yaşlılıkta hepimiz istisnasız aristokratızdır, gençlikte başka görüşlere meyilli olmuş olsak da.</p>

  <p class="sagitalik">Eckermann’la Sohbetler, 15.7.1827</p>

  <p class="normal1">Goethe’nin yaşlanmayı bilmesinden, bunu da bir sanat haline getirmesinden söz edilir. Yaşlılığın felsefesini oluşturmuş, bu konuda özdeyiş niteliğinde sözler söylemiştir. Birkaçını sıralayabiliriz:</p>

  <p class="indentmetin">İnsanın her çağına belli bir felsefe cevap eriyor (...) İhtiyar ise hep mistisizmden yana olduğunu itiraf edecektir; o kadar çok şeyin tesadüfe bağlı olduğunun ortaya çıktığını, saçma sapan şeyin başarıldığını, ama akıllıca işin sarpa sardığını, şansla şanssızlığın ansızın aynı yola çıktığını görür; bu böyledir ve böyleydi de! Ve yaşlılık, şimdi var olanda, eskiden var olanda ve var olacak olanda huzura kavuşur.</p>

  <p class="sagitalik">Maximen und Reflexionen. Nachlass,<br class="chapter" />
  Frankfurter Ausgabe 13, 237</p>

  <p class="indentmetin">Derler ki, [...] bilge olmak için yaşlanmak gerek; oysa aslında insan yaşı ilerledikçe, eskiden ne kadar akıllıysa öyle kalmaya çabalasın yeter. İnsan, hayatın farklı basamaklarında şüphesiz farklı biri olur, ama daha iyi biri olduğunu söyleyemez ve belli şeylerde altmış yaşındaykenki gibi yirmisinde de haklı olmuş olabilir. Şüphesiz insan dünyayı tepelerin zirvesinde düzlükte olduğundan farklı görür, yaşlı dağların buzullarında farklı. Belli bir konumda dünyanın bir parçası öbür konumdan daha çok görülür; ama hepsi bundan ibaret. Denemez ki bir konumdayken ötekinden daha çok haklıdır.</p>

  <p class="sagitalik">Eckermann’a, 17.2.1831</p>

  <p class="indentmetin">İhtiyarlık hakkında derler ki gevezeymiş, ama bence konuşkan olmaya hakkı olmalı; insanın söyleyecek öyle çok şeyi oluyor ki, önceleri üzerine varmamayı doğru bulduğu şeyi cesurca söyleyiveriyor.</p>

  <p class="sagitalik">Heinrich Gustav Hotho’ya, 19.4.1830</p>

  <p class="indentmetin">Bence geçmiş, ilgilerimizin durmadan eklendiği bir servet ve bunun faizini yaşlılıkta almak hoş oluyor.</p>

  <p class="sagitalik">G. H. L. Nicolovius’a, 21.9.1819</p>

  <p class="normal1">Goethe’nin yaşlılıkta faizini almaktan hoşlandığını söylediği “ilgi”leri, merakları ömür boyu gerçekten çok çeşitli, çok kapsamlı olmuştur. Hayatı her yönüyle yaşamak, hareketten zevk almak, ama bunun yanı sıra edebiyatın dışında başka sanat dallarıyla da ilgilenmek... müzikten tat almak, Goethe’nin ömür boyu sürdürdüğü bir özelliktir. Mommsen’den öğrendiğimize göre Goethe, Weimar’da müziği eve getiriyor: “ruhu hafifletmek, kafayı açmak için”. Roma’da Angelika Kaufmann için güzel bir konser verdirir. Müziği, gözlerini kapayarak dinlemekten hoşlanır, “bütün benliğini bir tek zevkle, kulak zevkine yoğunlaştırmak için”. (a.g.e., s.185 - 186)</p>

  <p class="normal1">Yaşama sanatı, hayat bilgeliği, Goethe’nin yazdıklarıyla çağdaşlarına ve gelecek kuşaklara iletmek istediği en önemli şeydir. Politikadan hazzetmediğini sık sık belirtmiştir. Eserlerinin özenli bir biçim içinde bir mesajı olacaksa o da budur işte. Faust’ta şu dizeler, kendi sanat çabasının ereğini dile getirmektedir:</p>

  <p class="indentmetin">Başkaları için soylu bir servet birikiyor,</p>

  <p class="indentmetin">Ne elimden gelir ne de isterim bunu gömüp saklamak</p>

  <p class="indentmetin">Ne diye böyle özlemle arayıp durdum bu yolu</p>

  <p class="indentmetin">Eğer kardeşlerime göstermeyeceksem?</p>

  <p class="sagitalik">Frankfurter Ausgabe I, II</p>

  <p class="normal1">Ne var ki bu dizeler bizi Goethe’nin bütün insanlara, halka yararlı olmak amacıyla yazdığını düşünmek gibi bir yanılgıya sürüklememeli. Eserlerinin popüler olmadığını bilir ve Eckermann’a şöyle der:</p>

  <p class="indentmetin">Bunlar, yığın için yazılmamıştır, tersine biraz benzer şeyler isteyen ve arayan, benzer yönlere tutkun tek tek insanlar içindir.</p>

  <p class="sagitalik">11.10.1828</p>

  <p class="normal1">Kendisini anladığını tahmin ettiği bu tek tek insanların hangi toplumdan, hangi millet, hangi kültürden geldiği önemli değildir Goethe için. Çünkü genel olarak “insan”a, insanla ilgili olana, kendi deyişiyle “allgemein menschlich”edir tutkusu ve kendi nasıl çok yönlü insan olmayı başarmışsa, hitap ettiği insanların da böyle insanlar olacağından emindir.</p>

  <p class="normal1">Bu özellikleri onu Alman edebiyatı sınırlarını aşarak dünya klasiklerine yükseltmiştir. “Dünya edebiyatı” teriminin olduğu kadar kavramının da babası odur.</p>

  <h2 class="h2baslik" id="calibre_toc_8">Goethe ve Fransız Devrimi</h2>

  <p class="normal1">Fransız Devrimi, büyük bir tarih olayı olarak, komşu devletleri, tabii bu arada Almanları da etkilemiştir. Bu, devrimin özündeki kavramların Fransa dışında da önem kazanması anlamında bir etkidir. Ayrıca etkinin en kapsamlısı, devrim ruhu olmuştur: Tutuculuğa, her türlü duygu kültürüne karşı eleştiriciliği ve akılcılığı savunan bir devrimcilik. Alman düşünce ve edebiyat dünyasındaki devrimci çizgi, Fransız Devrimi’yle yakın akrabadır.</p>

  <p class="normal1">Uzun ömrü önemli politik ve tarihi olayları yaşamasına imkân veren Goethe, 1789 yılında, büyük Fransız Devrimi’nde kırk yaşındaydı. Kendisi “En büyük dünya olaylarının” meydana geldiği bir zaman kesitinde yaşamayı, onlara ve sonuçlarına tanık olmayı bir şans saydığını, çünkü bu sayede, sonradan dünyaya gelen ve “o büyük olayları anlamadıkları kitaplardan öğrenmek zorunda kalan kişilerden çok farklı sonuçlara ve görüşlere” ulaştığını belirtmiştir.<sup class="calibre4"><a href="../Text/goethe_split_012.html#footnote-100-1" id="footnote-100-1-backlink">[1]</a></sup></p>

  <p class="normal1">Nedir bu “çok farklı sonuçlar ve görüşler”? Her şeyden önce Goethe’nin Fransız Devrimi karşısındaki tutumunu belirtelim: Goethe coşkuyla karşılamamıştır devrimi. O hem genel olarak “devrim” olayına karşıdır, hem de Fransız Devrimi’nin amaçladığı eşitlik, özgürlük, kardeşlik ilkelerinin ulaşılabilirliğinden emin değildir.</p>

  <p class="normal1">Fransız Devrimi’nin patlak verdiği yıllarda Goethe, tabiat araştırmalarına dalmış ve hayat felsefesinin bel kemiğini oluşturan gelişim ilkesini, bitkilerin değişiminde kanıtlayarak pekiştirmiştir. “Die Metamorphose der Pflanzen” adını verdiği bitki oluşumundaki gelişim incelemeleri, onun daha önce, bütün bitkilerin ana evresi hakkındaki görüşünün bir devamı sayılabilir. Tohumdan çiçeğe-meyveye kadarki değişimleri gözlem ve çizimlerle ortaya koyar. Araştırmalarının özünde dile gelen görüş, tabiat yasasının şifrelerinin daha tohumda var olduğu, bunların yine bu yasanın temelindeki ilkeyle, yani gelişime dayalı bir dizi değişime uğradığı ve sonunda meyveyi meydana getirdiğidir. Kemiklerin oluşumunda da aynı ilkeyi izleyerek çene kemiğinin hayvanda ve insanda omurganın bir evrimi sonucu olduğunu keşfeder. Tabiat araştırmalarında evrimle, gelişim felsefesinin kanıtlarını bulmak mutluluğunu tadarken, siyasal alanda “devrim” olgusu, Goethe’ye çok zamansız ve ters gelmiştir. Bu yüzden Goethe biyografyalarının çoğunda, Fransız Devrimi karşısında Goethe, bu evrim-devrim ikilemi bağlamında ele alınmıştır.</p>

  <p class="normal1">Fransa’da devrimi hazırlayan sosyal gerekçelerde Goethe “hemfikir”dir, koşulların savunulacak yanı yoktur, ama gerekli düzeltmeler devrimle olmamalıdır ona göre. Fransız Devrimi’nin fikir babalarından Voltaire’i “insanlığın eski bağlarını çözmek”le suçlar. “Eskiden saygıdeğer sayılan şeylerden bir kuşkulanma illeti, bu yüzden iyi kafalarda oluştu” der. “Özgürlük düşüncesinin ve demokrasi çabalarının yüksek sınıflarda yayıldığı”nın dikkatini çektiğini belirterek şu kuşku ve eleştirisini vurgular: “Herhangi bir çeşit iki anlamlı kazanca ulaşmak için önce nelerin kaybedildiğini galiba hiç hissetmiyorlar.”<sup class="calibre4"><a href="../Text/goethe_split_013.html#footnote-100-2" id="footnote-100-2-backlink">[2]</a></sup></p>

  <p class="normal1">Bourbon Monarşisinin skandalları, kötü yönetim vs. Goethe’de “krallığın saygınlığının tükendiği”, gelişmelerin “korkulan sezgileri ne yazık doğruladığı” görüşünü uyandırmıştır ve Goethe bütün olup bitenlerin bir drama bürünüp insani boyutları içinde kendisini sürekli rahatsız ettiğini söyler. Ama aynı huzursuzluğu, devrimin sebep olduğu olaylarda da yaşar:</p>

  <p class="indentmetin">“Beni derinden ilgilendiren ne varsa hemen dramatik görünümde karşıma çıkıyordu ve Gerdanlık skandalı nasıl karanlık bir işaret olarak görünmüşse şimdi de devrimin kendisi korkunç bir gerçekleşme olarak beni sarsıyordu; taht devrilmiş paramparçaydı gözlerimin önünde. Büyük bir millet zıvanadan çıkmıştı.”<sup class="calibre4"><a href="../Text/goethe_split_014.html#footnote-100-3" id="footnote-100-3-backlink">[3]</a></sup></p>

  <p class="normal1">Aktif politika, Goethe’ye göre şairin, yazarın işi değildir. O, olsa olsa dış dünyanın izdüşümlerini sanat katında işleyebilir. “Tabiatına” uygun olan budur. Kendisini hiçbir dış olayın kendine yabancılaştıramayacağını, bu yüzden Fransız Devrimi’nin de onu olsa olsa daha sıkı bir şekilde iç dünyasına döndürdüğünü, devrin düşünce ve imajlarıyla keyifli bir uğraşa giriştiğini belirtir. Unterhaltungen der Ausgewanderten, Die Aufgeregten, Hermann und Dorothea ve Die natürliche Tochter, o günlerin güncel, ama öte yandan da evrensel birçok sorununu imgelere dönüştürdüğü başlıca eserler. Göç etmek zorunda kalan insanların kaderi, yığınların eğitimsiz bir güruh olarak yıkıcılıkta, yapıcılıktan çok daha etkili olduğu, gibi düşünceler bu eserlerde dile gelir. Die natürliche Tochter başlıklı trajedide mesela kralın ağzından şunlar söylenir:</p>

  <p class="indentmetinitalik">“Aşağı olan köpürüyor, yüksek olan çöküyor,</p>

  <p class="indentmetinitalik">Sanki herkes ancak ötekinin yerinde</p>

  <p class="indentmetinitalik">Doyum bulacaktır karmaşık dileklerine,</p>

  <p class="indentmetinitalik">Ancak o zaman mutlu olacaktır, eğer hiçbir şey</p>

  <p class="indentmetinitalik">Birbirinden ayırt edilemiyecek olursa ve biz hepimiz</p>

  <p class="indentmetinitalik">Bir akıntıya karışıp kapılıp giderek</p>

  <p class="indentmetinitalik">Okyanusta kendimizi fark etmeden kaybedersek.”<sup class="calibre4"><a href="../Text/goethe_split_015.html#footnote-100-4" id="footnote-100-4-backlink">[4]</a></sup></p>

  <p class="normal1">Fransız Devrimi’nden on yıl sonra (1799 - 1803) belli bir zaman mesafesinin serinkanlılığıyla kaleme aldığı Die natürliche Tochter trajedisinde Goethe’nin amacı, bu büyük tarihsel-siyasal olayı, organik yasalara yaklaştırmanın bir yolunu bulmaktı. Eserin özenli üslubuyla devrimin kaosuna bir karşı kutup oluşturan, yarattığı semboller ağıyla da sanatın bu düzen ve anlam ilkesini ortaya koyan Goethe, klasik trajedilerinin ahlak öğesini, insancıl özveriyi Eugene’nin kişiliğinde gerçekleştirir. Eserin kontrapunktik kurgusunda, koruyucu idilik bir dünya ile entrikaların egemen olduğu bir siyasal gerçekler dünyası vardır. Eugenie’nin bu iki alan arasında yer değiştirmesi, attan düşme sahnesiyle cennetten kovulma çağrışımlarına dayandırılmaktadır. Bir Alman dükünün soylu bir Fransız kadından öz kızı olan Eugenie, annesinin ölümünden sonra babasının yanına gelir, fakat dükün oğlu, çevirdiği entrikalarla Eugenie’yi babasına ölmüş bildirir. Eugenie, sürgünde özel hayatını kurup kabuğuna çekilerek hem özveri göstermekte, soyluluğun kazandıracağı ihtişamdan vazgeçmekte, hem de siyasal entrikalardan uzak kalabilme şansını bu sayede gerçekleştirmektedir.</p>

  <p class="normal1">Die natürliche Tochter’i bir üçleme olarak planlayan ve siyasal devrimi diastol-sistol yasasının organik şemasına yerleştirmek isteyen Goethe’nin bu projesini birinci trajedide bırakması bunun gerçekleştirmesi çok güç bir program olduğunu göstermektedir.</p>

  <p class="normal1">Fransız Devrimi’nin gerçekleştirmeyi amaçladığı idealler, Goethe’nin inancına göre aslında tek tek insanların olgunlaşmasını gerektirmektedir, yani bir eğitim sorunudur. Eşitlik, kardeşlik ve barışa, kabagüç sayesinde ulaşılamaz, bunlar olgunlaşma süreci gerektiren erdemlerdir. Goethe şöyle der:</p>

  <p class="indentmetin">“İnsanlar mükemmel hale getirilebilse, mükemmel bir durum da düşünülebilir: ama böyle, durmadan bir o yana bir bu yana sallanılacaklardır: Bir bölüm acı çekecektir, ötekinin keyfi yerindeyken. Bencillik ve kıskançlık, kötü güçler olarak oyunlarını sürdüreceklerdir ve tarafların kavgası son bulmayacaktır. En akıllıcası hep, her insanın yeteneği olan ne varsa, öğrendiği ne varsa o işi yapması ve başkalarının kendi işlerini yapmasına engel olmamasıdır.”<sup class="calibre4"><a href="../Text/goethe_split_016.html#footnote-100-5" id="footnote-100-5-backlink">[5]</a></sup></p>

  <p class="normal1">Fransız Devrimi’nin Almanya’daki etkilerini Goethe, vatandaşlarının yabancı hayranlığına, taklit hevesine bağlamıştır. Devrim sırasında en büyük endişesi Almanya’da bazılarının bilinçsizce, romantik bir coşkuyla ve özenerek Fransa’yı izlemeleridir. Bu konularda şunları söyler:</p>

  <p class="indentmetin">“...maalesef şunu belirtebilirdim ki işte bize de benzer kaderler hazırlayan zihniyetler hakkında vatanımızda da oyun oynarcasına sohbet edilmektedir. Oldukça kültürlü insanlar biliyordum, bunlar ne kendilerini ne de meseleyi kavramaksızın belli görüşlere ve umutlara hayali bir şekilde atılmışlardı, sonucunda da kötülerin acı çekmesine, bu acıları artırmaya ve bundan yararlanmaya çalışmışlardır.”<sup class="calibre4"><a href="../Text/goethe_split_017.html#footnote-100-6" id="footnote-100-6-backlink">[6]</a></sup></p>

  <p class="indentmetin">“Almanların zihniyeti tuhaftır, hemen sarsıldı; hatta birkaçı Paris’teydi, önemli adamların konuşmalarını dinlediler, eylemlerini gördüler ve ne yazık Alman usûlünce taklide heveslendiler, hem de öyle bir zamanda ki Ren’in sol yakası konusundaki endişelerimiz iyice korkuya dönüşmüşken.”<sup class="calibre4"><a href="../Text/goethe_split_018.html#footnote-100-7" id="footnote-100-7-backlink">[7]</a></sup></p>

  <p class="normal1">Goethe, edebiyatı politikanın dışında ve üstünde görmüştür. Bir şair ve yazar olarak misyonunu sosyolog ya da tarihçiye değil, olsa olsa bir filozofa yakın bulur. Sıradan insanlar için politikada taraf tutmanın kârlı olduğunu, çünkü bunların kendileri için elverişli şeylere sevinerek el attığını, elverişsiz şeyleri de bilmezden geldiklerini ya da kitabına uydurmayı becerdiklerini savunur. Oysa,</p>

  <p class="indentmetin">“Tabiatı gereği tarafsız olmak ve tarafsız kalmak zorunda olan yazar, kapışan iki tarafın meseleleri arasında ilerlemek durumundadır ve bağıntının imkânsız olduğu yerde de trajik son bulmaya karar vermek zorundadır.”<sup class="calibre4"><a href="../Text/goethe_split_019.html#footnote-100-8" id="footnote-100-8-backlink">[8]</a></sup></p>

  <p class="normal1">Goethe’nin Fransız Devrimi karşısındaki tutumu, onu çağdaşları arasında ve sonraki kuşaklarda edebiyatı siyasetin hizmetinde görenlerin, angaje edebiyat savunucularının tepkisini çekmek gibi “ayraç” etkisi uyandırmıştır. Batıyı, Tanzimat yazarları aracılığıyla tanıyan edebiyat dünyamızda da Goethe’nin hak ettiği yere uzun süre yerleştirilmeyişi, güdümlü edebiyatın sanat dünyamızdaki etkinliğinin bir sonucu olsa gerek.</p>

  <h2 class="h2baslik" id="calibre_toc_9">Goethe’nin Tolerans Anlayışı<sup class="calibre4"><a href="../Text/goethe_split_020.html#footnote-100-9" id="footnote-100-9-backlink">[9]</a></sup></h2>

  <p class="normal1">Johann Wolfgang von Goethe (1749-1832), Alman edebiyatının gelmiş geçmiş en büyük şairi, yazarı. Çok yönlü bir insan, bir dâhi. Otuz küsur ciltlik külliyatında ne yok ki! Uzun ömrü, kendini yetiştirme azmi, içinde bulunduğu seçkin çevre, Goethe’yi zirveye çıkarmış, yalnız Alman edebiyatının değil dünya edebiyatının sayılı klasikleri arasına katılmıştır. Cotta yayını olarak tamamı basılan eserlerinin sonuna titizce hazırlanmış bir dizin eklenmiştir. Ayrı bir cilt oluşturan bu kavram-terim-isim dizinine bir göz atmak bile Goethe’nin ne muazzam bir dünyası olduğunu anlamaya yeter. Ondan bir özdeyişler seçkisi hazırlarken fark etmiştim: Goethe’nin eserlerinde birçok konuda düşüncesi belli bir kalıba, belli bir formüle indirgenemeyecek bir özellik gösteriyor. Özellikle kurmaca eserlerinde çeşitli düşünceler, karşıtlarıyla bir arada yer alıyor, farklı figürlerin, farklı kahramanların ağzından söyleterek Goethe, hepsine birden yer veriyor, hayat hakkı tanıyor. İşte bu, edebiyat dünyasında, anlatı sanatında belli bir anlatım tutumudur ki adına ironik ya da nesnel denir ve temelde toleransın, hoşgörünün ta kendisidir.</p>

  <p class="normal1">Tolerans kavramının tanımına, bu erdemin özelliklerinin sınırlanışına pek rastlayamayız Goethe’de. En derli toplu, en yoğun tanımı 20 Temmuz 1827’de Carlyle’ye yazdığı bir mektupta buluyoruz. Şöyle diyor:</p>

  <p class="indentmetin"><span class="ideitalik">Genel, hakiki bir hoşgörüye en kesin şekliyle ulaşmak ancak şöyle olur: Tek tek insanların ve milletlerin özelliklerine dokunulmaz, ama esas hizmetin, bu özelliklerin bütün insanlığın malı oluşuyla ortaya çıkacağı inancına bağlı kalınır.”</span></p>

  <p class="normal1">Bu anlamda tolerans, Goethe’nin “dünya edebiyatı (Weltliteratur) anlayışının temelidir. “Dünya edebiyatı” teriminin babası odur. Milletlerin aynı düşüncede olmalarının söz konusu olamayacağını belirttikten sonra şöyle der:</p>

  <p class="indentmetin">“Yalnız, birbirlerinin farkında olsunlar, birbirlerini kavrasınlar ve birbirlerini karşılıklı sevemeseler bile birbirlerine katlanmayı öğrensinler.”<sup class="calibre4"><a href="../Text/goethe_split_021.html#footnote-100-10" id="footnote-100-10-backlink">[10]</a></sup></p>

  <p class="normal1">Burada tolerans kelimesinin Almanca karşılığına dikkatinizi çekmek isterim. Söz konusu karşılık “Duldung”dur, fiili ise “dulden”. Türkçede, “katlanmaktır” anlamı. Goethe’nin az önce alıntıladığım satırlarında, dünya edebiyatı kavramını, milletlerin birbirine katlanmayı öğrenmelerine bağlarken bu sözleri “milletlerin birbirine tolerans göstermeleri” şeklinde de çevirmek mümkün. Yine “dünya edebiyatı” kavramıyla kastettiği dünya klasikleri, başka deyişle milli edebiyatların en iyileri, en büyükleridir ki bu anlamda o yazarlar birbirlerine yakınlaşma imkânını bulacaklardır. Goethe şöyle diyor:</p>

  <p class="indentmetin">“Ama eğer böyle bir dünya edebiyatı yakında oluşursa [...] daha yükseğe ve daha yüce verimliliğe kendini adamış olanlar birbirlerini daha çabuk ve daha yakından tanıyacaklardır.”<sup class="calibre4"><a href="../Text/goethe_split_022.html#footnote-100-11" id="footnote-100-11-backlink">[11]</a></sup></p>

  <p class="normal1">Şimdi Goethe’nin tolerans kavramına dönelim ve önemli bir noktayı vurgulayalım. Goethe her türlü farklılığa, her türlü yabancıya katlanmaktan söz etmiyor. Onun tolerans gösterdiği veya toleransa layık olmak konusunda şartı var. Başka bir deyişle, Goethe’nin toleransı, “hakkını verme” esasında bir tolerans.</p>

  <p class="normal1">Evreni, hayatı kutuplulukların birliği olarak algılayan yazarlar, kutupların hakkını vererek yazmaya özen gösterirler. Goethe bu yazarların büyük üstadı, örneği olmuştur. Düşünce dünyasında olduğu gibi sanat dünyasında da maddeyi esas alan akılcı görüş ve manayı esas alan duygucu görüş kendini fark ettirir. Ama genel olarak bir eserde bunlardan birine eğilimden söz edilir. Oysa Goethe, iki eğilime belli bir mesafeden ama bir arada yer verir ve bunu edebiyatta “ironi” adı verilen bir anlatım tutumuyla sağlar.</p>

  <p class="normal1">Şimdi bir örnekle konuya açıklık getirmeye çalışacağım. Goethe’nin 1809 yılında yayınladığı ve iki yılda tamamladığı klasik romanı Wahlverwandtschaften Türkçeye Gönül Yakınlıkları başlığıyla çevrilmiş olan bu eserin Thomas Mann’a Venedik’te Ölüm’ü yazarken örnek olduğunu, söz konusu anlatısını yazmadan bu romanı tam beş kez okuduğunu biliyoruz. Özellikle kurgusunun mükemmelliğiyle edebiyat çevrelerinde tanınmıştır Wahlverwandtschaften.</p>

  <p class="normal1">Goethe’nin İtalya gezisini bir üniversite öğrenimi gibi değerlendirdiğini biliyoruz. Soyutu somutla dile getirme demek olan sembolik anlatım, bu romanda sosyal-ahlaki konuları da bir kimyasal tepkime formülünde ifade etmek gibi değişik bir anlatı deneyine bürünür. İki kimyasal bileşiği meydana getiren dört element, çaprazlama çekime uğrayarak yeni maddeler oluşturuyor. Wahlverwandtschaften yazarı, kimyada CaO + H2SO2 Æ CaSO2 + H2O şeklindeki bu formülü Eduard–Charlotte çiftinin yanına katılan ve onların evliliğini sarsan Ottilie ile Yüzbaşının oluşturduğu tepkimeyle kıyaslar. Romanda, bu kimyasal olaydan açıkça söz edilmektedir. Eduard, duyguları, coşkuları güçlü bir erkekken, karısı Charlotte akıllı-dengeli-iradeli güçlü bir kadındır. Yanlarına misafir gelen iki bekârdan Ottilie, yaratılış-mizaç yönünden Eduard’a benzer, Yüzbaşı da Charlotte’ye. Birbirine yakın mizaçların birbirini çekmesi, sonucu kimyadakine benzer bir tepkime oluşturursa da toplum kuralları böyle yeni bileşimlere izin vermez, çünkü ortada toplumsal-ahlaki bir kurum niteliğiyle evlilik vardır. Goethe, romanında akıl insanlarını Yüzbaşı ile Charlotte figürlerinde ne kadar yoğun ve başarıyla anlatmışsa, duygu insanlarını da Ottilie ve Eduard figürlerinde o kadar yoğun ve başarılı canlandırmıştır. Bunu edebiyatta ironi olarak bilinen mesafe ilkesiyle gerçekleştirmiştir.</p>

  <p class="normal1">Wahlverwandtschaften’da kutupluluk ilkesi yalnızca figürlerde ve onların düşüncelerinde yansımaz, Eduard–Ottilie arasında doğan aşkın işlenişinde de kendini gösterir. Bu, mizaç yakınlığıyla açıklanan bir çekimdir, aşkın biyolojik, bilimsel yorumuna dayanır. Ne var ki Goethe bununla yetinmez. Eduard ile Ottilie arasındaki ölümcül aşkı masalsı–romantik boyutlarıyla da irdelemeye kalkar.</p>

  <p class="normal1">Alman germanist Prof. Dr. Katherina Mommsen, Suhrkamp Yayınları’nda 1981 yılında ilk baskısı yapılan kitabı Goethe ve 1001 Gece’de (Goethe und 1001 Nacht) Goethe’nin güncesinde Bin bir Gece Masallarıyla ilk ilgilenişinin notlarına 26 Eylül 1799’da rastlandığını belirtiyor. Voltaire’in Muhammed adlı eseriyle uğraştığı sıralar Şark dünyasına merak sardığını söylüyor. Goethe’nin 1 Ekim 1797 tarihli günce notunda şu satırlar var:</p>

  <p class="indentmetin">“Akşamları evde Bin bir Gece, Ebu Hasan’ın Öyküsü. Bu masaldaki çok sınırlı gerçekle en sınırsız büyünün bağlantısı üzerine düşünüş.”</p>

  <p class="normal1">Bin bir Gece Masalları’ndaki bu aşk hikâyesi neyi anlatır? Harun Reşid’in güzel gözdesi ile soylu bir gencin arasında alevlenen bir aşk ve iki sevgilinin trajik sonu. Goethe, Voltaire’in Muhammed adlı eserini, Almanca’ya çevirmek isterken önce Bin bir Gece Masallarını okuyup Şark havasına girmek istemiştir. Ebu Hasan masalındaki aşkın niteliği ise onu çok etkilemiştir. “Kayıtsız şartsız büyülenme”dir bu aşk ve iki sevgilinin ölümüyle sonuçlanmıştır. Aşk ıstırabı ve kavuşamama acısı, bir büyü etkisi uyandırmış, onları ölüme götürmüştür.</p>

  <p class="normal1">Wahlverwandtschaften’in kaynakları üzerine bir araştırma yapan Max Morris, öldüren aşk (Liebestod) motifini Goethe’nin bu şark masalından aldığını tespit etmiştir.<sup class="calibre4"><a href="../Text/goethe_split_023.html#footnote-100-12" id="footnote-100-12-backlink">[12]</a></sup> Araştırıcının dayandığı paralellik, romanda da masaldaki ilk bakışta aşk, taraflardan birinin evli oluşu, bu yüzden umarsızlık ve aracıların boş yere çare bulmaya çalışmaları ve ölümle son bulmadır; keza gömülme törenindeki merhamettir. Harun Reşid, sevgililere ortak mezar yaptırmış böylece de halkın saygısını kazanmıştır.</p>

  <p class="normal1">Wahlverwandtschaften’a dönelim. Romanın sonunda yer alan, Ottilie’nin yemek içmekten kesilmesiyle vardığı son yani ölüm, Şark masallarında aslında çok rastlanan bir sondur. Keza eserde karşılaştığımız “kader” işaretleri, akılla yönlendirilemez bir hayata, dolayısıyla mucizelere inancı gösterir. Goethe’nin kişide veya olaylarda ortaya çıkabildiğini belirttiği “das Dämonische”, daymonik şey, olağanüstülük, bu romanda söz konusu olan aşkta ve Ottilie’de yansır. Zaten daymonik olanın tutkularda, aşkta en belirgin olarak ortaya çıktığını Eckermann’la sohbetlerinde de söylemiştir (5 Mart 1830).</p>

  <p class="normal1">Şimdi Wahlverwandtschaften romanının büyük hayranlık uyandıran o mükemmel kurgusuna geliyorum. Figürlerin dünya görüşü ve mizaçlarında ifadesini bulan kutupluluk ve ironi, söz konusu romanın odak motifi aşkın işlenişinde de mevcut: Tabiat bilimlerine dayanarak somut bir kimya formülüne indirgenen çaprazlama aşk, aynı romanda masalsı, daymonik yani tabiatüstü güçlerle de açıklanıyor. Böylece Goethe, iki karşıt dünya görüşüne aynı anda hayat hakkı tanıdığını edebiyat diliyle kanıtlamış oluyor. Ve işte bu, Goethe’nin tolerans anlayışının edebi yansımasıdır.</p>
</body>
</html>
