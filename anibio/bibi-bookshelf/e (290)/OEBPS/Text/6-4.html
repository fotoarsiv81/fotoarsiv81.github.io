<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-4.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-4.html" xml:lang="tr-TR">
    <div class="Basic-Text-Frame-3">
      <p class="x1" id="toc_marker-5"><span>Dördüncü Bölüm</span></p>

      <p class="x2"><span>İNSANIN VE AŞAĞI HAYVANLARIN ZİHİNSEL YETİLERİNİN KARŞILAŞTIRILMASI - KATKI</span></p>

      <p class="KONULAR"><span>Ahlak duygusu • Temel sorun • Toplumsal hayvanların nitelikleri • Toplumculluğun</span> <span class="BOLDITALIK char-style-override-11">(sociability)</span> <span>kökeni • Karşıt içgüdüler arasındaki savaş • İnsan toplumsal bir hayvandır • Daha kalımlı olan toplumsal içgüdüler, daha az sürekli olan öbür içgüdülere üstün gelir • Yalnız yabanıl insanların değer verdiği erdemler • Kişilikle ilgili erdemler, gelişimin daha geç bir aşamasında kazanılır • Aynı topluluktaki bireylerin davranış konusundaki yargısının önemi • Ahlaki yönsemelerin iletimi • Özet.</span></p>

      <p class="paragraf"></p>

      <p class="paragraf">İnsan ile aşağı hayvanlar arasındaki en önemli farkın ahlak duygusu ya da bulunç (vicdan) olduğunu öne süren yazarların<span class="dipnot"><a class="footnote-link" href="#footnote-225-234" id="footnote-225-234-backlink">234</a></span> bu düşüncesine tümü ile katılıyorum. Mackintosh’ın<span class="dipnot"><a class="footnote-link" href="#footnote-225-235" id="footnote-225-235-backlink">235</a></span> dediği gibi, bu duygu, “insanın davranış ilkelerinin hepsinden, haklı olarak daha yücedir”; ve kısa, ama buyurucu olan yükümlüsün sözcüğü ile pek anlamlı olarak özetlenmektedir. İnsanın bütün özelliklerinin en soylusudur; insanın, bir soydaşı uğruna, gözünü kırpmadan canını vermeyi göze almasına yol açar; ya da derin hak veya ödev duygusu ile, insanı büyük bir dava uğruna düpedüz can vermeye götürür. Immanuel Kant şöyle haykırır: “Ödev! Etkisini ne kaçamaklı sözle ve dalkavuklukla, ne de korkutarak değil, ama yalnızca yalın yasasını ruhta ortaya koyarak gösteren, ve hep kendine boyun eğdirmese bile, hep derin saygı uyandıran; karşısında bütün isteklerin sustuğu, ama gizliden gizliye de başkaldırdığı eşsiz düşünce; senin kökenin nerde?”<span class="dipnot"><a class="footnote-link" href="#footnote-225-236" id="footnote-225-236-backlink">236</a></span></p>

      <p class="paragraf">Bu büyük sorunu birçok yazar eksiksiz bir yetkinlikle tartışmıştır.<span class="dipnot"><a class="footnote-link" href="#footnote-225-237" id="footnote-225-237-backlink">237</a></span> Benim bu soruna değinmemin biricik özürü, burada onu görmezlikten gelmenin olanaksızlığıdır; çünkü bildiğim kadarı ile, bu soruna yalnız doğal tarih açısından hiç kimse yaklaşmamıştır. Bu araştırmanın, aşağı hayvanları incelemenin insanın en yüksek fiziksel yetilerine hangi ölçüde ışık tuttuğunu görmeye çalışmak gibi bağımsız bir amacı vardır.</p>

      <p class="paragraf">Çok belirgin toplumsal içgüdüleri olan, bir hayvanın<span class="dipnot"><a class="footnote-link" href="#footnote-225-238" id="footnote-225-238-backlink">238</a></span> (burada, ana-baba ve çocuk sevgileri de göz önünde tutulmaktadır), zihinsel yetileri insandaki kadar ya da aşağı yukarı insandaki kadar gelişir gelişmez, zorunlu olarak bir ahlak duygusuna ya da bulunca (vicdana) ulaşması, bana büyük ölçüde olabilir gibi geliyor. Çünkü, <span class="ITALIK">birincisi,</span> toplumsal içgüdüler, bir hayvanın kendi soydaşlarının toplumunda bulunmaktan hoşlanmasına, onlarla belirli bir ölçüde duygudaş olmasına, ve onlar için çeşitli işler yapmasına yol açar. Bu işler belirli ve kesinlikle içgüdüsel nitelikte olabilir; ya da, yukarı toplumsal hayvanlardaki gibi, yalnızca soydaşlarına belirli genel yollardan yardım etmeye istekli ya da hazır bulunabilir. Ama bu duygular ve işler, asla aynı türün bütün bireylerini kapsayacak genişlikte değildir, yalnız aynı topluluktakiler içindir. <span class="ITALIK">İkincisi,</span> zihinsel yetiler yüksek derecede gelişir gelişmez, geçmiş bütün davranışların ve güdülerin <span class="ITALIK">(motive)</span> hayalleri her bireyin zihninden ardı arası kesilmeksizin geçer; ve sürekli ve hep var olan toplumsal içgüdü, o an için daha kuvvetli olan, ama niteliği bakımından sürekli olmayan ve arkasında çok etkili bir izlenim bırakmayan başka bir içgüdüye boyun eğdikçe, ileride göreceğimiz gibi, doyurulmamış herhangi bir içgüdünün şaşmaz sonucu olan kıvançsızlık ya da mutsuzluk duygusu doğar. İçgüdüsel tutkuların birçoğu, örneğin açlıktan doğan tutku, kısa sürelidir, ve doyurulduktan sonra çabucak ya da etkili olarak anımsanmaz. <span class="ITALIK">Üçüncüsü,</span> konuşma yetisi kazanıldıktan, ve topluluğun istekleri dile getirilebildikten sonra, her üyenin kamu yararına nasıl davranması gerektiği konusundaki ortak kanı, elbette olağanüstü etkili bir davranış kılavuzu olur. Ancak, kamuoyuna ne kadar büyük önem verirsek verelim, soydaşlarımızın övgüsüne ya da yergisine duyduğumuz saygının duygudaşlığa dayandığı unutulmamalıdır. Duygudaşlık, göreceğimiz gibi, toplumsal içgüdünün ana kesimini oluşturur, ve gerçekten onun temel taşıdır. <span class="ITALIK">Sonuncusu,</span> bireysel alışkanlık, eninde sonunda, her üyenin davranışını belirlemede çok önemli bir rol oynar; çünkü toplumsal içgüdü, duygudaşlıkla birlikte, herhangi bir başka içgüdü gibi, alışkanlıkla büyük ölçüde kuvvetlendirilir, ve bunun sonucu olarak, topluluğun isteklerine ve yargılarına boyun eğilir. Bu çeşitli alt sorunlar şimdi, ve birkaçı epey uzun olarak, tartışmalıdır.</p>

      <p class="paragraf">Önce şunu söylemek yerinde olabilir: Ben, tam anlamı ile toplumsal bir hayvan, zihinsel yetileri insandaki kadar etkin ve gelişmişse, bizimki gibi bir ahlak duygusuna ulaşır demek istemiyorum. Çeşitli hayvanların bir güzellik duygusu vardır, ama hayranlık duydukları nesneler pek farklıdır. Bunun gibi, onların bir doğru ya da yanlış duygusu olabilir, ama bu duygu onların pek farklı davranışları örnek tutmasına yol açar. Aşırı bir durumu ele alalım. Örneğin, insan bal arılarının yetiştiği aynı koşullarda yetiştirilseydi, hiç kuşkusuz, evlenmemiş dişiler, işçi arılar gibi, erkek kardeşlerini öldürmenin kutsal bir ödev olduğunu düşünürdü; analar, doğurgan kızlarını öldürmeye çabalardı; ve hiç kimse onlara engel olmayı düşünmezdi.<span class="dipnot"><a class="footnote-link" href="#footnote-225-239" id="footnote-225-239-backlink">239</a></span> Yine de, bana öyle geliyor ki, arı ya da başka bir toplumsal hayvan, varsaydığımız durumda, bir doğru ya da yanlış duygusuna, ya da bulunca (vicdana) erişirdi. Çünkü her bireyin daha kuvvetli ya da daha kalımlı belirli içgüdüler, ve daha az kuvvetli ya da kalımlı başka içgüdüler edinme konusunda içlek bir duygusu olurdu; öyle ki, sık sık içtepiye <span class="ITALIK">(impulse)</span> uymayı gerektiren bir savaş ortaya çıkardı; ve eski izlenimler zihinde birbiri ardınca geçerken karşılaştırıldıkları için, kıvanç, kıvançsızlık, ya da mutsuzluk bile duyulurdu. Bu durumda, içlek bir öğütçü <span class="ITALIK">(monitör),</span> bir içtepiyi izlemenin öbürünü izlemekten daha iyi olacağını hayvana bildirirdi. Bir yolun izlenmesi, öbürününse izlenmemesi gerekirdi; yollardan biri doğru, öbürü ise yanlış olurdu; ama bu terimlere yeniden döneceğim.</p>

      <p class="paragraf"></p>

      <p class="x3" id="toc_marker-5-1"><span>TOPLUMCULLUK</span></p>

      <p class="paragraf">Toplumsal hayvanlar çok çeşitlidir; ayrı ayrı türlerin bile birlikte yaşadığını görmekteyiz; örneğin bazı Amerikan maymunlarının; ekin kargalarının <span class="ITALIK">(Corvus ferugilegus),</span> küçük kargaların <span class="ITALIK">(Coloeus monedula),</span> sığırcıkların <span class="ITALIK">(Sturnus vulgaris)</span> birleşik sürüleri böyledir. İnsan, köpeğe olan büyük sevgisinde aynı duyguyu gösterir; ve köpek buna ilgi ile karşılık verir. Atların, köpeklerin, koyunların, vb., arkadaşlarından ayrılınca ne kadar mutsuz olduğu, hiç değilse, ilk iki türün arkadaşlarına yeniden kavuşunca ne kadar büyük bir karşılıklı sevgi gösterdiği herkesin gözüne çarpmış olmalıdır. Bir odada, efendisinin ya da aileden herhangi bir kimsenin yanında ve hiçbir ilgi görmeden saatlerce ve hiç ses çıkarmadan dinlenen, ama kısa süre kendi başına bırakılırsa üzgün üzgün havlayan ya da uluyan bir köpeğin duyguları üzerinde düşünmek ilginçtir. Dikkatimizi yalnızca yukarı toplumsal hayvanlar üzerinde toplayacağız; bazıları toplumsal oldukları ve etkili birçok yoldan birbirlerine yardım ettikleri halde, böcekleri atlayacağız. Yukarı hayvanlarda en yaygın karşılıklı hizmet, hepsinin duygu birliği ile birbirlerini yaklaşan tehlikeye karşı uyarmalarıdır. Dr. Jaeger’in belirttiği gibi,<span class="dipnot"><a class="footnote-link" href="#footnote-225-240" id="footnote-225-240-backlink">240</a></span> bir sürüdeki ya da kümedeki hayvanlara yaklaşmanın ne denli güç olduğunu bütün avcılar bilir. Öyle sanıyorum ki yaban atları ve sığırları herhangi bir tehlike işareti vermemektedir; ama düşmanı ilk sezenin tutumu öbürlerini uyarmaktadır. Yaban tavşanlarının tehlike işareti, art ayaklarını pat pat yere vurmaktır. Koyunlar ve dağ keçileri aynı işi ön ayakları ile yapar ve o sırada ıslığımsı bir ses çıkarır. Kuşların birçoğu ve memelilerin bazıları, gözcüler çıkarmaktadır.</p>

      <p class="paragraf">Söylendiğine göre, foklarda gözcülüğü genellikle dişiler yapmaktadır.<span class="dipnot"><a class="footnote-link" href="#footnote-225-241" id="footnote-225-241-backlink">241</a></span> Bir maymun kümesinin önderi, gözcülük de yapmakta, tehlikede ya da güvenlikte olduklarını bildiren çığlıklar atmaktadır.<span class="dipnot"><a class="footnote-link" href="#footnote-225-242" id="footnote-225-242-backlink">242</a></span> Toplumsal hayvanlar birbirleri için küçük işler görürler: Atlar birbirlerinin kaşınan yerlerini hafifçe ısırır, sığırlarsa yalar; maymunlar birbirlerinin dış asalaklarını ayıklar; Brehm, bir küme saba maymunu <span class="ITALIK">(Cercopithecus griseoviridis),</span> dikenli bir alandan geçtikten sonra, her maymunun bir dala uzandığını, ve başka bir maymunun onun yanına oturup kürkünü “özenle” incelediğini ve dikenleri birer birer çıkardığını anlatmaktadır.</p>

      <p class="paragraf"><span>Hayvanlar birbirleri için daha önemli işler de görür. Örneğin kurtlar ve başka bazı yırtıcı hayvanlar sürüler halinde avlanır, ve avlarına saldırırken birbirlerine yardım ederler. Kaşıkçı kuşları</span> <span class="ITALIK">(Pelecanus onocrotalus)</span> <span>hep birlikte avlanır, Hamadryas babunları, böcek vb. bulmak için taşları kaldırıp devirirler; büyük bir taşla karşılaşınca, onu elbirliği ile devirip altından çıkanları paylaşırlar. Toplumsal hayvanlar birbirini savunur. Kuzey Amerika’daki bizon boğaları tehlike sırasında, inekleri ve buzağıları sürünün ortasına alıp kendileri sürünün dışında savunmaya geçerler. İlerideki bölümlerin birinde, Chillingham’da iki genç boğanın yaşlı bir boğaya birlikte saldırışını; ve iki aygırın bir üçüncü aygırı bir kısrak yılkısından nasıl kovmaya çalıştığını anlatacağım. Brehm, Habeşistan’da, bir koyağı geçen büyük bir babun sürüsü ile karşılaşmıştır: O sırada babunların bazıları karşıdaki tepeye varmıştı ve bazıları ise koyakta idi: Köpekler, arkada kalanlara saldırdı, ama yaşlı erkekler, ağızlarını alabildiğine açarak, ve korkunç bağırtılarla kayalıklardan aşağı iniverince, köpekler çabucak geri çekildi. Köpekler yeniden saldırmaya yüreklendirildi, ama bu kez, aşağı yukarı altı aylık yavru bir babundan başka bütün babunlar tepeye varmıştı. Yavru babun bir kayanın tepesine tırmanmış, bağırarak yardım istiyordu. Köpekler onu dört yandan kuşatmıştı. O zaman, iri bir erkek, gerçek bir yiğit tepeden aşağı indi, ağır ağır genç babunun yanına gidip onun gönlünü yaptı, ve onu alıp götürdü. Köpekler ona saldıramayacak kadar çok şaşırmışlardı. Aynı doğa bilgininin tanık olduğu başka bir sahneyi anmadan edemeyeceğim: Bir kartal, genç bir uzun-kuyruklu maymunu</span> <span class="ITALIK">(Cercopithecus)</span> <span>yakalamıştı, ama bir dala sarılan hayvanı alıp götürememişti. Maymunun bağırarak yardım istemesi üzerine, kümenin öbür üyeleri büyük bir gürültü ile onu kurtarmaya koştular; kartalı kuşatıp o kadar çok tüyünü yoldular ki, kartal artık avını değil, nasıl kaçacağını düşünüyordu. Brehm’in dediği gibi, o kartal, artık bir maymun kümesinin bir tek üyesine bile herhalde hiç saldırmamıştır.</span><span class="dipnot"><a class="footnote-link" href="#footnote-225-243" id="footnote-225-243-backlink">243</a></span></p>

      <p class="paragraf">Toplumsal hayvanların, birbirlerine karşı, toplumsal olmayan hayvanların duymadığı bir sevgi duyduğu kesindir. Pek çok durumda, başkalarının acılarını ve sevinçlerini hangi ölçüde gerçekten paylaştıkları kuşkuludur. Sevinçle ilgili duygudaşlıkları daha çok kuşkuludur. Bununla birlikte, çok elverişli gözlem araçları bulmuş olan Bay Buxton,<span class="dipnot"><a class="footnote-link" href="#footnote-225-244" id="footnote-225-244-backlink">244</a></span> Norfolk’ta başıboş yaşayan macaw’ların,* yuvası olan bir çifte “aşırı ilgi” gösterdiğini anlatmaktadır. Dişi macaw ne zaman yuvasından ayrılsa, bir küme macaw onun çevresini alıyor ve “şerefine korkunç çığlıklar atarak gösteri yapıyordu”. Hayvanların başka soydaşlarının acılarından dolayı duygulanıp duygulanmadıklarını kestirmek çoğu zaman güçtür. Can çekişen ya da ölmüş bir arkadaşlarının çevresinde gözlerini ondan ayırmadan bekleşen sığırların ne duyduğunu kim söyleyebilir? Bununla birlikte, Houzeau’nun belirttiği gibi, görünüşte acıma duymazlar. Hayvanların bazen duygudaşlık göstermedikleri de kesindir; çünkü yaralı bir hayvanı süserek ya da tartaklayarak öldürürler. Bu, yırtıcı hayvanlar ve insanlar sürüyü izler korkusu yüzünden onların içgüdü ya da sağduyu ile yaptığı bir iş olarak açıklanmazsa doğal tarihin aşağı yukarı en karanlık olgusudur. Onların bu durumdaki tutumu, arkadaşlarını engin bozkırlarda ölüme bırakan Kuzey Amerika yerlilerinin, ya da, kocayan ya da hasta düşen ana-babalarını diri diri gömen Fijililerin tutumundan daha kötü değildir.<span class="dipnot"><a class="footnote-link" href="#footnote-225-245" id="footnote-225-245-backlink">245</a></span></p>

      <p class="paragraf">Bununla birlikte, hayvanların birçoğu, birbirinin acılarını ve sıkıntılarını elbette paylaşmaktadır. Bu, kuşlarda bile böyledir. Yüzbaşı Stansbury,<span class="dipnot"><a class="footnote-link" href="#footnote-225-246" id="footnote-225-246-backlink">246</a></span> Utah’taki bir tuz gölünde, kesinlikle kör bir kaşıkçı kuşu bulmuştu. Kuş çok semirmişti; arkadaşları onu uzun süre iyi beslemiş olmalıydı. Bay Blyth, bana bildirdiğine göre, hint kargalarının kör arkadaşlarını beslediğini görmüştür; ve buna benzer bir olgunun evcil tavuklarda da görüldüğünü işittim. İstersek bu davranışların içgüdüsel olduğunu söyleyebiliriz; ne var ki herhangi özel bir içgüdünün gelişiminde böyle durumlara pek seyrek rastlanır.<span class="dipnot"><a class="footnote-link" href="#footnote-225-247" id="footnote-225-247-backlink">247</a></span> Bir köpeğin, yakın arkadaşı olan ve sepetinde hasta yatan bir kediyi birkaç kez yalamadan sepetin yanından geçmediğini kendi gözlerimle gördüm. Bu, bir köpekteki acıma duygusunun en güvenilir belirtisidir.</p>

      <p class="paragraf">Yiğit bir köpeğin efendisine vuran herhangi bir kimsenin üzerine saldırmasına yol açan şey, duygudaşlıktır demek gerekir. Kucağında ufak ve çok ürkek bir köpek bulunan bir hanımefendiye vurur gibi yapan birini görmüştüm. Bu deneme daha önce hiç yapılmamıştı. Küçük yaratık yere sıçrayıp kaçıverdi; ama şakadan dövme oyunu bittikten sonra hanımefendisinin yüzünü durmadan yalayıp onu avutmaya çalışması gerçekten dokunaklı bir sahneydi. Brehm,<span class="dipnot"><a class="footnote-link" href="#footnote-225-248" id="footnote-225-248-backlink">248</a></span> kafesteki babunlardan biri cezalandırılmak için yakalanmaya çalışılınca, öbürlerinin onu koruduğunu bildirmektedir. Yukarıdaki örneklerde, babunların ve Cercopithecusların genç arkadaşlarını köpeklere ve kartala karşı savunmalarına yol açan şey, duygudaşlık olmak gerekir. Küçük bir Amerikan maymununun duygudaşça ve yiğitçe davranışını da örnek olarak vermek isterim. Birkaç yıl önce, hayvanat bahçesindeki bakıcılardan biri, bana ensesindeki kapanmamış yaraları göstermişti. Öfkeli bir babun, yere diz çökerken yaralamıştı bakıcıyı. Bu bakıcıya çok bağlanmış olan küçük Amerikan maymunu da aynı bölmede yaşıyordu, ve o kocaman babundan ödü kopardı. Bununla birlikte, bakıcısını tehlikede görür görmez, yardıma koşup acı çığlıklar atarak babunu ısırmaya başlamıştı. Ve o sırada kaçabilen bakıcı, cerrahın kanısına göre, ölümden kurtulmuştu.</p>

      <p class="paragraf">Hayvanlar, sevgiden ve duygudaşlıktan başka, toplumsal içgüdülerle bağlantılı başka nitelikler de gösterir. Bunlara bizde ahlak denir; ve ben, Agassiz’le birlikte,<span class="dipnot"><a class="footnote-link" href="#footnote-225-249" id="footnote-225-249-backlink">249</a></span> köpeklerde bulunca (vicdana) çok benzer bir şey bulunduğunu kabul ediyorum.</p>

      <p class="paragraf">Köpeklerde bir “kendini tutma” gücü vardır; ve bu tümü ile korkudan ileri gelmemektedir. Braubach’ın<span class="dipnot"><a class="footnote-link" href="#footnote-225-250" id="footnote-225-250-backlink">250</a></span> belirttiği gibi, köpekler efendileri yokken yiyecek çalmaktan sakınırlar. Köpekler, öteden beri, sevgi bağlılığı ve esleklik örneği olarak gösterilmiştir. Oysa fil de sürücüsüne ya da bakıcısına çok bağlıdır, belki de onu sürünün önderi saymaktadır. Bay Hooker, Hindistan’da bindiği bir filin bataklığa saplandığını ve ertesi gün adamlar yetişip onu halatlarla çekinceye dek öylece beklediğini bana bildirdi. Filler, böyle durumlarda, batağa daha çok gömülmemek için, canlı ya da cansız her nesneyi hortumları ile yakalayıp dizlerinin altına koymak isterler. Fil Dr. Hooker’ı yakalayıp ezerek öldürecek diye sürücünün ödü kopmuş. Ama Dr. Hooker’ın kesinlikle söylediğine göre, sürücünün kendisi için hiçbir tehlike yokmuş. Ağır bir hayvan için pek korkunç olan böylesine tehlikeli bir durumda, o hayvanın kendisini böyle tutması, soylu sevgi bağlılığının çok güzel bir kanıtıdır.<span class="dipnot"><a class="footnote-link" href="#footnote-225-251" id="footnote-225-251-backlink">251</a></span></p>

      <p class="paragraf">Toplu yaşayan, kendilerini hep birlikte savunan ve düşmanlarına hep birlikte saldıran hayvanlar, elbette birbirlerine belirli bir ölçüde bağlı olmalıdır; ve bir önderi izleyen hayvanlar, belirli bir ölçüde eslek olmalıdır. Habeşistan’da<span class="dipnot"><a class="footnote-link" href="#footnote-225-252" id="footnote-225-252-backlink">252</a></span> babunlar, bir bahçeyi yağma ederken, önderlerini sessizce izlerler; önlemsiz bir yavru gürültü ederse, sessiz ve eslek olmayı öğrenmesi için tokatlanır. Güney Afrika’daki yarı-yaban sığırları gözlemek için çok güzel fırsatlar bulmuş olan Bay Galton, bu hayvanların sürüden bir anlık bir ayrılığa bile katlanamadıklarını söylemektedir.<span class="dipnot"><a class="footnote-link" href="#footnote-225-253" id="footnote-225-253-backlink">253</a></span> Bu sığırlar köle gibidirler ve ortak tutumu benimseyerek, önder olmaya yeter ölçüde kendine güveni olan bir boğanın güdümünde bulunmaktan başka bir şey istemezler. Bu hayvanları usanmadan arar, ve önce onları boyunduruğa alıştırırlar. Bay Galton, böyle hayvanların az ve değerli olduğunu; aslanlar hep sürüden ayrı dolaşan bireyleri aradıkları için, sayıları artsa bile, gene çabucak azaldıklarını eklemektedir.</p>

      <p class="paragraf">Belirli hayvanların bir arada yaşamalarına ve birbirlerine türlü yollardan yardım etmelerine yol açan içtepiye <span class="ITALIK">(impulse)</span> gelince, pek çok durumda, öbür içgüdüsel davranışlarda bulunurken tattıkları aynı kıvanç ya da hoşlanma duygusunun; ya da öbür içgüdüsel davranışların engellenmesi sırasındaki aynı kıvançsızlık duygusunun onları harekete geçirdiği sonucunu çıkarabiliriz. Bunu sayısız örnekte görmekteyiz, ve bu, evcil hayvanlarımızın kazanılmış içgüdülerinde özellikle göze çarpmaktadır. Genç bir çoban köpeği, koyun sürüsünün çevresinde koşarak koyunları güderken sevinç duyar, oysa koyunları tedirgin etmekten hoşlanmaz; genç bir tilki köpeği, tilki kovalamaktan hoşlanır; oysa başka köpekler, benim de tanık olduğum gibi, tilkilerden hiç hoşlanmaz. Çok hareketli hayvanlar olan kuşları günlerce kuluçkada yatıran gönül kanışı pek güçlü olmalıdır. Göçmen kuşlar, göçmekten alıkonurlarsa, gerçekten mutsuz olurlar; o uzun uçuşlarına çıkmaktan belki de hoşlanmaktadırlar. Ama Audubon’un, kanatlarının uçları kesik olduğu için bin mili aşkın yolculuğuna tam vaktinde ve yürüyerek başladığını anlattığı zavallı yaban kazının bu işten hoşlanabildiğine inanmak güçtür. Bazı içgüdüler yalnızca acılı duygularla, örneğin kendini korumaya yol açan ve bazı durumlarda özel düşmanlardan duyulan korku ile belirlenir. Haz ya da acı duyumlarını hiç kimse çözümleyemez sanırım. Bununla birlikte, örneklerin birçoğunda, içgüdüler, haz ya da acı uyandıran şeyler olmadan, yalnızca soyaçekim kuvvetinden doğuyor olabilir. İlk kez av kokusu alan bir yavru zağar, herhalde avın görülmesine yardım edemez. Kafesteki bir sincabın, yiyemediği cevizleri sanki toprağa gömüyormuş gibi kafesin tabanına hafif hafif vurmasına bakarak hazdan ya da acıdan dolayı öyle yaptığı düşünülemez. Bundan ötürü, insanların her eyleminin altında bir haz ya da acı bulunmak gerektiği genel sanısı yanlış olabilir. Bir alışkanlık, o anda duyulan hazdan ya da acıdan bağımsız olarak, körükörüne ve kesinlikle izlenebilirse de, zorla ve birdenbire engellenirse genellikle belli belirsiz bir kıvançsızlık duyulur.</p>

      <p class="paragraf">Çoğu zaman, hayvanların önce toplumsallaştıkları ve birbirlerinden ayrı düşünce bundan ötürü rahatsız oldukları ve hep birlikte iken gene bundan ötürü rahat oldukları varsayılmıştır. Oysa, toplum halinde yaşamakta çıkarı olan hayvanların hep birlikte yaşamasına yol açmak için önce bu duyguların geliştiğini savunan görüş daha doğru olabilir. Açlık duygusunun ve yemekten hoşlanmanın, kuşkusuz, önce hayvanların yemesine yol açmak için kazanılmış olması gibi. Toplumdan hoşlanma duygusu belki ana-baba ve çocuk sevgilerinin bir genişlemesidir, çünkü toplumsal içgüdü, yavrularda, ana-babaları ile uzun süre birlikte kalmaktan gelişiyor gibi görünmektedir; ve bu genişleme kısmen alışkanlığa, ama özellikle doğal seçmeye yorulabilir. Sıkı bir birlik içinde yaşamakta çıkarı olan hayvanlarda, topluma katılmaktan en çok hoşlanan bireyler çeşitli tehlikelerden en kolay kurtulur, oysa arkadaşlarını en az düşünen ve yalnız yaşayan bireyler çok sayıda yok olur. Görünüşte toplumsal içgüdülerin temelinde bulunan ana-baba ve çocuk sevgilerinin kökenine gelince, bunların hangi aşamalardan geçilerek kazanıldığını bilmiyoruz; ama burada doğal seçmenin büyük ölçüde etkili olduğu sonucunu çıkarabiliriz. Erkek kardeşlerini (erkek arıları) öldüren işçi arılarda, öz kızlarını öldüren ana arılarda olduğu gibi, en yakın hısımlar arasındaki olağanüstü hınç, aşağı yukarı kesinlikle doğal seçmenin sonucudur; bu örnekte, en yakın hısımlarını yok etme tutkusu, kamunun yararınadır. Ana-baba sevgisi, ya da onun yerine geçen bir duygu, pek aşağı aşamalarda bulunan belirli hayvanlarda, örneğin deniz yıldızlarında ve örümceklerde gelişmiştir. Bu duygu, Forficula cinsinde ya da kulağakaçanlarda olduğu gibi, bazen bütün bir hayvan grubunun yalnız birkaç üyesinde vardır.</p>

      <p class="paragraf">Çok önemli olan duygudaşlık heyecanı, sevgiden ayrıdır. Bir ana, sessizce uyuyan çocuğuna sonsuz bir sevgi duyabilir, ama böyle zamanlarda onunla duygudaşlığı olduğu söylenemez. Bir insanın köpeğine sevgisi, duygudaşlıktan başkadır; köpeğin efendisine sevgisi de öyledir. Önce Adam Smith ve bu yakınlarda da Bay Bain, duygudaşlığın temelinin eski haz ya da acı durumlarını hiç unutmamamızda olduğunu göstermişlerdir. Bundan ötürü, “açlığa, soğuğa, yorgunluğa katlanan bir kimsenin görünüşü, bize, düşünülmesi bile acılı olan bu durumları anımsatır.” Bundan ötürü, aynı zamanda kendi acılı duygularımızı da gidermek için, başkasının acılarını gidermeye çalışırız. Bunun gibi, başkalarının kıvançlarını da paylaşmaya sürükleniriz.<span class="dipnot"><a class="footnote-link" href="#footnote-225-254" id="footnote-225-254-backlink">254</a></span> Ancak, sevilen bir kimsenin uyandırdığı duygudaşlığın, sıradan bir kimseninkinden ölçülemeyecek kadar kuvvetli olmasının bu görüşle nasıl açıklanacağını bilemiyorum. Acının yalnızca görünüşü, sevgiden bağımsız olarak, bizde canlı anılar ve çağrışımlar uyandırmaya yeter. Bu, bütün hayvanlarda, duygudaşlığın yalnızca aynı topluluğun bireylerine, ve bundan dolayı, tanınan ve az çok sevilen üyelere yönelmesi, aynı türün bütün üyelerine yönelmemesi olgusu ile açıklanabilir. Bu olgu, hayvanların birçoğunda, korkuların özel düşmanlara yönelmesinden daha şaşırtıcı değildir. Toplumsal olmayan türler, örneğin aslanlar ve kaplanlar, kendi yavrularının acılarını elbette paylaşmakta, ama başka hayvanların acılarına aldırmamaktadır. İnsan soyunda, Bay Bain’in gösterdiği gibi, bencillik, yaşantı ve benzenme, duygudaşlığı belki kuvvetlendirmektedir; çünkü karşılığında iyilik görme umudu başkalarına duygudaşça davranmamıza yol açar; ve alışkanlık, duygudaşlığı daha da kuvvetlendirir. Bu duygu, türeyişi ne kadar karmaşık olursa olsun, birbirine yardım eden ve birbirini savunan bütün hayvanlar için çok önemli olduğundan, doğal seçme ile kuvvetlendirilir; çünkü duygudaş üyelerinin sayısı en çok olan topluluklar, en iyi serpilip gelişir ve en çok sayıda döl yetiştirir.</p>

      <p class="paragraf">Bununla birlikte, örneklerin birçoğunda, belirli toplumsal içgüdülerin doğal seçme ile kazanılıp kazanılmadığına, ya da duygudaşlık, sağduyu, yaşantı ve benzenme yönsemesi gibi başka içgüdülerin ve yetilerin dolaylı sonuçları olup olmadığına, ya da yalnızca uzun sürmüş alışkanlığın sonucu olup olmadığına karar vermek olanaksızdır. Topluluğa tehlikeyi bildirecek gözcüler çıkarmak gibi dikkate değer bir içgüdü, bu yetilerden hiçbirinin dolaylı sonucu olamaz; bundan ötürü, doğrudan doğruya kazanılmıştır. Öte yandan, bazı toplumsal hayvanlarda erkeklerin topluluğu savunma alışkanlığı ve düşmanlarına ya da avlarına hep birlikte saldırma alışkanlığı, karşılıklı duygudaşlıktan doğmuş olabilir; ama gözüpeklik ve pek çok durumda dayanıklılık, önce doğal seçme ile kazanılmış olmalıdır.</p>

      <p class="paragraf">Çeşitli içgüdülerin ve alışkanlıkların bazıları öbürlerinden çok daha kuvvetlidir; yani, bazıları ya yerine getirilince daha çok haz ve engellenince daha çok tedirginlik verir; ya da, belki gerçekten önemli olan budur, özel herhangi bir haz ya da acı uyandırmaksızın, soyaçekimle hiç aksatılmadan sürdürülür. Bazı alışkanlıkları bırakmanın ya da değiştirmenin öbürlerinden daha güç olduğunu kendimizden biliyoruz. Bundan ötürü, farklı içgüdüleri olan hayvanlar arasında, ya da bir içgüdü ile herhangi bir alışkanlık durumu arasında bir savaş olduğu sık sık gözlenebilir; nitekim, tavşan kovalarken azarlanan bir köpek durur, ne yapacağını bilemez, ya yeniden tavşanın ardına düşer, ya da utanarak efendisinin yanına döner; dişi bir köpek, eniklerine olan sevgisi ile efendisine olan sevgisi arasında bocalar, sanki efendisi ile birlikte gitmemekten yarı utanıyormuş gibi, eniklerinin yanına sıvışır. Bir içgüdünün öbürüne üstün gelmesi konusunda bildiğim en ilginç örnek, göç içgüdüsünün analık içgüdüsünü bastırmasıdır. Göç içgüdüsü olağandışı kuvvetlidir; kafesteki göçmen kuş, göç vakti gelince, göğsü çırılçıplak ve kan içinde kalıncaya dek, kendisini kafesin tellerine vurur. Yavru alabalıklar, göç içgüdüsü yüzünden, yaşamlarını sürdürebilecekleri tatlı sudan sıçrayıp kendilerini istemeyerek öldürürler. Ürkek kuşların bile, duraksayarak da olsa, kendini koruma içgüdüsüne karşı koyarak büyük tehlikeleri göğüslemelerine yol açan analık içgüdüsünün ne kadar kuvvetli olduğunu herkes bilir. Bununla birlikte, kır kırlangıçları, ev kırlangıçları <span class="ITALIK">(Delichon urbica)</span> kara sağanlar, güz sonlarına doğru sık sık, güçsüz yavrularını yuvalarında, ölüme bırakırlar.<span class="dipnot"><a class="footnote-link" href="#footnote-225-255" id="footnote-225-255-backlink">255</a></span></p>

      <p class="paragraf">İçgüdüsel bir içtepinin <span class="ITALIK">(impulse),</span> bir tür için başka ya da karşıt bir içgüdüden herhangi bir biçimde daha yararlı ise, doğal seçme ile daha çok güçlendirileceğini anlayabiliriz; çünkü bu içgüdünün en iyi geliştiği bireyler daha çok sayıda sağ kalır. Göç içgüdüsünün analık içgüdüsüne oranla bu durumda olduğundan kuşku duyulabilir. Göç içgüdüsünün yılın belirli mevsimlerinde bütün gün süren çok zorlu etkisi, ona bir süre için olağanüstü bir güç kazandırabilir.</p>

      <p class="x3" id="toc_marker-5-2"><span>İNSAN TOPLUMSAL BİR HAYVANDIR</span></p>

      <p class="paragraf">İnsanın toplumsal bir varlık olduğunu herkes kabul etmektedir. Bunu, insanın yalnızlıktan hoşlanmamasından ve kendi ailesi dışında da toplumda bulunmayı istemesinden anlıyoruz. Tek başına tutulmak verilebilecek en ağır cezalardan biridir. Kimi yazarlar, insanın eskiden tek tek aileler halinde yaşadığını sanmaktadırlar; oysa uygarlıktan uzak bazı ülkelerin ıssızlıklarında tek tek ya da ikisi üçü birlikte dolaşan aileler bugün de vardır, ve öğrenebildiğim kadarı ile, aynı bölgede yaşayan öbür ailelerle her zaman dostça ilişkileri olmaktadır. Böyle aileler, gerektikçe birbirlerine danışmak için buluşmakta ve ortak savunmaları için birleşmektedir. Bitişik bölgelerde yaşayan boyların birbirleri ile aşağı yukarı her zaman savaş durumunda olmaları, yabanıl insanın toplumsal bir hayvan olmadığının kanıtı değildir, çünkü toplumsal içgüdüler asla aynı türün bütün bireylerini kapsamaz. Dört-ellilerin <span class="ITALIK">(Quadrumana)</span> çoğunluğunda görülen benzerliğe bakılırsa, insanın maymuna benzer ilk ataları da toplumsal olmuş olabilir; ama bu, bizim için pek de önemli değildir. İnsanın, bugünkü durumu ile, özel birkaç içgüdüsü varsa da, ve insan ilk atalarında bulunan bazı içgüdüleri yitirmekte ise de, bu, soydaşlarına karşı biraz ve pek eski bir dönemden kalma içgüdüsel sevgisi ve duygudaşlığı bulunmamasına gerekçe değildir. Hepimiz gerçekten böyle duygudaşlıklarımız olduğunu biliriz,<span class="dipnot"><a class="footnote-link" href="#footnote-225-256" id="footnote-225-256-backlink">256</a></span> ama bilinçliliğimiz, bunların içgüdüsel olduğu, çok eskiden ve tıpkı aşağı hayvanlardaki gibi başladığı, ya da hepimizin onları küçük yaşta iken kazandığımız anlamına gelmez. İnsan toplumsal bir hayvan olduğuna göre, arkadaşlarına bağlı olma ve boyunun önderine boyun eğme yönsemesini soyaçekimle kazandığı aşağı yukarı kesindir; nitekim bu nitelikler toplumsal hayvanların pek çoğunda ortaktır. Bunun sonucu olarak insanın bir kendini tutma gücü vardır. Soyaçekilmiş bir yönseme yüzünden, insan, başkaları ile birlikte, kendi yakınlarını savunmaya gönüllüdür, ve kendi esenliğine ya da kendi kuvvetli tutkularına büyük ölçüde ters düşmeyen her yoldan onlara yardım etmeye hazırdır.</p>

      <p class="paragraf">En aşağı toplumsal hayvanlara, aynı topluluğun üyelerine yardım ederlerken, yalnız özel içgüdüler kılavuzluk eder; daha yukarı toplumsal hayvanların kılavuzu ise çoğu zaman özel içgüdülerdir. Ama görünüşte biraz sağduyu ile desteklenmiş karşılıklı sevgi ve duygudaşlık da onları kısmen gütmektedir. Demin belirtildiği gibi, insanda yakınlarına nasıl yardım edeceğini bildiren özel içgüdüler yoksa da, içtepi <span class="ITALIK">(impulse)</span> vardır ve gelişmiş zihinsel yetileri olan insana bu bakımdan kılavuzluk eden, elbette sağduyu ile deneyimdir. İçgüdüsel duygudaşlık da, onun arkadaşlarının övgüsüne çok değer vermesine yol açar; çünkü, Bay Bain’in açıkça gösterdiği gibi, övgüyü sevmek ve kuvvetli övünme duygusu ve daha da kuvvetli olan hor görülme ve kınanma korkusu, “duygudaşlığın kükremesinden ileri gelir”.<span class="dipnot"><a class="footnote-link" href="#footnote-225-257" id="footnote-225-257-backlink">257</a></span> Bunun sonucu olarak, insan, soydaşlarının sözleri ve davranışları ile anlatılan isteklerden, övgü ve yergilerden pek çok etkilenir. Böylece, insanın ve belki de onun maymuna benzer ilk atalarının kabaca kazanmış olmaları gereken toplumsal içgüdüler, hâlâ onun en iyi davranışlarından bazılarının etkenidir; ama onun davranışlarını büyük ölçüde belirleyen, soydaşlarının istekleri ve yargıları, ve ne yazık ki, çoğu zaman da onun kendi zorlu bencil tutkularıdır. Ama sevgi, duygudaşlık ve kendini tutma alışkanlıkla pekiştirildiği için, ve düşünme gücü yetkinleştiği için, insan, soydaşlarının yargılarını kesinlikle değerlendirebilir, geçici herhangi bir hazza ya da acıya kapılmadan, belirli davranışlara itildiğini anlar. O zaman –barbar ya da kültürsüz hiçbir insan böyle düşünememekle birlikte– şunu ileri sürer: Ben, kendi davranışlarımın en yüce yargıcıyım, ve Kant’ın sözcükleri ile, kendi kişiliğimde insanlığın onuruna sataşmak istemem.</p>

      <p class="x3" id="toc_marker-5-3"><span>DAHA KALIMLI OLAN TOPLUMSAL İÇGÜDÜLER, AZ SÜREKLİ OLAN ÖBÜR İÇGÜDÜLERE ÜSTÜN GELİR</span></p>

      <p class="paragraf">Bununla birlikte, şimdiki görüş açımız bakımından bütün ahlak duygusu sorununun çevresinde döndüğü ana noktayı henüz söz konusu etmedik. Bir insan, içgüdüsel bir tutkuya bir öbüründen daha çok boyun eğmek zorunluğunda olduğunu neden anlasın? Zorlu bir kendini koruma duygusuna dayanamayıp bir soydaşı uğruna can vermeyi göze alamazsa, neden çok acınsın? Ya da, açlık yüzünden yiyecek çalmak onu neden üzsün?</p>

      <p class="paragraf">Her şeyden önce, insan soyundaki içgüdüsel içtepilerin farklı kuvvette olduğu bellidir; yabanıl bir insan, aynı topluluğun üyelerinden birini kurtarmak için ölümü göze alır, oysa bir yabancıyı hiç umursamaz: Analık içgüdüsünün dürttüğü genç ve korkak bir ana, kendi öz çocuğu için en büyük tehlikeye hiç duraksamadan atılır, oysa yalnızca soydaşı olan biri uğruna böyle davranmaz. Bununla birlikte, daha önce bir başkası için ölmeyi hiç göze almamış, ama yürekli ve duygudaşlık dolu uygar birçok adam ve hatta oğlan, kendini koruma içgüdüsüne aldırmadan, suda boğulmakta olan bir insanı –o bir yabancı bile olsa– kurtarmak için zorlu akıntılara atlayıvermektedir. Bu durumda insanı güden, daha önce anlattığımız o ufak tefek Amerikan maymununu, bakıcısını kurtarmak için o iriyarı ve korkunç babuna saldırtan aynı içgüdüsel nedendir. Böyle davranışlar, herhangi bir başka içgüdüden ya da güdüden daha güçlü olan toplumsal ya da anasal içgüdülerin düpedüz sonucu olarak belirir; çünkü bunlar, o sırada düşünmeye, haz ya da acı duymaya zaman kalmayacak kadar birdenbire olur, yine de, herhangi bir nedenle önlenirse, üzüntü ya da mutsuzluk bile duyulabilir. Öte yandan, korkak bir insanda, kendini koruma içgüdüsü öylesine kuvvetli olabilir ki, o insan, belki kendi öz çocuğu için bile böyle bir tehlikeyi göze almaya kendini zorlayamaz.</p>

      <p class="paragraf">Yukarıdaki örneklere benzer içtepisel davranışların ahlak duygusunun etkisinde olmadığını, onlara ahlaksal denemeyeceğini savunan kimseler bulunduğunu çok iyi biliyorum. Onlar, bu terimi yalnız yenilmeye çalışılan tutkular alt edildikten sonra, ya da yüceltilmiş bir güdü <span class="ITALIK">(motive)</span> gerektirdiği zaman düşünülerek yapılmış işler için kullanmaktadırlar. Oysa böyle kesin bir ayırım çizgisi çekmek pek de olanaklı görünmemektedir.<span class="dipnot"><a class="footnote-link" href="#footnote-225-258" id="footnote-225-258-backlink">258</a></span> Yüceltilmiş güdüler söz konusu ise, insan soyuna karşı genel bir iyilikseverlikten yoksun, hiçbir dinsel güdünün etkisinde kalmamış, arkadaşlarını ele vermektense cezaevinde çürüyüp gitmeyi bile bile yeğ tutmuş yabanıl insanlarda gözlenmiş birçok örnek vardır.<span class="dipnot"><a class="footnote-link" href="#footnote-225-259" id="footnote-225-259-backlink">259</a></span> Onların davranışı elbette ahlaksal sayılmalıdır. Düşünüp taşınmaya ve engelleyici güdülerin alt edilmesine gelince, arkadaşlarını ya da yavrularını tehlikeden kurtarırken karşıt içgüdüler arasında bocalayan hayvanlar görülebilir, ama onların bu davranışlarına, başkalarının iyiliği için oldukları halde, ahlaki denmez. Bundan başka, çok sık yaptığımız herhangi bir şey, sonunda düşünmeden ve duraksamadan yapılır ve ondan sonra bir içgüdüden güçlükle ayırt edilebilir; ama böyle bir davranışın ahlaksal olmaktan çıktığını hiç kimse ileri sürmez. Tersine, gerekli nitelikleri doğuştan taşıyan bir insanda görüldüğü gibi, düşünüp taşınmadan ya da çaba göstermeden, içtepisel olarak yapılmadıkça, bir işin yetkin ya da en yüce biçimde yapılmış sayılamayacağını hepimiz anlarız. Eyleme geçmeden önce korkusunu ya da duygudaşlık konusundaki eksikliğini yenmeye zorlanan kimse, bir bakıma, doğuştan yetenekli olduğu için iyi bir işi hiç çaba göstermeksizin yapan birinden yine de daha çok güvenilmeye değerdir. Güdüleri birbirinden ayırt edemediğimiz için, ahlaklı bir varlığın yaptığı belirli bütün işleri ahlaksal sayarız. Ahlaklı bir varlık, geçmiş ve gelecek davranışlarını ya da güdülerini karşılaştırmaya ve onları uygun görmeye ya da görmemeye güç yetiren bir varlıktır. Aşağı hayvanların herhangi birinde bu yeterliğin bulunduğunu varsaymamız için hiçbir gerekçe yoktur; bundan ötürü, bir Newfoundland köpeği suya düşmüş bir çocuğu sudan çıkarınca; bir maymun, arkadaşını kurtarmak için tehlikeye göğüs gerince, ya da öksüz bir yavru maymuna analık edince, onun davranışına ahlaksal demeyiz. Oysa insanda –ki kesinlikle ahlaklı bir varlık sayılabilen yalnız odur– ister karşıt güdülerle uğraşıldıktan sonra düşünülüp taşınılarak, ister içgüdü ile düşünülmeden ve ister yavaş yavaş kazanılmış alışkanlığın etkisi ile yapılmış olsun, belirli işlere ahlaksal denir.</p>

      <p class="paragraf">Gene üzerinde durmakta olduğumuz konuya dönelim. Bazı içgüdüler öbürlerinden daha güçlüdür ve buna uygun davranışlara yol açar, yine de, insandaki toplumsal içgüdülerin (bu arada övgüyü sevmenin ve yergiden korkmanın) kendini koruma, açlık, kösnü (şehvet), öç, vb. içgüdülerinin daha kuvvetli olduğunu, ya da uzun alışkanlıkla onlardan daha kuvvetli duruma geldiğini kanıtlamak kolay değildir. İnsan, doğal içtepilerden birini değil de öbürünü izlediğine, böyle yaptığı için acınmamaya çalışsa bile, neden acınır; ve bundan başka, yaptığına acınması gerektiğini neden duyar? İnsan, bu bakımdan, aşağı hayvanlardan çok ayrılır. Yine de, bu farkın gerekçesini belirli bir ölçüde açık ve seçik olarak görebiliriz sanıyorum.</p>

      <p class="paragraf">İnsan zihinsel yetilerinin etkinliğinden ötürü, düşünmeden edemez; eski izlenimler ve hayaller, anlaşılır biçimde ve ardı arası kesilmeden onun zihninden geçer. Sürekli olarak toplu durumda yaşayan hayvanlarda, toplumsal içgüdüler hep vardır ve direngendir. Böyle hayvanlar, tehlike işareti vermeye, topluluğu savunmaya, soydaşlarına alışkanlıklarına uygun olarak yardım etmeye hep hazırdırlar; özel hiçbir güçlü duygunun ya da tutkunun dürtmesi olmadan, onlara epey sevgi ve yakınlık duyarlar; onlardan uzun süre ayrı kalınca mutsuzdurlar ve onlara yeniden kavuşunca hep mutlu olurlar. Bu, bizim için de böyledir. Yapayalnız olduğumuz zaman bile, başkalarının bizim için ne düşündüklerini –onların varsaydığımız övgülerini ve yergilerini– kıvanarak ya da üzülerek, sık sık düşünürüz; bütün bunlar, toplumsal içgüdülerin temel bir öğesinin, duygudaşlığın sonucudur. Böyle içgüdülerden kesinlikle yoksun bir insan, doğal olmayan bir aykırı-yaratık <span class="ITALIK">(monster)</span> olurdu. Öte yandan, açlığı ya da öç gibi zorlu herhangi bir duyguyu doyurma tutkusu, doğal özelliğinin gereği olarak, geçicidir ve bir süre için tümü ile doyurulabilir. Ve örneğin, açlık duygusunu ve sık sık belirtildiği gibi, herhangi bir acıyı bütün canlılığı ile anımsamak kolay değildir, belki az olanaklıdır. Kendini koruma içgüdüsü, tehlike olmadıkça duyulmaz; ve korkakların birçoğu, düşmanları ile yüz yüze gelinceye dek kendilerini gözüpek sanırlar. Başka bir insanın malını ele geçirme isteği, belki bilinen herhangi bir tutku kadar süreklidir; ama bu durumda bile, gerçek mal edinmeden duyulan kıvanç, genellikle o tutkudan daha zayıf bir duygudur: Çalmayı alışkanlık durumuna getirmemiş olan birçok hırsız, herhangi bir nesneyi çaldıktan sonra, onu neden çaldığına şaşar.<span class="dipnot"><a class="footnote-link" href="#footnote-225-260" id="footnote-225-260-backlink">260</a></span></p>

      <p class="paragraf">İnsan, eski izlenimlerin zihninden yeniden geçmesini önleyemez; bundan ötürü, başka insanların zararına karşılık doyurulmuş açlığın, alınmış öcün, ya da atlatılmış tehlikenin izlenimleri, aşağı yukarı ve her zaman var olan duygudaşlık içgüdüsü ile, ve başkalarının övülmeye değer ya da kınanmaya yaraşır saydığı şeyler konusundaki eski bilgisi ile karşılaştırmaya zorlanır. Bu bilgi onun belleğinden silinemez ve içgüdüsel duygudaşlıktan ötürü pek önemli sayılır. İnsan, bunun sonucu olarak, var olan bir içgüdünün ya da alışkanlığın sanki kendisini engellediğini duyar, ve bu, bütün hayvanlarda, yerinmeye ya da tam mutsuzluğa yol açar.</p>

      <p class="paragraf">Yukarıda anlatılan kırlangıcın durumu, geçici, ama o zaman için direngen olan bir içgüdünün çoğu zaman öbür içgüdülerin hepsini bastıran başka bir içgüdüyü alt etmesine, ters nitelikte de olsa, bir örnektir. Bu kuşlar, uygun mevsimde, bütün gün göç tutkusuna kapılmış görünürler; yerlerinde duramaz olurlar, gürültücüdürler, sürü sürü toplanırlar. Ana kuş kuluçkada yatarken ya da yavrularını beslerken, analık içgüdüsü belki göç içgüdüsünden daha kuvvetlidir; ama daha direngen olan içgüdü üstün gelir ve sonunda, yavrularının ortalıkta görünmediği bir anda, onları bırakıp kaçar. Ana kuş, kendisine büyük zihinsel etkinlik bağışlanmış olsaydı da çıplak kuzey ülkelerinde soğuktan ve açlıktan kırılan yavrularının hayalini zihninden kovamasaydı, uzun yolculuğu sona erip göç içgüdüsünün etkisi dinince, kim bilir nasıl acınırdı.</p>

      <p class="paragraf">Eylem anında insan, kuşkusuz, daha kuvvetli olan içtepiye uyar; bu, arada bir, onu en soylu işleri yapmaya zorlar, ama çoğu zaman, başka insanların zararına olarak, kendi tutkularını doyurmasına yol açar. Ancak, tutkuların doyurulmasından sonra, geçmiş ve zayıflamış izlenimler her zaman direngen olan toplumsal içgüdünün ve soydaşlarının iyi düşüncelerine olan derin saygısının karşısında yargılanınca, elbette ettiğini bulur. O zaman acınma, yazıklanma, üzüntü ya da utanç duyar; yalnız, bu son duygu, aşağı yukarı tümü ile başkalarının yargısına bağlıdır. Bunun üzerine, ileride başka türlü davranmaya oldukça kesin karar verir; bulunç budur; çünkü bulunç (vicdan) geçmişi unutamaz, gelecek için bir kılavuz gibi iş görür. Yerinme, utanç, acınma ya da yazıklanma dediğimiz duyguların niteliği ve yeğinliği, besbelli, yalnız aykırı davranılan içgüdünün gücüne değil, biraz da ayartmanın gücüne, ve çoğu zaman daha çok arkadaşlarımızın yargılarına bağlıdır. Her insanın başkalarının övgüsüne verdiği değerin ölçüsü, onun doğuştan ya da sonradan kazandığı duygudaşlığın gücüne ve kendi eylemlerinin uzak sonuçlarını kestirme yetisine bağlıdır. Zorunlu olmasa bile pek önemli olan başka bir öğe ise, her insanın inandığı tanrılara ya da ruhlara olan saygısı ya da onlardan korkmasıdır; ve bu, özellikle yazıklanma durumlarında geçerlidir. Birkaç eleştirmen hafif bir acınmanın ya da yazıklanmanın bu bölümde savunulan görüşle açıklanabileceğini, ama insanı altüst eden yazıklanma duygusunun böyle açıklanamayacağını ileri sürmektedir. Ama ben, bu itirazdaki haklılığın önemsiz olduğunu görebiliyorum. Beni eleştirenler, yazıklanma ile ne demek istediklerini belirlemiyorlar, ve ben, yazıklanma dayanılmaz bir duygudur demekten daha uygun bir tanım bulamıyorum. Yazıklanma ile acınma arasındaki ilişki, gazap ile öfke, ya da can çekişme ile ağrı arasındaki gibidir. Genellikle hayran kalınan ana sevgisi gibi pek güçlü ve pek büyük bir içgüdünün, kendisine aykırı davranılırsa, aykırı davranma nedeninin etkisi zayıflar zayıflamaz, mutsuzlukların en derinine yol açması hiç de garip değildir. Bir davranış, belirli hiçbir içgüdüyü engellemese bile, yalnızca arkadaşlarımızın ve yaşıtlarımızın bizi ondan ötürü hor göreceklerini bilmek, büyük üzüntü duymamıza yeter. Korku dolayısı ile bir düellodan kaçınmanın, birçok kimsenin utancından yerin dibine geçmesine yol açtığından kim kuşkulanabilir? Pis yiyecekleri başkaları ile paylaşmanın, Hinduların birçoğunda büyük bir ruh kargaşası yarattığı söylenmektedir. İşte, bence, yazıklanma denmek gereken bir olgu: Batı Avustralya’da yargıçlık yapmış olan Dr. Landor, çiftliğindeki bir yerlinin, karılarından biri hastalıktan öldükten sonra, kendisine geldiğini anlatır:<span class="dipnot"><a class="footnote-link" href="#footnote-225-261" id="footnote-225-261-backlink">261</a></span> “Karısına olan ödevini yerine getirmek için, bir kadını mızraklamak amacı ile uzak bir boya gideceğini söyledi. Böyle davranırsa, kendisine ömür boyu hapis cezası vereceğimi söyledim. Birkaç ay daha çiftlikte kaldı, ama aşırı zayıfladı. Uyuyamadığından, hiçbir şey yiyemediğinden, karısının ruhunun kendisine hiç rahat vermediğinden yakınıyordu; çünkü karısınınkine karşılık bir can alamamıştı. Yakarmalarına hiç kulak asmadım, dediğini yaparsa, onu hiçbir şeyin kurtaramayacağını söyledim.” Adam, gene de, bir yılı aşkın bir süre ortalıkta görünmemişti ve geri döndüğünde çok sağlıklıydı. Öbür karısı, Dr. Landor’a, kocasının uzak bir boydan olan bir kadını öldürdüğünü söyledi, ama yasalara uygun bir kanıt bulmak olanaksızdı. Görüldüğü gibi, boyca kutsal sayılan bir kuralın bozulması, pek derin duygulara yol açmaktadır ve bu, kuralın o topluluğun yargılarına dayanması ayrı tutulursa, toplumsal içgüdülerden kesinlikle ayrıdır. Garip pek çok boş inancın yeryüzünün dört bir yanında nasıl doğduğunu bilmiyoruz; gerçek ve büyük bazı suçların, örneğin <span class="ITALIK">incest</span>’in<span class="ITALIK">,</span> en yabanıl insanlarca (kesinlikle evrensel olmamakla birlikte) nasıl olup da tiksinç sayılmaya başlandığını da açıklayamıyoruz. Bazı boylarda, <span class="ITALIK">incest</span>’in, hısım olmamakla birlikte aynı adı taşıyan bir erkek ile bir kadının evlenmesinden daha büyük korku yarattığı da kuşkuludur. “Bu yasaya aykırı davranmak, Avustralyalılar için en tiksinç suçtur. Bu, Kuzey Amerika’nın belirli boyları için de böyledir. Her iki kıtada da, yabancı kabileden bir kızı öldürmek mi, yoksa kendi kabilesinden bir kızla evlenmek mi daha kötüdür diye sorulduğunda, hiç duraksanmadan verilen yanıt, bizimkinin tam karşıtıdır.”<span class="dipnot"><a class="footnote-link" href="#footnote-225-262" id="footnote-225-262-backlink">262</a></span> Bundan ötürü, kimi yazarların bugünlerde ileri sürdüğü inancı, incest’ten tiksinmenin bize Tanrının aşıladığı özel bir bulunçtan (vicdandan) ileri geldiğini, reddedebiliriz. Yazıklanma gibi pek güçlü bir duygunun zorladığı bir insanın, bu duygu yukarıda açıklandığı gibi de doğsa, kendi kendine ettiğini bulmak gibi bir kefaret yerine geçeceğini sandığı bir yolda davranmaya sürüklenmek gerektiği genellikle anlaşılırdır.</p>

      <p class="paragraf">Buluncunun zorladığı insan, uzun bir alışkanlıkla, öylesine yetkin bir benliğe egemenlik kazanır ki, tutkuları ve öfkeleri, sonunda, onun toplumsal duygudaşlıkları ve içgüdüleri ile ve onlarla birlikte soydaşlarının yargıları için duydukları ile de çatışmadan, boyun eğiverir. Aç ya da hınçlı insan, yiyecek çalmayı ya da öç almayı düşünmez. Kendini tutma alışkanlığının ileride göreceğimiz üzere, öbür alışkanlıklar gibi soyaçekilmesi olasılığı, hatta olanağı vardır. Böylece insan, sonunda, edinilmiş ve belki soyaçekilmiş alışkanlıkla, daha direngen içtepilerine boyun eğmenin kendisi için en iyi yol olduğunu anlar. Nasıl türemiş olursa olsun, o buyurucu <span class="ITALIK">gerekmek</span> sözcüğü, yalnızca bir davranış kuralının varlığının bilincinde olunduğunu gösterir gibidir. Eskiden, onuruna dokunulan çelebi bir kimsenin düello etmesi <span class="ITALIK">gerektiği,</span> önemle ileri sürülürdü. Zağarın avı göstermesi, av köpeğinin vurulan avı bulup getirmesi <span class="ITALIK">gerektiğini</span> bile söylemiyor muyuz? Böyle yapmazlarsa, görevlerini başarmamış ve yanlış davranmış olurlar. Başkalarının zararına yol açan herhangi bir tutku ya da içgüdü, anımsandığı zaman, gene toplumsal içgüdü kadar ya da ondan daha zorlu olarak belirirse, insan ona uyduğu için büyük bir üzüntü duymaz; ama bu davranışını öğrenince soydaşlarının kendisini kınayacaklarını da bilir; ve kimileri duygudaşlıktan öylesine yoksundur ki, bu gerçekleşince bile üzülmezler. Bir kimsenin böyle bir duygudaşlığı yoksa, ve bunun yanısıra, onu kötü eylemlere sürükleyen tutkuları zorlu ise, ve toplumsal içgüdüler ile başkalarının yargıları anımsanınca bastırılmıyorsa, o kimse zaten kötü bir insandır;<span class="dipnot"><a class="footnote-link" href="#footnote-225-263" id="footnote-225-263-backlink">263</a></span> onu engelleyecek biricik güdü ceza korkusu ve başkalarının iyiliğini kendininkinden daha çok gözetmenin, uzun sürede, kendi bencil çıkarları için en iyi yol olduğu inancıdır.</p>

      <p class="paragraf"><span>Herkes, toplumsal içgüdüleri ile, yani başkalarının iyiliği ile çatışmıyorlarsa, kendi tutkularını rahat bir bulunçla (vicdanla) doyurabilir; ama kendini kınamaktan, hiç değilse kuruntudan tümü ile kurtulmak için, yakınlarının yergisinden –bu yergi ister haklı ister haksız olsun– sakınması hemen hemen zorunludur. Yaşamanın belirlenmiş alışkanlıklarını da, özellikle akla uygunsalar, bozmamalıdır; çünkü, öyle yaparsa, herhalde üzülecektir. Kendi bilgisine ya da boş inançlarına göre inandığı bir Tanrının ya da tanrıların sonsuz cezasından da sakınmalıdır; ancak, bu sorunda, tanrısal ceza korkusu çoğu zaman sonradan ortaya çıkar.</span></p>

      <p class="x3" id="toc_marker-5-4"><span>YALNIZ BAŞLANGIÇTA DEĞER VERİLMİŞ TAM ANLAMI İLE TOPLUMSAL ERDEMLER</span></p>

      <p class="paragraf">Bize ne yapmamız gerektiğini bildiren ahlak duygusu ve kendisine boyun eğmezsek bizi azarlayan bulunç (vicdan) üzerine yukarıda sunulan görüş, bu yetinin insan soyundaki ilk ve gelişmemiş durumu ile çok güzel uyuşmaktadır. Yabanıl insanların bir toplulukta birleşebilmeleri için, hiç değilse genellikle uymaları gereken erdemler, bugün de en önemli sayılanlardır. Ama aşağı yukarı yalnız aynı boyun insanları için uygulanmaktadırlar; ve onların karşıtları, öbür boyların insanlarına ilişkin olarak suç sayılmamaktadır. Öldürme, hırsızlık, hayinlik vb. yaygın olsa idi, hiçbir boy dağılmaktan kurtulamazdı; bundan ötürü, böyle suçlar, aynı boy içinde “bağışlanmaz alçaklık diye damgalanır”<span class="dipnot"><a class="footnote-link" href="#footnote-225-264" id="footnote-225-264-backlink">264</a></span> oysa boy dışında böyle bir duygu uyandırmaz. Kuzey Amerikalı bir yerli, başka boydan birinin kafa derisini yüzünce, büyük kıvanç duyar ve öbürleri de onu kutlar; bir Dyak, hiç suçsuz bir kimsenin başını keser ve bir andaç olarak kurutur. Süt çocuklarını öldürmek, dünyanın her yanında pek yaygındır<span class="dipnot"><a class="footnote-link" href="#footnote-225-265" id="footnote-225-265-backlink">265</a></span> ve hiç kınanmaz; ama çocuk öldürmek, özellikle kızları öldürmek, boy için yararlı, hiç değilse zararsız sayılmaktadır. Kendini öldürmek, eski çağlar boyunca, genellikle suç sayılmamıştır,<span class="dipnot"><a class="footnote-link" href="#footnote-225-266" id="footnote-225-266-backlink">266</a></span> tersine, korkmazlık belirtisi onurlu bir davranış olarak görülmüştür; yarı-uygar ve yabanıl bazı uluslarda bugün bile kınanmamaktadır, çünkü boyun öbür bireylerini açıkça ilgilendirmemektedir. Hintli bir Thug’un,* babasından daha çok yolcu soyup boğazlayamadığı için gerçekten yazıklandığı belgeleri ile bildirilmiştir. Uygarlığın kaba durumunda, yabancıları soymak, gerçekten, genellikle onurlu bir iş sayılmaktadır.</p>

      <p class="paragraf">Kölelik, eski çağlar boyunca bazı bakımlardan yararlı olmuşsa da,<span class="dipnot"><a class="footnote-link" href="#footnote-225-267" id="footnote-225-267-backlink">267</a></span> büyük bir suçtur; ama çok yakın zamanlara dek, en uygar uluslar bile köleliği suç saymamıştır. Bunun başlıca gerekçesi, kölelerin genellikle efendilerinin ırkından olmaması idi. Barbarlar karılarının düşüncesine saygı duymadıklarından, kadınlara genellikle kölelere olduğu gibi davranılır. Yabanıl insanların pek çoğu, yabancıların acılarını hiç umursamaz, üstelik onların durumuna bakarak eğlenir. Kuzey Amerikalı yerli kadınların ve çocukların, düşmanlarına işkence edilirken, bu işe yardımcı olarak katıldıkları çok iyi bilinmektedir. Kimi yabanıllar, hayvanlara acı çektirmekten korkunç hoşlanırlar.<span class="dipnot"><a class="footnote-link" href="#footnote-225-268" id="footnote-225-268-backlink">268</a></span> İnsanlık onlar için bilinmedik bir erdemdir. Bununla birlikte, aile sevgisinden başka, özellikle hastalık sırasında, aynı boyun üyeleri arasında sevecenlik yaygındır ve bazen bu sınırları da aşar. Mungo Park’ın İç Afrika’da zenci kadınların kendisine gösterdiği sevecenlik üzerine anlattığı öykü ünlüdür. Yabanıl insanların birbirlerine gösterdikleri soylu sevgi bağlılığına birçok örnek verilebilir, ama yabancılara böyle davrandıkları görülmez. Genel yaşantı, İspanyolların şu özlü sözünü doğrulamaktadır: “Bir Kızılderiliye asla, asla güvenme.” Doğruluk olmaksızın sevgi bağlılığı olamaz; ve bu temel erdem, aynı boyun üyeleri arasında seyrek rastlanır bir şey değildir. Mungo Park, zenci kadınların küçük çocuklarına doğruluğu, sevmeyi öğrettiklerini işitmiştir. Bu da zihne öylesine yerleşmiş bir erdemdir ki, yabanıllar, büyük zarara uğrasalar bile, bazen yabancılara doğruluk gösterirler; oysa düşmanınıza yalan söylemenizin günah olduğu, çağdaş diplomasi tarihinin de açıkça gösterdiği gibi, binde bir öğretilir. Boy birini önder olarak tanır tanımaz, buyruk dinlememek bir suç ve alçakça boyun eğmek bile kutsal bir erdem olur.</p>

      <p class="paragraf">Yabanıllık çağları boyunca, hiç kimse gözüpek olmaksızın boyuna yararlı ya da bağlı olamayacağı için bu nitelik evrensellikle en önemli sayılmıştır; ve uygar ülkelerde, iyi ama korkak bir insan gözüpek birinden daha çok kamuya yararlı olabilirse de, biz içgüdüyle, gözüpek bir kimseye, ne kadar iyi olursa olsun bir yüreksize olduğundan daha çok saygı duyarız. Öte yandan, başkalarının esenliğini ilgilendirmeyen sağgörü (basiret), çok yararlı bir erdem olmakla birlikte, asla çok alkışlanmamıştır. Hiç kimse, kabilesinin esenliği için zorunlu erdemleri, kendini esirgemeden, kendini dizginlemeden, sabretmeden yerine getirmeyeceği için, bu nitelikler her zaman ve haklı olarak en değerli sayılmıştır. Amerikalı yerli, direncini ve yürekliliğini sınamak ve güçlendirmek için, en korkunç işkencelere hiç sızlanmadan katlanır; ve biz, ona ya da saçma bir dinsel güdü yüzünden etine saplanmış bir kancada asılı duran bir Hint fakirine hayran olmaktan kendimizi alamayız.</p>

      <p class="paragraf"><span>Boyun esenliğini açıkça etkilemeyen, ama gerçekte etkileyebilen ve insanın kendisine dönük olan erdemlere, yabanıl insanlar hiç aldırmaz, oysa uygar uluslar büyük değer verir. Yabanıllar arasında, en büyük aşırılık bile kusur sayılmaz. Aşırı haylazlık, doğaya aykırı suçlar, şaşılacak ölçüde yaygındır.</span><span class="dipnot"><a class="footnote-link" href="#footnote-225-269" id="footnote-225-269-backlink">269</a></span> <span>Bununla birlikte, evlilik, ister çokkarılılık, ister tekkarılılık biçiminde olsun, yaygınlaşır yaygınlaşmaz, kıskançlık, kadınlık erdeminin tanınmasına yol açar; ve bu, saygı gördüğü için, kızlara da geçer. Bunun erkekleri ne kadar az etkilediği, günümüzde de görülmektedir. İffet, insanın kendisini pek çok dizginlemesini gerektirir; bundan ötürü, uygarlaşmış insanın ahlak tarihinin çok eski dönemlerinde saygı görmüştür. Bunun sonucu olarak erdemli kalmakta anlamsızca direnme, çok eski bir dönemden beri, erdem sayılmıştır.</span><span class="dipnot"><a class="footnote-link" href="#footnote-225-270" id="footnote-225-270-backlink">270</a></span> <span>Bize doğuştanmış gibi doğal görünen ve erdemliliğin korunmasında çok büyük payı olan utanmazlıktan tiksinme, Sir G. Staunton’un belirttiği gibi, yalnız uygar yaşama özgü yeni bir erdemdir.</span><span class="dipnot"><a class="footnote-link" href="#footnote-225-271" id="footnote-225-271-backlink">271</a></span> <span>Çeşitli ulusların eski dinsel törenleri, Pompeii’nin duvarlarındaki resimler, yabanıl birçok topluluğun töreleri, bunu göstermektedir.</span></p>

      <p class="paragraf">Görüyoruz ki yabanıllar, davranışları, türün ya da boyun bir tek üyesinin değil, yalnızca boyun esenliğini açıkça etkiledikleri için iyi ya da kötü saymaktadırlar, ve belki ilk insan da bundan ötürü böyle saymıştır. Bu sonuç, ahlak duygusu denen duygunun, aslında, toplumsal içgüdülerden doğduğu inancı ile çok güzel uyuşmaktadır, çünkü başlangıçta ikisi de yalnız kamu ile ilişkilidir.</p>

      <p class="paragraf">Bizim ölçümüze göre yabanılların ahlakının geri olmasının ana nedenleri, önce, duygudaşlığın aynı boyun sınırları içinde kalması, sonra da, birçok erdemin, özellikle insanın kendine dönük erdemlerin, boyun genel esenliği ile ilgisinin anlaşılmasına elverecek düşünme yetilerinin eksikliğidir. Örneğin, yabanıllar, aşırılığın, iffetsizliğin vb. sonucu olan büyük kötülükleri ayrıntıları ile anlayıp gösteremezler. Ve, üçüncü olarak, kendilerini dizginleme güçleri azdır; çünkü bu yeti, onlarda, uzun sürmüş, belki soyaçekilmiş alışkanlık, öğretim ve din ile güçlendirilmemiştir.</p>

      <p class="paragraf">Yabanılların ahlaksızlığı konusunda bu ayrıntılara girdim,<span class="dipnot"><a class="footnote-link" href="#footnote-225-272" id="footnote-225-272-backlink">272</a></span> çünkü kimi yazarlar, son zamanlarda, onların ahlaksal durumunda bir yücelik görmekte ya da işledikleri suçların pek çoğunu, iyiliğin yanlış anlaşılmasına yormaktadırlar.<span class="dipnot"><a class="footnote-link" href="#footnote-225-273" id="footnote-225-273-backlink">273</a></span> Bu yazarlar, ailenin ve boyun varlığı için yararlı ya da gerekli erdemlerin yabanıl insanlarda da varolmasına dayanarak bu sonucu çıkarmaktadırlar. Ve bu nitelikler, hiç kuşkusuz, onlarda vardır ve çoğu zaman yüksek bir düzeydedir.</p>

      <p class="x3" id="toc_marker-5-5"><span>SONUÇ</span></p>

      <p class="paragraf">Türev<span class="dipnot"><a class="footnote-link" href="#footnote-225-274" id="footnote-225-274-backlink">274</a></span> <span class="ITALIK">(derivative)</span> okulunun düşünürleri, eskiden, ahlakın bir çeşit bencilliğe dayandığını varsayıyorlardı; oysa bu yakınlarda, “En Büyük Mutluluk İlkesi” bunun yerini büyük ölçüde almıştır. Bununla birlikte, sonuncu ilkeden, davranış güdüsü olarak değil, standart olarak söz etmek daha doğrudur. Ancak, yapıtlarına başvurduğum bütün yazarlar, birkaçı ayrı tutulursa,<span class="dipnot"><a class="footnote-link" href="#footnote-225-275" id="footnote-225-275-backlink">275</a></span> her eylemin ayrı bir güdüsü varmış ve bu, sevinç ya da üzüntü ile birleşmiş olmak gerekirmiş gibi yazmaktadırlar. Oysa insan, çoğu zaman içtepiyle, yani içgüdüden ya da köklü, alışkanlıktan ötürü, herhangi bir sevincin bilincinde olmaksızın, tıpkı içgüdülerine körü körüne uyan bir arının ya da karıncanın yaptığı gibi davranır görünmektedir. Aşırı tehlikeli durumlarda, örneğin bir yangında, bir soydaşını kurtarmaya çalışan bir insan, pek sevinç duyamaz; onu kurtarmaya çalışmayınca ise, bundan duyabileceği üzüntüyü düşünmek için daha da az zamanı olur. Olaydan sonra kendi davranışı üzerinde düşünmesi gerekseydi, kendinde, sevinç ya da mutluluk aramaktan çok başka bir içtepisel güç bulunduğunu duyardı; ve bu, çok derinlere kök salmış toplumsal içgüdüdür gibi görünmektedir.</p>

      <p class="paragraf">Aşağı hayvanlara gelince, onların toplumsal içgüdülerinin türün genel mutluluğundan çok genel iyiliği için gelişmiş olduğunu söylemek daha uygun görünmektedir. “Genel iyilik” terimi, pek çok sayıda bireyin, etkisinde kaldıkları koşullarda, güçlü ve tam sağlık içinde, bütün yetilerinin eksiksiz olarak geliştirilmesi diye tanımlanabilir. İnsanın da, aşağı hayvanların da toplumsal içgüdüleri, kuşkusuz, aşağı yukarı aynı gelişim basamaklarını izlediği için, yararlı görülürse, aynı tanımı her iki durumda da kullanmak ve kamunun genel iyiliğini ya da esenliğini genel mutluluktan üstün tutup ahlak standardı olarak almak uygun olur; yalnız, bu tanım belki politik ahlak için biraz sınırlandırmayı gerektirir.</p>

      <p class="paragraf"><span>İnsan bir soydaşını kurtarmak için ölümü göze alınca, insan soyunun genel mutluluğundan çok genel iyiliği için böyle davrandığını söylemek de daha doğru görünmektedir. Kuşkusuz, bireyin esenliği ve mutluluğu çoğu zaman rastlaşır; ve erinçli, mutlu bir boy, erinçsiz ve mutsuz olandan daha iyi gelişir. İnsan tarihinin eski bir döneminde bile, kamunun açığa vurulmuş isteklerinin her bireyin davranışını doğal olarak büyük ölçüde etkilediğini görmüştük; mutluluğu herkes istediğine göre, “en büyük mutluluk ilkesi”, pek önemli bir ikincil kılavuz ve erek olacaktır; ama toplumsal içgüdü (başkalarının övgüsünü ve yergisini dikkate almamıza yol açan) duygudaşlıkla birlikte, ana içtepi ve kılavuz oladuracaktır. Böylece, her hayvanın kendine özgü içgüdülere uymaktan hoşlanmasına ve bunun engellenmesinden hoşlanmamasına bencillik denmedikçe, utancımızın en soylu kesiminin o bayağı bencillik ilkesine dayandığı yergisi ortadan kalkmaktadır.</span></p>

      <p class="paragraf">Aynı topluluktaki üyelerin önce sözlü, ama daha sonra yazılı olarak da anlatılan istekleri ve düşünceleri, ya davranışlarımızın biricik kılavuzunu oluşturur, ya da toplumsal içgüdüleri büyük ölçüde güçlendirir; bununla birlikte, böyle düşüncelerde, bazen bu içgüdülere doğrudan doğruya karşıt bir yönseme de bulunur. <span class="ITALIK">Onur Yasası,</span> yani bütün yurttaşlarımızın değil de, yalnız eşitlerimizin kanılarını önemseme kuralı, bu son olgunun güzel bir örneğidir. Bu yasaya aykırı davranmak, bu aykırılığın gerçek ahlaka tam anlamı ile uygun olduğu bilinse bile, birçok kimsede gerçek bir suçtan daha çok acıya yol açar. Aynı etkiyi, önemsiz ama yerleşmiş bir davranış töresine kazara aykırı davrandığımızı yıllar sonra anımsadığımız zaman bile pek çoğumuzun duyduğu o büyük utançta da görmekteyiz. Kamuoyuna genellikle kılavuzluk eden, bütün üyeler için uzun sürede neyin en iyi olduğu konusundaki kaba deneyimdir; ama kamuoyu, bilgisizlik ve yargılama yetilerinin güçsüzlüğü yüzünden sık sık yanılır. Bundan ötürü, insan soyunun esenliğine tümü ile karşıt töreler ve boş inançlar, bütün dünyada başattır. Bunu, kendi kastının sınırlarını aşan bir Hintlinin duyduğu o büyük korkuda, ve buna benzer başka birçok olguda görmekteyiz. [İnançlarına göre –ç.] Arı olmayan yiyeceği yeme yanılgısına düşmüş bir Hindunun yazıklanması ile hırsızlık etmekten duyulan yazıklanmayı birbirinden ayırt etmek çok güçtür; ama daha zorlu olan belki de birincisidir.</p>

      <p class="paragraf">Bunca saçma davranış törelerinin, bunca saçma dinsel inançların nasıl türemiş olduğunu, ve nasıl olup da dünyanın dört bir yanında insanların zihnini böylesine derinden etkilediğini bilmiyoruz; ancak, beynin kolay etkilenir olduğu, çok küçük yaşlarda insana sürekli olarak aşılanan bir inancın, aşağı yukarı bir içgüdü niteliğine bürünür göründüğünü söylemeye değer; ve bir içgüdünün gerçek ayırıcı özelliği, ona sağduyudan bağımsız olarak uyulmasıdır. Bazı yabanıl boyların, hayranlık uyandıran belirli erdemlere, örneğin gerçek sevgisine, neden öbür boylardan daha çok değer verdiğini söyleyemiyoruz;<span class="dipnot"><a class="footnote-link" href="#footnote-225-276" id="footnote-225-276-backlink">276</a></span> çok uygarlaşmış uluslar arasında bile neden buna benzer farklar olduğunu da bilmiyoruz. Garip birçok törenin ve boş inancın ne kadar kökleşmiş olduğunu bildiğimize göre, insanın kendisini ilgilendiren erdemlerin –mademki sağduyu ile desteklenmektedirler– insanın ilkel durumunda değer verilmemiş olsalar bile, bugün bize doğuştan imişçesine doğal görünmelerine şaşmamızın gereği yoktur.</p>

      <p class="paragraf">Kuşkunun birçok kaynağı bulunmakla birlikte, insan, genellikle, yüce ahlak kurallarını bayağılarından çabucak ayırt edebilir. Yüce kurallar toplumsal içgüdülere dayanır ve başkalarının esenliği ile ilişkilidir. Bunlar, yoldaşlarımızın övgüleri ve sağduyu ile desteklenir. Bayağı kurallar –bunların özveri gerektiren bazılarına bayağı demek pek doğru değilse de– özellikle kişisel çıkarla ilişkilidir, ve yaşantı ile kültürün olgunlaştırdığı kamuoyundan ileri gelir; çünkü bunlar, ilkel boylarda uygulanmamaktadır.</p>

      <p class="paragraf">İnsan uygarlıkta ilerler ve küçük boylar birleşip büyük toplumlar oluştururken, en basit düşünce, her bireye kendi toplumsal içgüdülerinin ve duygudaşlıklarının aynı ulusun bütün üyelerini –kendisi onları tanımasa bile– kapsamak gerektiğini bildirir. Bu noktaya bir kez ulaşılınca, onun duygudaşlıklarının her ulustan ve her ırktan insanları kucaklamasını önleyen düzmece bir tek engel vardır. Gerçekten, böyle insanlar görünüşleri ve alışkanlıkları bakımından ondan büyük ölçüde farklı iseler, onlara soydaşlarımız gözü ile bakmaya başlamadan önce, yaşantının bize öğrettiği gibi, ne yazık ki çok uzun zaman geçmektedir. İnsanla sınırlı olmayan duygudaşlık, yani aşağı hayvanlara insanca davranma, en geç kazanılmış ahlaksal edinimlerden <span class="ITALIK">(acguisition)</span> biri olarak görünmektedir. Yabanıllar, besbelli yalnız sevdikleri hayvanlara karşı duygudaşlık göstermektedirler. Eski Romalıların bu duygudaşlığı ne denli az tanıdıkları, düzenledikleri o tiksinç Gladyatör gösterilerinden anlaşılmaktadır. Gözlemleyebildiğim kadarı ile, gerçek insanlık kavramı, Pampalardaki Goşoların pek çoğu için yeni idi. İnsanın en soylu erdemlerinden biri olan bu erdem, duygudaşlıklarımızın bütün duygulu varlıkları kapsayıncaya dek durmadan incelip genişlemesinden doğmuşa benzemektedir. Bu erdem, birkaç kişi onu yüceltip uygular uygulamaz, öğrenilerek yayılır, gençlere örnek olur ve sonunda kamuoyunca benimsenir.</p>

      <p class="paragraf">Ahlaksal kültürün erişilebilen en yüksek aşaması, düşüncelerimizi denetlememiz ve “geçmişimizi güzelleştirmiş günahları”<span class="dipnot"><a class="footnote-link" href="#footnote-225-277" id="footnote-225-277-backlink">277</a></span> yeniden düşünmeyi içten isterken değişmememiz gerektiğini kabul ettiğimiz andır. Kötü bir işin algılanmasını sağlayan herhangi bir şey, o işin yapılmasını da kolaylaştırır. Marcus Aurelius’un çok eskiden dediği gibi; “Her zamanki düşüncelerin nasılsa, zihninin ırası da öyledir, çünkü kişiyi belirleyen düşünceleridir.”<span class="dipnot"><a class="footnote-link" href="#footnote-225-278" id="footnote-225-278-backlink">278</a></span></p>

      <p class="paragraf">Büyük düşünürümüz Herbert Spencer ahlak duygusu konusundaki görüşlerini yakında açıkladı. Diyor ki,<span class="dipnot"><a class="footnote-link" href="#footnote-225-279" id="footnote-225-279-backlink">279</a></span> “İnsan ırkının geçmiş bütün kuşaklarının yararlılık konusunda düzenlediği ve birleştirdiği bilgilerin, sürekli iletim ve birikim yolu ile, bizde ahlaksal sezginin belirli yetileri –doğru ve yanlış davranışa karşılık olan ve bireyin yararlılık konusundaki bilgilerinde görünür hiçbir kaynağı olmayan belirli heyecanlar– durumuna gelen uygun değişikliklere yol açtığına inanıyorum.” Bana öyle geliyor ki, erdemsel yönsemelerin epeyce kuvvetli olarak soyaçekilmiş olmasında en küçük bir olmayabilirlik yoktur; çünkü, evcil hayvanlarımızın birçoğunun çeşitli yönsemeleri ve alışkanlıkları döllerine geçirdikleri hiç anılmasa bile, yukarı sınıflardan olan ailelerde çalma tutkusunun ve yalan söyleme eğiliminin sürüp gittiğini gösteren kanıtlı örnekler işitmişimdir; hırsızlık varlıklı sınıflarda seyrek görülür bir suç olduğu için, aynı ailenin iki ya da üç üyesinde bu yönsemeyi rastlantıya yormamız güçtür. Kötü yönsemeler soyaçekiliyorsa, iyileri de soyaçekiliyor olabilir. Vücut durumunun beyni etkileyerek ahlaksal yönsemeleri de büyük ölçüde etkilediğini, süreğen <span class="ITALIK">(chronic)</span> sindirim ya da karaciğer bozukluğu çekenlerin pek çoğu bilir. Aynı olgu, “ahlak duygusundaki bozulmanın ya da yıkılmanın, çoğu zaman, delirmenin ilk belirtileri olması”<span class="dipnot"><a class="footnote-link" href="#footnote-225-280" id="footnote-225-280-backlink">280</a></span> ile de kanıtlanır; ve deliliğin çoğu zaman soyaçekildiği herkesçe bilinmektedir. Ahlaksal yönsemelerin soyaçekimle iletilmesi ilkesi olmaksızın insan soyunun çeşitli ırklarında bu bakımdan varolduğuna inanılan farkları anlayamayız.</p>

      <p class="paragraf">Erdemsel yönsemelerin kısmen iletilmesi bile, toplumsal içgüdülerden dolaysız ya da dolaylı olarak doğmuş ana içtepiye çok büyük bir destek olur. Erdemsel yönsemelerin soyaçekildiği bir an için kabul edilirse, hiç değilse iffet, ölçülülük, hayvanlara insanca davranma, vb. durumlarda bunlar, önce; aynı ailede birkaç kuşak boyunca sürmüş alışkanlık, öğretimi ve örnekler ile zihinsel oluşumda yer etmiş olabilir gibi görünmektedir; böyle erdemleri olan bireylerin yaşama savaşında başarılı olmasının bunda önemsiz bir payı vardır, ya da hiç payı yoktur. Böyle herhangi bir soyaçekim konusundaki kuşkumun başlıca kaynağı, anlamsız törelerin, boş inançların, beğenilerin, örneğin bir Hindunun arı olmayan besinden tiksinmesinin de aynı ilkeye göre iletilmesinin gerekmesidir. Anlamsız törelerin ya da alışkanlıkların soyaçekimle iletildiğini destekleyen hiçbir kanıta rastlamadım, oysa bu, aslında, hayvanların belirli besin çeşitlerinden hoşlanmayı ya da belirli düşmanlardan korkmayı soyaçekimle kazanmalarından daha az umulur bir şey değildir.</p>

      <p class="paragraf"><span>Sonunda, insanın ve daha aşağı hayvanların kesinlikle kamunun iyiliği için edindikleri toplumsal içgüdüler, önceden, onda arkadaşlarına yardım isteği, duygudaşlık yaratır, onu, onların övgülerine ve yergilerine önem vermeye zorlar. Böyle içtepiler çok erken bir dönemde, doğru ve yanlış konusunda kaba bir kural olarak iş görmüş olmalıdır. Ama insanın zihinsel gücü giderek arttıkça; ve insan, eylemlerinin daha uzak sonuçlarını kestirmeye güç yetirir duruma geldikçe; zararlı törelerden ve boş inançlardan sıyrılmasına yeter bilgisi olunca; soydaşlarının yalnız esenliğini değil, mutluluğunu da daha çok önemsemeye başladıkça; alışkanlıktan, yararlı deneyimi, öğretimi ve örneği sürdürmekten ötürü duygudaşlıkları gittikçe daha çok incelip her ırktan insanı, toplumun aptal, sakat ve öbür yararsız üyelerini, ve sonunda aşağı hayvanları kapsayacak ölçüde genişledikçe, insanın ahlakı da durmadan daha çok yücelmiştir. Türev</span> <span class="ITALIK">(derivative)</span> <span>okulunun ahlakçıları ve kimi sezgiciler, ahlak düzeyinin insanlık tarihinin çok eski bir çağından beri yükselegeldiğini kabul etmektedir.</span><span class="dipnot"><a class="footnote-link" href="#footnote-225-281" id="footnote-225-281-backlink">281</a></span></p>

      <p class="paragraf">Aşağı hayvanların çeşitli içgüdüleri arasında bazen bir çatışma çıktığı görülebildiğine göre; insanın toplumsal içgüdüleri ile onlardan doğmuş erdemler ve insanın daha aşağı, ama ancak bir an için kuvvetli olan içtepileri ya da tutkuları arasında bir çatışma olması şaşırtıcı değildir. Bu, Bay Galton’un belirttiği gibi,<span class="dipnot"><a class="footnote-link" href="#footnote-225-282" id="footnote-225-282-backlink">282</a></span> insan barbarlıktan oldukça yakın bir çağda kurtulduğu için, hiç de şaşırtıcı değildir. Bir ayartıya (iğvaya) kapıldıktan sonra, öbür güçlü içgüdülerin ya da tutkuların doyurulmadıkları ya da engellendikleri zaman yol açtıkları duygulara benzer bir kıvançsızlık, utanç, acınma ya da yazıklanma duyarız. Geçmişteki ayartının (iğvanın) zayıflamış izlenimini her zaman varolan toplumsal içgüdü ile, ya da ilk gençliğimizde kazanılmış ve yaşadığımız sürece pekiştirilmiş alışkanlıklarla, onlar aşağı yukarı içgüdüler kadar kuvvetleninceye değin karşılaştırırız. Ayartı karşımızda iken ona kapılmazsak, bu ya toplumsal içgüdünün, ya bir törenin o anda ağır basmasından, ya da ileride, ayartının zayıflamış izlenimi ile karşılaştırdığımız zaman, onun daha kuvvetli görüneceğini öğrenmiş olmamızdan, ve ona aykırı davranmanın acı çekmemize yol açacağını kavramamızdan ötürüdür. Gelecek kuşaklar dikkate alınınca, toplumsal içgüdünün giderek zayıflayacağından korkmak için hiçbir gerekçe yoktur ve erdemsel alışkanlıkların daha kuvvetleneceğini, belki soyaçekimle pekiştirilmiş olacağını bekleyebiliriz. O durumda, yüce ve aşağı içtepilerimiz arasındaki çatışma daha az zorlu olacaktır ve erdem üstün gelecektir.</p>

      <p class="x3" id="toc_marker-5-6"><span>SON İKİ BÖLÜMÜN ÖZETİ</span></p>

      <p class="paragraf">En aşağı insanın zihni ile en yukarı hayvanınki arasındaki farkın pek büyük olduğundan kuşkulanılamaz. İnsan-biçimli <span class="ITALIK">(anthropomorphous)</span> bir maymun, kendi durumuna yansız bir gözle bakabilseydi, kendisi bir bahçeyi yağmalamayı ustalıkla planlayabilirse de, ve taşları, dövüşmek ya da bazı yemişlerin sert kabuklarını kırmak için kullanabilirse de, taşa biçim vererek bir âlet yapmayı düşünmenin kendi gücünün tümü ile ötesinde olduğunu kabul ederdi. Hele metafiziksel bir düşünce zincirini eksiksiz izlemenin, matematiksel bir problemi çözmenin, ya da Tanrıyı düşünmenin ve olağanüstü bir doğal görünüme hayranlık duymanın, kendi gücünün çok daha ötelerinde olduğunu kabul ederdi. Bununla birlikte, bazı maymunlar, belki eşlerinin kızarmış derilerinin ve kürklerinin güzelliğine hayran olabildiklerini ve olduklarını ileri sürerlerdi. Bazı algılarını ve daha basit isteklerini çığlıklarla öbür maymunlara anlatabildiklerini, ama belirli düşünceleri belirli seslerle dile getirmenin asla akıllarından geçmediğini kabul ederlerdi. Aynı sürüdeki öbür yoldaş-maymunların yardımına koşmaya, onlar için ölümü göze almaya ve onların öksüz yavrularına bakmaya hazır olduklarını üsteleyerek ileri sürebilirlerdi; ama bütün canlı varlıklara hiç karşılıksız sevgi duymanın, insanın bu en soylu niteliğinin, anlayışlarının tümüyle dışında olduğunu kabul etmek zorunda kalırlardı.</p>

      <p class="paragraf">Bununla birlikte, insanın, ve yukarı hayvanların zihinleri arasındaki fark ne kadar büyük olursa olsun, nitel değil, kesinlikle nicel bir farktır. Sevgi, bellek, dikkat, merak, benzenme, zekâ, vb. gibi insanın övündüğü çeşitli heyecanların ve yetilerin, duygu ve sezgilerin, daha aşağı hayvanlarda, başlangıç durumunda ve bazen iyi gelişmiş olarak bile bulunabildiğini gördük. Bunlar, kurt ya da çakal ile karşılaştırılan evcil köpekte gördüğümüz gibi, soyaçekilerek gelişmeye de yeteneklidir. Belirli yüksek zihinsel yetilerin, örneğin genel kavramlar oluşturmanın, bilincin, vb. kesinlikle insana özgü olduğu –ki pek kuşkuludur– kanıtlanabilseydi bile, bu nitelikler ancak çok gelişmiş başka zihinsel yetilerin; ve onlar ise, yalnız yetkin bir dilin sürekli kullanımının sonuçları olabilir. Yeni doğmuş çocuk soyutlama yetisini hangi yaşta kazanır, ya da ne zaman bilinçlenip kendi varlığı üzerinde düşünmeye başlar? Yanıtlayamıyoruz; buna, yükselen organik basamaklarla ilgili olarak da yanıt veremiyoruz. Dilin yarı yapma, yarı içgüdüsel yapısı, aşamalı evrimin damgasını hâlâ taşımaktadır. Tanrıya olan yüceltici inanç, bütün insanlarda görülür evrensellikte değildir; ve ruhsal araçlara inanç, doğal olarak, öbür zihinsel yetilerden doğmuştur. Ahlak duygusu, belki insan ile daha aşağı hayvanlar arasındaki en iyi ve en önemli farkı oluşturmaktadır; ama toplumsal içgüdülerin –insanın ahlaksal varlığının ana ilkesi’nin–<span class="dipnot"><a class="footnote-link" href="#footnote-225-283" id="footnote-225-283-backlink">283</a></span> etkin zihinsel yetilerin yardımı ve alışkanlığın etkileri ile, “sizler insanlara onların sizlere davranmalarını istediğiniz gibi davranınız” [Matta İncili 7: 12. –ç.] altın kuralına doğal olarak varacağını daha emin göstermeye çalıştığım için, bu konu üzerinde hiçbir şey söylemeyi gerekli bulmuyorum: Bu kural ahlakın temelinde yer almaktadır.</p>

      <p class="paragraf">Gelecek bölümde, insanın çeşitli zihinsel ve ahlaksal yetilerinin yavaş yavaş evrim geçirmesinin olanaklı aşamaları ve araçları üzerine birkaç söz söyleyeceğim. Böyle bir evrimin hiç değilse olabildiği yadsınmamalıdır, çünkü bu yetilerin küçük çocuklardaki gelişimini her gün görüyoruz; ve aşağı bir hayvandan daha aşağı durumda olan bir aşırı aptalın zekâsından bir Newton’un zekâsına kadar olan yetkin bir aşamalanmayı izleyebiliyoruz.</p>

      <div class="footnotes">
        <div class="footnote">
          <p class="DIPNOT"><a class="footnote-anchor" href="#footnote-225-234-backlink" id="footnote-225-234">234</a> Örneğin bu konuda bkz: Quatrefages, <span class="BOLDITALIK char-style-override-11">Unité de l’Espèce Humaine,</span> 1861, s. 21, vb.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-235-backlink" id="footnote-225-235">235</a> <span class="BOLDITALIK char-style-override-11">Dissertation on Ethical Philosophy,</span> s. 231, vb.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-236-backlink" id="footnote-225-236">236</a> <span class="BOLDITALIK char-style-override-11">Metaphysica of Ethics,</span> J. W. Semple’in çevirisi, 1836, s. 136.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-237-backlink" id="footnote-225-237">237</a> Bay Bain, bu konuda yazmış ve adlarını her okurun bildiği yirmi altı İngiliz yazarının bir listesini vermektedir. Onlara, Bay Bain’in, Bay Lecky’nin, Bay Shadworth Hodgson’ın, Sir J. Lubbock’un ve başkalarının adları da eklenebilirdi.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-238-backlink" id="footnote-225-238">238</a> Sir B. Brodie, insanın toplumsal bir hayvan olduğunu belirttikten sonra <span class="BOLDITALIK char-style-override-11">(Psychological Enquiries,</span> 1854, s. 192), şu anlamlı soruyu soruyor: “Bu, bir ahlak duygusunun varlığı konusundaki o tartışmalı sorunu çözmek gerekmez mi?” Benzer düşünceler, birçok kimsenin, örneğin uzun zaman önce Marcus Aurelius’un aklına gelmiştir. Bay J.S. Mill, ünlü yapıtında <span class="BOLDITALIK char-style-override-11">(Utilitarianism,</span> 1864, s. 45, 46) toplumsal duygulardan “güçlü doğal bir duygu” ve “yararcılık ahlakı <span class="BOLDITALIK char-style-override-11">(utilitarian morality)</span> için duygunun doğal temeli” diye söz etmektedir. Bundan başka, “yukarıda anılan öbür edinilmiş yetenekler gibi, ahlak yetisi, doğal özelliğimizin bir parçası değilse, onun doğal bir sonucudur; onlar gibi, belirli ve küçük bir ölçüde, kendiliğinden başlamaya yeteneklidir”. Ama bütün bunlara karşıt olarak şöyle de demektedir: “Ahlaksal duygular benim inandığım gibi doğuştan olmayıp sonradan edinilmişse, bundan ötürü daha az doğal değildirler.” Böylesine büyük bir düşünürün yolundan ayrılmayı duraksayarak göze alıyorum, ama aşağı hayvanlarda toplumsal duyguların içgüdüsel ya da doğuştan olduğu pek tartışılmaz; ve bu duygular insanda neden böyle olmamak gereksin? Bay Bain (örneğin bkz: <span class="BOLDITALIK char-style-override-11">The Emotions and the Will,</span> 1865, s. 481) ve başkaları, her bireyin ahlak duygusunu ömrü boyunca kazandığına inanmaktadırlar. Genel evrim teorisi bakımından bu, en azından son derece olanaksızdır. Bana öyle geliyor ki, soyaçekimle iletilmiş bütün zihinsel nitelikleri görmezlikten gelmesi, ileride, Bay Mill’in yapıtlarının en önemli aksaklığı sayılacaktır.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-239-backlink" id="footnote-225-239">239</a> Bay H. Sidgwick bu konudaki ustaca incelemesinde <span class="BOLDITALIK char-style-override-11">(The Academy,</span> June 15th, 1872, s. 231) diyor ki: “Üstün bir arı, nüfus sorununa daha yumuşak bir çözüm bulmayı amaç edinirdi.” Bununla birlikte, yabanılların çoğunun ya da pek çoğunun alışkanlıklarına bakılırsa, insan, bu sorunu kız çocukları öldürmekle, çok-kocalılık <span class="BOLDITALIK char-style-override-11">(polyandry)</span> ve her rastgelenle çiftleşmek <span class="BOLDITALIK char-style-override-11">(promiscous)</span> ile çözmektedir; bundan ötürü, sorunun daha yumuşak bir yöntemle çözüleceğinden epey kuşku duyulabilir. Miss Cobbe, aynı örneği yorumlarken (“Darwinism in Morals”, <span class="BOLDITALIK char-style-override-11">Theologieal Review,</span> April, 1872, s. 188-191), toplumsal ödev <span class="BOLDITALIK char-style-override-11">ilkelerinin</span> böylelikle altüst olacağını söylüyor ve bununla, öyle sanıyorum ki, toplumsal bir ödevin yerine getirilmesinin bireylerin zararına yol açacağını söylemek istiyor; yalnız, kuşkusuz kendisinin de kabul edeceği bir olguyu, arının içgüdülerinin kamu iyiliği için kazanılmış olduğunu görmezlikten geliyor. O denli ileri gidiyor ki, bu bölümde savunulan ahlak teorisi genellikle kabul edilseydi, şöyle diyebilirdi: “Onların başarıya ulaştığı anda insanlık erdeminin ölüm çanının çalacağına inanmaktan kendimi alamam!” Erdemin yeryüzünde kalımına olan inancın, ödevleri böylesine çabuk sona eren birçok kimseye bağlı olmadığı umulmalıdır.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-240-backlink" id="footnote-225-240">240</a> <span class="BOLDITALIK char-style-override-11">Die Darwin’sche Theorie,</span> s. 101.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-241-backlink" id="footnote-225-241">241</a> Bay R. Brown, <span class="BOLDITALIK char-style-override-11">Proc. Zoolog. Soc,</span> 1868, s. 409.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-242-backlink" id="footnote-225-242">242</a> Brehm, <span class="BOLDITALIK char-style-override-11">Thierleben,</span> B. i. 1864, s. 52, 79. Birbirinin vücutlarındaki dikenleri çıkaran maymunlar için bkz: s. 54. Taşları altüst eden Hamadryas ile ilgili olgu, Alvarez’in tanıklığına dayanılarak verilmiştir (s. 76). Brehm onun gözlemlerinin tümü ile güvenilir olduğunu sanmaktadır. Yaşlı erkek babunların köpeklere saldırması konusunda bkz: s. 79; kartalla ilgili olarak bkz: s. 56.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-243-backlink" id="footnote-225-243">243</a> Bay Belt, Nicaragua’da, ormanda aşağı yukarı iki saat çığlıkları işitilen ve bulunduğu zaman yanıbaşında bir kartalın tüneyip durduğu görülen bir örümcek maymununun <span class="BOLDITALIK char-style-override-11">(Ateles)</span> davranışını anlatmaktadır. Kartal besbelli, yüz yüze durdukları sürece, ona saldırmaya korkmuştu. Bay Belt, bu maymunların alışkanlıkları ile ilgili gözlemlerine dayanarak, onların ikisi üçü bir arada durarak kendilerini kartallardan koruduklarına inanmaktadır. <span class="BOLDITALIK char-style-override-11">The Naturalist in Nicaragua,</span> 1874, s. 118.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-244-backlink" id="footnote-225-244">244</a> <span class="BOLDITALIK char-style-override-11">Annals of Mag. of Nat. Hist,</span> November, 1868, s. 382.</p>

          <p class="DIPNOT">* Orta ve Güney Amerika’ya özgü iri bir papağan çeşidi. –ç.n.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-245-backlink" id="footnote-225-245">245</a> Sir J. Lubbock, <span class="BOLDITALIK char-style-override-11">Prehistoric Times,</span> 2nd edit. s. 446.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-246-backlink" id="footnote-225-246">246</a> Bay L.H. Morgan’ın aktardığı gibi, <span class="BOLDITALIK char-style-override-11">The American Beaver,</span> 1868, s. 272. Yüzbaşı Stansbury, zorlu bir akıntıya kapılmış yavru bir kaşıkçı kuşunun yarım düzine kadar yaşlı kuşun kılavuzluğu ve yüreklendirmesi ile karşı kıyıya varışının ilginç öyküsünü de anlatmaktadır.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-247-backlink" id="footnote-225-247">247</a> Bay Bain’in dediği gibi, “acı çeken birine yapılan etkili yardımın kaynağı gerçek duygudaşlıktır”: <span class="BOLDITALIK char-style-override-11">Mental and Moral Science,</span> 1868, s. 245.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-248-backlink" id="footnote-225-248">248</a> <span class="BOLDITALIK char-style-override-11">Thierleben,</span> B. i. s. 85.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-249-backlink" id="footnote-225-249">249</a> <span class="BOLDITALIK char-style-override-11">‘De l’Espéce et de la Classe’,</span> 1869, s. 97.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-250-backlink" id="footnote-225-250">250</a> <span class="BOLDITALIK char-style-override-11">Die Darwin’sche Art-Lehre,</span> 1869, s. 54.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-251-backlink" id="footnote-225-251">251</a> Şuraya da bkz: Hooker, <span class="BOLDITALIK char-style-override-11">Himalayan Journals,</span> vol. ii, 1854, s. 333.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-252-backlink" id="footnote-225-252">252</a> Brehm, <span class="BOLDITALIK char-style-override-11">Thierleben,</span> B. i. s. 76.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-253-backlink" id="footnote-225-253">253</a> Onun çok ilginç denemesine bkz: “Gregariousness in Cattle, and in Man”, <span class="BOLDITALIK char-style-override-11">Macmillan’s Mag.,</span> Feb. 1871, s. 353.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-254-backlink" id="footnote-225-254">254</a> Adam Smith’in <span class="BOLDITALIK char-style-override-11">Theory of Moral Sentiments</span> adlı kitabının birinci ve ilgi çekici bölümüne bakınız. Ve yine bkz: Bay Bain, <span class="BOLDITALIK char-style-override-11">Mental and Moral Science,</span> 1868, s. 224 ve 275-282. Bay Bain, “duygudaşlık, dolaylı olarak, onu duyan için bir kıvanç kaynağıdır” demekte ve bunu karşılıklı ilgi ile açıklamaktadır. Bay Bain şöyle demektedir: “Yaralanan kimse, ya da onun yerinde olan başkaları, duygudaşlıkla ve karşılığında gördüğü yardımlarla, bütün özverisini karşılayabilir.” Ama duygudaşlık tam anlamı ile bir içgüdü ise –ki öyle görünüyor– daha önce de söylendiği üzere, aşağı yukarı her içgüdünün gereğinin yerine getirilmesi gibi, onun da gereğinin yerine getirilmesi dolaysız kıvanç verir.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-255-backlink" id="footnote-225-255">255</a> Rev. L. Jenyns <span class="BOLDITALIK char-style-override-11">(White’s Nat. Hist. Of Selborne,</span> 1853, s. 204), bu olguyu ilk kez ünlü Jenner’in belgelendirdiğini <span class="BOLDITALIK char-style-override-11">(Phil. Transact.,</span> 1824), ve bunu, o zamandan beri çeşitli gözlemcilerin, özellikle Bay Blackwall’un doğruladığını söylemektedir. Bu son titiz gözlemci, iki yıl, güz sonlarında, otuz sekiz yuvayı incelemiş, yirmisinde ölü yavrular, beşinde yavru çıkım evresinde yumurtalar ve üçünde, yavru çıkımı pek yaklaşmamış yumurtalar bulmuştur. Uzun uçuşa elverir yaşta olmayan birçok kuş da geride bırakılmıştır. Bkz: Blackwall, <span class="BOLDITALIK char-style-override-11">Researchs in Zoology,</span> 1834, s. 108, 118. İstenen bir şey değilse de, daha başka kanıtlar için bkz: <span class="BOLDITALIK char-style-override-11">Lettres Phil,</span> 1802, s. 217. Kara sağanlar için bkz: Gould, <span class="BOLDITALIK char-style-override-11">Introduction to the Birds of Great Britain,</span> 1823, s. 5. Bay Adams da, Kanada’da bunlara benzer olgular gözlemiştir: <span class="BOLDITALIK char-style-override-11">Pop. Science Review,</span> July, 1873, s. 283.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-256-backlink" id="footnote-225-256">256</a> Hume şöyle demektedir: “Başkalarının sevincinin ve üzüntüsünün umursamadan seyredeceğimiz şeyler olmadığını itiraf etmek zorunlu görünüyor. Ama birincisini görmek... gizli bir sevinç getirir; ikincisinin görünüşü ... hayalgücüne bir üzünç gölgesi düşürür.” <span class="BOLDITALIK char-style-override-11">An Enquiry Concerning the Principles of Morals,</span> 1751, s. 132.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-257-backlink" id="footnote-225-257">257</a> <span class="BOLDITALIK char-style-override-11">Mental and Moral Science,</span> 1868, s. 254.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-258-backlink" id="footnote-225-258">258</a> Burada, <span class="BOLDITALIK char-style-override-11">maddesel (material)</span> ve <span class="BOLDITALIK char-style-override-11">biçimsel (formal)</span> denen ahlaklar arasındaki farka değinmek istiyorum. Prof. Huxley’in bu konuda benimle aynı görüşü paylaştığını görmekten sevinçliyim <span class="BOLDITALIK char-style-override-11">(Critiques and Addresses,</span> 1873, s. 287). Bay Leslie Stephen: “Maddesel ve biçimsel ahlak arasındaki metafiziksel ayırım, bu türlü başka ayırımlar gibi, yersizdir.” <span class="BOLDITALIK char-style-override-11">Essays on Freethinking and Plain Speaking,</span> 1873, s. 83.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-259-backlink" id="footnote-225-259">259</a> Daha önce buna benzer bir örnek vermiş, savaşta arkadaşlarının planlarını düşmana vermektense, birbiri ardına kurşuna dizilmeyi yeğ tutan üç Patagonyalının tutumunu anlatmıştım. <span class="BOLDITALIK char-style-override-11">Journal of Researches,</span> 1845, s. 103.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-260-backlink" id="footnote-225-260">260</a> Düşmanlık ve hınç, belki başka herhangi bir duygudan çok daha kalımlı görünmektedir. Kıskançlık, bir üstünlüğü ya da başarısı için bir başkasına duyulan hınç olarak tanımlanır; ve Bacon üsteleyerek şöyle der <span class="BOLDITALIK char-style-override-11">(Essay IX):</span> “Kıskançlık, bütün duygulanmaların en çok sıkıntı vereni ve en süreklisidir.” Köpekler, yabancı insanlara ve yabancı köpeklere, yakınlarında yaşıyorlarsa, ama aynı aileden; boydan ya da oymaktan değillerse, hınçlanmaya çok eğilimlidir; bu duygu doğuştan gibi görünmektedir ve en direngen duygulardan biri olduğu kesindir. Gerçek toplumsal içgüdünün bütünleri <span class="BOLDITALIK char-style-override-11">(complement)</span> ve karşıtı gibi görünmektedir. Yabanıllar üzerine anlatılanlara bakılırsa, buna benzer bir şey onlarda da geçerlidir. Bu böyle ise, boyun herhangi bir üyesinin, kendisine zarar veren ve kendisine düşman olan başka bir üyeye aynı duyguları geçirmesine küçük bir adım yeter. İlkel buluncun (vicdan) bir insanı düşmanını incittiği için kusurlu bulması da olanaksızdır; tersine, ilkel bulunç, öcünü almayanı kusurlu bulur. Kötülüğe karşı iyilik etmek, düşmanını sevmek, tek başına toplumsal içgüdünün bizi ulaştırabileceği kuşkulu olan bir ahlak yüceliğidir. Böyle hiçbir altın kural düşünülmeden ve eslenmeden önce, bu içgüdülerin, duygudaşlıkla birlikte, sağduyunun, eğitimin, Tanrı sevgisinin ve korkusunun yardımı ile çok gelişmiş olması gerekir.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-261-backlink" id="footnote-225-261">261</a> <span class="BOLDITALIK char-style-override-11">Insanity in Relation to Law,</span> Ontario, United States, 1871, s. 1</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-262-backlink" id="footnote-225-262">262</a> E.B. Tylor, <span class="BOLDITALIK char-style-override-11">Contemporary Review,</span> April 1873, s. 707.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-263-backlink" id="footnote-225-263">263</a> Dr. Prosper Despine, görünüşte bulunçtan (vicdan) tümü ile yoksun olan en kötü suçlularla ilgili dikkate değer örnekler vermektedir: <span class="BOLDITALIK char-style-override-11">Psychologie Naturelle,</span> 1868, tom. i. s. 243; tom. ii, s. 169.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-264-backlink" id="footnote-225-264">264</a> Bkz: <span class="BOLDITALIK char-style-override-11">North British Review,</span> 1867, s. 395. Bay W. Bagehot’un yazıları: “On the Importance of Obedience and Coherence to Primitive Man”, <span class="BOLDITALIK char-style-override-11">Fort-nightly Review,</span> 1867, s. 529, ve 1868, s. 457, vb.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-265-backlink" id="footnote-225-265">265</a> En eksiksiz bilgiye Dr. Gerland’ın kitabında rastladım: <span class="BOLDITALIK char-style-override-11">Ueber dan Aussterben der Naturvölker,</span> 1868: Ama çocuk öldürme konusuna ilerideki bölümlerin birinde dönmem gerekecek.</p>

          <p class="DIPNOT">* <span class="BOLDITALIK char-style-override-11">Thug:</span> 19. yüzyıla dek, Hindistan’da adam öldürüp soyarak geçinen bir mezhebin üyesi. –ç.n.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-266-backlink" id="footnote-225-266">266</a> Kendini öldürme konusunda çok ilginç bir tartışma için bkz: Lecky, <span class="BOLDITALIK char-style-override-11">History of European Morals,</span> vol. i, 1869, s. 223. Yabanıllara gelince, Bay Winwood Reade, bana, Batı Afrika’daki zencilerde kendini öldürmenin sık sık görüldüğünü bildirdi. İspanyol işgalinden sonra Güney Amerika’nın yoksul yerlileri arasında ne denli yaygınlaştığını ise herkes bilir. Yeni Zelanda için “Novara”nın gezisine, Aleutian adaları için, Houzeau’nun belirttiği gibi, bkz: Müller, <span class="BOLDITALIK char-style-override-11">Les Facultés Mentales,</span> vb., tom. ii. s. 136.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-267-backlink" id="footnote-225-267">267</a> Bkz: Bay Bagehot, <span class="BOLDITALIK char-style-override-11">Physics and Polities,</span> 1872, s. 72.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-268-backlink" id="footnote-225-268">268</a> Örneğin Bay Hamilton’un kâfirlerle ilgili açıklamasına bkz: <span class="BOLDITALIK char-style-override-11">Anthropological Review,</span> 1870, s. xv.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-269-backlink" id="footnote-225-269">269</a> Bay M’Lennan, bu konuda değerli bir olgu dermesi sunmaktadır. <span class="BOLDITALIK char-style-override-11">Primitive Marriage,</span> 1865, s. 176.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-270-backlink" id="footnote-225-270">270</a> Lecky, <span class="BOLDITALIK char-style-override-11">History of European Morals,</span> vol. i. 1869, s. 109.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-271-backlink" id="footnote-225-271">271</a> <span class="BOLDITALIK char-style-override-11">Embassy to China,</span> vol. ii. s. 348.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-272-backlink" id="footnote-225-272">272</a> Bu konuda Sir J. Lubbock’un ayrıntılı tanıklığı için bkz: <span class="BOLDITALIK char-style-override-11">Origin of Civilazation,</span> 1870, chap. vii.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-273-backlink" id="footnote-225-273">273</a> Örneğin Lecky, <span class="BOLDITALIK char-style-override-11">Hist. European Morals,</span> vol. i. s. 124.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-274-backlink" id="footnote-225-274">274</a> Bu terim, usta işi bir makalede kullanılıyor: <span class="BOLDITALIK char-style-override-11">Westminster Review, Oct</span>. 1869, s. 498. “En büyük mutluluk ilkesi” için bkz: J. S. Mill, <span class="BOLDITALIK char-style-override-11">Utilitarianism,</span> s. 17.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-275-backlink" id="footnote-225-275">275</a> Mill, daha önce yaşanmış bir kıvanç durumu olmadan, yalnız alışkanlıkla eylemde bulunulabileceğini apaçık kabul etmektedir <span class="BOLDITALIK char-style-override-11">(System of Logic,</span> vol. ii. s. 422). H. Sidgwick de, kıvanç ve tutku konulu denemesinde <span class="BOLDITALIK char-style-override-11">(The Contemporary Review,</span> April, 1872, s. 671), şöyle demektedir: “Kısaca, bilinçli, etkin içtepilerimizin hep hoş duygular yaratmaya yönelmiş olduğunu ileri süren öğretiye aykırı olarak, nefse dönük olmayan içtepiyi her yerde gördüğümüzü savunuyorum; bu, kıvanç olmayan bir şeye yöneliktir; birçok durumda, içtepi nefse dönük olmaktan öylesine uzaktır ki, bilincin aynı anında bu ikisi kolayca birlikte bulunmaz.” İçtepilerimizin ne olursa olsun hep herhangi bir zamandaş ya da önceden yaşanmış bir kıvançtan doğduğu konusundaki belirsiz duygunun, sezgici ahlak teorisinin kabulüne, ve yararcı teorinin ya da “en büyük-mutluluk” teorisinin reddine yol açan ana neden olduğunu sanmaktan kendimi alamıyorum. Son teoriye göre, davranışın standardı ve güdüsü, kuşkusuz, sık sık karıştırılmaktadır, oysa bunlar belirli bir oranda gerçekten kaynaşık durumdadır.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-276-backlink" id="footnote-225-276">276</a> Bay Wallace güzel örnekler vermektedir: <span class="BOLDITALIK char-style-override-11">Scientific Opinion,</span> Sept. 15, 1869, ve daha eksiksiz olarak <span class="BOLDITALIK char-style-override-11">Contributions to the Theory of Natural Selection,</span> 1870, s. 353.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-277-backlink" id="footnote-225-277">277</a> Tennyson <span class="ITALIK">Idylls of the King,</span> s. 244.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-278-backlink" id="footnote-225-278">278</a> <span class="ITALIK">The</span> <span class="ITALIK">Thoughts of the Emperor M. Aurelius Antoninus,</span> İngilizce çevirisi, 2nd edit., 1869, s. 112. Marcus Aurelius, M.S. 121’de doğdu.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-279-backlink" id="footnote-225-279">279</a> Bain’in Mill’e mektubu: <span class="BOLDITALIK char-style-override-11">Mental and Moral Science,</span> 1868, s. 722.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-280-backlink" id="footnote-225-280">280</a> Maudsley, <span class="BOLDITALIK char-style-override-11">Body and Mind,</span> 1870, s. 60.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-281-backlink" id="footnote-225-281">281</a> Sağlam yargılara varmaya yetenekli bir yazar (<span class="ITALIK">North British Review</span>, July,1869,s.531) bu sonucu kuvvetle savunmaktadır. Bay Lecky <span class="BOLDITALIK char-style-override-11">(Hist. of Morals,</span> vol. i. s. 143) belirli bir ölçüde buna katılır görünüyor.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-282-backlink" id="footnote-225-282">282</a> Onun dikkate değer yapıtına bkz: <span class="BOLDITALIK char-style-override-11">Hereditary Genius,</span> 1869, s. 349.] Argyll Dükünün <span class="BOLDITALIK char-style-override-11">(Primeval Man,</span> 1869, s. 188) insanın yaradılışında iyi ile kötünün çekişmesi ile ilgili güzel düşünceleri vardır.</p>
        </div>

        <div class="footnote">
          <p class="DIPNOT"><a class="footnote-anchor" href="#footnote-225-283-backlink" id="footnote-225-283">283</a> <span class="BOLDITALIK char-style-override-11">The Thoughts of Marcus Aurelius</span>, vb., s, 139.</p>
        </div>
      </div>
    </div>
  </div>
</body>
</html>
