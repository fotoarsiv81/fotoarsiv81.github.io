<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>ÜÇÜNCÜ BÖLÜM ~KÂBUS~</title>
</head>

<body>
  <h1 class="h11"><a id="a21"></a>ÜÇÜNCÜ BÖLÜM</h1>

  <h1 class="h11"><span class="t8">~KÂBUS~</span></h1>

  <p>Hırçın, sert akşam rüzgârı, panjurları sarsıyor, geceye doğru daha da yükselen denizin dinmek bilmeyen uğultusu, karanlıklardan taşarak, kıyıdan çok ötelere ulaşıyordu. Dik kayalıklar üzerindeki Amalstad Şatosu, azgın dalgaların her vuruşuyla sarsılıyor gibiydi. Şatonun sadece iki penceresinde ışık vardı; birinci katta ve zemin katında.</p>

  <p>Thorwald Egsten, mutfaktaydı, kedisi Amigo'yu büyük bir şefkatle okşayıp seviyor, adeta dertleşiyordu onunla</p>

  <p>Thorwald, koridorda, Clara'nın yaklaşan ayak seslerini duyarak kalktı. Şatoya geleli bir saat olmuştu. Clara, gelir gelmez, yukarı, ablasının yanına çıkmıştı... Clara'nın yukarıda bulunduğu sırada da, Thorwald mutfakta akşam yemeğini hazırlamış ve bu arada bir kaç bardak akwavit yuvarlamıştı... Masanın üzerindeki petrol lâmbası, sarı, titrek bir ışıkla, Thorwald'ın yüzünü aydınlatıyordu.</p>

  <p>Thorwald kapıya doğruldu, açtı; Clara'nın tuttuğu üç mumlu şamdanın ışığı gözlerini kamaştırmıştı, gözlerini kıstı:</p>

  <p>- Sizi, tanıdı mı?</p>

  <p>- Tabiî...</p>

  <p>- Nasıl tabiî?... Pek âlâ tanımayabilirdi de... Bazı günler, onun ne hale geldiğini görecek ve bana hak vereceksiniz...</p>

  <p>- Ama, beni tanıdı.</p>

  <p>- Mükemmel... Diye mırıldandı Thorwald;</p>

  <p>- Belki de, iyi bir işarettir bu...</p>

  <p>- Öyle olmasını temenni edelim.</p>

  <p>Kısa bir sessizlikten sonra, Thorwald, sordu:</p>

  <p>- Size, neler anlattı?</p>

  <p>- Oh!... Fazla birşey anlatmadı...</p>

  <p>- Memnun oldu mu sizi gördüğüne?</p>

  <p>- Evet...</p>

  <p>Clara, elinde tuttuğu şamdanı masanın üzerine bıraktı, yüzündeki tülü açtı. Thorwald bakışlarını onun yüzüne dikti, gözleri irileşti, ürperdi: Clara siyah elbisesiyle, ciddi, vakur, tam karşısında duruyor, söze başlamasını bekler gibi, ona bakıyordu...</p>

  <p>- Tanrım!... Diye mırıldandı Thorwald: Birbirinize bu derece benzediğinizi bilmiyordum!...</p>

  <p>İnanılmaz bir şeydi bu!... Sanki, Sigrid'di karşısındaki!... Herşeyi ile Sigrid!... Sigrid'in bir eşi!... Ama şimdiki, sararmış suratı, çukura kaçmış gözleri ve bomboş bakışlarıyla, bir hayaletten farksız olan Sigrid değil elbet!... Önceleri, evliliklerinin ilk günlerindeki Sigrid'in benzeri!...</p>

  <p>Thorwald, yutkundu:</p>

  <p>- Hayır!... Gerçekten bilmiyordum!... Diye tekrarladı...</p>

  <p>- İkiz olduğumuzu bilmiyor muydunuz?..</p>

  <p>- Evet, fakat...</p>

  <p>Thorwald, omuzlarını kaldırdı, hafif, boğuk bir sesle, güldü:</p>

  <p>- Evet, biliyordum ama, bir şeyi bilmek ayrı, görmek, ayrı!...</p>

  <p>Thorwald'ın, Amalien'den aldığı ekmek, sosis ve peynir'den ibaret akşam yemeklerini, sessiz sedasız yediler. Yemekten sonra, Clara, hiçbir şey söylemeden, Sigrid için hazırladığı yemek tepsisiyle kapıya doğrulduğu sırada Thorwald:</p>

  <p>- Yiyeceğini, ona vermek lazım, diye konuştu: Yani, yedirmek, lâzım, demek istiyorum... Çünkü, ellerini kullanamıyor... Hemen hemen, hiç tutmuyor elleri!...</p>

  <p>- Biliyorum...</p>

  <p>Thorwald, elinde şamdanla, koridorun karanlıklarında uzaklaşan Clara'yı bakışlarıyla takip etti: Güzeldi!... Evet, güzeldi!...</p>

  <p>Hiç tahmin etmemişti bunu!... Sigrid'e bu kadar çok benzeyebileceğini düşünmemişti!... Bir zamanlar, onda büyük istekler uyandıran Sigrid'in güzelliğini nasıl unuttuysa, onların ikiz olduklarını da unutmuştu...</p>

  <p>Bir zamanlar, Sigrid'de güzeldi, taptazeydi, arzuluydu, ihtiras doluydu</p>

  <p>Bir zamanlar, Sigrid'le nasıl kucaklaştıklarını, seviştiklerini düşündü...</p>

  <p>Sevişmek!... Unutmaya başladığı bir kelimeydi bu!... Bir kadını,, kollarının arasında sıkmayalı, sevişmeyeli, kaç hafta geçmişti kimbilir?... Kaç ay geçmişti?...</p>

  <p>Düşüncelerinden uzaklaşmak ister gibi, sert bir hareketle doğruldu, mutfaktan çıktı, uzun koridoru, giriş holünü geçti, bir koridor daha yürüdü ve, kanepelerle, koltuklarla dolu bir salona girdi.</p>

  <p>Salonun bir köşesinde kocaman, kuyruklu bir piyano duruyordu. Eski günlerde, Sigrid, bu piyano da, Chopin, Mozart veya Sibelius'dan parçalar çalardı...</p>

  <p>Thorwald, elindeki petrol lâmbasını havaya kaldırarak ilerledi, ve anahtarını üzerinden ayırmadığı küçük bir odanın kapısını açarak, içeri girdi, lâmbanın, titrek, sarı ışığı, odanın içini ve bir mihrabın önündeki, kalın, siyah çerçeveli, büyük bir fotoğrafı aydınlattı...</p>

  <p>İlk karısı Elisabeth'in fotoğrafıydı bu... Elisabeth gölgelerin arasından, ona bakıyor gibiydi...</p>

  <p>Thorwald, resmin önünde diz çöktü ve duaya başladı Alnını, birbirine kenetlediği ellerine yaslamış dünya ile ilgisini kesercesine, düşüncelerinin karanlığına dalıp gitmişti ki, bacaklarına yumuşak bir şeyin sürünmesiyle, dehşet içinde sıçrayıp doğruldu:</p>

  <p>Kedisi, Amigo, ayaklarının dibinde durmuş yüzüne bakıyordu.</p>

  <p>Thorwald, ayağını yere vurarak:</p>

  <p>- Git!... Diye söylendi: Defol!... Burada kimseyi istemiyorum!...</p>

  <p>Alışık olmadığı bu sertliğe şaşırmış gibi, hızla uzaklaşan kediyi bakışlarıyla izleyen Thorwald, birden irkildi: Odanın açık olan kapısının önünde, bir çift ayak görmüştü!... Korkulu, boğuk bir sesle, mırıldandı:</p>

  <p>- Kim o?... Kim var orada?...</p>

  <p>Her zaman ki gibi, öylesine sinirliydi ki, bir anda öncekinden de beter bir korkuya kapılarak geriye sıçradı. Bu, Clara idi. Beyaz bir gecelik giymişti. Amalstad Şatosuna, her mevsim, daima bir yol bulup süzülen rüzgâr, geceliğini hafif hafif dalgalandırıyordu...</p>

  <p>- Özür dilerim... Dedi: Sizi rahatsız edeceğimi ummamıştım... İyi geceler demek için gelmiştim... Döndü, uzaklaşmadan evvel:</p>

  <p>- Sigrid'in bitişiğindeki odayı kendime hazırladım... Diye tamamladı: Siz, hiç rahatsız olmayın... Şatoyu şimdiden tanıyor gibiyim...</p>

  <p>Thorwald o gece hiç rahat edemedi... Ötekilerden de berbat bir gece idi bu; uyuyamadı bir türlü... Kâbuslarla bölünen uykusu sırasında, arada bir dalar gibi oluyordu ama, aynı anda, etrafını sarıveren sislerin arasında, beyaz gölgeleri, isimlendiremediği yüzleri, bitip tükenmek bilmeyen karanlık koridorlar boyunca, ümitsizlik içinde kovalamaya başlıyordu...</p>

  <p>Nihayet, uykusuzluktan bitkin bir halde, gecenin yarısına doğru, tam uyuyacağı sırada, yine Sigrid'in çığlıklarıyla sıçradı... Kâbus değildi bu!... Kâbus'dan da beterdi... Clara, ondan önce gitmişti Sigrid'in odasına... Thorwald, onu orada buldu.</p>

  <p>Ve, Sigrid'in hali, her zamankinden feciydi: İnliyor, kıvranıyor, onları tanımıyor, Clara elindeki ıslak bezi alnına yaklaştırdıkça korkunç çığlıklarla karşı koymaya çalışıyordu...</p>

  <p>Bu seferki kriz öyle şiddetliydi ki, kendini yerden yere vurmak istercesine çırpınan Sigrid'i, felçli olmasına rağmen zaptetmekte adeta güçlük çektiler...</p>

  <p>Sigrid'i zaptetmeye çalıştığı sırada, Thorwald, Clara'nın, önü açılan geceliğinin arasından gözüken diri ve dik göğüslerini görüyor, bu beyaz ve dolgun göğüsler, en ufak bir harekette bile, dışarı fırlayacakmış gibi titreyip, onu tahrik ediyordu...</p>

  <p>Sigrid, ancak bir saat sonra sakinleşebildi. İkisi de, sessizce odadan çıktılar...</p>

  <p>Şatonun koridorlarında dolaşan rüzgâr değdikçe, Clara'nın geceliği, vücuduna yapışıyor ve içine bir şey giymediği için, bütün vücut hatları, en gizli noktalarına kadar meydana çıkıyordu....</p>

  <p>- Thorwald, duygularını belli etmemeye çalışarak, üşümüyor musunuz?... Diye sordu.</p>

  <p>Clara, "hayır..." Mânâsında hafif bir işaretle cevapladı, yorgun ve bitkin olduğunu gizlemeye çalıştığı belliydi...</p>

  <p>- Odanızda yeteri kadar yorgan ve battaniye var, değil mi?...</p>

  <p>Clara, Thorwald'ın bu sorusuna cevap vermedi; gözlerinde yaşlar birikmişti...</p>

  <p>- Niçin ağlıyorsunuz?... Clara:</p>

  <p>- Onu bu halde görmek, beni çok üzdü...Diye hıçkırdı. Müthiş bir şey bu!... Thorwald, ölü bir sesle:</p>

  <p>- Haklısınız...Diye mırıldandı.</p>

  <p>- Onu, başka bir doktora göstermediniz mi?... Bana bahsettiğiniz, Amalstad'daki yaşlı doktordan başka bir doktora?...</p>

  <p>- Bunu faydasız buldum Doktor Gufsen, tedavisine imkân olmadığını kesin olarak söylemişti... Bu durum karşısında, yapılacak tek bir şey vardı; Sigrid'i tecrit etmek; bir hastahanenin hücresine kapatmak... Fakat...</p>

  <p>-Evet?...</p>

  <p>- Fakat, Sigrid'in buna çok üzüleceğini düşündüm, ve, vazgeçtim. Clara, cevap vermedi...</p>

  <p>-Amalstad'daki doktor, onun iyileşmesine imkân olmadığını, belkemiğindeki iltihabın...yani, hastalığının, onu, yatakta kalmaya mahkûm edeceğini söylemişti... Demişti ki...</p>

  <p>Thorwald, ne söylediğinin farkında değilmiş gibiydi. Kelimeleri, bağlantısız, birbiri peşine sıralıyordu. Tam karşısında duran Clara'nın vücudundan dağılan koku, başını döndürüyordu. Clara, hemen hemen hırçın bir sesle:</p>

  <p>- İyi geceler!... Dedi ve odasına doğruldu, ağır bir yürüyüşle koridorda uzaklaştı...</p>

  <p>Thorwald, Clara'nın odasına girip, kapısını kapadığını duyunca, peşinden gitmek, onunla tekrar konuşmak gibi, garip bir isteğe kapıldı... Ama, neye yarardı bu?...</p>

  <p>Thorwald, odasına girdi, karyolasına oturdu ve rüyadaymış gibi, etrafına bakındı, bir an dalıp gitti, sonra, kalktı ve odada dolaşmaya başladı, neden sonra pencereye gitti camı, açtı, alev alev yanan yüzünü rüzgâra verdi... Elleri de, ateş gibiydi, gecenin soğuk, sert rüzgârı, ılık bir su gibi, yüzünü, ellerini yaladı....</p>

  <p>Clara'nın odasındaki ışık, sönmüştü...</p>

  <p>Beş gün daha geçti...</p>

  <p>Clara'nın gelişi, Sigrid'in üzerinde umulan tesiri uyandırmamış gibiydi; geceleri gelen krizler daha da şiddetlenmişti ve kendine geldiği zamanlar, Clara'ya adeta bir köleymiş gibi davranmaya başlamıştı.</p>

  <p>Clara, şato'nun bütün işleriyle meşgul oluyordu, bu yüzden, yorgun, bitkindi ve Thorwald, Sigrid'in çığlıklarına koştuğu bir gece, Clara'yı koridorda, hıçkıra hıçkıra ağlarken buldu ve böyle bir hareket yapmak istemediği halde, onu kollarının arasına aldı, sık, uzun saçlarını okşadı... Clara'nın genç, diri göğüslerinin sıcaklığını, yaşlandıkça, daha fazla hissetmeye başladı. Bu tatlı sıcaklık, elbiselerinden, derisine nüfuz ediyordu adeta... Böylece, Clara'yı odasına kadar götürdü:</p>

  <p>- Benden nefret ediyor!... Diye hıçkırıyordu Clara: Benden, her zaman nefret ederdi!... Beni şatoya çağıran mektubunuzu aldığım vakit, az daha, gelmekten vazgeçecektim!... Sigrid, bana tahakküm etmekten, beni hırpalamaktan, öteden beri zevk alırdı... Bu yüzden, çocukluğum bir cehennem azabı içinde geçti...</p>

  <p>- Peki ama, niçin?... Diye, Thorwald, şaşırmış bir halde, sordu:</p>

  <p>- Öyle sanıyorum ki, annemin ve babamın, beni, kendisinden çok sevdiklerini zannettiği içindir... Diye, Clara, durgun, bir tonla konuştu: Çünkü, ikiz olmamıza rağmen ben, ondan daha güzel... Daha göz alıcıydım... O, bu yüzden, benden her zaman intikam almak, bunun acısını çıkarmak istedi... Benden bahsettiği zamanlar, bunu hissetmediniz mi hiç?...</p>

  <p>Thorwald,, hatırlamaya çalışarak:</p>

  <p>- Belki... Dedi; daha doğrusu, sizden pek sık bahsetmezdi...</p>

  <p>- Ama, bahsettiği zaman, sesinde, şefkatten, sevgiden eser yoktu, değil mi?...</p>

  <p>- Hayır!... Yanılıyorsunuz!...Dedi, Thorwald: Hem, sizin gelmenizi o istedi... Ama, bunda kötü bir niyeti olduğunu sanmıyorum...</p>

  <p>- Oh!... Bilmiyorum!... Hiçbir şey düşünemiyorum!... Diye içini çekti Clara; fakat, her şeye rağmen, bana nasıl kötü muamele ettiğini, siz de görüyorsunuz...</p>

  <p>Thorwald, kolu ile onun omuzunu sarmıştı... Böylesine yakın olmayı aklından bile geçirmediği Clara'nın yanında, kendini zayıf, mağlûp hissediyordu... Clara, hareketsizdi... Bir an, tek vücut gibi hareketsiz kaldılar, sonra... Dudakları, birden birleşiverdi...</p>

  <p>Birbirlerinden sert bir hareketle ayrıldıkları vakit, buna, ilk önce kimin teşebbüs ettiğini ikisi de bilemiyor, kestiremiyordu... Clara, utançtan kızarmış bir halde, hızla odasına koştu... Ve, korkunç, sıkıntılı günler, birbirini takip etti...</p>

  <p>Thorwald, Clara'ya yaklaşmaya cesaret edemiyor, Clara'da bundan çekiniyordu. Beraber olmaktan, birbirlerine yaklaşmaktan korkuyorlardı...</p>

  <p>Ve, Sigrid, bunu hissetmiş gibi, tahammül edilmez bir hâl alıyor, eskisinden çok daha şiddetli geçirdiği krizlerden sonra, kısa düzelme saatlerini şikâyetle, hatta, Clara'ya sövüp saymakla geçiriyordu.</p>

  <p>Bir sabah Thorwald, kırılan tabak, bardak gürültüleri duyarak, merdivenin başına gelince Clara'nın, ölü gibi sapsarı bir yüzle, Sigrid'in odasından çıktığını gördü; bütün vücudu titriyordu ve alnında, bıçak yarasına benzer bir yara, ince bir çizgi halinde kanıyordu; Sigrid, çay fincanını, tabağıyla beraber, suratına fırlatmıştı Clara'nın...</p>

  <p>Clara, dehşet içinde koşarak, Thorwald'ın kollarına atıldı, birbirlerine sımsıkı sarılmış bir halde, dakikalarca hareketsiz kaldılar... Bu zaman zarfında, birbirlerine karşı duydukları şiddetli arzuyu boş yere gizlemeye çalışıyorlardı:</p>

  <p>- Ondan nefret ediyorum!... Diye hıçkırdı Clara, Thorwald'ın omuzuna yaslanırken; oh!... Thorwald... Ondan nasıl nefret ettiğimi bilemezsin!...</p>

  <p>- Ne de olsa, hasta!... Diye mırıldandı, Thorwald: Bazı hareketlerini bağışlamak gerek!...</p>

  <p>- Hasta, öyle mi?... Göründüğü kadar hasta olduğuna emin misin?... Buraya geldiğim gün, parmağını bile kımıldatamıyordu... Ama, bazı anlarda eskisi gibi güçlü olduğunu sanıyorum!...</p>

  <p>- Doktor da söylemişti; bazı zamanlar, hastalığı şiddetini kaybediyor, ve... Thorwald, devam edemedi.</p>

  <p>Clara, ona biraz daha sokulmuştu, dudakları, bir kere daha, birbirini bulmak üzereydi... Bir müddet, bakışlarıyla birbirlerini yercesine, göz göze durdular... Thorwald, büyük bir güç sarf ederek geri çekilirken, boğuk bir sesle mırıldandı:</p>

  <p>- Hayır... Bunu yapmamalıyız Clara!...</p>

  <p>Clara'nın karanlık bakışları, bir an aydınlanır gibi olmuştu:</p>

  <p>- Hayır, bunu yapmamalıyız!... Diye tekrarladı; sesinde, her şeye meydan okuyan bir ton vardı...</p>

  <p>- Clara... Gerçekte, ben...</p>

  <p>- Çünkü, senin hâlâ vicdanın rahat değil!... Diye Clara, ıslıklı bir sesle, Thorwald'ın sözünü kesti; fakat, zavallı dostum, eğer, buseydin!</p>

  <p>- Neyi bilseydim?... Diye sordu Thorwald...</p>

  <p>Fakat, sorusu cevapsız kaldı... Clara, hızla ondan uzaklaştı, koşarak merdivenleri inmeye başladı... Hıçkırıklarla sarsılıyordu hâlâ... Süratle kapıdan çıktı ve bahçede rastgele koşmaya başladı, Thorwald, vakit geçirmeden onu takip etti ve dik kayalıkların bitiminde Clara'ya yetişti... Sabahın alaca karanlığında, denizden esen sert, dondurucu rüzgâr, kelimeleri, dudaklarından koparıp, boşluğa savuruyordu sanki... Thorwald:</p>

  <p>- Ne demek istedin Clara?... Diye tekrarladı...</p>

  <p>Sesinde, öyle kararlı bir ifade vardı ki, Clara, bu sefer, konuşmak zorunda kaldı:</p>

  <p>- O, seni hiç sevmemişti!... Dedi.</p>

  <p>Thorwald'ın gözleri irileşti, Clara'nın elini yakaladı, avuçları arasında sikti:</p>

  <p>- Devam et!...</p>

  <p>- Chrisitanborg gazetesinde, senin verdiğin ilânı okuduğu gün, beraber oturduğumuz fakir odaya geldi ve bana "Sanıyorum ki, bir şey buldum Clara!..." Dedi...</p>

  <p>- Eh, evet!... İyi bir iş bulmuştu... Hayatını güçlükle kazanıyordu, ve, sen... Sen de, bir büroda sekreterlik yapıyordun, değil mi? İkiniz de fakirdiniz ve paraya ihtiyacınız vardı...</p>

  <p>- Sigrid, bunu demek istememişti!...</p>

  <p>- Ne demek istemişti?...</p>

  <p>- Onun, büyük bir hayali vardı ve bu, bir iş bulmak değildi...</p>

  <p>- Neydi peki?...</p>

  <p>- Kendisiyle evlenecek zengin bir adam bulmak... Gazeteye verdiğin ilânı okuyunca, bunun, "iyi bir fırsat" olabileceğini düşündü... Sigrid, senin yaşlı bir adam olduğunu sanıyor, çabuk öleceğini umuyordu... İhtiyar olmadığını görünce, hayâl kırıklığına uğradı... Seni, ilk görüşünden sonra bana yazdığı mektubu, hâlâ saklıyorum... Mektupta kullandığı cümleler, şu an bile hatırımda; "Dul kalmayı ümit etmekle, ne kadar yersiz bir düşünceye kapıldığımı anlıyorum!... " Diyordu...</p>

  <p>Thorwald'ın, soluğu kesilmişti sanki:</p>

  <p>- Ya, sonra?... Diye, güçlükle konuştu; beni, daha iyi tanıyınca... Onunla evlenince... Sevmeye başladı değil mi?...</p>

  <p>- Buna inanmak için, senin gibi, tecrübesiz, saf bir insan olmak lazım Thorwald... Sigrid'in kalbinde, paradan başka hiçbir şey, zerre kadar yer olamaz...</p>

  <p>- Demek, bütün bunlar, onun ustaca oynadığı bir oyundan, bir komediden başka bir şey değildi, öyle mi? Clara, cevap vermedi... Uğuldayarak esen sert rüzgârın, kendisini boşluğa savurmasından korkuyormuş gibi, kenarına oturduğu kayaya tutunmuştu...</p>

  <p>- Bu bir komedi!... Öyle mi?...</p>

  <p>Clara, acılı bir ifadeyle, "Evet!... " Der gibi, başını salladı...</p>

  <p>- Yemin eder misin?...</p>

  <p>- Neye yarar?...</p>

  <p>Clara, başını avuçlarının arasına aldı, kısa, kesik hıçkırıklarla sarsılmaya başladı... Thorwald, karanlık, boğuk bir sesle sordu:</p>

  <p>- Niçin ağlıyorsun?...</p>

  <p>Clara, başını kaldırdı, Thorwald'a baktı yanakları, gözyaşlarıyla ıslanmıştı, hıçkırdı:</p>

  <p>- Sana bunları anlatmamalıydım... Oh!... Bütün bunlar, o kadar adi, öyle çirkin şeyler ki ben... Thorwald:</p>

  <p>- Sakin ol!... Diye mırıldandı: Senin bu iş de, hiçbir suçun yok...</p>

  <p>Kalktılar... Birbirlerine sarılarak yürüdükleri yol boyunca, ikisi de tek kelime konuşmadı. Thorwald'ın yüzü, sert ve duygusuzdu.</p>

  <p>O gece, Thorwald, Clara'nın odasına girdi; vicdan azabı çekmesini gerektirecek en ufak bir sebep yoktu artık... Fakat, Clara, kendini ona vermedi.</p>

  <p>Öpüp, okşamasına müsaade ediyor, fakat, daha ileri gitmesine izin vermiyordu. Onu takip eden gecelerde de, hiç bir değişiklik olmadı. Thorwald, çıldıracaktı neredeyse... Bitip, tükenmek bilmeyen, dayanılmaz acılar, sıkıntılarla dolu günler, geceler, haftalar boyunca gerilen sinirleri, bu, içinden çıkılmaz durum karşısında, kopacak hale gelmişti: Bir yanda, kendisini hiç sevmemiş olan maceracı Sigrid, diğer yanda, beraberliğiyle onu avutan, okşayışlarının her çeşidine cömertçe müsaade eden, fakat, kendini vermeyen Clara...</p>

  <p>Yedinci gece, Thorwald, büyük bir öfke içinde:</p>

  <p>- Fakat neden?... Diye sordu; niçin benim olmak istemiyorsun?... Clara, yaş dolu gözlerle, tatlılıkla:</p>

  <p>- Hayır Thorwald... Dedi: Ölüm döşeğinde, olan anneme, kocamdan başka hiçbir erkeğe ait olmayacağıma, dair söz verdim...</p>

  <p>Thorwald, Clara'nın yanından ayrıldıktan sonra, Sigrid'in odasına girdi. Sabahın ikisiydi. Şatoda bir mezar sessizliği vardı. Dışarıda, fırtına dinmişti. Sigrid, uyuyordu. Müthiş bir kin, yüreğini yakarken, Thorwald, düşündü: "Niçin ölmüyor?..."</p>

  <p>&nbsp;</p>
</body>
</html>
