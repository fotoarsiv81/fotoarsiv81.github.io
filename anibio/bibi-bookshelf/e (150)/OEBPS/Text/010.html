<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>ALTINCI BÖLÜM ~KAYBOLAN RESİM~</title>
</head>

<body>
  <h1 class="h11"><a id="a24"></a>ALTINCI BÖLÜM</h1>

  <h1 class="h11"><span class="t8">~KAYBOLAN RESİM~</span></h1>

  <p>Clara, ertesi gün, akşama doğru Amalstad Şatosuna döndüğü zaman, Thorwald'ı, tansiyonu yükselmiş olarak buldu.</p>

  <p>Clara, kiraladığı bir arabayla dönmüştü. Yağışlı hava, hızlı şekilde yol almalarını engellemiş, bu yüzden oldukça geç kalmıştı.</p>

  <p>Clara, bahçe kapısının çıngırak sesine koşan Thorwald'ın, başının hizasına kaldırdığı gemici fenerinin sarı ışığında, solgun yüzünü ilk bakışta fark etti: Rüzgârın, alnında dağıttığı saçları yüzüne sefil bir şekil veriyor, yağmur damlaları, gözyaşları gibi, yanaklarından çenesine sızıyordu.</p>

  <p>Alçak sesle birbirlerini selâmladıktan sonra, yağmuru iplik iplik aydınlatan fenerin ışığında, beraberce ilerlediler:</p>

  <p>- Döndüğüne çok sevindim... Dedi. Thorwald, hole girdikleri zaman; işler, yolunda gitti mi?... Diye sordu. Clara, yağmurluğunu çıkarırken:</p>

  <p>- Evet... Diye mırıldandı; Amalien'de, bazı zorluklarla karşılaştım ama...</p>

  <p>- Ne gibi zorluklar?...</p>

  <p>- Haber verilmesine rağmen, vagon gönderilmemişti... Şey için...</p>

  <p>- Tabut için mi?...</p>

  <p>- Evet... Ama, neticede her şey halledildi.</p>

  <p>Beraberce, ağır ağır, mutfağa doğru ilerlediler. Amigo, mırıldanarak Clara'nın bacaklarına sürünüyordu... Clara:</p>

  <p>- Christianborg mezarlığında... Diye söze başlarken, Thorwald, sert bir tavır ile, yarıda kesti:</p>

  <p>- Yeter!... Bunları, bana daha sonra anlatırsın...</p>

  <p>Kahve hazırlamak üzere, ateşe koyduğu kahve kabına bakmıyordu bile...</p>

  <p>Yağmura rağmen, rüzgâr vardı ve ıslık çalarak esiyor, zaman zaman şömine de uğultular çıkararak yankılanıyordu. İki gece evvel, fırtınanın tesiriyle kırılan eski bir akasya ağacının dalları birbirine çarptıkça, korkunç gürültüsü kulaklarını tırmalıyordu. Thorwald ateşin üzerinden aldığı kahve kabıyla, Clara'nın oturduğu masaya yaklaştı, kabı, sert, sinirli bir hareketle masaya bıraktı, yağ sürdüğü ekmeği, isteksiz isteksiz çiğneyen Clara, onu bir an süzdükten sonra:</p>

  <p>- Çok sinirlisin... Dedi: Niçin bu kadar sinirlisin?... Hiçbir tehlike olmadığını gayet iyi biliyorsun... Hem, Sigrid'in ölümü, herkes için, beklenen bir şeydi... Sonra, Amalstad'dan getirdiğim doktor defin iznini verdi ve bununla ilgili bütün işleri halletti... Hâlâ, niçin ve neden korkup, endişeleniyorsun?...</p>

  <p>Thorwald, cevap vermedi.</p>

  <p>Clara, sorgulu sorgulu, Thorwald'a bakıyordu.</p>

  <p>Sigrid'in gömülmesiyle ilgili işlem mükemmel bir şekilde halledilmiş her şey, başlangıçtan beri yolunda gitmişti. Sigrid'in, geçirdiği bir kriz sonucu eceliyle öldüğüne dair belgeyi imzalayan, Amalstad'daki ihtiyar doktor Olafson, herkesin tanıdığı sarhoşun biriydi ve Clara, aradığı günün akşamına doğru onu bulduğu zaman da , sızmak üzereydi. Clara, hıçkırıklar arasında acı haberi verdiği doktor Olafson'dan, kendini toparlayabilmek için, bir kadeh içki rica etmiş, Olafson da, onunla bir kadeh yuvarlamaktan kendini alamamıştı. Bunu, ikinci, üçüncü, dördüncü kadehler takip etmiş, Clara, onu bir an evvel götürebilmek için son derece sert alkollü bir içki olan Akwavit'i, birbiri peşine içmek zorunda kalmıştı. Şatoya döndüğü zaman, Clara, iyice alkollüydü ama, doktorda, kendinde değildi. Thorwald, yıkılmış, bitkin bir halde, onları mutfakta beklemişti. Olafson, dolaşan dilinin yettiği kadar, basmakalıp teselli cümleleri sıralamış, peşi sıra üç bardak Akwavit daha yuvarlamış, Sigrid'i muayene etme lüzumunu bile hissetmeden, bomboş gözlerle cesedi süzmekle yetinerek: "Beklenen bir şeydi bu, değil mi?..." Diye konuşmuştu: "Beklenen bir şeydi... "</p>

  <p>Evet... İşin doğrusu buydu, her şey yolunda gitmişti.</p>

  <p>Clara, kalkmış, Thorwald'a yaklaşıp, dirseğini kavramıştı:</p>

  <p>- Öyle değil mi?... Diye, ısrarla sordu: Hiçbir tehlike yok.. Olafson'un, böylesine ayyaş bir herif olması, ne büyük bir şans, değil mi?...</p>

  <p>Sustu, zoraki bir gülüşle ekledi:</p>

  <p>- Sen bana söylemiştin ama, her şeyin bu kadar kolayca halledileceğini hiç ummamıştım doğrusu. Thorwald, hâlâ cevap vermiyordu.</p>

  <p>Bakışları bomboş, manasızdı. Clara'nın sözleriyle ilgisi olmayan, şeyler düşünüyormuş gibiydi...</p>

  <p>- Thorwald!...</p>

  <p>- Ne?...</p>

  <p>- Lütfen, kendine gel sevgilim!... Niçin dalgın dalgın duruyorsun böyle?... Kısa bir sessizlikten sonra, Thorwald, sordu:</p>

  <p>- Sigrid'in resmi?...</p>

  <p>- Nasıl Sigrid'in resmi?...</p>

  <p>- Resmi, çerçeveden sen mi çıkardın?...</p>

  <p>- Neredeki?... Hangi resim?...</p>

  <p>- Odasında, şöminenin üzerinde, bambu ağacından bir çerçeve içindeki resmi!... Sigrid'in resmini!... Clara, şaşkın, bakıyordu.</p>

  <p>- Haydi, cevap ver!...</p>

  <p>- Ben, hiçbir şeye dokunmadım... Dedi.</p>

  <p>Thorwald, sersemlemiş gibi kalktı, kendini, Clara'nın tam karşısındaki sandalyeye bıraktı, uykudaymış gibi, fincana kahve doldurdu:</p>

  <p>- Onu, kim çıkarmış olabilir?... Diye konuştu: Hay Allah!... Kendimi hiç de iyi hissetmiyorum Clara... Belki, yalnız kalmamın tesiridir bu... Söyle... Buraya, kim gelmiş ve Sigrid'in resmini kim almış olabilir?...</p>

  <p>- Fakat sevgilim... Diye, sakin sakin konuştu Clara: Kimse gelmedi, bunu, sen de pek âlâ biliyorsun... Yalnız, Gumborg geldi, Amalstad halkının töreleri gereğince hazırlanacak olan tabutun meşeden kesilmiş parçalarını getirdi ve gözlerimin önünde monte etti, çaktı, çiviledi, odaya çıktığında, biz de yanındaydık hatırlasana... Herhangi bir kimsenin bu resmi alabileceğine nasıl ihtimâl veriyorsun?... Sonra, Gumborg, hiç de kötü bir adama benzemiyor bence... Sorarım sana; kimin, ne işine yarar bu resim?...</p>

  <p>- Fakat, yine de, biri almış onu ! Diye, öfkeli bir sesle bağırdı, Thorwald...</p>

  <p>Yumruğunu, şiddetle masaya indirdi, masanın üstünde-kiler yerinden oynarken, Clara, kendinden emin olarak:</p>

  <p>- Dinle beni sevgilim...Diye konuştu: Sadece, tabutu taşıyan yardımcıları ve rahip girdi Sigrid'in odasına. Onlardan birinin, herhangi birinin, herhangi bir şeyi alabileceklerine ihtimâl verilemez... Hem... Biz, oradaydık!...</p>

  <p>- O halde hatırlamaya çalış; sen, tabutun kapağını vidalarken, önce, ben gelmiş, resmin yerinde durduğunu görmüştüm. Daha sonra resmi sen kaldırmış olamaz mısın?...</p>

  <p>- Bütün hatırladığım, kötü bir şekilde titremekte olduğundu ! Diye cevap verdi Clara; öylesine berbat bir haldeydin ki, seni hemen dışarı çıkarıp, bir kaç kadeh içki içmen için, mutfağa göndermek zorunda kaldım...</p>

  <p>Clara, bunları, sert, hatta vahşi bir tavır ile söylemişti... Thorwald'ın sesinde ise, acı ve sıkıntılı bir ton vardı:</p>

  <p>- Ona karşı, pek iyi davrandığımı iddia edemem ama, yine de anlayışlıydı... Clara, masadan kalkarken:</p>

  <p>- Ondan nefret ettiğini sanıyordum...Dedi...</p>

  <p>- Dirilere karşı duyulan nefretle, ölülere karşı duyulan nefret, ayrı ayrı şeylerdir, Clara!... Bir sessizlik çöktü.</p>

  <p>- Fakat, bu resim!...Diye tekrarladı Thorwald: bu resim!...</p>

  <p>Bunu takip eden iki saat içinde, köşe-bucak Sigrid'in resmini aradılar, fakat bulamadılar...</p>

  <p>Yatmak üzere yukarı çıktıkları zaman geceyarısı olmuştu.</p>

  <p>Basamakları ağır ağır çıktılar... Merdiven başına gelince Thorwald, birden durdu :</p>

  <p>- Peki... Ya anahtar?... Diye sordu Thorwald...</p>

  <p>Birbiri peşine takılan düşünceler, yine dönüp dolaşıp aynı yere gelmişti ve Clara, Thorwald'ın, kafasının içinden nelerin geçtiğini bilemediği için, onun neyi kastettiğini anlayamıyordu.</p>

  <p>- Anahtar!...Diye, ısrarla tekrarladı: Onun odasının anahtarı?... Kapısını iyice kilitleyip, anahtarı üzerinden aldığıma emindim... Fakat, dün, kapıyı açık buldum!... Anahtar da üzerindeydi. Oysa, kapatıp kilitlemiştim, öyle değil mi?...</p>

  <p>Clara, kaşlarını çatarak düşündü, alnı kırışmıştı taşıdığı petrol lâmbasının ışığında, kirpiklerini hafif hafif kırpıştırıyordu:</p>

  <p>- Evet...Dedi; kapatmıştın... Gayet iyi hatırlıyorum... Anahtarı da, mutfaktaki şöminenin üzerine koyduğunu söylemiştin...</p>

  <p>- Bundan emin misin?...</p>

  <p>- Elbette...</p>

  <p>- Yola çıkmadan önce bir giyecek, veya, başka bir şey almak için odaya girmediğinden eminsin değil mi?...</p>

  <p>- Evet, eminim!...</p>

  <p>- İnip, bakalım...Dedi Thorwald...</p>

  <p>Anahtar, mutfakta yoktu... Elleriyle, şöminenin üstünü yokladılar, yerlere baktılar, her tarafı karış karış aradılar, fakat, bulamadılar... Anahtar, kaybolmuştu!... Fakat nerede olabilir?... Thorwald, çaresizlik içinde kıvranıyordu...</p>

  <p>- Hatırlamaya çalış!...</p>

  <p>- Çalışıyorum!... Yeniden araştırdılar.</p>

  <p>Bütün gayretleri, boşa gitti; anahtarı bulamadılar... Clara'nın dudakları ter taneleriyle çevrelenmişti... Thorwald'ın sinirleri öylesine bozulmuştu ki, sakinleşmek için, üç bardak dolusu sert alkollü içkiyi, birbiri peşine yuvarladı.</p>

  <p>Clara, nihayet:</p>

  <p>- Dinle beni! Dedi: Birkaç günden beri, öyle büyük heyecanlı anlar yaşadık ki, hafızamız zayıflamış olabilir... Anahtarı, farkında olmadan, ben, bir başka yere kaldırmış olabilirim... Hatta, sen bile, onun yerini değiştirmiş olabilirsin...</p>

  <p>- Ben yerini değiştirmedim! Dedi. Thorwald: Değiştirmedim! Değiştirmedim!...</p>

  <p>- Çıkıp, yatsak, daha iyi olacak diye mırıldandı Clara.</p>

  <p>Merdivenleri çıktıkları sırada, Thorwald, hafifçe sendeliyordu, solukları kısa ve derindi, yanı başında sessiz ve solgun ilerleyen Clara'nın koluna yaslanmıştı.</p>

  <p>Clara'ya ait odanın, kapısının önüne geldikleri zaman, bir an durup, kısa, kaçamak bakışlarla bakıştılar. Yüz yüze durmuşlardı. Thorwald, elini hafifçe kaldırdı ve hafif bir sesle:</p>

  <p>"İyi geceler..." Diye mırıldandı.</p>

  <p>Clara, onu alıkoymak için, hiçbir hareket yapmadı, Thorwald da, Clara'nın, isteksiz veya sinirli olabileceğini düşünerek, o an, onu kollarının arasına alma cesaretini göremiyordu kendinde...</p>

  <p>Clara'nın yukarı kaldırdığı lâmbanın ışığında, Thorwald, sıkıntılı bir halde, ağır adımlarla odasına doğruldu ve kapısını kapatmadan önce, bir kibrit çaktı, garip gölgeler, bir an çevresinde oynaştılar, Thorwald, vakit kaybetmeden, sinirli bir hareketle yağ kandilini yaktıktan sonra kapısını kapattı.</p>

  <p>Clara, onun bu davranışından ötürü kızmıştı belki kendisine ama, Thorwald, geceyi onunla geçirebilmek, onun yanında kalmak cüret ve cesaretini bulamamıştı kendinde...</p>

  <p>Yarın... Veya yarından sonra; aradan bir kaç gün daha geçmesi gerekirdi... Clara'nın heyecanının geçmesini, sinirlerinin yatışmasını beklemek gerekiyordu...</p>

  <p>Elbiseleriyle yatağına uzandı, uykuya dalıncaya kadar, kaybolmuş anahtarlarla, boş çerçevelerle uğraştı durdu...</p>

  <p>Ani olarak uyandığı zaman, bütün vücudunu ter kaplamıştı. Uykusunun arasında, imdat isteyen bir ses duyduğu hissine kapılmış gibiydi. Thorwald, titreyerek etrafı dinledi; şato derin bir sessizliğe gömülüydü. Saatine baktı; saat, durmuştu. Kapalı panjurların arasından, gün ışığı sızmıyordu henüz...</p>

  <p>Yalnız olduğuna esef ediyordu şimdi... Niçin Clara'nın yanında kalmamıştı sanki?... Clara'nın yanına gitmek lâzımdı... Rüzgâr sesinin, denizin uğultusunun bile duyulmadığı bu korkunç sessizlikte yapayalnız olarak sabahı beklemek, imkânsız bir şeydi...</p>

  <p>Kalktı, koridoru geçti, taş döşeme, çıplak ayaklarını donduruyordu, elindeki yağ kandilinin çevresine düşürdüğü gölgelere bakmadan, Clara'nın odasına kadar yürüdü... Sigrid'in odasının önünden geçerken, farkında olmadan, bilinçaltı bir davranışla, yana çekilmişti:</p>

  <p>- Clara!...</p>

  <p>Ağzını kapının kenarına yaslayarak, hafifçe seslenmişti... Tekrarladı:</p>

  <p>- Clara!...</p>

  <p>Bu saatte, Clara, derin bir uykuya dalmış olmalıydı...</p>

  <p>- Clara!...</p>

  <p>Kapının tokmağını tuttu; kısa bir tereddütten sonra hafifçe çevirdi; kapı açıktı... İtti, odanın soğuk havası, dondurucu bir nefes gibi, yüzünü yaladı:</p>

  <p>- Clara!... Diye seslendi, ışığı yukarı kaldırdı: Yatak, boştu!...</p>

  <p>- Clara!...</p>

  <p>Thorwald, acı bir çığlıkla geriye sıçradıktan sonra, koridorda koşmaya başladı... Sıçrayışı sırasında, kandilin alevi titreyip sönmüş, koyu bir karanlık, bir anda çevresini kuşatıvermişti...</p>

  <p>Merdiveni yanlayıncaya kadar, çığlık çığlığa; Clara!...Diye seslenerek koştu, ve holde bir ışığın belirdiğini görerek dehşet içinde taş kesilmiş gibi olduğu yerde kalakaldı!...</p>

  <p>Öylesine dehşete düşmüştü ki, merdivenin korkuluğuna tutunmasaydı, az daha boşluğa yuvarlanacaktı... Aynı anda; yaklaşan bir ışığın ardından, Clara'nın sesini duydu:</p>

  <p>- Ne oluyor?... Ne var?...</p>

  <p>Elinde şamdan, uzun, beyaz geceliği ile Clara, sessiz adımlarla merdivenlerden çıkıyordu...</p>

  <p>- Oh!... Orada mısın?... Diye, Thorwald, kırgın bir sesle sordu. Clara, gülüyordu:</p>

  <p>- Gece, çok iştahsızdım... Bir sandviç yemek için indim... Fakat... Niçin öyle bağırdın Thorwald?... Basamakları çıktı, yaklaştı, elini Thorwald'ın terli alnında gezdirdi:</p>

  <p>- Söyle... Niçin öyle bağırıyordun?.. Korkulu bir rüyadan mı uyandın?...</p>

  <p>- Seni arıyordum...Diye kekeledi Thorwald: Uyanınca, kendimi birden yalnız hissettim... Sonra.. Yalnız kalamayacağımı anladım... Odan, boştu, ve ben...</p>

  <p>Clara, alçak sesle:</p>

  <p>- Gel... Dedi.</p>

  <p>O gece beraber uyudular, onu takip eden ikinci ve üçüncü geceyi de, beraber geçirdiler. Fırtına, bir haftadan beri, tamamen dinmişti ve önceki günlerin aksine, etrafta garip bir sessizlik hüküm sürüyordu.</p>

  <p>Sarp kayalıklara vuran Baltık Denizinin uğultusu bile, hemen hemen duyulmaz olmuştu ve bu derin sessizlik içinde, koyu, kapanık gökyüzü, müthiş kasırgalara hazırlanıyor gibiydi... Dördüncü geceydi bu...</p>

  <p>&nbsp;</p>
</body>
</html>
