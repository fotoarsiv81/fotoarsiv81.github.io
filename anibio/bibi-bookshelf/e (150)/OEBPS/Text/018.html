<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>ONDÖRDÜNCÜ BÖLÜM ~SONUN BAŞLANGICI~</title>
</head>

<body>
  <h1 class="h11"><a id="a32"></a>ONDÖRDÜNCÜ BÖLÜM</h1>

  <h1 class="h11"><span class="t8">~SONUN BAŞLANGICI~</span></h1>

  <p>Hangi saatte dönecek acaba?... Bu akşam gelebilecek mi?...</p>

  <p>Sigrid odanın içinde bir aşağı bir yukarı geziniyordu. Sinirleri koparcasına geriliydi. Bütün bir geceyi yalnız başına geçirebilecek gücü bulamıyordu kendinde...</p>

  <p>Clara gittikten sonra, etrafın aydınlanmasını beklemişti. Zaman, ilerlemiyordu. Ufak bir gürültü bir ayak sesi, onu yerinden sıçratmaya yetiyor; peşi sıra gelen sessizlik ise cehennem karanlığı gibi, yüreğine çöküyordu.</p>

  <p>Sonra, gölgeler yer değiştirdi, soluk bir aydınlıkla; nihayet gün doğdu; "Deniz Oteli"nde hayat başladı ve Sigrid uyudu...</p>

  <p>Öğle üzeriydi şimdi...</p>

  <p>Kendi kendine, belki bininci defa, Clara'nın noterden parayı alıp almadığını sordu; yine en az bininci defa, onun, akşam erken saatte dönüp; dönmeyeceğini sorusunu tekrarladı...</p>

  <p>Bu mevsimde çabucak akşam oluyordu. Bu mevsimde, "gündüz", "gece"nin iki karanlığı arasında; çabucak tükeniveren zayıf; soluk bir aydınlıktı...</p>

  <p>Ya Clara gecikirse?... O zaman ne yapacaktı?... Bir geceyi daha mı yalnız geçirecekti?.. İmkânsızdı bu! Olamazdı böyle bir şey!</p>

  <p>Oteldeki kadınlardan birini odasına çağırsa?.'.. Hiç değilse, Clara dönünceye kadar, kendisine arkadaşlık etmesini rica etse?...</p>

  <p>Koridorun sonundaki odada, yaşlı bir kadın oturuyordu... O, kabul ederdi belki, kendisine böyle bir yardımda bulunmayı... Hasta olduğunu söylerdi yaşlı kadına... Bir şey uydururdu elbet... Fakat... büyük bir ihtiyatsızlık yapmış olmaz mıydı böyle davranmakla?... Bir "Ölü" idi o!...</p>

  <p>Bunu hiç bir zaman hatırından çıkarmamalıydı... Bir an bile unutmamalıydı!... Evet, bir "Ölü"... Kimse onu görmemeliydi, tanımamalıydı... - Tanrım! Ne yaptım ben!... Diye sızlandı: Niçin yaptım bunu... Niçin... Niçin?...</p>

  <p>Karyolanın kenarına ilişti. Anlamsız bir boşluk, bir eziklik vardı içinde... Bekliyordu. Ne beklediğini, neyi beklediğini kendi de bilmiyordu... Belki de, tek kurtuluş çaresi olarak "gerçek ölümü'ydü beklediği... Aynı anda, kapı vuruldu... Kalbi duracaktı neredeyse:</p>

  <p>Geçen gece, öbür eski evde de duyduklarına benzer kısa; esrarlı vuruşlardı bunlar... "Ama gündüz şimdi... " Diye düşündü: "Korkmam için bir sebep yok... " Kapı, yeniden vuruldu.</p>

  <p>- Kim o?...</p>

  <p>Otel sahibinin sesini tanıdı:</p>

  <p>- Sizi telefondan istiyorlar madam... Diyordu, kapının önünde...</p>

  <p>- Kimi?... Madam Gustafson'u mu?...</p>

  <p>- Hayır. Arkadaşını...</p>

  <p>Kendisi!... Telefondan çağırıyorlardı Onu!... Fakat, burada bulunduğunu, kim bilebilirdi?... O, bütün herkes gibi, biri değildi ki. Tanıdıkları, onu "ölü" biliyorlardı!...</p>

  <p>- Yanılmış olmayasınız?... Diye sordu...</p>

  <p>Otel sahibi gitmişti herhalde... Cevap gelmedi dışarıdan.</p>

  <p>Merdivenlerden inerken, ayakları birbirine dolaşıyordu... Otelin yemek salonundan yayılan taze balık kokusu, midesini bulandırdı... Takmış olduğu koyu renk tülle, yüzünü mümkün olduğu kadar gizlemeye çalışıyordu...</p>

  <p>Telefon, koridorun sonundaydı, yürüdü... Vestiyerin önünden geçerken, dehşetle irkildi, kalakaldı olduğu yerde: Bir, iki adım ötesinde, korkunç bir gölge belirmişti, loş koridorda, kapkara bir siluet halinde, yolunu kesiyordu... Sigrid, bunun vestiyere asılı, büyük bir palto olduğunu fark edince geniş bir nefes aldı, ilerledi, telefona yaklaşırken, kalbi yeniden hızlı hızlı çarpmaya başladı, ahizeyi aldı Clara'nın sesini tanıdı...</p>

  <p>Clara'nın sesi çok uzaklardan boğuk boğuk geliyor, garip bir şekilde titriyordu:</p>

  <p>- Beş treniyle geleceğim... Bundan öncekine yetişemedim. Saat dokuza doğru Christianborg'da olacağım...</p>

  <p>- Noterle, görüştün mü?...</p>

  <p>- Evet... Artık paramız var... Allahaısmarladık...</p>

  <p>- Güle, güle, Clara...</p>

  <p>Odasına çıktı. Kendini birden bire iyi hissetmeye başladı ama, havanın kararmasıyla beraber, o kahredici, bunaltıcı sıkıntı endişe ve korkular da, geri geldi. Dakikalar, bitip, tükenmek bilmiyordu. Şehirdeki mağazalar aydınlandıkça, sokaklar kararıyordu...</p>

  <p>Saat, beş oldu. Altı oldu. Bir kaç saat sonra, Clara dönecek... Yarın da, gerekli kâğıtları alıp gidecekler buradan...</p>

  <p>Yedi oldu.</p>

  <p>Yedi buçukta, kimseye görünmemeye çalışarak Otelin mutfağına indi, elinde bir tabak soğuk etle yukarı çıkarken,</p>

  <p>Otelin sahibiyle karşılaştı merdivende; uzun boylu, zayıf, gözlüğünün kalın camları ardından kederli kederli bakan bir adamdı bu...</p>

  <p>Sigrid, ona bazı şeyleri sorup sormamak konusunda, kararsız, bocalarken, farkında olmadan konuşmaya başlamıştı bile:</p>

  <p>- Mösyö Lindstrom...</p>

  <p>- Evet Madam?...</p>

  <p>- Size... Sormak istiyorum ki...</p>

  <p>Söyleyeceklerini daha şirin göstermek, hafifletmek ister gibi, zoraki olarak gülümsedi, ekledi:</p>

  <p>- Mösyö Lindstrom, size sormak istiyordum ki... Herhangi birinin, Otele girmesi mümkün olabilir mi diye... Yani, otel müşterilerinin dışında birinin, demek istiyorum...</p>

  <p>Otel sahibi, ona kuşkulu kuşkulu baktı. Sesinde, hakarete uğramış bir eda vardı:</p>

  <p>- Bir... Hırsız mı demek istiyorsunuz?... Fakat Madam, giriş kapısı, saat beş sıralarında kapanır ve, o kapının anahtarı, sadece müşterilerde bulunur... Bunu bana niçin soruyorsunuz?...</p>

  <p>- Hiç... Öylesine... Diye kekeledi, aceleyle uzaklaşırken: Özür dilerim Mösyö Lindstrom; dedi. Işık yakacak mıydı bu akşam?...</p>

  <p>Bu akşam, karanlık dayanılır gibi değildi; ışığı yaktı. Kalın perdeler, pencereyi sımsıkı örtüyordu.</p>

  <p>Karyolanın kenarına ilişti, tabağı dizlerinin üzerine koydu, fakat, daha ilk lokmayı alır almaz, yemek boğazında düğümlendi, tabağı bıraktı, kalktı, odanın içinde dolaşmaya başladı.</p>

  <p>Saat dokuzda, uzaklardan gelen tren düdükleri duydu ve Clara'nın geldiğini düşündü, pencereye gitti, perdeyi araladı, burnunu cama dayadı, sokağı gözetlemeye koyuldu:</p>

  <p>Bütün gün, aralıklı yağan kar, tekrar başlamıştı. Dükkânların kepenkleri kapalıydı, sokakta kimseler yoktu.</p>

  <p>Dokuz buçuk oldu, Clara gelmedi.</p>

  <p>Çıldıracak gibiydi, mutfağa indi, otelci ile karısı yemek yiyorlardı. Özür diledi, kekeleyerek, Amalien Treni'nin geleceği kesin saati bilip bilmediklerini sordu. Otelci de bilmiyordu, gara telefon edip sormasını hatırlattı, Sigrid telefona koştu, uzaklardan gelen bir ses:</p>

  <p>- Amalien Treni geleli, kırk beş dakika oldu madam!... Dedi. Kırk beş dakika...</p>

  <p>Gardan burası, kırkbeş dakika sürmezdi ki... Clara, niçin gelmedi?... Ne olmuştu Clara'ya?... Treni kaçırmış olması mümkün değildi, çünkü, geleceği saati telefonla bildirmişti. Korkudan çılgına dönmüştü... Odasına çıktı. Saati, on oldu.</p>

  <p>Sigarası kalmamıştı. Bütün tesellisi, içkideydi...</p>

  <p>Ve aynı soru, kafasının içinde dönüp duruyordu sürekli olarak:</p>

  <p>"Clara'ya ne oldu?... Clara'ya ne oldu?... Clara'ya ne oldu?... "</p>

  <p>Bu soru, bir başka cümleye bağlanıyordu sonra:</p>

  <p>"O'na olan bana da olacak... Bana da olacak... Bana da olacak... "</p>

  <p>Ne olduğunu bilmiyor, kestiremiyordu ama, bütün varlığı, çok korkunç, çok müthiş birşey olduğunu çığlık çığlığa haykırıyordu sanki... Sonra, birden:</p>

  <p>"Fakat... Egsberg'e gitti o!... " Diye düşündü...</p>

  <p>Egsberg, Sigrid'e yeni bir kimlik ve diğer gerekli kâğıtları temin edecek olan adamdı...</p>

  <p>Clara, giderken, parayla döndüğü takdirde, Egsberg'e uğrayıp, kimliği ve öbür kâğıtları da alacağını söylemişti...</p>

  <p>Evet... Hatırlıyordu şimdi!... Hatta, bu işleri hallettikten sonra, Christianborg'da, fazladan bir gün bile kalmayacaklarını, sabah treniyle, başka bir şehre gideceklerini eklemişti sözlerine... Tabii ya!... Hepsi buydu işte... Başka bir şey değil...</p>

  <p>Saat tam onbirde, yorgun düşüp uykuya daldığı sırada odasının kapısı yavaşça açıldı. Açılan kapının ardındaki koridor karanlıktı. Sigrid, karyoladan kalkarken, uykulu bir sesle:</p>

  <p>- Nihayet gelebildin... Diye konuştu: Seni...</p>

  <p>Fakat, kelimeler, dudaklarında donup kaldı, gözleri yuvalarından fırlayacakmış gibi irileşti, ağzı alabildiğine açık, gerilemeye başladı. Geriledi, geriledi, geriledi...</p>

  <p>Müthiş, korkunç çığlıklar, göğsünde toplanıyor, bütün oteli, bütün şehri, bütün kâinatı ayağa kaldırmak için, umutsuzca, bir yol bulmaya çalışıyordu...</p>

  <p>Fakat, boğazı bir mengeneyle sıkıştırılıyormuş gibiydi en ufak bir ses, bir soluk bile çıkmıyordu...</p>

  <p>Gerilerken ayağı kül tablasına çarptı devirdi...</p>

  <p>Bağırmak... Bağırması gerekiyordu...</p>

  <p>Ama, hemen, şimdi... Çünkü, bir saniye sonra, çok geç olacak... Fakat, sesi çıkmıyordu ki...</p>

  <p>Sırtı, aynalı dolaba çarptı, dolabın kapısı, iniltiye benzer uzun bir gıcırtıyla ağır ağır açıldı...</p>

  <p>Dolaba doğru geriledi, oradan şömineye doğru geriledi, nihayet, duvara yaslanınca, kımıldayamadı...</p>

  <p>Ağzı, dehşet içinde, alabildiğine açıktı...</p>

  <p>Clara, hızlı hızlı yürüyordu... Trenden iner inmez, Egsberg'e gitmiş, adama parayı verir vermez, Sigrid için düzenlenen yeni kimliği ve öbür kâğıtları alıvermişti hemen... Temin ettikleri sahte evrak karşılığında istedikleri para büyük bir yekûn tutuyordu ama, ilk trenle başkente gidebilmeleri için, elinde kalan miktar, bol bol yeterdi... Yarın sabah, ilk trenle, yola çıkmış olacaklardı.</p>

  <p>Yarının, yarınların mutluğunu yaşamaya başlamıştı bile...</p>

  <p>Saate baktı: On biri on geçiyordu.</p>

  <p>Egsberg'e uğraması epeyi zaman almıştı, Sigrid, endişelenmeye başlayacaktı...</p>

  <p>Kar, durmadan yağıyordu... Sokaklara, bütün gürültüleri emen bir halı serilmiş gibiydi... Sokaklar, ıssız, insansızdı, kahveler bile kapalıydı. On, onbeş adımda bir, dönüp arkasına bakıyordu; yok canım, peşinden gelen kimse yoktu... Hiçbir şey düşünmemeye, bütün dikkatini gelecekle ilgili meseleler üzerinde toplamaya çalışıyordu...</p>

  <p>Amalstad'dan ayrıldığı zaman, sakindi, endişesizdi... Ama, gecenin karanlığı birden dört bir yanını sarmıştı ve bu kahredici sessizlik, beyninin içinde, aynı anda, bir çok sorunun birden belirivermesine yol açıyordu:</p>

  <p>Gumborg, neden ölmüştü?... Christianborg'tan, notere telefon eden meçhul adam, kimdi?... Thorwald mı? Thorwald; bir hayalet veya canlı bir insan... Ve, belki de, ikisi birden!...</p>

  <p>"Deniz Oteli'ne geldi...</p>

  <p>Binanın cephesinde bir tek ışık bile yoktu, yalnız, aşağıda, antrede, otelin müracaat kısmında aynı zamanda Mösyö Lindstrom'un, büro olarak kullandığı küçük bölme aydınlıktı...</p>

  <p>Çantasından çıkarttığı anahtarla kapıyı açtı, hole girdi, yürüdü... Bölmenin önüne çekilmiş perdenin gerisinden, Lindtsrom'un, masaya eğilmiş silueti görülüyordu, bütün hesapları kendi tuttuğu için, bazen geç vakitlere kadar çalışırdı...</p>

  <p>Geç saatlere kadar dışarıda kalmak pek iyi karşılanmazdı otelde... Gürültü etmeden merdivenleri çıktı, odasının bulunduğu ikinci koridoru yürüdü, kapının önüne geldi, işaret parmağını bükerek havaya kaldırdı, sonra vazgeçti-, ürkerdi uyuyorsa...</p>

  <p>- Bak hele.. Söndürdün mü ışığı?... Anahtarıyla açtı kapıyı.</p>

  <p>İçeri girmiş, kapıyı kapamıştı... El yordamıyla, elektrik düğmesini arıyordu...</p>

  <p>- Uyuyor musun?...</p>

  <p>Düğmeyi buldu, çevirdi, bir çıtırtı duyuldu, elektrik yanmadı. "Bir arıza... " Diye düşündü:</p>

  <p>- Sigrid...</p>

  <p>Uyuyor olmalıydı... Geçirdikleri, bütün o korkunç, uykusuz gecelerden sonra, rahat bir uyku uyuyabilmişti nihayet.</p>

  <p>Kibrit olacaktı bir yerde... Neredeydi acaba?... Sahi, sonuncu kutu, geçen gün bitmişti...</p>

  <p>Küçük bir cep lâmbası olacaktı, tuvaletin yanındaki bölmedi...</p>

  <p>Sigrid'i uyandırmamak için, ayaklarının ucuna basa basa ilerledi...</p>

  <p>Durdu sonra... Garip şey: Sigrid'in, sesi, soluğu çıkmıyor!...</p>

  <p>Yatağın bulunduğu tarafa döndü ve seslendi...</p>

  <p>- Sigrid!...</p>

  <p>Tuvaletin yanındaki bölmeye koştu, cep lâmbasını buldu, yakar yakmaz, lâmbanın yuvarlak sarı ışığı, yatağı aydınlattı:</p>

  <p>- Sigrid!...</p>

  <p>Sigrid, sırtüstü yatıyordu. Yüzünde müthiş bir korkunun ifadesi vardı... İrileşmiş gözleri, lâmbanın ışığına dimdik bakıyordu.</p>

  <p>- Sigrid! Diye, haykırırcasına, korkunç bir çığlıkla, kardeşinin hâlâ sıcaklığını muhafaza eden cesedinin üzerine atıldı...</p>

  <p>Cep lâmbası yere düşmüştü ve yuvarlak ışığı, odanın sonuna doğru uzanıyordu. Lâmbanın ışığı, orada, dolabın aynasına akseden bir şeyi aydınlatıyordu...</p>

  <p>Clara, Sigrid'in vücudunu, sımsıkı, göğsüne bastırırken, tepeden tırnağa ürperdi... Çünkü, cep lâmbasının, yuvarlak, sarı ışığında, aynaya akseden bu şey; Thorwald Egsten'in yüzüydü... Gülüyordu.</p>

  <p>Gülerken, en ufak bir ses çıkarmıyor fakat, yarı aralık dudakları arasından, dişlerinin parıldadığı görülüyordu.</p>

  <p>- Canlı olduğunu biliyordum... Dedi Clara...</p>

  <p>Sigrid'i, incitmekten çekiniyormuş gibi, ağır ağır yatağa bırakırken:</p>

  <p>- Canlı olduğunu biliyordum!... Diye, çığlık çığlığa bağırdı...</p>

  <p>Ümitsizce, imdat isteyerek, dışarı fırladı sonra... Kapılar açıldı. Otel sahibi, elinde bir lâmbayla geldi. Clara, ona doğru atıldı, gözleri irileşmiş, suratı karmakarışık olmuştu:</p>

  <p>- Bir adam!... Diye bağırdı: Thorwald Egsten!... Benim odamda. Kardeşimi öldürdü.</p>

  <p>Bağırıyor, hıçkırıyor, otel sahibini kolundan yakalamış, sarsıyor, her halinden, deliliğin eşiğinde olduğu anlaşılıyordu...</p>

  <p>- Onun, otele girmesine göz yumdunuz. Siz, onun...</p>

  <p>- Otele, hiçbir yabancı girmedi... Dedi. adam: Arkadaşınız da bana bir takım acayip sorular sordu bu akşam... O da, yabancıların otele girip giremeyeceklerini soruyordu... Akşamın sekizinden beri büromdan ayrılmadım... Otel müşterilerinden başka hiç kimse girmedi içeri...</p>

  <p>Kalabalık, bir anda odaya doldu. Koridorun sonundaki odada oturan yaşlı kadın, odaya girdiğinde Sigrid'in cesedini görünce düşüp bayıldı. Cesetten başka hiçbir şey yoktu odada...</p>

  <p>Clara, kalabalığın arasından çıktı... Bakışlarını odanın içinde gezdiriyor, hırıltılı, garip bir sesle, kendi kendine konuşuyormuş gibi, mırıldanıyordu:</p>

  <p>- Gülüyordu... Güldüğünü gördüm... Thorwald!... Aynanın içinden bana bakıyordu...</p>

  <p>Birden, kendini yere attı ve boğazlanan bir hayvan gibi haykırmaya başladı adeta... Otelci, oğluna döndü:</p>

  <p>- Hastahaneye telefon et... Dedi.</p>

  <p class="p2"><span class="t7">~ SON ~</span></p>

  <p class="p2"><span class="t7">&nbsp;</span></p>
</body>
</html>
