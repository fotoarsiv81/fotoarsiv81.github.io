<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>ONBİRİNCİ BÖLÜM ~RUHLAR GERİ GELİRLER~</title>
</head>

<body>
  <h1 class="h11"><a id="a29"></a>ONBİRİNCİ BÖLÜM</h1>

  <h1 class="h11"><span class="t8">~RUHLAR GERİ GELİRLER~</span></h1>

  <p>Birlikte odaya girdiler ve kapı, bir kere daha içeriden kilitlendi. Karşı karşıya geçip oturdular:</p>

  <p>Benzerlikleri şaşırtıcıydı, inanılmaz şeydi; iki su damlası gibiydiler...</p>

  <p>Büyük bir mutluluk ve merhametsiz, vahşi kahkahalarla, katılırcasına gülmeye başladılar sonra...</p>

  <p>- Bu, hiç de fena değildi '...Dedi, Sigrid...</p>

  <p>- Mükemmeldi!...Dedi, Clara. Sesi bir yankı gibi çıkmıştı: Fena değildi ne kelime şekerim!... Kendini nasıl denize attığını gördün mü dün?...</p>

  <p>- Evet. Bu odanın penceresinden... Salonda ve holde attığı çığlıkları duyduğum vakit, artık tamamen sıfırı tükettiğini, daha fazla dayanamayacağını anlamıştım zaten... Neyse ki, tam zamanında oldu bu iş!... Hani az daha ben de sapıtacaktım neredeyse!... Aylarca deli ve hasta numarası yaptıktan sonra, bir de hayalet ve hortlak rolü oynamak, seni temin ederim ki, hiç de iç açıcı bir şey değil!... Her an yakalanma korkusu da cabası!...</p>

  <p>- Ben de bundan korkuyordum! Dedi Clara: Bereket versin ki, her seferinde dehşete düşüp, müthiş bir paniğe kapılıyordu da, ne olup, ne bittiğini araştırmaya cesaret edemiyordu... Özellikle, piyanoyu ilk çalışın var ya, o an olduğu yerde kalbi duracak sandım... Onu bütün bütün çileden çıkaran en idi, biliyor musun?.. Benim, ısrarla, piyano sesi filan duymadığımı söylemem!... Bu, piyano meselesinde, ne kadar isabetli davrandığımı şimdi anladın değil mi?... Piyanonun anahtarını yanına alman konusunda iyi ki ısrar etmişim... Bak, ikinci bir anahtar yaptırmayı akıl edebildi, elimizde anahtar olmasaydı, en kuvvetli numaramız, iki seksen yatardı...</p>

  <p>- Sonunda bitti; diye güldü Sigrid: Uzun süredir bir insanla, konuşmaya hasret kalmıştım. İnan ki, en çok buna bozuluyordum!...</p>

  <p>- Eh, kolay mı güzelim... Bir Şato sahibinin, kibar bir adamın karısı olmak, ne demek!...</p>

  <p>- Boş versene kuzum!... Cendereden farkı yok!... Kasvet basmıştı bu lanet yerde!... Düpedüz, manyaktı bu herif!... Ölen karısının anılarıyla başbaşa, ömrünü tüketmekten başka hiçbir düşüncesi yoktu ki!... Çekmiş elini eteğini dünyadan, gelip kapanmış buraya, bu canım yere, elektrik bile getirtmemiş!... İçi kararmış adamın!... Hangi yüzyılda yaşıyoruz yahu!...</p>

  <p>- Aldırma!... En ufak bir açık vermeden hallettik ya işimizi, sen ona bak!... İşte; ne karısının hatırası var şimdi, ne de kendisi!... her şey, bize kaldı...</p>

  <p>- Olacağına bak!.. Yemeyenin malını yerler şekerim!... Büyük bir mutlulukla, uzun uzun güldüler... Sonra, Sigrid:</p>

  <p>- Evet...Diye konuştu: Şu piyano anahtarı meselesinde gerçekten çok haklıydın hayatım...</p>

  <p>- Ya Amigo?...Diye sordu Clara: İlk defa koridorda bağırdığı vakit...</p>

  <p>- Kulağını ısırmıştım... İkinci sefer de, sen, mutfağın kapısından fırlatıp attığın zaman, kaçmasına fırsat vermeden yakaladım ve boğuverdim... Ama, pis hayvan daha önce beni kötü şekilde tırmaladı... Bak!...</p>

  <p>Ellerini öne doğru uzattı: Bileklerinde, kapanmaya yüz tutmuş, geniş, derin, üç tırmık izi vardı... Bir an sessiz durdular...</p>

  <p>- Farelerden sanıyordu...Dedi, Clara; Kedinin, farelerden korktuğunu sanıyordu... Yeniden bir sessizlik...</p>

  <p>- Ne zaman korktum, biliyor musun?...Dedi. Sigrid:</p>

  <p>Gece yarısı ikiniz birlikte salona indiğiniz zaman... Düşün sene, ben, o anda, orada salonda bulunuyordum!... Çıkmaya vakit bulamamıştım... İyi ki, ona, çıldırdığını, bir şey duymadığını bağıra bağıra söyledin ve içeri girmesini geciktirdin. O an sizin geldiğinizi duyunca; "İşte, şimdi, bir çuval incir mahvoldu!... Bu iş, rahat yatar!..." Dedim, kendi kendime... Bereket, kocaman, kalın perdelerin arkasına gizlenmeye vakit bulabildim ve sen, onun, oralara kadar gelmesine engel oldun...</p>

  <p>- Çatı katındaki tavan arası odasında çok sıkıntı çektin mi?...</p>

  <p>- Ne söylüyorsun!... Soğuktan titredim, durdum... Donacaktım az daha... Getirdiğin ekmek ve sosislerden de gına geldiydi yani!...</p>

  <p>- Geçti bunlar... Artık, sadece sosis değil, dilediğini yiyebilirsin... Sosislerin acısını rahatça çıkarabilirsin... Bu sırada aklına gelmiş gibi, biliyor musun; servetinin önemli bir bölümünü, bana bağışladı... Dedi.</p>

  <p>- Biliyorum...Dedi Sigrid, gülerek.</p>

  <p>- Ah, bak şekerim; Amalien'de, onun, dönüşümü beklediği meyhanenin o kadar yakınından geçmen, büyük tedbirsizlikti doğrusu... Çıkar çıkmaz seni yakalayabilirdi isteseydi!... Yalan mı?...</p>

  <p>- Beni iyice görsün istiyordum... ya, "Baltık Konağı'nda?... Orada hiçbir şeyden şüphelenmedi, değil mi?...</p>

  <p>- Mantonu oraya asmak üzere girdiğini kimse görmemişti!... Bu, onda bir şok tesiri yaptı!... Güzel numaraydı bu manto dalgası!... Daha sonra, piyanonun sesini duyduğumu söylediğim zaman, iyice allak bullak oldu ve öyle sanıyorum ki, işte o vakit aklı yerinden oynadı... Kedinin ölümü, onun için son darbeydi, senin, çatı katından aşağı indirdiğin tekerlekli sandalye de son darbelerden biri oldu. İçkiyi, bu hesaba katmazsak tabii!... Aklını bu derece kaçırmasında, bol bol içirdiğim ya da içmeye zorladığım içkinin de payı var elbet...</p>

  <p>- Bazı anlar bu işi başaramayacağımızı düşündüğüm de oldu...Diye mırıldandı Sigrid...</p>

  <p>- Ona, benim isteklerime uygun bir vasiyetnameyi nasıl yazdırabileceğimi veya, yazılı bağışta bulunmasını sağlayabilmek için nasıl davranmam gerektiğini kestiremiyordum ama, kendiliğinden oluverdi bu iş!... Evvela, kafasına, senin hayaletini defetmesi gerektiği fikrini yerleştirdim iyice... Senden korkmadığını ispat etmek için, beni sevdiğini söylemesini, bir şeyler yapmasını, meselâ bağışta bulunmasını bir fikir olarak ortaya attım... Ben, bunları ona anlatırken, o, kafasının içinde, dilediğim şeyleri yazmaya başlamıştı bile!...</p>

  <p>Tekrar, uzun uzun, kahkahalarla güldüler... Gülüşleri de, yüzleri gibi, şaşırtıcı bir benzerlikteydi...</p>

  <p>- Nalları dikti!... Diye konuştu Sigrid: Evet... Nihayet, nalları dikti!... Clara, ona durgun bir bakışla baktı, hafifçe ürperdi:</p>

  <p>- Böyle kötü kelimeler kullanma...Dedi, alçak sesle: Her şeyden evvel, uzun zamandır ele geçirmeye çalıştığımız şeylere, paraya, servete sonunda kavuştuksa, bunu, ona borçluyuz, unutma...</p>

  <p>- Ama, bu uğurda biz de az şey feda etmedik!...</p>

  <p>- Evet!... Dedi, Clara, rüyalı, dalgın bir sesle: Çok garip ayrıca, şu senin düşüncen...</p>

  <p>- Hangisi?... Onu öldürmek hususundaki düşüncem mi?...</p>

  <p>- Onu, böyle yavaş yavaş, acı çektirerek, gaddarca; ölüme mahkûm etmen!...</p>

  <p>- Ya o?... Beni öldürmek istemedi mi?... Morfin ampullerinin içinde su olduğunu bilmiyordu!... Oh... Ondan nefret ediyorum. Benimle, sadece cinsî isteklerini gidermek için evlendiğini, karısının hayalini, hatırasını hiçbir zaman defedemeyeceğini anladığım günden beri, ondan nefret ettim...</p>

  <p>- Buraya, bir aşk evliliği yapmak için gelmedin!...Dedi, Clara...</p>

  <p>- Olabilir!...Diye cevapladı Sigrid, yırtıcı bir sesle: Gelecek için hiçbir şey düşünmüş olmasam bile, onun, beni böyle hiçe saymasını, önem vermemesini affedemezdim...</p>

  <p>Garip bakışlarla birbirlerini süzdüler...</p>

  <p>- Her neyse!...Dedi Clara: İntikamını toptan aldın işte!... Mükemmel bir şekilde hem de!...</p>

  <p>- Evet... Toptan... Diye Sigrid bir yankı gibi cevapladı: Birinci karısından, cimriliği yüzünden bana çektirdiği acıdan!...</p>

  <p>Son kelimeleri yumuşak bir sesle, gülerek söylemişti... Clara'da gülmeye başladı.</p>

  <p>Sonra, ikisi de ayağa kalktı; birbirlerine yaklaştılar, sarıldılar, karşılıklı yardımlarından ötürü ikisi de birbirine teşekkür etmek istiyor gibiydi...</p>

  <p>- Satış zamanına kadar burada kalır, sonra da Christianborg'a gideriz...Dedi, Sigrid: Sen, resmi makamlarla gerekli işleri halledersin, bu arada ben de şatodaki odalardan birinde, işler sona erinceye kadar gizlenmeye devam ederim. Neyse ki, servetini bağışlamış bulunuyor... Aksi halde, cesedi bulununcaya kadar, zırnık alamazdık!...</p>

  <p>- Evet, şansımız varmış...Dedi Clara: Müthiş bir şanstı bu doğrusu... Sustu, sonra da:</p>

  <p>- Gerçekten müthiş... Diye tekrarladı. Ve, sesi yavaş yavaş ölgünleşti. Gözlerini Sigrid'e dikerek:</p>

  <p>- Evet... Dedi: Bir an evvel, çekip gitmeli buradan. Mümkün olduğu kadar çabuk!...</p>

  <p>Sesi, garip bir şekilde titremişti bunları söylerken... Sigrid, ona, sorarcasına baktı:</p>

  <p>- Mümkün olduğu kadar çabuk mu?... O da ne demek?...</p>

  <p>- Bu şato...Diye mırıldandı Clara, kaçamak bir tavır ile: Bu rüzgâr... Sonra, buradaki bütün bu garip eşyalar... bu varlıklar.</p>

  <p>- Nasıl varlıklar?...</p>

  <p>Sigrid'in sesi sertleşmişti, Clara'yı kolundan yakaladı:</p>

  <p>- Hey!... Umarım ki, korkmuyorsun!...</p>

  <p>- Korkmak mı?... Neden korkacakmışım?... Sigrid, alaycı bir gülüşle:</p>

  <p>- Onun hayaletinden!... Dedi. Kırk sekiz saat geçti.</p>

  <p>Clara, bazı formaliteleri halletmek için bir kaç defa Amalstad'a inmişti.</p>

  <p>Karşılaştığı tanıdıklar, onu teselli ediyor, Clara da, hiç renk vermeden, hem de mükemmel bir şekilde, kısa zamanda üst üste gelen felâketlerin perişan ettiği acılı kadın rolünü oynuyordu.</p>

  <p>İkinci akşam, mezarlığın yakınlarından geçerken, mezarcı Gumborg'la karşılaştı, onu saygılı bir şekilde selâmlayan Gumborg, yıllardan beri tanıdığı bahtsız Thorwald Egsten'den, ayak üstü uzun uzadıya söz etmeye koyuldu.</p>

  <p>Mezarcının sözleri, sıkıntı vermişti Clara'ya...</p>

  <p>Oradan ayrılacağı sırada, Gumborg, ileride, kayalıklar üzerinde, karanlığın çevrelemeye başladığı şatoyu işaret ederek, sordu:</p>

  <p>- Yalnız başınıza, oraya dönmeye korkmuyor musunuz Matmazel?... Demek istiyorum ki... Geceleri, bu koca şatoda... Geceyi, köyde geçirseniz, daha iyi edersiniz...</p>

  <p>Sebebini bilmiyordu ama, mezarcının konuşması sırasında, hafifçe ürperdiğini hissetti... Mezarcı Gumborg, titrek sesiyle, devam ediyordu:</p>

  <p>- Ruhlar, geri gelirler... Onların geri döndükleri yerde kalmak, iyi değildir...</p>

  <p>- Mezarlıkla olan yakın ilginiz, sizde, garip fikirlerin uyanmasına sebebiyet vermiş, mösyö Gumborg!... Diye, Clara, hiç de nazik olmayan bir tonla lâfını yarıda kestiği ihtiyar mezarcıyı hafif bir baş işaretiyle selâmlayıp, oradan uzaklaştı...</p>

  <p>Şatoya uzanan yol, her zamanki gibi, ıssız, insansızdı...</p>

  <p>Yolun yarısında rüzgâr, nefesini kesecek kadar sertleşti, Clara, mantosuna sıkı sıkı sarıldı... rüzgârın uğultusu, ona hiç de yabancı değildi... Ama, bu akşam, başka sesler de karışıyordu rüzgâra sanki; inlemeye benzeyen korkunç sesler... Clara, dikkat kesildi, dinledi:</p>

  <p>Evet!... Cehennemin karanlıklarından kopup gelircesine, korkunç inleyişlerdi bunlar!...</p>

  <p>"Acaba, ben de, Thorwald gibi, şuurumu kaybetmeye mi başlıyorum?... " Diye düşündü: "Acaba, ben de, şeyin pençesine mi düşeceğim?... "</p>

  <p>Neyin pençesine?... O şey ne vicdan azabı mı?... Öyle ya, Thorwald'ı o hale getiren, vicdan azabından başka ne olabilirdi ki?... Thorwald, bu yüzden deliliğe adım adım yaklaşmış, bu yüzden çıldırmış, hayatına son vermişti... Aslında, bir cinayetti bu... "Ben de bir cinayet işledim..." Diye düşündü... İşin aslı, buydu...</p>

  <p>Peki ama, neden, ölümüne sebep olduğu adam, doğru dürüst biri miydi sanki?... Thorwald Egsten'di bu... O da, bir katildi... Karısını zehirlenmekten kaçınmayan bir adam!...</p>

  <p>Rüzgâr bütün şiddetiyle esiyor, Clara, dondurucu soğuğa rağmen, bütün vücudunu ter kapladığını hissediyordu... Düzlükteki ağaçlar, gittikçe koyulaşan uğultulu karanlıkta, ürkütücü, garip şekiller almaktaydılar; çıplak dalları, onu yakalamak için boşlukta sallanan hain birer kola benziyordu... Üzerinden, cehennem ateşi geçmiş gibi, kavruk ağaçlardı bunlar...</p>

  <p>Şatoda ışık yoktu...</p>

  <p>Clara, Sigrid'in karanlıkta kalmaktan korkup korkmadığını sordu kendi kendine... Ama, aslında doğru olanı da buydu... Onun, şatoda bulunmadığı zamanlar, ışık yanmaması, herkesi, şatonun boş olduğuna, içeride kimsenin bulunmadığına, kolayca inandırmaya yeterdi...</p>

  <p>Oh!... Gitmeli... Gitmeli buradan...</p>

  <p>Böyle düşünürken, kendine adıyla seslenildiğini duyar gibi oldu. Tüm vücudunu ateş sardı. Kim çağırdı onu?...</p>

  <p>Ellerini kalbine bastırarak döndü, etrafına bakındı; dört yanı gecenin karanlığıyla kaplanmıştı, kendisini çağıran sesi, bulunduğu düzlüğe, rüzgârın sürükleyip getirdiği hissine kapıldı; ona öyle geliyordu ki, gecenin karanlıklarından taşarak adını çağıran ses, bir ölünün sesiydi...</p>

  <p>Bir kez daha seslenildi.</p>

  <p>Durdu. Bütün dikkatini topladı, baktı: Kim çağırabilirdi onu "Clara... " Diye, Sigrid'den başka?... Ama, Sigrid, böylesine dikkatsizlik yapmazdı.</p>

  <p>Hem bu ses, şatodan gelmemişti ki!... Üstelik bu ses Sigrid'in sesi değildi. Bu ses bir erkeğe aitti. "Hayır, hayır, hayır!... Hiç kimse bana seslenmedi... Adımı çağırmadı..." Diye düşündü... Düşündüklerini, yüksek sesle söylediğini fark edince de, tepeden tırnağa titredi... Her açılışında inler gibi gıcırdayan demir parmaklıklı bahçe kapısını itti, koşarak merdivenlere atıldı:</p>

  <p>- Sigrid!...Diye seslendi yaklaşırken...</p>

  <p>Bu kahredici karanlık, dehşet veriyordu ona!...</p>

  <p>- Sigrid!... Işığı yakabilirsin... Buradayım!...</p>

  <p>Sigrid'in kısık sesi, lâbirentlerin derinliklerinde yankılanıyormuş gibiydi; öylesine boğuk!...</p>

  <p>- Oh!... Çabuk gel, Clara...</p>

  <p>- Neredesin?...</p>

  <p>- Mutfaktayım...</p>

  <p>- Lâmbayı neden yakmıyorsun?...</p>

  <p>- Cesaret edemiyorum!... Gel... Çabuk gel!... Oh!... Niçin bu kadar geç kaldın?...</p>

  <p>Clara, dehşet içinde, soluk soluğa, zifiri karanlıkta el yordamıyla ilerledi, mutfağa gelince, Sigrid'in kesik kesik soluduğunu duydu ve onun, bir köşede, yüksekçe bir şeyin üzerine çıkmış olarak, ayakta durduğunu fark etti...</p>

  <p>- Sigrid... Ne yapıyorsun?...</p>

  <p>- Yak şu ışığı Tanrı aşkına!... Burada bir şey var üzerime sürtündü... Faredir herhalde... Kocaman, parlayan gözleri vardı. Birden kayboldu. Bu lanet şatonun, pis farelerinden biri olmalı!...</p>

  <p>Clara'da farelerden korkuyordu, kısa bir bocalayıştan sonra eteklerini toplayıp yukarı çekti, petrol lâmbasını yakmak üzere telaşlı el hareketleriyle aradığı kibriti buldu, çaktı, yarı karanlıkta bir an gölgeler oynaştı, lâmbanın ışığı etrafı aydınlattı, tam bu sırada masanın örtüsü kımıldadı. İkisi de, aynı anda çığlığı bastı:</p>

  <p>Amigo, birden gizlenmiş olduğu masanın altından fırladı, musluğun taşına tırmanıp oturdu, parlayan şeytani gözleriyle onlara bakıyordu.</p>

  <p>İkisi de, bir an, sessiz soluksuz öylece kalakaldılar. Clara, dehşet içinde atılmış, hâlâ çıktığı sandalyenin üzerinde, ayakta duran Sigrid'in bacaklarına sarılmıştı:</p>

  <p>-Nedir bu?...Diye kekeledi: Nereden çıktı bu kedi?...</p>

  <p>Korkudan, dişleri birbirine çarpıyordu...</p>

  <p>Evet, Amigo idi bu: Aynı kırçıl tüyler, ince, beyaz çizgilerle çevrelenmiş pençe ve ayaklar... Tüylerinin yarısı dikilmişti, ağzı yarı açıktı, vahşi bir duruşla sırıtıyor gibiydi...</p>

  <p>- Bağırarak sandalyenin üzerine sıçradığım zaman korkmuş olacak, diye kekeledi Sigrid: Kovsana onu... Ne bekliyorsun?...</p>

  <p>- Bu... Amigo...</p>

  <p>- Aptal!... Bunun, Amigo olmasına imkân var mı?. Öldü o. Ben öldürdüm, boğdum onu...</p>

  <p>Evet... Tabii. Amigo olamazdı bu... İmkân yoktu buna... Fakat, tepeden tırnağa ürperen Clara, bu hayvanı kovmak için en küçük bir hareket yapma cesaretini bulamıyordu kendinde...</p>

  <p>- Buraya nasıl girmiş?</p>

  <p>- Nereden bileyim?... Her yanda, kedilerin girip çıkması için delikler var...</p>

  <p>Sigrid'de, soğukkanlılığını kaybetmeye başlıyordu. Aylarca oynamak zorunda kaldığı o iğrenç komedi yüzünden, sinirleri kopacakmış gibi geriliydi. Sandalyeden yere atladı, kapıya koştu. Kedi, bakışlarıyla onu izliyordu.</p>

  <p>- Sana bakıyor!...Diye iniltili, kesik bir sesle mırıldandı Clara: Sanki, adeta... Seni istiyor!...</p>

  <p>- Budalaca konuşmayı bırak ta, bana yardım et, dışarı çıkaralım...</p>

  <p>Clara etrafta bir şey aradı ve eline geçirdiği süpürgeyle yaklaştığı zaman kedi, dişlerini göstererek tıslamaya başladı; tüyleri dimdik oldu, ileri atılacakmış, saldıracakmış gibi gerildi ve Clara midesine berbat bir sancının bıçak gibi saplandığını hisseti aynı anda. Soğukkanlılığını kaybetmişti, adeta şuursuz bir halde, elindeki süpürgeyi, yay gibi bükülmüş duran kedinin sırtına indirdi, hayvan, dosdoğru, dehşet içinde haykırmaya başlayan Sigrid'in üzerine atıldı, sonra da, açık kapıdan koridorun karanlıklarına dalarak gözden kayboldu...</p>

  <p>Sigrid'in, elleri titriyordu.</p>

  <p>İki ince çizgi halinde, kan, dirseğinden, bileğine sızmaktaydı.</p>

  <p>- Aynı yerden, tırmalamış... Öbürünün...</p>

  <p>- Sus!...</p>

  <p>Odaya derin bir sessizlik çöktü.</p>

  <p>İkisi de, taş kesilmişcesine hareketsiz, kedinin gözden kaybolduğu karanlık koridora bakıyordu.</p>

  <p>- Yaraların üzerine akwavit dök...Dedi, Clara.</p>

  <p>O gece, hiç rahat edemediler. Uykuları kaçtı. Berbat bir gece geçirdiler. Belirli aralıklarla, bitip tükenmek bilmeyen miyavlamalar, karanlıklarda yankılandı.</p>

  <p>Kediyi bulup, şatodan dışarı atmak istediler ama, koca şatoda öyle çok kuytu yer vardı ki, bütün aramaları hiç bir sonuç vermedi.</p>

  <p>Gece yarısına doğru, Clara, bir çeşit sinir krizi geçirdi ve Sigrid onu defalarca tokatlamak zorunda kaldı. Gün doğduğu zaman ikisi de yorgun ve bitkindi... Gündüz, kediyi yine aradılar ama, bulamadılar: Geldiği gibi, esrarengiz bir şekilde yok olup gitmişti!... Öğle oldu, sofraya oturup yemek yemek bile gelmedi içlerinden...</p>

  <p>- Bir kedi için!...Diye, öfkeli, öfkeli, söyleniyordu Sigrid: Bu, sinirlerimizin ne durumda olduğunu açıkça ortaya koyuyor... Buradan bir an evvel gitmek gerekir...</p>

  <p>- Ama, daha tamamlanması gereken, noterle ilgili bir sürü iş var, sen de pek âlâ biliyorsun... Üç, dört gün sürer bu işlerin halledilmesi... Şatoya, en kısa zamanda alıcı bulabilirsek tabii!...</p>

  <p>- Bir bardak akwavit ver bana...</p>

  <p>Aynı gün, çıkış kapısı vurulduğu zaman, saat iki idi... Salonda oturmaktaydılar o sırada... Bir an önce yukarı kata çıkıp, saklanmak için acele eden Sigrid, merakla sordu:</p>

  <p>- Kim olabilir bu?...</p>

  <p>- Kim olduğunu nasıl bilebilirim?... Belki noterdir... Buraya uğrayacağını söylemişti...</p>

  <p>Gumborg'tu gelen. Birbirine karışmış uzun bıyıkları, bir mezar taşının donuk ifadesini taşıyan yüzüne, her zamankinden daha hazin bir anlam veriyordu, kavisli, kısa bacaklarının üzerinde sallanıyor, kollarının arasında siyah bir şey tutuyordu:</p>

  <p>- Deniz alçalınca, kayalıklardan, sahile indim...Dedi: Bunu, buldum... Mösyö Thorwald'ın pelerini, değil mi?... Kayalıklara asılıydı... Zavallı Mösyö Thorwald düşerken takılmış olacak... Ya da, dalgalar onu geri atmış olabilir. Her neyse böyle değerli bir hatıranın, sizi memnun edeceğini düşündüm...</p>

  <p>- Teşekkür ederim...Dedi Clara, donuk bir sesle...</p>

  <p>Gumborg'un uzattığı, ıslak pelerini alırken, duyduğu tiksintiyi gizlemeye çalışıyordu... Bu nazik davranışından dolayı, Gumborg'a, içeri girip, bir bardak birşey içmesini rica etti:</p>

  <p>- Biliyor musunuz!...Diye, titrek sesiyle konuşuyordu mezarcı: Cesedin açık denize sürüklenmediğini sanıyorum ben!... Kayalıkların dibinde bir yere sıkışıp kalmış olacak... Sular, o kadar derin değildir oralarda... Bazen, olur bu... Cesedinin bulunmasını istediğinizden eminim... Ne dersiniz?.. Öyle değil mi matmazel?...</p>

  <p>- Evet...Dedi, Clara: Ben... Elbette... Çok müthiş bir şey... Gidip, dua edecek bir mezarının bile olmaması... Clara, birden, bütün kanının çekildiğini hissetti: Mutfaktaki masanın üzerinde, hâlâ iki tabak, iki peçete, yarıya kadar şarap su dolu iki bardak vardı ve tabaklardaki yemeğe, dokunulmamıştı bile!...</p>

  <p>Budalalığın dik âlâsını yapmıştı ihtiyarı içeri çağırmakla!... Nasıl düşünmemişti bunu?... Bir şeyden şüphelenmiş miydi acaba mezara?... Masaya dayanmış, akwavit dolu bardağını, derileri yol yol çatlamış avucunun içinde evirip çevirirken, sinsi bir ifadeyle, tekrar araştırmaya teşebbüs edilirse, Thorwald'ın cesedinin muhakkak bulunacağını söylüyordu sürekli...</p>

  <p>Nihayet, çekip gitti... Onu, kapıdan, adeta iter gibi, yol göstererek çıkaran Clara, arkasından, öfke ve korku dolu bakışlarla, gözden kayboluncaya kadar baktı... Islak pelerin, bırakıldığı sandalyenin üzerinde duruyordu.</p>

  <p>Az sonra, Sigrid aşağı indiği zaman, Clara'nın, kendisine korkuyla baktığını fark etti...</p>

  <p>- Pelerinini bulmuşlar! Dedi Clara, boğuk bir sesle: Gumborg getirdi...</p>

  <p>Yüzünü avuçlarının arasına almıştı, bakışları belirsiz bir noktaya dikiliydi, sesi, ancak işitilebiliyordu:</p>

  <p>- Mezarcı, dedi ki... Ceset, belki hâlâ, buralarda bir yerde... Şatonun altındaki kayalıklarda olabilirmiş. Sigrid'in sesi, aksine, sert ve yırtıcıydı:</p>

  <p>- Varsın, olsun!... Ne yapalım yani?... Ceset bu alt tarafı!... Elinden geleni ardına koymasın!... Varsa bir numarası, yapsın da görelim!...</p>

  <p>Diyordu ama, yine de sesinde, gizleyemediği, kırık, bezgin bir ifade seziliyordu Sigrid'in... En katı madenlerin bile özlerinde bazen küçük boşluklar vardır!... O gece, kedi, durmadan miyavladı.</p>

  <p>Amigo'nun sesi!... Yanılmak mümkün değil, bu onun sesi... Birbiri ardına, iniltilerle uzayıp giden, sonra da, vahşi bir şekilde karanlıkları yırtan o korkunç ses!... Müthiş bir şeydi bu!. Ve, ele geçmiyordu bir türlü...</p>

  <p>Clara ile Sigrid, histeri krizlerine yakalanmış gibiydiler... İkisi de son derece sinirliydi... O sabah, ilk defa kavga ettiler: Thorwald'ın ölümünden, ikisi de birbirini sorumlu tutuyor, suçu, birbirlerine yüklüyorlardı. Clara, dudakları mosmor:</p>

  <p>- Bu komediyi başlatan sensin!... Diye söyleniyordu : O yüzden de, bak, ne hallere düştük!... Bu hortlak, hayalet numaralarından sonra insanın sinirleri laçka olur elbet!... Eh, artık müsaade et de, küçük bir ses, bir kapı gıcırtısı, bizi rahat rahat dehşete düşürsün!... Aklımızı yitirip, çırılçıplak şatodan kaçıp, köye inmediğimize şükret!...</p>

  <p>- Yeter! Diye, çığlıklı bir sesle, konuştu Sigrid: Böyle birbirimizi yemenin bir anlamı yok. Sen, noterle ilgili işleri halletmeye çalış... Sonra, çeker gideriz bu uğursuz yerden...</p>

  <p>Öğle üzeri, Clara, bir tedbirsizlik, daha doğrusu, boşboğazlık etti, Gumborg'un mezarlıkta karşılaştıkları akşam ruhların dönüşleri hakkındaki sözlerini anlattı ve bu, Sigrid'i, yine çileden çıkarmaya yetti:</p>

  <p>- Ruhlar geri gelir! Diye ıslıklı bir sesle konuştu: Efendim?... Neymiş?... Ruhlar geri gelirmiş!... İnsanın, böyle budalaca şeylere inanabilmesi için, ya Thorwald kadar aptal, ya da, Afrika vahşileri kadar ilkel olması lâzım... Bana vız gelir böyle şeyler!...</p>

  <p>- Pekâlâ... Öyle olsun! Dedi, Clara, kamçı gibi saklayan bir sesle: Ama, onu sen öldürdün; şimdi ne kadar inkâr etsen, faydasız... Ona, durmadan hakaret etmen de, hiç bir şeye yaramaz ayrıca!...</p>

  <p>- Öldürmek!... Ya sen?... Senin, en ufak bir suçun yok, değil mi?...</p>

  <p>- Yeter! Dedi, Clara, bir sandalyeye çökerken: Günlerimizi, hırlaşarak, hatalarımızı, birbirimizin yüzüne vurarak geçirecek değiliz... Benim hiç de böyle bir niyetim yok... Kapatalım bu konuyu, bitsin gitsin...</p>

  <p>Ama, Sigrid, Clara'nın söylediklerini dinlemiyordu...</p>

  <p>Bir öfke ve kin kasırgası halinde, kapıya koştu, ardına kadar açtı, şatonun bomboş odalarına, koridorlara doğru, çığlık çığlığa bağırmaya başladı:</p>

  <p>- Aptal! Evet, o bir aptaldı!... Sırılsıklam bir aptal hem de!... Ondan korkmuyorum!... Ondan korkmadığımı söylemeye de çekinmiyorum!... Yaptıklarımdan da, pişmanlık duymuyorum!...</p>

  <p>Son derece şiddetli bir rüzgâr, bütün gün, aralıksız esti... Aşağıda, Amalstad'da, köyde biri ölmüştü ve çan sesleri arada bir şatoya kadar uzanıyordu... Esen rüzgârın etkisiyle açık olan panjurlar çarpıyor, Clara ile Sigrid, her seferinde oldukları yerden sıçrıyorlardı...</p>

  <p>Bütün gece içtiler... Yatmaya çıktıkları zaman, ikisi de iyice sarhoştu...</p>

  <p>Sigrid, Thorwald'ın tabancasını bulmuştu ve boğuk bir sesle, o lanet kediyi bütün gece arayacağını, bulur bulmaz da geberteceğini söylüyordu.</p>

  <p>Ve, kedi, esrarlı bir sezişle bunu hissetmiş gibi, o gece meydana çıkmadı, hiç miyavlamadı, karanlık koridorlarda, sadece rüzgâr, gün doğuncaya kadar gezindi kapalı olan panjurları sarsıp durdu...</p>

  <p>Ertesi sabah da, Gumborg geldi ve Thorwald'ın cesedinin bulunduğunu haber verdi.</p>

  <p>&nbsp;</p>
</body>
</html>
