<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Mutlu Ölüm</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter2-4">
<div class="html5_section">
				<h1>Dördüncü bölüm</h1>
				<p>Tan ağarırken Mersault’nun arabası gece lambalarını yakmış, kıyı yolunda ilerliyordu. Cezayir’den çıkışta sütçü arabalarına yetişmiş, onları sollamıştı ve atların sıcak terle ahır karışımı kokusu, sabah serinliğinin değerini daha bir artırmıştı. Ortalık karanlıktı henüz. Son yıldız gökte usul usul eriyordu; karanlığın içinde parlayan yolda motorun mutlu hayvanının gürültüsünü, kimi zaman da yolun karanlık zemininde yok olup gidinceye kadar biraz daha uzaktan gelen bir at tırısıyla, bidon dolu bir arabanın sarsıcı patırtısını, atın ayaklarında parlayan nalların dörtlü gürültüsünü algılıyordu yalnızca. Sonra her şey hızın gürültüsü içinde yok oluyordu. Şimdi daha hızlı gidiyor, gece hızla güne evriliyordu.</p>
				<p>Araba, Cezayir tepelerinin arasında yoğunlaşan gecenin derinliğinden, sabahın süzülerek doğduğu denize egemen olan boş bir yola çıkıyordu. Mersault arabayı son hızda bıraktı. Tekerlekler, çiy taneleriyle ıslanmış yolun üzerinde, vantuz gürültülerini daha bir artırıyordu. Sayısız dönemeçlerde yapılan frenler, lastiklere keskin çığlıklar attırıyor ve düz yolda yeniden başlayan ağır uğultu, aşağıdaki kumsallardan yükselen denizin küçük seslerini bastırıyordu bir an. Ancak uçak, otomobilin içinde duyduğundan daha koygun bir yalnızlık duygusu verebilir insana. Mersault, bütünüyle kendi dünyasında, davranışlarının doğruluğundan emin, kendine ve kendini uğraştırana dönebiliyordu. Şimdi gün yolun ucunda daha büyük açılmıştı. Denizin üzerinde güneş doğuyor; onunla birlikte de kırmızı uçuşlu kuşlar ve böceklerle dolu, daha az önce ıssız duran iki kıyıdaki kırlar uyanıyordu. Kimi zaman bir köylü geçiyordu oradan ve kendisini hıza kaptırmış giden Mersault, bütün ağırlığıyla, bitek ve sulu toprağa basan, çuval yüklü bir gölgenin görüntüsünü seçebiliyordu ancak. Otomobil, düzenli bir biçimde denize egemen olan tepeciklere götürüyordu onu. Küçük tepeler irileşiyordu ve daha biraz önce güneşe karşı gölge oyunları içinde güçlükle seçilen siluetleri hızla yaklaşıyor, ayrıntılarıyla büyüyor, Mersault’ya zeytin ağaçları, çamlar, kaba sıvalı küçük evlerle dolu ansızın açılmış yamaçlarını sunuyordu. Sonra bir başka dönemeç, otomobili, gelgitle kabaran, Mersault’dan yana tuz, kızıllık ve uyku dolu bir bağış gibi yükselen denize doğru uçuruyor. Bunun üzerine araç, yol üzerinde vınlıyor ve başka tepelerle, hep benzer bir denize doğru yol alıyordu.</p>
				<p>“Dünyanın Karşısındaki Ev”de, gideceğini bir ay önce açıklamıştı. Öncelikle gezmiş ve daha sonra Cezayir dolaylarında kalmıştı. Birkaç hafta sonra da, yolculuğun bundan böyle kendisi için yabancı bir yaşamı simgelediğinden emin olmuş, dönüyordu: Çevre değişikliği ona yalnızca kaygılı bir mutluluk gibi görünüyordu. Bunun için de anlaşılmaz bir yorgunluk hissediyordu içinde. Chenoua’da, Tipasa örenlerinin birkaç kilometre ötesinde, denizle dağ arasında satın aldığı küçük eve yerleşerek tasarısını gerçekleştirmekte acele ediyordu. Cezayir’e varışında yaşamının dış görünümünü sahneye koymuştu. Alman eczacılık ürünleriyle ilgili değerli tahviller satın almış ve işin başına bir görevli oturtmuştu, böylece Cezayir’deki yokluğunun ve sürdürdüğü bağımsız yaşamın dayanaklarını oluşturmuştu. İş iyi kötü yürüyordu, rastlantısal açıkları, sıkıntı duymadan, derin özgürlüğünün bir vergisi sayarak karşılıyordu. Gerçekten de dünyaya, onun anlayabileceği bir yüz sunmak yeterli. Gerisi tembellik ve korkaklık. Bağımsızlık, ucuzundan birkaç iç dökme sözcüğüyle kazanılır. Mersault, daha sonra Lucienne adlı talihiyle ilgilendi.</p>
				<p>Kadının anne babası yoktu, yalnız yaşıyordu, bir kömür işletmesinde sekreterdi, meyveyle besleniyor ve kültürfizik yapıyordu. Mersault ona ödünç kitaplar verdi. O, hiçbir şey söylemeden onları kendisine geri getirdi. Sorularına, “Evet, iyi,” ya da “Biraz hüzünlü,” gibi yanıtlar verdi. Cezayir’den ayrılmaya karar verdiği gün ona birlikte yaşamalarını, ama Cezayir’de çalışmadan oturmasını ve ona gereksinim duyduğunda kendisiyle buluşmasını önerdi. Öyle inandırıcı bir dille söyledi ki, Lucienne bunda hiçbir aşağılayıcı yön görmedi ve zaten aşağılayıcı bir şey de yoktu. Lucienne çok zaman aklıyla anlayamadığını gövdesiyle algılıyordu. Kabul etti. Mersault ekledi:</p>
				<p>“Eğer önemliyse, size evlenme sözü verebilirim. Ama bu bana yararlı görünmüyor.”</p>
				<p>“Nasıl isterseniz,” dedi Lucienne.</p>
				<p>Bir hafta sonra Mersault onunla evleniyor ve yola çıkmak üzere hazırlanıyordu. Lucienne, bu süre içinde mavi denizde dolaşmak için portakal rengi bir sandal satın aldı.</p>
				<p>Mersault direksiyonu bükerek bir erkenci tavuktan sıyrıldı. Catherine’le yapmış olduğu söyleşiyi düşünüyordu. Yola çıkıştan bir önceki gün, otelde yalnız bir gece geçirmek için “Dünyanın Karşısındaki Ev”den ayrılmıştı.</p>
				<p>Öğle sonuydu, sabahleyin yağmur yağdığı için, bütün körfez yıkanmış bir cam ve gökyüzü yeni bir çamaşır gibiydi. Tam karşıda körfezin eğri çizgisini sona erdiren burun, görkemli bir durulukla beliriyor ve güneşin bir ışınıyla yaldızlanarak büyük bir yaz yılanı gibi denizin içinde uzanıyordu. Patrice valizlerini toplamayı bitirmiş ve kolları pencere pervazında, açgözlülükle, dünyanın bu yeni doğuşuna bakıyordu.</p>
				<p>“Burada mutluysan, niye gidiyorsun, anlamıyorum,” demişti ona Catherine.</p>
				<p>“Sevilmek tehlikesini yaşayacaktım küçük Catherine ve bu da benim mutlu olmamı engelleyecekti.”</p>
				<p>Divanın üzerine büzülmüş duran Catherine, boynu hafif bükük, derinliksiz güzel bakışıyla Patrice’e bakıyordu. O, “Çoğu insan yaşamını karmakarışık bir duruma getirir ve türlü yazgılar uydurur. Benim için bu çok basit. Bak...” diyor, yüzünü çevirmeksizin.</p>
				<p>Dünyanın karşısında konuşuyordu ve Catherine kendisinin unutulmuş olduğunu hissediyordu. Kıvrılmış koluyla pervaza dayanan Patrice’in uzun parmaklarına, gövdesini tek kalça üzerine alarak duruş biçimine, görmeden kestirebildiği yitip gitmiş bakışına bakıyordu kız.</p>
				<p>“Demek istediğim...” dedi, ama sustu ve Patrice’e baktı.</p>
				<p>Küçük yelkenliler dinginlikten yararlanıp denize açılmaya başlıyordu. Dar geçide varıyorlar, orayı kanat vuruşlarıyla dolduruyorlar ve birden uzun bir köpük ürpertisi içinde yitip giden bir hava ve su iziyle birlikte, seyir yönlerini açığa çeviriyorlardı. Denizde ilerlerlerken, Catherine oturduğu yerden, onları Patrice’in çevresinde yükselen beyaz bir kuş sürüsü gibi görüyordu. Patrice onun sessizliğini ve bakışını hissetmiş gibiydi. Döndü, ellerini aldı ve onu kendisine çekti.</p>
				<p>“Hiçbir zaman vazgeçme, Catherine. İçinde öyle çok şeye sahipsin ki, hepsinden soylusu da, mutluluk duygusu taşıyorsun. Yalnızca bir erkeğin yaşamını bekleme. Onca kadın bunun için yanılıyor. Sen yaşamı bizzat kendinde ara.”</p>
				<p>“Yakınmıyorum Mersault,” dedi Catherine tatlılıkla, Patrice’in kolunu tutarak. “Şimdi önemli olan tek şey var. Kendine iyi bak.”</p>
				<p>Kendi gerçekliğinin ne denli az şeye bağlı olduğunu hissetti o zaman Mersault. Yüreği son derece katıydı.</p>
				<p>“Şimdi bunu söylemeyecektin.”</p>
				<p>Valizini aldı, önce dik merdiveni, sonra zeytin ağaçlarıyla başlayıp zeytin ağaçlarıyla biten yolu indi. Chenoua’dan; bir örenler ve pelinler ormanından, iyisiyle kötüsüyle bir yaşamın anısıyla birlikte, umut ve umutsuzlukla ilintisiz bir aşktan başka hiçbir şey beklemiyordu artık onu. Geriye döndü. Yukarıda Catherine, uzaklaşmasına bakıyordu, kıpırdamadan.</p>
				<p>İki saat dolmadan Chenoua’nın karşısındaydı Mersault. O sırada doruk kırmızı ve sarı ışıklarla aydınlanırken, gecenin mor ışıkları dağın denize dalan yamaçlarında salınıyordu hâlâ. Orada, tüm yüksekliğiyle denize dalan bu kocaman ve adaleli hayvan sırtına abanmak üzere, sahilin ufka gölgeleri vuran tepelerinden başlayan kara vardı, tıpkı şiddetli ve yoğun bir atılım gibi. Mersault’nun satın aldığı ev, şimdiden sıcakla sararan denizin yüz metre uzağında, son yamaçların üzerinde yükseliyordu. Zemin katın üzerinde yalnızca bir kat ve bu katta da eklentileriyle birlikte tek oda vardı. Ama bu oda genişti ve öndeki bahçeye, sonra da bir terasla uzatılmış görkemli bir koy aracılığıyla denize açılıyordu. Mersault çabucak çıktı oraya. Deniz çoktan tütmeye başlamıştı, bu arada maviliği koyulaşıyordu ve aynı anda terasın tuğlalarının sıcak kırmızısı ışık ve parıltı saçıyordu denize doğru. Kaba sıvalı tırabzanlar, görkemli bir sarmaşık gülünün ilk çiçeklerini içeri bırakıyordu. Güller beyaz beyaz açılmış, denizin üzerinde ilgisiz duruyordu ve taçyapraklarının sertliğinde hem doyurucu hem de verimli bir şey vardı. Aşağıdaki odaların biri, Chenoua’nın meyve ağaçlarıyla kaplı ilk yamaçlarına bakıyordu, öteki ikisiyse bahçeye ve denize. Bahçede, iki çam ağacı, yalnız uçlarında sarı ve yeşil yapraklar bulunan ölçüsüz gövdelerini, gökyüzüne salıyorlardı. Evden, bu iki ağacın arasındaki alan ve gövdeler arasındaki deniz çizgisinden başka bir yer görülmüyordu. Şu anda hiç olmazsa küçük bir vapur geçiyordu enginden ve Mersault bir çamdan öteki çama süren tüm yolculuk boyunca ona baktı.</p>
				<p>Yaşayacağı yer burasıydı. Kuşkusuz bu yerlerin güzelliği yüreğini etkiliyordu. Zaten bu çevre için satın almıştı evi. Ama burada bulacağını umduğu dinginlik ürkütüyordu onu şimdi. Ve onca bilinçle ardından koştuğu bu yalnızlık, çevresinde oluşunca, kaygı verici geliyordu şimdi ona. Köy uzakta değildi, birkaç yüz metre ötedeydi. Dışarı çıktı. Küçük bir keçiyolu yoldan ayrılıyor, denize iniyordu. Bu keçiyoluna saptığı anda denizin öbür kıyısından küçük Tipasa Burnu’nun görüldüğünü fark etti ilk kez. Bu burnun ucunda tapınağın yaldızlı sütunları ve sütunların dört bir yanında da uzaktan kül rengi, yünsü bir tüy gibi görülen pelinlerin arasında, aşınmış örenler beliriyordu karaltı biçiminde. Haziran akşamlarında, rüzgârın, güneşe bulanmış pelinlerin kokusunu, denizin üzerinden Chenoua’ya kadar taşıyabileceğini düşündü Mersault.</p>
				<p>Evini yerleştirmesi, düzenlemesi gerekiyordu. İlk günler çarçabuk geçti. Duvarları kireçle badanaladı, Cezayir’den duvar kaplamaları satın aldı, elektrik döşeme işine girişti. Gün boyunca köyün otelinde yenen yemekler ve deniz banyolarıyla kesilen bu çalışma içinde buraya niçin geldiğini unutmuştu ve gövdesinin yorgunluğuyla bitkinlikten ölüyordu; böğürleri çökmüş, bacakları kopmuş, boyanın yetmemesinden ya da sofada koşuşturma sırasında yanlış bir iş yapmaktan kaygılanmıştı. Otelde yatıyor, köyle yavaş yavaş tanışıyordu: Pazar öğleden sonra Rus bilardosu ve pinpon oynamaya gelen delikanlılar (oyunları bütün bir öğle sonunu doldurduğu ve yalnızca tek bir şey içtikleri için patronun tepesini attırıyorlardı); denize bakan yolda akşamları dolaşan kızlar (el ele tutuşuyorlar ve sözcüklerin son hecesini vurguluyorlardı); otelin balığını sağlayan tek kollu balıkçı Pérez. Köyün doktoru Bernard’la da orada karşılaştı. Ama evde her şeyin yerleştirildiği gün, Mersault eşyalarını oraya taşıdı ve biraz olsun kendine geldi. Akşamdı. Üst kattaki odadaydı, pencerenin arkasında, iki çam arasındaki alanı ele geçirmek için, iki dünya birbiriyle çekişiyordu. Hemen hemen saydam olan birinde, yıldızlar çoğalıyordu. Daha yoğun ve siyah olan ötekinde, derinden gelen bir su şıpırtısı denizi haber veriyordu.</p>
				<p>O güne kadar, kendisine yardım eden işçilerle görüşerek ya da kahvenin patronuyla gevezelik ederek başkalarıyla birlikte yaşamıştı. Ama bu akşam, ne yarın ne de başka bir zaman, hiç kimseyle karşılaşmak zorunda olmadığının ve onca dilediği yalnızlıkla karşı karşıya kaldığının bilincine vardı. Kimseyi görmeye zorunlu olmadığı andan itibaren ertesi gün, ona korkunç yakın göründü. Bu arada istemiş olduğu şey konusunda kuşkusu kalmadı: uzun bir süre boyunca, tükenişe kadar kendisiyle baş başa kalmak. Gecenin geç vaktine kadar sigara içerek ve düşünerek oturmaya karar verdi, ama saat ona doğru uykusu geldi ve yattı. Ertesi gün geç uyandı, saat ona doğru, kahvaltısını hazırladı ve temizlenmeden kahvaltısını yaptı. Kendini biraz yorgun hissediyordu. Tıraş olmamıştı ve saçları dağınıktı. Bu arada yemeği yedikten sonra banyoya gidecek yerde bir odadan ötekine gezindi durdu, bir derginin yapraklarını karıştırdı ve sonunda duvarda iyi takılmamış bir elektrik düğmesi bularak son derece mutlu oldu, çalışmaya koyuldu. Kapı çalındı. Bir gün önce anlaştıkları üzere öğle yemeğini getiren otelin küçük garsonuydu gelen. Olduğu gibi ve tembellikle oturdu masaya, yemekler soğumadan, iştahsızca yedi ve aşağı odadaki divanın üzerine uzanıp sigara içmeye başladı. Uyandığında uyumuş olduğu için kızgındı, saat dördü buluyordu. Temizliğini yaptı bunun üzerine, özenle tıraş oldu, giyindi ve iki mektup yazdı, biri Lucienne’e, öteki üç yükseköğrenim öğrencisi kıza. Vakit şimdiden geç olmuş, gece çökmüştu. Yine de mektuplarını postaya vermek üzere köye gitti ve kimseyle karşılaşmadan geriye döndü. Odasına çıktı, oradan da taraçaya geçti. Denizle gece, kumsalın üzerinde ve örenlerin içinde söyleşiyordu. O, düşünüyordu. Bu yitik günün anısı kendisini ağuluyordu. Bu akşam, hiç olmazsa, çalışmak, bir şeyler yapmak, okumak ya da gecenin içinde yürümek üzere dışarı çıkmak istiyordu. Bahçe parmaklığı gıcırdadı. Akşam yemeği geliyordu. Acıkmıştı, iştahla yedi ve dışarı çıkmayacağını hissetti o sırada. Yatakta uzun uzun okumaya karar verdi. Ama gözleri ilk sayfaların üzerinde kapandı; ertesi günse geç uyanıyordu.</p>
				<p>İzleyen günlerde, Mersault üzerindeki bu uyuşukluğa karşı koymaya çalıştı. Günler, bahçe kapısının gıcırtısı ve sayısız sigarayla dolu geçerken, bir sıkıntı onu bu yaşama iten davranışla, bu yaşam arasındaki uyuşmazlığın boyutunu gösteriyordu. Bir akşam, öylesine istemiş olduğu yalnızlığı bozarak, Lucienne’e gelmesini yazdı. Mektup yola çıktığında gizli bir utanca boğulmuştu. Ama Lucienne gelince, bu utanç, bildik bir varlığın yeniden bulunmasından duyduğu bir tür budala ve aceleci neşeyle, onun varlığının sağladığı kolay yaşam içinde eridi gitti. Kadınla ilgileniyor, çevresinde dönüyordu; Lucienne’se biraz şaşırarak, ama üzerindeki iyi ütülenmiş beyaz, bez giysilerinden sürekli kaygılanarak bakıyordu ona.</p>
				<p>Mersault o sırada kırlara çıktı, ama Lucienne’le birlikte. Dünyayla suç ortaklığına yeniden kavuştu, ama elini Lucienne’in omzuna atarak. İnsana sığınarak, böyle gizli korkusundan kurtuluyordu. Yine de iki gün sonra Lucienne, canını sıkmaya başlamıştı. Kadın, onun yanında yaşama isteğini dile getirmek için böyle bir zamanı seçti. O sırada akşam yemeği yiyorlardı ve Mersault buna, gözlerini tabağından kaldırmaksızın kesinlikle karşı çıktı.</p>
				<p>Bir sessizliğin ardından, Lucienne, yansız bir sesle eklemişti:</p>
				<p>“Beni sevmiyorsun.”</p>
				<p>Mersault başını kaldırdı. Kadının gözleri yaş doluydu. Yumuşadı.</p>
				<p>“Ama sana, sevdiğimi hiçbir zaman söylemedim ki, küçüğüm.”</p>
				<p>“Doğru,” dedi Lucienne, “üzüntüm de bunun için ya.”</p>
				<p>Mersault ayağa kalktı ve pencereye doğru yürüdü. İki çamın arasından görülen gecede yıldızlar dolup taşıyordu. Ve belki de Patrice hiçbir zaman yüreğinde kendi sıkıntısıyla yakında geçirdiği günlerden doğma böyle bir bıkkınlığı birlikte duymamıştı.</p>
				<p>“Güzelsin Lucienne,” dedi. “Daha ötesini de artık görmüyorum. Fazladan bir şey istemiyorum senden. Bu ikimiz için de yeterli.”</p>
				<p>“Biliyorum,” dedi Lucienne. Patrice’e sırtını dönüyor ve bıçağının ucuyla sofra örtüsünü temizliyordu. Patrice onun yanına geldi ve ensesinden tuttu.</p>
				<p>“İnan bana, büyük acı yoktur, büyük pişmanlıklar, büyük anılar yoktur. Her şey unutulur, büyük aşklar bile. Yaşamda aynı anda hüznün ve coşkunluğun bulunuşu bundandır. Olayları görmenin ancak belli bir yolu vardır ve zaman zaman ortaya çıkar. İşte bunun içindir ki, yaşamında büyük bir aşka, mutsuz bir tutkuya sahip olmuş olmak yine de iyidir. Bu en azından bizi çökerten nedensiz umutsuzluklar için bir korunmadır.”</p>
				<p>Bir süre durduktan sonra Mersault düşünüp ekledi:</p>
				<p>“Bilmem beni anlayabildin mi?”</p>
				<p>“Anladığımı sanıyorum,” dedi Lucienne, birden başını ona doğru çevirdi. “Mutlu değilsin.”</p>
				<p>“Ama olacağım,” dedi Mersault sert bir biçimde. “Olmam gerekiyor. Bu geceyle bu deniz ve parmaklarımın altındaki bu enseyle.”</p>
				<p>Pencereye dönmüştü ve eliyle Lucienne’in boynunu sıktı. Susuyordu kadın.</p>
				<p>“Hiç olmazsa,” dedi yüzüne bakmadan, “bana birazcık dostluk duyuyor musun?”</p>
				<p>Patrice onun omzunu ısırarak yanına diz çöktü. “Dostluk mu, evet, geceye duyduğum dostluk gibi. Gözlerimi sevinçle dolduruyorsun ve bu sevincin yüreğimde tuttuğu yeri bilmezsin.”</p>
				<p>Ertesi gün gitti kadın. Ondan sonraki gün, kendi kendisiyle anlaşamayan Mersault, otomobille Cezayir’e dönüyordu. Önce “Dünyanın Karşısındaki Ev”e gitti. Dostları içinde bulundukları ayın sonunda kendisini görmeye geleceklerine söz verdiler. Daha sonra mahallesine uğramak istedi.</p>
				<p>Evi bir kahveciye kiralanmıştı. Fıçıcıyı merak etti ve kimse onunla ilgili bilgi veremedi. İş aramak için Paris’e gittiği sanılıyordu. Gezmeye çıktı Mersault. Lokantacı Céleste yaşlanmıştı, ama biraz. René, veremi ve ciddi havasıyla sürekli oradaydı. Herkes Patrice’i yeniden görmekten mutluydu, o da bu karşılaşmadan heyecanlandığını hissediyordu.</p>
				<p>“Oh Mersault,” dedi Céleste, “değişmemişsin. Hep aynısın.”</p>
				<p>“Evet,” dedi Mersault.</p>
				<p>Şu tuhaf körlüğe şaşıyordu ki, insanlar kendilerinde değişeni çok iyi bilmelerine karşın, dostlarına, ilk ve son olarak, kendi oluşturdukları bir imgeyi yakıştırıyorlar. Ve işte o, daha önce nasılsa öyle kabul ediliyordu. Nasıl ki bir köpek karakter değiştirmez; insanlar da köpektir insan için. Céleste, René ve ötekiler kendisini öyle iyi tanıyorlardı ki, onlar için, üzerinde insan yaşamayan bir gezegen kadar yabancı ve kapalıydı. Yine de onlardan dostlukla ayrıldı. Ve lokantadan çıkışta Marthe’la karşılaştı. Kadını görünce, onu hemen hemen unutmuş olduğunun, ancak yine de içten içe karşılaşma umudunu taşıdığının bilincine vardı. Her zaman boyalı bir tanrıçanın yüzüne sahipti Marthe. Onu içten içe, ama mantığıyla istemeden arzuladı. Birlikte yürüdüler.</p>
				<p>“Ah Patrice,” diyordu, “ne kadar sevindim! Ne yapıyorsun?”</p>
				<p>“Hiç, görüyorsun. Kırda oturuyorum.”</p>
				<p>“Çok güzel! Ben... ben de hep bunu düşledim.”</p>
				<p>Ve bir sessizlikten sonra, “Biliyor musun,” dedi, “sana kızmıyorum.”</p>
				<p>“Öyle mi,” dedi Mersault gülerek, “kendi kendini kandırıyorsun.”</p>
				<p>Bunun üzerine Marthe hiç tanımadığı bir sesle konuştu.</p>
				<p>“Kötü yürekli olma; ne istiyorsun? Bunun bir gün böyle biteceğini biliyordum. Sen garip bir adamdın. Bense senin söylediğin gibi küçük bir kızdan başka bir şey değildim. Gittiğinde çok kızdım kuşkusuz, anlıyor musun? Ama sonunda kendime senin mutsuz olduğunu söyledim. Ne gülünç değil mi; nasıl söyleyeceğimi bilemiyorum, ama ilk kez, aramızda geçenler beni hem üzdü hem de mutlu etti.”</p>
				<p>Şaşıran Mersault ona baktı. Birdenbire Marthe’ın kendisine her zaman çok iyi davrandığını düşündü. Onu olduğu gibi kabul etmiş ve çok kez, yalnızlığını dağıtmıştı. Haksızlık etmiş olan kendisiydi. Hem de imgelemiyle özsaygısının ona gereğinden çok değer verdiği bir zamanda – gururu ondan bunu esirgemişti. Hangi acımasız paradoksla, sevdiğimiz varlıklarla ilgili olarak, önce onların yararına, sonra da zararına olmak üzere, hep iki kez yanıldığımızı kavrıyordu. Bugün anlıyordu ki Marthe kendisiyleyken hep doğal davranmıştı – nasılsa öyleydi ve bu niteliğiyle ona çok şey borçluydu Mersault. Yağmur çok az yağıyordu – sokağın ışıklarını çoğaltıp dağıtacak kadar. Işık ve yağmur damlalarının arasından, Marthe’ın birdenbire ciddileşmiş yüzünü görüyor ve içinde devinip duran, ama dile getirilemeyen, başka zaman olsa bir tür aşk sanabileceği sarılgan bir minnettarlık duyuyordu. Ama şu zavallı sözcüklerden başkasını bulamadı: “Biliyorsun,” dedi ona, “seni çok severim. Ve şimdi hâlâ, bir şeyler yapabilseydim...”</p>
				<p>Marthe gülümsedi.</p>
				<p>“Hayır,” dedi ona, “ben gencim. Bu durumda, düşün ki, kimi yoksunluklara katlanamam.”</p>
				<p>Kabul etti Mersault. İkisi arasında, hem ne uzaklık ve hem de ne çok gizli uyum vardı! Onu evinin önünde bıraktı. Şemsiyesini açtı o, “Umarım ki yeniden görüşürüz,” dedi.</p>
				<p>“Evet,” dedi Mersault. Kadının yüzünde küçük, hüzünlü bir gülümseme vardı. “Ah,” dedi Mersault, “işte küçük kız yüzün.”</p>
				<p>Kapının altına çekilmiş şemsiyesini kapatıyordu kadın. Patrice elini uzattı, gülümseme sırası ondaydı. “Görüşmek üzere, görüntü!” Marthe hızla elini sıktı, çarçabuk yanaklarından öptü ve koşarak merdivenleri çıktı. Mersault yağmurun altında kalmış, yanaklarının üzerinde, Marthe’ın soğuk burnunu ve sıcak dudaklarını hissediyordu hâlâ. Bu birdenbire ve içten öpücük, Viyanalı kırmızı çilli, küçük fahişenin öpücüğünün bütün temizliğini taşıyordu.</p>
				<p>Mersault bu sırada Lucienne’i görmeye gitti, onda yattı ve ertesi gün ondan kendisiyle bulvarlarda yürümesini istedi. Aşağı indiklerinde öğle olmak üzereydi. Portakal rengi tekneler dörde bölünmüş meyveler gibi güneşte kuruyordu. Güvercinler ile gölgelerinin ikili uçuşu, hafif bir eğri çizerek, yeniden yukarıya çıkmak üzere, rıhtıma doğru indi. Parlayan güneş usul usul ısıtıyordu. Mersault, dar geçitten yavaş yavaş çıkan, hızlanan, gökte ve denizde köpüklenen ışık çizgisine doğru rahat bir biçimde çark eden kırmızı siyah posta gemisine bakıyordu. Yol alışa bakan biri için tüm yola çıkışlarda acı bir tatlılık vardır. “Şansları var,” dedi Lucienne. “Evet,” dedi Patrice. Düşündüğüyse “hayır”dı – ya da en azından, bu şansa imrenmiyordu. Onun için de başlamalar, yola çıkışlar, yeni yaşamlar çekiciliğini koruyordu. Ama biliyordu ki, mutluluk bu biçimiyle ancak tembellerin ve güçsüzlerin ruhunda yer alabilir. Mutluluk, bir seçim ve bu seçim içinde de tasarlanmış, bilinçli bir istenci içeriyordu. Zagreus’u duyuyordu: “Vazgeçme isteğiyle değil, mutluluk isteğiyle.” Kolu Lucienne’e dolalıydı, avcunda kadının sıcak ve yumuşak göğsü bulunuyordu.</p>
				<p>Aynı akşam, kendisini Chenoua’ya götüren otomobilde Mersault, suyun ve birdenbire ortaya çıkan tepeciklerin kabarışı karşısında, içinde büyük bir sessizlik hissediyordu. Kimi şeylere yeniden başlıyormuş gibi yaparak, geçmiş yaşamının bilincine varıp istediklerini ve istemediklerini tanımlamıştı içinde. Daha önce utanç duyduğu o bozgun günlerini tehlikeli, ama gerekli buluyordu. Orada yitip gidebilir ve böylece tek aklanma olanağını yitirebilirdi. Ama zaten her şeye alışmak gerekiyordu.</p>
				<p>Mersault, iki fren arasında o hem küçültücü ve hem pek değerli olan gerçekliğe inanıyordu: Onun aradığı ayrıksı mutluluğun koşulları, sabah uyanışlarında, düzenli deniz güneş banyolarında ve bilinçli bir sağlık bilgisinde bulunuyordu. Daha sonra çaba gerektirmeyecek bir yaşama yerleşmek, soluğunu zamanın ve yaşamın derin ritmine uydurmak için, hızdan yararlanmaya karar vererek son hızla gidiyordu.</p>
				<p>Ertesi sabah çok erken kalktı ve denize indi. Gün şimdiden tüm aydınlığına bürünmüştü, sabahsa kanat hışırtıları, kuş cıvıltılarıyla doluydu. Ama güneş ufuk çizgisini sıyırıyordu; henüz parıltısız olan suya girdiğinde, güneş yükselinceye, kollarını kırmızı ve parlak altın akışlarına daldırıncaya kadar, bulanık bir gecede yüzüyor gibi geldi Mersault’ya. Yaşadığı ana geri döndü ve evine girdi. Gövdesini uyarılmış ve her şeyi devşirmeye hazır hissetti. İzleyen sabahlarda hep güneşin doğuşundan biraz önce indi aşağıya. Ve bu ilk davranış, gününün geriye kalanına egemen oluyordu. Bu banyolar ayrıca yoruyordu onu. Ama onların kendisine verdiği zayıflık ve enerji, gününe bir vazgeçme ve mutlu yorgunluk tadı da veriyordu. Bununla birlikte günleri ona hâlâ uzun geliyordu. Zamanını, kendisi için işaret noktaları demek olan alışkanlıklarının iskeletinden ayıramamıştı henüz. Yapacak hiçbir şeyi yoktu ve zamanı böyle en uzun boyutuna ulaşıyordu. Her dakika bir tansık değeri kazanıyordu, ama o henüz bunu böyle hissetmiyordu. Nasıl ki yolculukta günler bitmek tükenmek bilmez görünür ve yine tam tersine bir büroda pazartesiden pazartesiye geçiş bir şimşek hızıyla gerçekleşirse, benzer biçimde dayanaklarından yoksun kalan kendisi de, bu dayanakları kızdığı bir yaşamın içinde yeniden bulmaya çalışıyordu hâlâ. Kimi zaman bir saati eline alıyor, akrebin bir rakamdan öbürüne geçişine bakıyor ve beş dakikaların kendisine sonsuz gibi gelmesine hayran kalıyordu. Kuşkusuz bu saat ona, hiçbir şey yapmamanın o yüce sanatına giden zor ve acılı yolu açtı. Gezinmeyi öğrendi. Kimi kez, öğle sonları, öbür burundaki örenlere kadar kumsal boyunca yürüyordu. O sırada, pelinlerin içinde yatıyor, elini bir taşın sıcaklığının üzerine koyarak gözlerini ve yüreğini sıcaklık dolu bir gökyüzünün dayanılmaz büyüklüğüne açıyordu. Kanının atışlarını saat iki güneşinin şiddetli atışına katıyor; yabanıl kokularla uykulu böceklerin konserlerine dalıp gökyüzünün, beyazdan duru maviye ve az sonra hava almak üzere yeşile geçişine, onun tatlılığını ve sevecenliğini hâlâ sıcak olan örenlere boşaltışına bakıyordu. Bunun üzerine eve erken dönüyor, yatıyordu. Bu bir güneşten öbür güneşe uzanan seyir içinde, günleri bir ritme göre diziliyordu, ki bu ritmin ağırlığı ve tuhaflığı, bir zamanlar bürosu, lokantası ve uykusu arasında olduğu gibi vazgeçilmez bir duruma geliyordu. Her iki durum da neredeyse kendiliğinden olmuştu. Şimdi hiç olmazsa, bilinçlilik saatlerinde, zamanın kendisine ait olduğunu ve kırmızı denizden yeşil denize giden o kısa an içinde, kendisi için her saniye ölümsüz bir şeyler belirdiğini hissediyordu. İnsanüstü mutluluk bir yana, günlerin eğri çizgisi dışında sonsuzluk diye bir şey görmüyordu. Mutluluk insaniydi, sonsuzluksa gündelik. Her şey küçülmeyi bilmekte, güneşlerin ritmini umudumuzun eğri çizgisine bağlamak yerine, kalbini onlarla düzenlemekteydi.</p>
				<p>Nasıl ki sanatta bir noktada durmayı bilmek gerekir, bir yontuda artık dokunulmaması gereken bir an her zaman gelir ve bu açıdan akılla açıklanamayan bir istenç, öngörünün en incelikli olanaklarından daha çok işe yararsa, bir yaşamı mutluluk içinde tamamlamak için de akılla açıklanamayan küçücük bir şey gerekir. Olmayanlar, onu elde etmeli.</p>
				<p>Pazarları, Mersault ayrıca, Pérez’le bilardo oynuyordu. Pérez çolaktı. Sakat kolu dirseğinin üzerinden kesilmişti. Bu yüzden garip bir biçimde oynuyordu, gövdesi kabarıyor, güdük koluyla ıstakaya dayanıyordu. Sabahları balığa gittiğinde, sol küreğini koltuk altında tutan ve kayığın içinde eğik gövdesiyle ayakta duran, küreklerden birini göğsüyle, ötekini eliyle iten yaşlı balıkçının ustalığına hayran kalıyordu hep. İkisi çok iyi anlaşıyorlardı, Pérez acı soslu mürekkepbalıkları hazırlıyordu. Kendi suları içinde pişiriyordu onları ve Mersault siyah, sıcak sosu onunla paylaşıyordu; balıkçının mutfağındaki is kaplı bir tavadan ekmek banarak yiyorlardı. Ayrıca, Pérez hiç konuşmuyordu. Mersault ona sessizliğinden ötürü şükran duyuyordu. Ara sıra sabahları banyodan sonra, kayığını denize indirirken görüyordu onu. İlerliyordu bunun üzerine.</p>
				<p>“Sizinle gelebilir miyim Pérez?”</p>
				<p>“Binin,” diyordu beriki.</p>
				<p>Böylece kürekleri karşılıklı takozlara koyuyor ve ayaklarını paraketelerin iğnelerine dolaştırmamaya dikkat ederek (en azından Mersault için geçerli bu) birlikte kürek çekiyorlardı. Sonra balık tutmaya başlıyorlardı, Mersault kayıktan suya kadar parıltılı, suyun altında da dalgalı ve siyah görünen misinalara bakıyordu. Güneş, suyun üzerinde binlerce küçük parçaya dağılıyordu ve Mersault, denizden bir solunum gibi yükselen ağır, boğucu bir kokuyu soluyordu. Kimi zaman Pérez küçük bir balık yakalıyordu. O zaman onu geri fırlatıyor, “Haydi ananın evine,” diyordu. Saat on birde dönüyorlardı; Mersault, elleri balık pullarıyla parıl parıl, yüzü güneşten şişmiş, serin bir mahzene benzeyen evine giriyordu, Pérez de akşam birlikte yiyecekleri bir tabak balık hazırlamaya gidiyordu. Günden güne Mersault, denizde suya bırakır gibi kendini yaşamına bırakıyordu. Nasıl ki denizde kolların ve suyun insanı kaldırıp taşıyan uyumuyla yol alınıyorsa; tertemiz ve bilinçli kalmak için, bir ağacın gövdesine elle dokunmak, kumsal üzerinde koşmak gibi birkaç zorunlu davranış yetiyordu ona. Böylece duru bir yaşama ulaşıyor, yalnızca en basit ya da en zeki hayvanlara verilen bir cenneti ele geçiriyordu. Düşüncenin düşünceyi yadsıdığı bu noktada, kendi gerçekliğine, onunla da en uç görkemliliğine ve en uç aşkına varıyordu.</p>
				<p>Bernard aracılığıyla köy yaşamına da karışıyordu. Onu, küçük bir keyifsizlik yüzünden çağırtmak zorunda kalmış, daha sonra da, üstelik çok kez zevkle, görüşmeyi sürdürmüşlerdi. Bernard sessizdi, ama balık pulu tipi gözlüğünün ardından ışıklar saçan bir tür zekâya sahipti. Uzun zaman Hindiçin’de çalışmış, kırk yaşında da Cezayir’in bu köşesine çekilmişti. Birkaç yıldan beri, saçları topuzlu ve modern tayyörlü, hemen hemen dilsiz denebilecek Hindiçinli bir kadın olan karısıyla birlikte dingin bir yaşam sürüyordu. Bernard, hoşgörüsüyle her türlü ortama uyabilirdi. Orada da, bütün köyü seviyor ve kendi de seviliyordu. Yanı sıra Mersault’yu da sürüklüyordu köyde. Beriki, tezgâhında şarkı söyleyen, <em>La Tosca</em>’dan iki böğürtü arasında karısına dayak atacağını işaret eden eski bir tenor olan, otelin patronunu zaten çok iyi tanıyordu. Patrice’ten, Bernard’la birlikte bayramları kutlama kuruluna üye olmasını istediler. Bayram günlerinde, 14 Temmuz ve ötekilerde, kollarda üç renkli kolçaklarla geziyorlar ya da şekerli hafif içkilerle yapış yapış olmuş yeşil, sac masanın çevresinde oturup öteki üyelerle, müzisyenlerin kerevetinin taflanlarla mı palmiyelerle mi süslenmesi gerektiğini tartışıyorlardı. Bir seçim çatışmasına sürüklenmek bile istendi. Ama Mersault’nun belediye başkanını tanımaya zamanı olmuştu. On yıldan beri (kendi söyleyişiyle) “belediyenin yazgısına yön veriyordu” ve bu süreklilik onda kendisini Napoléon Bonaparte sanma eğilimi doğuruyordu. Zengin bağcı olan başkan kendisine Grek üslubu bir ev yaptırmıştı. Onu Mersault’ ya göstermişti. Bir zemin katla onun üstündeki bir kattan oluşuyordu. Ama hiçbir özveriden kaçınmayan belediye başkanı, ona bir asansör de ekletmişti. Asansörü Mersault’yla Bernard’a denetti. Ve Bernard, “İyi çalışıyor,” dedi sakin sakin. O günden sonra Mersault, belediye başkanına derin bir hayranlık duydu. Bernard’la birlikte onu, onca yaraştığı görevde tutmak için bütün güçlerini harcıyorlardı.</p>
				<p>Dağla deniz arasındaki küçük köy, birbirine yakın kırmızı çatılarıyla ilkbaharda çiçekler; çay gülleri, sümbüller, bugenviller ve sinek vızıltıları içinde yüzüyordu. Öğle uykusu saatinde Mersault taraçasına geçiyor, uyuyan ve taşkın ışık altında tüten köye bakıyordu. Köyün büyük tarihi, Moralès ve Binguès’in; bir dizi borsa oyunlarıyla milyoner olmuş iki zengin İspanyol sömürgecisinin rekabetiyle özetlenebilirdi. Başlangıçtan beri her ikisini bir büyüklük ateşi sarmıştı. Birisi bir otomobil satın aldığı zaman en pahalısını seçiyordu. Ama aynısını satın alan öbürü, ona gümüş kapı kolları taktırıyordu. Bu konuda deha Moralès’e aitti. Kendisine “İspanya Kralı” deniyordu. Çünkü, imgelem gücü zayıf olan Binguès’i her konuda alt etmişti. Savaş yıllarında Binguès ulusal borçlanmaya yüz binlerce frank para verirken, Moralès şöyle bir açıklamada bulunmuştu: “Ben daha iyisini yapar, oğlumu veririm.” Ve silah altına alınmayacak kadar küçük olan oğlunu gönüllü yazdırtmıştı. 1925’te Binguès, Cezayir’e, görkemli bir yarış arabası olan Bugatti içinde gelmişti. On beş gün sonra Moralès bir hangar yaptırmış ve bir Caudron uçağı satın almıştı. Bu uçak hâlâ hangarında yatıyordu. Yalnız pazarları ziyaretçilere gösteriliyordu. Binguès, Moralès’ten söz ettiği zaman, “Şu baldırı çıplak!” diyordu. Moralès de Binguès’ten, “Şu içi geçmiş!” diye söz ediyordu.</p>
				<p>Bernard, Mersault’yu Moralès’in evine götürdü. Moralès onları, yabanarıları ve üzüm kokularından yanına varılmayan büyük bir çiftlikte, büyük saygı gösterileriyle, ama ceket ve ayakkabı giymeye dayanamadığı için espadrilli ve gömlekli olarak karşıladı. Uçak, otomobiller, oğlanın çerçevelenmiş ve salonda sergilenen madalyası gösterildi. Mersault’ya, yabancıların Fransız Cezayiri’nden uzaklaştırılması gerektiğini (kendisi yerlileşmişti, “ama sözgelimi, şu Binguès”) açıklayan Moralès, onları yeni buluşunun olduğu yere götürdü. Ortasında değirmi boş bir alanın bulunduğu uçsuz bucaksız bir bağa girdiler. Bu alanın üzerinde en pahalı ağaç ve kumaşlarla XV. Louis üslubunda hazırlanmış bir salon vardı. Böylece Moralès, ziyaretçilerini kendi toprakları üzerinde karşılayabiliyordu. Nazikçe, yağmur mevsimi geldiğinde ne yaptığını soran Mersault’ya, duraksamadan, purosunu ağzından çıkarmadan şu yanıtı verdi Moralès: “Değiştiriyorum.” Bernard’la dönüşleri yeni zenginle şair arasındaki farklar üzerine konuşmakla geçiyordu. Bernard’a göre Moralès şairdi. Mersault onun, çöküş döneminde görkemli bir Roma imparatoru olabileceğini düşünüyordu.</p>
				<p>Bir süre sonra, Chenoua’ya, birkaç gün geçirmeye Lucienne geldi ve gitti. Bir pazar sabahı, Claire, Rose ve Catherine söz vermiş oldukları üzere Mersault’yu görmeye geldiler. Ama Mersault kıra çekilmişliğinin ilk günlerinde kendisini Cezayir’e iten ruh durumundan çok uzaktaydı artık. Yine de onları görmekten mutlu oldu. Kanarya rengi büyük otobüsün yolcuları indirdiği yere, onları karşılamaya gitti Bernard’la birlikte. Gün çok güzeldi; köy gezgin kasapların kırmızı, güzel arabaları, gür çiçekler ve açık renkler giyinmiş insanlarla doluydu. Catherine’in isteğiyle bir süre kahvede oturdular. Bu parıltıya, bu yaşama hayranlık duyuyordu Catherine, dayandığı duvarın ardında denizin varlığını hissediyordu. Kalkış sırasında çok yakın bir sokaktan şaşırtıcı bir müzik yükseldi. Bu, <em>Carmen</em>’in “Toréadorlar Marşı”ydı kuşkusuz, ama bir patlama ve taşkınlık içinde çalınıyordu ki enstrümanların sesleri gerçek değer ve özelliklerini yitiriyordu. “Jimnastik Derneği,” dedi Bernard. O sırada her türden üflemeli çalgıyı durmasız üfleyen yirmi dolayında yabancı müzisyen çıktı ortaya. Kahveye doğru ilerliyorlardı ve arkalarından, bir mendilin üzerine koyarak giydiği hasır şapkası başında, bir reklam yelpazesiyle serinleyerek gelen Moralès çıktı. Bu müzisyenleri kentten kiralamıştı, çünkü... daha sonra açıkladı: “Bu bunalımla, yaşam çok hüzün verici.” Oturdu ve çevresine marşlarını bitiren müzisyenleri dizdi. Kahve kalabalıktan dolup taşıyordu. O sırada Moralès ayağa kalktı, çevresinde dönerek, ciddiyetle, “Benim isteğimle, orkestra <em>Toréador</em>’u bir daha çalacak,” dedi.</p>
				<p>Giderken küçük budalacıkların gülmekten solukları kesiliyordu. Ama eve varınca, bahçenin güneş dolu duvarlarının parlayan beyazlığını daha da somutlaştıran odaların gölgesiyle serinliği içinde, bir sessizliğe ve derin bir uyuma ulaştılar, bu uyum, Catherine’de taraçada bir güneş banyosu yapma isteğiyle kendini gösterdi. O sırada Mersault, Bernard’ı uğurladı. Bernard ikinci kez Mersault’nun yaşamıyla ilgili bir şey görüyordu. Hiçbir zaman birbirlerine bir gizlerini açmamışlardı; Mersault, Bernard’ın mutlu olmadığını seziyor ve Bernard da Mersault’nun yaşamı karşısında biraz şaşkınlık duyuyordu. Tek sözcük söylemeden birbirlerinden ayrıldılar. Mersault dostlarıyla ertesi gün çok erken saatte gezintiye çıkmak üzere anlaştı. Chenoua çok yüksek ve tırmanması güçtü. Önlerinde güzel bir yorgunluk ve güneş günü vardı.</p>
				<p>Tan ağarırken ilk dik yamaçları tırmandılar. Rose ve Claire önden yürüyordu, Patrice, Catherine’le arkadaydı. Sessizdiler. Henüz sabahın sisleri içinde bembeyaz duran denizin üstünde yavaş yavaş yükseliyorlardı. Patrice de; çiğdemler içindeki dağa, soğuk pınarlara, gölgeye ve güneşe razı olan, sonra yadsıyan gövdesine büsbütün dalmış, susuyordu. Sabah havası tümünün ciğerlerinde kızgın bir demir ya da ince uzun bir ustura gibiyken, kendilerini bütünüyle yamacı yenilgiye uğratma yolundaki bu girişime, bu aşma eylemine bırakmış, yorgun düşüp yürüyüşlerini yavaşlattılar. Catherine ve Patrice öne geçti, az sonra da ötekileri görmez oldular.</p>
				<p>“İyi misin,” diyordu Patrice.</p>
				<p>“Evet, çok iyi.”</p>
				<p>Gökte güneş ve onunla birlikte de böcek cırıltıları yükseliyordu ve bu sesler sıcaklıkla yoğunlaşıyordu. Az sonra Patrice gömleğini çıkardı, çıplak gövdeyle sürdürdü yolu. Ter, güneşin deriden kabuklar kaldırdığı omuzlarının üzerinden akıyordu. Dağın böğrü boyunca uzanıyor gibi gelen küçük bir yola girdiler. Çiğnedikleri otlar ıpıslaktı. Birazdan bir kaynak gürültüsü ve bir çukurda da serinlik ile gölge fışkırışı karşıladı kendilerini. Birbirlerine su serptiler, biraz içtiler, Catherine otların üzerine yattı, o sırada Patrice ıslak, siyah saçları alnında kıvrım kıvrım olmuş, örenler, parlayan yollar ve güneş parıltıları kaplı görüntünün önünde gözlerini kırpıştırıyordu. Daha sonra Catherine’in yanına oturdu.</p>
				<p>“Burada yalnızken, Mersault, mutlu olup olmadığını söyle bana.”</p>
				<p>“Bak,” dedi Mersault. Yol güneşte titriyor ve kendilerine doğru bir sürü çok renkli vibriyon yükseliyordu. Patrice gülümsüyor ve kollarını sıvazlıyordu.</p>
				<p>“Evet, ama sana sormak istiyordum. Elbette, canını sıkıyorsa beni yanıtlamazsın.” Duraksadı. “Karını seviyor musun?”</p>
				<p>Gülümsedi Mersault.</p>
				<p>“Bu gerekli değil ki.” Catherine’in omzunu tuttu ve başını sallayarak, onun yüzüne su serpti. “Seçmek gerektiğine, istenilenin yapılması gerektiğine ve mutluluğun koşullarının bulunduğuna inanmak, yanılgıdır küçük Catherine. Önemli olan yalnızca, anlıyorsun ya mutluluk isteğidir, sürekli var olan, kocaman bir tür bilinç. Gerisi, kadınlar, sanat yapıtları ya da dünyevi başarılar, yalnızca bahanedir. Üzerine işlemelerimizi işlediğimiz bir kanaviçedir.”</p>
				<p>“Evet,” dedi Catherine, gözleri güneş dolu.</p>
				<p>“Benim için önemli olan mutluluğun belli bir niteliğidir. Mutluluğu ancak karşıtının desteklediği sürekli ve şiddetli bir karşılaştırma içinde tadabiliyorum. Ya mutluysam? Catherine! Şu beylik sözü bilirsin: ‘Dünyaya yeniden gelseydim,’ işte ben de yaşamıma bugün olduğu yerden başlamak isterdim. Doğallıkla bunun ne anlama geldiğini çıkaramıyorsun.”</p>
				<p>“Evet,” dedi Catherine.</p>
				<p>“Bunu sana nasıl anlatsam, küçük! Eğer mutluysam bu, kötü vicdanım sayesindedir. Yola çıkmak, bu yalnızlığı elde etmek zorundaydım, karşılaştırılacak olanları, ki bunlar güneşti, gözyaşlarıydı, bu yalnızlık ortamında içimde karşılaştırabildim. Evet, insan olarak mutluyum.”</p>
				<p>Rose’la Claire geliyordu. Çantalarını yeniden aldılar. Yol sürekli dağa sarıyor ve onları bol bitki örtüsünün bulunduğu bölgede tutuyordu. Yolların kıyıları frenkincirleri, zeytin ve iğde ağaçlarıyla kaplıydı. Eşeklerin üzerine binmiş Araplarla karşılaşıyorlardı. Sonra daha yükseğe yöneldiler. Güneş şimdi yoldaki her taşın üzerine iki kat artmış atılışlarla çarpıyordu. Öğleyin, sıcaktan bunalmış, hoş kokular ve yorgunluktan sarhoş olmuşlardı; çantalarını fırlatıp doruğa ulaşmaktan vazgeçtiler. Yamaçlar kayalıktı, çakmaktaşı doluydu. Küçük cılız bir meşe onları yuvarlak gölgesinde barındırdı. Çantalarından yiyeceklerini çıkarıp yediler. Dağ baştan ayağa, ışık ve cırcırböcekleri altında titriyordu. Sıcaklık yükseliyor, onları meşeleri altında bunaltıyordu. Patrice kendini toprağa attı ve göğsü taşların üzerinde, yakıcı, güzel bir kokuyu içine çekti. Karnında çalışıyor duygusu uyandıran dağın boğuk atışlarını duyuyordu. Bunların tekdüzeliği, sıcak taşlarla yabanıl hoş kokular arasındaki böceklerin sağırlaştırıcı ezgisi, onu sonunda uyuttu.</p>
				<p>Uyandığında ter içinde ve her yanı kırık döküktü. Saat üç olmalıydı. Çocuklar gözden yitmişti. Birazdan gülmeler ve çığlıklar, varlıklarını haber verdi. Sıcak azalmıştı. Aşağı inmek gerekiyordu. İlk kez o zaman, inişin ortasında, Mersault, bir baygınlık geçirdi. Kendine geldiğinde üç endişeli yüzün arasından masmavi denizi gördü. Daha yavaş indiler. Son yamaçlarda Mersault bir mola istedi. Deniz gökle birlikte yeşile dönüyor, ufuktan bütün bir tatlılık yükseliyordu. Chenoua’yı küçük koyun çevresinde sürdüren tepelerin üzerinde serviler ağır ağır kararıyordu. Tümü susuyordu. Bu arada Claire, “Yorgun bir havanız var,” dedi.</p>
				<p>“Kuşkusuz, küçük kız.”</p>
				<p>“Biliyorsunuz beni ilgilendirmez, ama bu bölgenin size hiçbir yararı yok. Denize çok yakın, çok nemli. Niçin Fransa’ya, dağda yaşamaya gitmiyorsunuz?”</p>
				<p>“Bu bölgenin bana hiçbir yararı yok, Claire, ama mutluyum burada. Kendimi uyum içinde hissediyorum.”</p>
				<p>“Benim önerim de bütünüyle mutluluğunuz için, hem de daha uzun süreliğine.”</p>
				<p>“Daha uzun ya da kısa süre mutlu yaşanmaz. Mutlu olunur! Bir nokta! Ve ölüm de hiçbir şeyi engellemez – o da bir mutluluk kazasıdır bu durumda.” Hepsi sustu.</p>
				<p>“Aklıma yatmadı,” dedi bu arada Rose, bir zaman sonra.</p>
				<p>Çöken akşamın içine girdiler yavaş yavaş.</p>
				<p>Catherine, Bernard’ı çağırma görevini üstüne aldı. Mersault odasındaydı, evin karolarının parlayan gölgesinin üstünden tırabzanın beyaz lekesini, koyu renkli, oynak bez bir kuşağa benzeyen denizi ve onun üstündeki daha açık, ama yıldızsız geceyi görüyordu. Kendini zayıf hissediyordu, yardımsever bir gizemle, zayıflığı onu hafifletiyor ve bilincini uyanık tutuyordu. Bernard kapıyı vurduğunda her şeyi ona söyleyeceğini hissetti. Hayır, gizi kendisine ağır geldiğinden değil. Bunda giz yoktu. Buraya kadar onu gizlediyse, önyargılar ve aptallıkla karşılaşacaklarını bildiği için, kimi ortamlarda düşüncelerini sakladığı içindi. Ama bugün, gövdesinin tüm yorgunluğu ve derin içtenliğiyle, bir sanatçının uzun sürede okşayıp oluşturduğu yapıtını bir gün, gün ışığına çıkarma ve onu sonunda insanlarla paylaşma gereksinimini duyması gibi Mersault da konuşmak zorunda olduğu duygusunu yaşıyordu. Ve bunu yapacağından emin olmaksızın, sabırsızlıkla Bernard’ı bekliyordu.</p>
				<p>Aşağıdaki odalardan, kendisini de gülümseten iki diri gülüş yükseldi. O anda Bernard içeri girdi.</p>
				<p>“Ne var,” dedi.</p>
				<p>“Ne olacak, işte,” dedi Mersault.</p>
				<p>Doktor, kulağını dayayıp dinledi. Bir şey diyemiyordu. Ama yapabilirse, Mersault, gidip bir film çektirse iyi olurdu.</p>
				<p>“Daha sonra,” dedi beriki.</p>
				<p>Bernard sustu ve pencerenin pervazına oturdu.</p>
				<p>“Hasta olmaktan hiç hoşlanmam, ben,” dedi. “Bilirim ne olduğunu. Hiçbir şey hastalıktan daha çirkin, daha küçültücü değildir.”</p>
				<p>Mersault ilgisizdi. Koltuğundan kalktı, Bernard’a sigara sundu, kendisi de birini yaktı ve gülerek, “Size bir soru sorabilir miyim, Bernard,” dedi.</p>
				<p>“Evet.”</p>
				<p>“Ne deniz ne de güneş banyosu yapıyorsunuz, öyleyse bir köşeye çekilmek için niye burayı seçtiniz?”</p>
				<p>“Ah, pek bilmiyorum. Üstünden çok zaman geçti.”</p>
				<p>Bir süre sonra ekledi:</p>
				<p>“Hem sonra hep küskünlükle davrandım. Şimdi daha iyi. Önceleri mutlu olmak, yapılması gerekeni yapmak, sözgelimi, hoşuma gidecek bir ülkeye yerleşmek istiyordum. Ama duygulara öncelik tanıma hep yanlıştır. Öyleyse bize en kolay geldiği biçimde yaşamak gerekir – kendini zorlamadan. Biraz kinikçe. Ama dünyanın en güzel kızı karşısında da bu bakış açısıyla davranacaksın. Hindiçin’de her yere gittim. Burada yaşadıklarımı düşünüp duruyorum sessizce. Yalnızca bu.”</p>
				<p>“Evet,” dedi Mersault, sigarasını tüttürmeyi sürdürerek, koltuğuna gömülmüş, tavana bakıyordu. “Ama her duygusal öncelemenin yanlış olduğundan emin değilim. O tür davranış saçmalıktır yalnızca. Her ne olursa olsun, beni ilgilendiren deneyler her şeyin umulduğu gibi bulunduğu deneylerdir.”</p>
				<p>Bernard gülümsedi. </p>
				<p>“Evet, ısmarlama bir yazgı.”</p>
				<p>“Bir insanın yazgısı,” dedi Mersault kımıldamaksızın, “eğer tutku ile birleşiyorsa, her zaman coşku vericidir. Ve kimileri için de coşku verici bir yaşam her zaman ısmarlama bir yaşamdır.”</p>
				<p>“Evet,” dedi Bernard. Ve güçlükle kalktı, sırtını biraz Mersault’ya dönerek bir süre geceye baktı.</p>
				<p>Ona bakmadan yeniden konuşmaya başladı.</p>
				<p>“Siz benimle birlikte bu bölgede arkadaşsız yaşayan tek insansınız. Karınızdan ve dostlarınızdan söz etmiyorum. Onların birer yan olgu olduklarını iyi biliyorum. Buna karşın yaşamı benden daha çok seviyor gibi görünüyorsunuz.” Döndü. “Çünkü benim için yaşamı sevmek deniz ve güneş banyosu yapmak değildir. Bu olsa olsa bunaltıcı ve dizginsiz biçimde yaşamaktır. Kadınlar, serüvenler, yeni ülkeler. Böyle davranmak bir şeyleri zorlamaktır. Ateşli ve görkemli bir yaşam... Sonunda, demek istiyorum ki... Anlayın beni...” (coşku duymaktan utanıyor gibiydi) “doğayla yetinmeyecek kadar çok seviyorum yaşamı.”</p>
				<p>Bernard göğüs dinleme aygıtını alıyor, çantasını kapatıyordu. Mersault ona, “Aslında siz bir ülkücüsünüz,” dedi.</p>
				<p>Her şey, doğumdan ölüme giden o an içine sığıyor, orada yargılanıyor ve kutsanıyor, duygusu içindeydi.</p>
				<p>“Görüyor musunuz,” dedi Bernard, bir tür hüzünle, “ülkücünün karşıtı çok zaman aşksız bir insandır.”</p>
				<p>“Buna inanmayın,” dedi Mersault, ona elini uzatırken.</p>
				<p>Bernard elini uzun uzun sıktı onun.</p>
				<p>“Sizin gibi düşünmek için,” dedi gülümseyerek, “insanın ya çok büyük bir umutsuzluk içinde yaşaması gerekir ya da çok büyük bir umut içinde.”</p>
				<p>“Belki de her ikisinde birden.”</p>
				<p>“Yoo, sorguluyor değilim!”</p>
				<p>“Biliyorum,” dedi Mersault ciddiyetle.</p>
				<p>Ama Bernard kapıya varınca, içten gelen bir atılımın sürüklemesiyle, Mersault çağırdı onu.</p>
				<p>“Evet,” dedi doktor dönerek.</p>
				<p>“İnsanları hor gördüğünüz olur mu?”</p>
				<p>“Kimi zaman.”</p>
				<p>“Hangi durumlarda?”</p>
				<p>Düşündü öbürü.</p>
				<p>“Çok kolay gibime geliyor. Çıkarla, para isteğiyle davranılan bütün durumlarda.”</p>
				<p>“Gerçekten de basitlik bu,” dedi Mersault. “İyi akşamlar Bernard.”</p>
				<p>“İyi akşamlar.”</p>
				<p>Yalnız kalınca Mersault, düşündü. Vardığı noktada bir insanın hor görülmesi onu ilgilendirmiyordu. Ama Bernard’da kendisini ona yaklaştıran derin titreşimler keşfediyordu. Kendisindeki bir yanın bir başka yanı yargılaması ona dayanılmaz geliyordu. Çıkarla mı davranmıştı? Temel ve ahlakdışı şu gerçekliğin bilincine varmıştı: Saygınlığını elde etmenin en emin ve en hızlı yollarından biri paradır. Haksız, değersiz şeyleri, güzel bir yazgının doğuşu ve gelişme koşulları olarak kabul edip iyi yaradılışlı her ruhu kaplayan acıyı kovmayı başarmıştı. Paraya parayla, nefrete nefretle karşı koyarak, yoksulların yoksulluk içinde yaşama başlayıp yine yoksulluk içinde bitirdikleri o iğrenç ve çileden çıkarıcı uğursuzluğu geri itmişti. Ve bu hayvanca savaştan, denizin ılık esintisinin etkisiyle, baştan başa kanatlarının ve görkeminin mutluluğu içinde, kimi zaman melek olarak çıkmıştı. Ne var ki Bernard’a hiçbir şey söylemeden duruyordu ve yapıtı bundan böyle gizli kalacaktı.</p>
				<p>Ertesi gün öğleden sonra saat beşe doğru çocuklar gittiler. Otobüse binme anında Catherine denize doğru dönüp, “Görüşmek üzere, kumsal,” dedi.</p>
				<p>Bir süre sonra, üç gülen yüz camların ardından Mersault’ya bakıyor ve sarı otobüs, yaldızlı, şişman bir sinek gibi, ışık içinde gözden yitiyordu. Gök, duruluğuna karşın, boğucuydu biraz. Mersault, yol üzerinde yalnız, yüreğinin derinliklerinde, kurtuluş ve hüznün karışımı bir duygu hissediyordu. Yalnızlığı ancak bugün gerçek oluyordu, çünkü ancak bugün ona bağlandığını hissediyordu. Ve bunu kabul etmiş olmak, bundan böyle kendini gelecek günlerinin efendisi bilmek, içini, her yüceliğe yapışan karakaygıyla dolduruyordu.</p>
				<p>Geniş yolu izleyeceğine, dağın eteğinden geçen ve evinin arkasına çıkan, keçiboynuzu ağaçlarıyla zeytin ağaçlarının arasındaki küçük, sapa yoldan geri döndü. Ayağıyla birkaç zeytin ezdi ve yolun tümüyle yuvarlak, siyah beneklerle kaplı olduğunu fark etti. Yazın sonunda, keçiboynuzu ağaçları, bütün Cezayir ülkesine bir aşk kokusu yayıyor ve akşam ya da yağmurdan sonra, toprak kendini bütünüyle güneşe verip acıbadem kokulu bir tohumla ıpıslak olmuş karnını dinlendiriyor gibiydi sanki. Bütün gün boyunca, ağır ve boğucu keçiboynuzu kokuları iniyordu büyük ağaçlardan. Koku, bu küçük yolda, akşamla ve toprağın yatışmış iç çekişiyle hafifliyor, Patrice’ in burun deliklerine pek az ulaşıyordu – boğucu bütün bir öğle sonunun ardından kendisiyle sokağa çıkılan, ışıkların ve kalabalığın arasında, kol kolayken yüzünüze bakan bir metres gibi.</p>
				<p>Bu aşk kokusunun ve onun ezilmiş, güzel kokulu meyvelerinin karşısında, Mersault, mevsimin sona ermekte olduğunu anladı. Büyük bir kış başlayacaktı. Ama onu bekleyecek olgunluktaydı. Bu yoldan deniz görülmüyordu, ama dağın doruğundaki akşamı haber veren, hafif ve kırmızımtırak sisler seçilebiliyordu. Işık lekeleri yerde, yaprakların gölgeleri arasında soluyordu. Mersault bu akşam toprakla düğününü kutsayan acı, hoş kokuyu şiddetle içine çekti. Zeytin ağaçlarıyla pelinler arasındaki yolda dünya üzerine çöken bu akşam, usul usul ıslık çalan denizin yanında, bağların ve kırmızı toprağın üzerindeki bu akşam, bir deniz kabarması gibi doluyordu içine. Buna benzer pek çok akşamı, umuttan fethe doğru katettiği yolun boyutunu gösteren bir mutluluğun söz verişi gibi yaşamıştı içinde. Bu yeşil gök ve bu aşkla ıslanmış toprağı, yüreğinin bütün suçsuzluğuyla Zagreus’u öldürmüş olduğu anın benzer tutku ve arzu sarsıntısıyla, yüreğinin suçsuzluğu içinde kabul ediyordu.</p>
				
				</div>
  </body>
</html>