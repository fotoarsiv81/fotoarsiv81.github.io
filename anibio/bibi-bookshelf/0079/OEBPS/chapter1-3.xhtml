<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Mutlu Ölüm</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter1-3">
<div class="html5_section">
				<h1>Üçüncü bölüm</h1>
				<p>Mersault, akşam vakti sokaklarda gezindiği, Marthe’ ın yüzünde ışıklarla gölgelerin birlikte parladığını görmekten gururlandığı sırada her şey, gücü ve yürekliliği bile, şaşılacak derecede basit gelirdi ona. Sarhoşlukların en benzersizi olarak her gün kendisine sunduğu bu güzelliği, herkesin içinde ve kendisinin önünde sergilemesinden dolayı minnet duyuyordu kıza. Marthe’ın önemsiz biri olması, onu erkeklerin kollarında mutlu görmesi kadar üzerdi kendisini. Bu akşam gösterimin başlamasından az önce, salonun hemen hemen dolduğu bir sırada birlikte sinemaya girdikleri için hoşnuttu. Kız, hayranlık dolu bakışlar arasında, çiçekler ve gülümseyişler dolu yüzü ve çarpıcı güzelliğiyle, önünde yürüyordu. Kendisi, fötr şapkası elinde, bilinçaltında sanki kendi zarafetini hissediyormuş gibi, olağanüstü bir rahatlık içindeydi. Aldırmaz ve ağırbaşlı bir havaya büründü. Nezaketini artırdı, yer gösteren kızın geçmesi için geriye çekildi ve oturmadan önce Marthe’ın koltuğunu eğdi. Bunlar, kendini gösterme isteğinden çok, yüreğini kabartan, içini tüm varlıklara yönelik bir aşkla dolduran o minnet duygusundandı. Yer gösteren kıza fazla bahşiş verdiyse, sevincini nasıl ödeyeceğini bilemediğinden ve her gün yapılan bu sıradan işte, ışıklı gülümseyişi, bakışında bir yağ gibi parlayan bu Tanrısal varlığı çok sevdiğindendi. Gösterime ara verildiğinde aynalarla çevrili fuayede gezinirken, duvarların ona geri yolladığı, kendi mutluluğunun yüzüydü; salon, zarif, titrek görüntülerle, açık renk giysiler giymiş Marthe’ın büyük, loş silueti ve gülümsemesiyle dolmuştu. Kuşkusuz Mersault, yüzünün bu görünüşünü, sigaranın çevresinde titreyen ağzını, hafif çökmüş gözlerinin hissedilir ateşini seviyordu. Dahası, bir erkeğin güzelliği içsel ve içten gerçekliklerde kendini gösterir. Yüzünden ne yapabileceği okunur. Ve bu, bir kadın yüzünün görkemli yararsızlığı pahasındadır. Mersault gururunu okşayan bu gerçeği biliyor, gizli şeytanlarına gülümsüyordu.</p>
				<p>Salona dönerken, yalnız geldiğinde sigara içmeyi ve o sırada orada çalınan hafif müziği dinlemeyi yeğleyip arada hiç dışarı çıkmadığını düşündü. Ama o akşam oyun sürüyordu. Bunu uzatmak ve yinelemek için, bir yığın fırsat vardı. Oturmak üzerelerken, birkaç sıra arkalarına oturmuş bir adamla selamlaşmıştı Marthe. Ve selama katılmak durumunda kalan Mersault, adamın dudaklarının ucunda hafif bir gülümseme gördüğünü sandı. Marthe’ ın kendisiyle konuşmak için omzuna koyduğu eline aldırmaksızın oturdu; bir dakika önce olsaydı, onu etkilediğinin yeni bir kanıtı olarak karşılardı bu davranışı.</p>
				<p>“Kim bu?” dedi, “kim” sözcüğünün ağzından kusursuz bir doğallıkla çıkmasını bekleyerek; gerçekten öyle de oldu.</p>
				<p>“Biliyorsun bu adam...”</p>
				<p>“Aa,” dedi Marthe... ve sustu.</p>
				<p>“Ee?”</p>
				<p>“İlle de öğrenmek mi istiyorsun?”</p>
				<p>“Yoo,” dedi Mersault.</p>
				<p>Hafifçe geriye döndü. Yüzünde hiçbir kıpırtının sezilmediği adam, Marthe’ın ensesine bakıyordu. Kıpkırmızı güzel dudaklarıyla epeyce yakışıklı biriydi, ama gözlerinde hiçbir ifade yoktu. Mersault şakaklarına kan dalgalarının yükseldiğini hissetti. Birkaç saatten beri içinde yaşadığı eşsiz görünümün parlak renkleri, kararan bakışının önünde birdenbire islerle kaplanmıştı. Söylenecekleri dinlemenin ne gereği vardı! Emindi, bu adam Marthe’la yatmıştı. Mersault’nun içinde bir ürkü gibi büyüyen şey, bu adamın kafasındaki düşünceydi. Bunu iyi biliyordu, o da aynı biçimde düşünüyordu: “Böbürlenebilirsin her zaman...” Bu adamın, imgeleminde, hem de o dakikada, Marthe’ın zevk anındaki belirli davranışlarını ve kolunu gözlerinin üstüne koyuş biçimini gözünün önüne getirdiğini düşündükçe, yine bu adamın imgeleminde, kadının gözlerinde karanlık tanrıların görkemli ayaklanışını görebilmek için, Marthe’ın kolunu çekmeye çalıştığını düşündükçe içindeki her şeyin yıkıldığını hissediyordu Mersault ve sinemanın, gösterimin başladığını bildiren zili çaldığı sırada, kapalı gözlerinin altında, içinde öfke gözyaşları kabarıyordu. Daha önce sevinci için yalnızca bir bahane olan, şimdiyse öfkesinin canlı nesnesi durumuna gelen Marthe’ı unutuyordu. Uzun süre gözlerini kapalı tuttu ve onları ancak ekrana bakmak için açtı. Bir araba devriliyor, seyircinin çıt çıkmaz sessizliği içinde tekerlerden biri, yalnız, yavaş yavaş dönmeyi sürdürüyor ve Mersault’nun kötü kalbinden doğmuş bütün utancı ve aşağılanmayı inatçı çemberinde sürüklüyordu. Ama içindeki gerçeği öğrenip emin olma gereksinimi, onuruna düşkünlüğünü unutturuyordu.</p>
				<p>“Marthe, âşığın mıydı o?”</p>
				<p>“Evet,” dedi. “Ama beni şimdi film ilgilendiriyor.”</p>
				<p>Mersault o gün Marthe’a bağlanmaya başladı. Birkaç ay önce tanımıştı onu. Güzelliğine ve zarafetine çarpılmıştı. Biraz geniş, ama düzenli yüzünde, öylesine yaldızlı gözleri ve kusursuz boyanmış dudakları vardı ki, boyalı yüzlü bir tanrıçaya benziyordu. Gözlerinde parlayan doğal bir budalalık, tasasız ve aldırmaz bir hava veriyordu ona. O zamana dek her seferinde bir kadınla ilişkileri başlatan ilk hareketleri yaparken, aşkla arzunun benzer biçimde dile getirilmesini isteyen mutsuzluğun bilincinde olan Mersault, bu varlığı daha kollarıyla sarmadan önce ilişkinin bitişini de düşünüyordu. Ama Marthe, Mersault’nun her şeyden, kendinden bile kurtulduğu bir anda gelmişti. Özgürlük ve bağımsızlık kaygısı, ancak hâlâ umutla yaşayan bir varlıkta duyulur. Mersault için hiçbir şey önemli değildi o sırada. Ve Mersault, onun kollarında ilk kez yatıştı, yakınlaşmayla belirsizleşen yüz çizgilerinin içinde renkli çiçekler gibi açılan, kendisine doğru uzanan kıpırtısız dudaklarını gördü de, bu kadının ardındaki geleceği görmedi, ama bütün arzusu onun üzerinde yoğunlaştı, o görüntüyle doldu. Kadının uzattığı dudaklar tutkusuz ve arzuyla dolu bir dünyanın iletisi gibi geldi ona, yüreği orada doyuma eriyordu. Bunu bir tansık olarak gördü. Kalbi, handiyse aşk sanacağı bir coşkuyla çarpıyordu. Dolgun ve oynak teni dişlerinin altında hissettiği zaman, dudaklarıyla uzun uzun okşayıp sonra çılgın gibi ısırdığı şey, bir tür yabanıl özgürlüktü. Aynı gün metresi oldu kadın. Bir süre sonra sevişme uyumları kusursuzdu. Ama kadını daha iyi tanıdığında, onda duyumsadığı yabancılık sezgisini yavaş yavaş yitirmişti ve onun ağzına abandığında kimi zaman hâlâ yeni şeyler arıyordu. Mersault’nun sakınımlı soğuk davranışlarına alışan Marthe, insanlarla dolu bir tramvayda bir gün onun kendisinden dudaklarını istemesinin nedenini anlayamamıştı. Şaşırmış, uzatmıştı dudaklarını. Mersault onları sevdiği biçimde öpmüş; önce kendi dudaklarıyla okşamış, sonra usul usul ısırmıştı. “Neyin var?” demişti daha sonra kız. Kızın sevdiği biçimde kısacık gülümsemiş ve şöyle yanıtlamıştı: “Yaramazlık yapmak istiyorum.” Ardından, sessizliğine dönmüştü. Marthe, Patrice’in sözlerini de anlamazdı. Sevişmeden sonra, gövdenin kendini bıraktığı, dinginliğe erdiği, yüreğin uyukladığı o anda, yalnızca değerli bir köpeğe duyulan yumuşak bir sevecenlikle, Mersault ona gülümseyerek, “Merhaba görüntü,” derdi.</p>
				<p>Daktilograftı Marthe. Mersault’yu sevmiyordu, ama kafasını karıştırdığı, gururunu okşadığı ölçüde bağlanmıştı ona. Mersault’nun tanıştırdığı Emmanuel, kendisine, “Biliyor musunuz, Mersault ilginç bir tiptir. İçinde cevher vardır. Ama onu gizler. Bu yüzden insan onun hakkında yanlış kanıya varır,” dediği günden beri, ona merakla bakıyordu. Aşkta kendisini mutlu ettiği için de daha fazlasını beklemiyordu artık; kendisinden asla bir şey istemeyen, evine gitmek istediğinde onu kabul eden, bu sessiz, gürültüsüz âşığa elinden geldiğince uyuyordu. Eksiğini bulamadığı bu adam karşısında, yalnız canı sıkılıyordu biraz.</p>
				<p>Bununla birlikte, o akşam sinema çıkışında, Mersault’yu da bir şeylerin etkileyebileceğini anladı. Bütün akşam boyunca sustu ve onun evinde uyudu. Beriki geceleyin ona dokunmadı. Ama o andan başlayarak, üstünlüğünü kullandı kadın. Mersault’ya daha önce âşıklarının olduğunu söylemişti. Şimdiyse gereken kanıtları bulabilirdi.</p>
				<p>Ertesi gün, alışkanlığının tersine, iş çıkışı Mersault’ nun evine geldi. Onu uyurken buldu ve bakır yatağın ayakucuna, uyandırmaksızın oturdu. Adamın üzerinde yalnızca bir gömlek vardı ve çemrelenmiş kolları, adaleli, esmer önkolun beyaz renkteki iç bölümünün görülmesini sağlıyordu. Göğüs ve karnıyla aynı anda, düzenli biçimde soluk alıp veriyordu. Kaşları arasındaki iki kıvrım, ona, kendisinin çok iyi tanıdığı bir güç ve inatçılık anlamı veriyordu. Saçları kıvrımlar halinde koyu esmer alnına dökülüyor, aralarında da bir damar kabarıyordu. Geniş omuzları, gövdesi boyunca uzanmış kolları ve yarı kıvrılmış bir bacağıyla, uyurken yabancı bir dünyaya bırakılmış, yalnız ve dik başlı bir tanrıya benziyordu. Kız, dolgun ve uykuyla şişmiş dudaklarına bakınca adamı arzuladı. Adam, tam o anda gözlerini araladı, ardından yeniden kapayarak, kızgınlıktan uzak bir sesle söylendi.</p>
				<p>“Uyurken bana bakılmasından hoşlanmam.”</p>
				<p>Kız boynuna sarıldı onun, öptü. Adam devinimsiz kaldı.</p>
				<p>“Aman şekerim, yine mi kapris!”</p>
				<p>“Bana şekerim deme, istersen. Sana bunu daha önce de söylemiştim.”</p>
				<p>Kız yanına uzandı ve ona yandan baktı.</p>
				<p>“Böyle, kime benzediğini düşünüyordum.”</p>
				<p>Adam pantolonunu çekti ve ona sırtını döndü. Marthe sık sık sinemada, tiyatroda gördüğü yabancı kişilerde, Mersault’nun davranışlarını ya da tiklerini bulurdu. Adam bundan, kızın üzerinde bir etki bıraktığı sonucunu çıkarırdı, ama çok zaman hoşuna giden bu durum, bugün sinirlendiriyordu onu. Marthe sırtına yapıştı onun ve uykusunun tüm sıcaklığını karnına, göğüslerine çekti. Akşam çok çabuk çöküyor ve oda gölgeler içinde yitip gidiyordu. Apartmandan dayak yiyen çocukların ağlamaları, bir kedi miyavlaması ve hızla çarpılan bir kapı sesi geliyordu. Sokak lambaları balkonu aydınlatıyordu. Tramvaylar geçiyordu tek tük. Onlardan sonra, ağır dalgalar halinde, mahallenin anason ve ızgara etten oluşan kokusu doluyordu odaya.</p>
				<p>Marthe uykusunun bastırdığını hissetti.</p>
				<p>“Kızgın gibisin,” dedi. “Daha dün... buraya bunun için geldim. Bir şey demiyor musun?” Sarstı onu. Mersault kımıltısız durdu, şimdiden yoğunlaşmış karanlığın içinde tuvalet masasının altındaki bir ayakkabının parlayan eğrisine bakıyordu.</p>
				<p>“Biliyor musun,” dedi Marthe, “dünkü adam var ya, abartmıştım, âşığım olmadı o benim.”</p>
				<p>“Olmadı mı,” dedi Mersault.</p>
				<p>“Senin anlayacağın, bütünüyle olmadı.”</p>
				<p>Bir şey söylemiyordu Mersault. Davranışları, gülümseyişleri eksiksiz biçimde görüyordu... Dişlerini sıktı. Sonra kalktı, pencereyi açtı ve dönüp yatağın üzerine oturdu. Kız ona sokuldu, elini gömleğinin iki düğmesi arasından geçirdi ve göğüslerini okşadı.</p>
				<p>“Kaç âşığın oldu?” dedi sonunda.</p>
				<p>“Canımı sıkıyorsun.”</p>
				<p>Sustu Mersault.</p>
				<p>“Bir düzine,” dedi kız.</p>
				<p>Uyku sigarayı çağrıştırıyordu Mersault’ya.</p>
				<p>“Onları tanıyor muyum?” dedi paketini çıkarırken.</p>
				<p>Karanlıkta Marthe’ın yüzü yerine bir beyazlık görüyordu yalnızca. “Sevişirkenki gibi,” diye düşündü.</p>
				<p>“Kimilerini evet. Mahalleden.”</p>
				<p>Başını onun omzuna dayıyor; sesi, Mersault’yu her zaman yumuşatan küçük bir kız sesi oluyordu.</p>
				<p>“Dinle, küçük,” dedi... (Sigarasını yaktı.) “Anla beni. Bana onların adlarını söyleyeceğine dair söz ver. Ötekileri, tanımadıklarımı da karşılaştığımızda bana göster.”</p>
				<p>Marthe geriye çekildi.</p>
				<p>“Hayır olmaz!”</p>
				<p>Odanın pencerelerinin altında, birdenbire bir klakson sesi duyuldu, sonra bir... ve iki kez daha, uzun uzun. Gecenin içinde tramvayın düdüğü çınladı. Tuvalet mermerinin üzerindeki çalar saatin sevimsiz bir tiktakı vardı. Mersault güçlükle, “Senden bunu kendimi tanıdığım için istiyorum,” dedi. “Bilmezsem, karşılaşacağım herkesi onlardan biri sanacağım. Aklıma takılacak, kurup duracağım. Böyle işte. Boyuna kuracağım. Bilmem anladın mı?”</p>
				<p>Çok iyi anlıyordu kız. Adları saydı. İçlerinden yalnız biri yabancı geliyordu Mersault’ya. Sonuncusu, tanıdığı bir delikanlıydı. Onu düşünebiliyordu, çünkü iyi tanıyordu, kadınların beğendiği biriydi. Sevişmede ona şaşırtıcı gelen şey, en azından ilk seferinde kadının razı olduğu korkunç içli dışlılık ve kendi karnı üzerine yabancı birinin karnının yapışmasını kabul etmesi olayıydı. Bu tür kendini koyverme, bırakma ve sarhoşlukta, aşkın coşturucu ve iğrenç gücünü görüyordu. Ve Marthe’la âşığı arasında onu öncelikle düşündürten şey de, bu içli dışlılıktı. Tam o sırada yatağın ucuna oturdu kız, sol ayağını sağ oyluğunun üzerine koyarak ayakkabılarının önce birini, sonra ötekini çıkarıp fırlattı; biri yatık, öteki yüksek ökçesi üzerine dik düştü ayakkabıların. Boğazının sıkıldığını hissetti Mersault. Bir şey içini oyuyordu.</p>
				<p>“René’yle de böyle yapıyordun değil mi?” dedi gülümseyerek.</p>
				<p>Marthe gözlerini kaldırdı.</p>
				<p>“Kafana takacak ne var,” dedi. “Ancak bir kez âşığım oldu o.”</p>
				<p>“Ya,” dedi Mersault.</p>
				<p>“Hem ayrıca ayakkabılarımı bile çıkarmamıştım.”</p>
				<p>Ayağa kalktı Mersault. Buna benzer bir yatağın üzerinde giysileriyle uzanmış, kendini bütünüyle ve sakınımsız vermiş olarak gözünün önüne getiriyordu onu. “Kapa çeneni!” diye bağırdı ve pencereye doğru yürüdü.</p>
				<p>“Aman tatlım!” dedi Marthe, çoraplı çıplak ayakları zeminde, yatağa oturmuş olarak.</p>
				<p>Mersault, lamba ışıklarının raylar üzerindeki oyununa bakarak dinginleşiyordu. Hiçbir zaman Marthe’a bu kadar yakın hissetmemişti kendisini. Bu arada, anlamak için ona biraz daha açılıyor, gururu gözlerini yakıyordu. Kıza döndü, boynun ılık derisini tuttu. Gülümsedi.</p>
				<p>“Ya şu Zagreus,” dedi. “Bir tek onu tanımıyorum.”</p>
				<p>“O mu,” dedi Marthe gülerek, “onu hâlâ görüyorum.”</p>
				<p>Mersault, parmaklarının altındaki teni sıktı.</p>
				<p>“O, benim birincimdir, anlıyorsun ya. Çok gençtim. O benden biraz daha yaşlıydı. Şimdiyse iki bacağı da kesik. Yapayalnız yaşıyor. Ben de ara sıra onu görmeye gidiyorum. Çok iyi ve bilgili bir adamdır. Sürekli okur. O sıralar öğrenciydi. Çok neşelidir. Sözün kısası, örnek biridir. Ayrıca senin gibi konuşur. Bana, ‘Buraya gel görüntü,’ der.”</p>
				<p>Düşündü Mersault. Gözlerini kapayıp yatağın üzerine devrilmiş olan Marthe’ı bıraktı. Bir süre sonra yanına oturdu ve aralık dudaklarının üzerine abanarak onun hayvansal kutsallığının belirtilerini, çirkin olarak tanımladığı bir acının unutuluşunu aradı. Ama daha ileriye gitmeden kızın ağzından ayrıldı.</p>
				<p>Kendisini uğurlarken, Marthe ona, Zagreus’tan söz etti. “Ona seni anlattım,” dedi. “Sevgilimin çok yakışıklı ve güçlü olduğunu söyledim. Bunun üzerine bana seni tanımaktan hoşnut olacağını söyledi. Çünkü, ‘Güzel bir gövdeyi görmek, soluk almamda bana yardımcı olur,’ diyordu.”</p>
				<p>“Kafası karışığın biri daha,” dedi Mersault.</p>
				<p>Marthe ona zevk vermek istiyordu ve kurduğu, birkaç açıdan onun için zorunlu olduğunu düşündüğü, küçük kıskançlık sahnesini oynama zamanının geldiğine inandı.</p>
				<p>“Hayır, senin dostlarından daha karmaşık değil.”</p>
				<p>“Hangi dostlar,” dedi Mersault, gerçekten şaşırarak.</p>
				<p>“Küçük aptallar, bilmiyor musun?”</p>
				<p>Küçük aptallar dediği, Tunuslu yükseköğrenim öğrencileri Rose’la Claire’di; Mersault’nun tanıdığı ve yaşamının tek iletişimini sürdürdüğü kişiler. Gülümsedi ve Marthe’ı ensesinden yakaladı. Uzun süre yürüdüler. Marthe işçi mahallesinin yanında oturuyordu. Yol uzundu, yukarıdaki pencerelerin tümünde ışıklar parlıyordu, oysa aşağısı, bütün mağazaları kapatılmış, karanlık ve hüzün vericiydi.</p>
				<p>“Söyle sevgili, onları sevmiyorsun değil mi, o küçük aptalları?”</p>
				<p>“Yoo, hayır,” dedi Mersault.</p>
				<p>Yürüyorlardı, Mersault’nun Marthe’ın ensesindeki elini saçların sıcaklığı basmıştı.</p>
				<p>“Beni seviyor musun?” dedi Marthe durduk yerde.</p>
				<p>Mersault canlandı birden, kahkahayla güldü.</p>
				<p>“İşte çok ciddi bir soru.”</p>
				<p>“Yanıt versene.”</p>
				<p>“Ama canım, bizim yaşımızda insan sevmez ki. Karşılıklı hoşlanma vardır, hepsi bu. Daha sonra, yaşlandığımız ve güçsüz düştüğümüzde sevebiliriz. Bizim yaşımızdayken insan sevdiğini sanır. Hepsi bu, daha ne olsun!”</p>
				<p>Kız hüzünlenmiş göründü, ama Mersault öptü onu. “Görüşmek üzere sevgili,” dedi kız. Mersault karanlık sokaklardan geriye döndü. Pantolonunun pürüzsüz kumaşının oyluk kaslarına değdiğini duyumsayarak hızlı hızlı yürüdü, Zagreus’u ve kesik bacaklarını düşündü. Onu tanıma isteği duydu, Marthe’tan kendisini tanıştırmasını istemeye karar verdi.</p>
				<p>Mersault, Zagreus’u ilk gördüğünde sinirlendi. Zagreus’sa, aynı kadının iki âşığının o kadının önünde karşılaşmasının doğuracağı rahatsızlığı gidermeye çalıştı. Bu amaçla Marthe’a karşı “iyi kız” davranışlarında bulunup kahkahalarla gülerek, Mersault’yu suç ortağı yapmaya çalıştı. Direndi Mersault. Yalnız kalır kalmaz bunu Marthe’a da söyledi.</p>
				<p>“Yarım porsiyonları sevmiyorum. Canımı sıkıyor. Düşünmemi engelliyor. Hele böbürlenip duran yarım porsiyonları hiç sevmiyorum.”</p>
				<p>“Aman sen de,” diye yanıt verdi anlamayan Marthe; “seni dinleyen olsaydı...”</p>
				<p>Zagreus’un önceleri kızdığı diri gülüşü, daha sonra Mersault’nun dikkatini, ilgisini çekti. Ayrıca Mersault’yu etkileyen gizli kıskançlık, Zagreus’u görünce yitip gitmişti. Bütün masumluğuyla Zagreus’u tanıdığı zamanı anımsayan Marthe’a, şu öğüdü verdi:</p>
				<p>“Boşa zaman harcama. Artık bacakları olmayan bir adamı kıskanamam. İkinizi azıcık birlikte düşünecek olsam, onu senin üzerinde iri bir solucan gibi görüyorum. O zaman, anlıyorsun ya, bu da beni güldürüyor. Boşuna yorulma meleğim.”</p>
				<p>Daha sonra Zagreus’un evine yalnız gitti. Beriki, hızlı ve çok konuşuyor, gülüyor, sonra susuyordu. Zagreus’un; kitapları, Fas işi bakırları, ateş ve ateşin çalışma masasının üzerinde duran Khmer Buda’sının sade yüzüne vuran yansımaları arasında oturduğu büyük odada, Mersault kendisini iyi hissediyordu. Zagreus’u dinliyordu. Sakat adamda dikkatini çeken şey, onun konuşmadan önce düşünüyor olmasıydı. Ayrıca dışa vurulmamış tutku, bu gülünç gövdeyi canlandıran coşkun yaşam, Mersault’nun kendisini tutmasına ve biraz bıraksa içinde dostluk olarak değerlendirebileceği bir şeylerin doğmasına yol açıyordu.</p>
				
				</div>
  </body>
</html>