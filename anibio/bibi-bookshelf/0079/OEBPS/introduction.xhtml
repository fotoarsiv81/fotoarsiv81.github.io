<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Mutlu Ölüm</title>
		<link href="main.css" rel="stylesheet" type="text/css"/>
	</head>
	<body class="epub-type_introduction">
    <div class="preface html5_section">
				<h1><em>Mutlu Ölüm</em>’ün oluşumu</h1>
				<p>Bu önsözde, yazarın yaşamöyküsü üzerinde durulmuyor. Bu konuda bilinmesi gerekenlerin başlıcaları, Roger Quilliot’ nun, <em>Pléiad</em>e dizisinde yayımlanan çalışmasında yer alıyor. <em>Mutlu Ölüm</em>, Camus’nün Belcourt’da çocukluğunun geçtiği yoksul mahallenin, deniz taşımacılığı şirketi memurluğunun, 1936 yazında Orta Avrupa’ya yaptığı yolculuğun, 1936 ve 1937’de İtalya’daki gezilerinin, sanatoryumda kaldığı günlerin, Fichu’nün evinde ya da Kasım 1936’da yerleştiği Yukarı Cezayir’de “Dünyanın Karşısındaki Ev”deki yaşamının anılarından yararlanır. Bu yapıtta, yazarın aşk yaşamıyla ilgili kimi bölümler de vardır: Simon Hié’yle iki yıllık evlililiği ve fırtınalı bir açıklamayla Salzburg’da sona eren ilişkileri, romana bağlam değişimiyle katılır. Kimliğini saptamanın kolay olmadığı bir başka kadın kahraman, burada önemli rol oynar. Derinlikli bir incelemenin belki bir gün yanıtını bulacağı kimi soru işaretleri ortada durmaktadır: Lucienne kimdi? Roland Zagreus? Doktor Bernard? vb. Burada, bir yazınsal oluşum taslağı yapmak yerine, romanla yaşam arasında kılı kırk yaran bir uygunluk aramaya kalkmak, daha az yararlı görünüyor.</p>
				<p><em>Defterler</em>’de sonradan <em>Mutlu Ölüm</em>’e dönüşecek metinle ilgili ilk açıklama, bir plan dolayısıyla yapılır. Bu plana göre, “2. kısım” Orta Avrupa yolculuğundan sonra gelecektir. <em>Mutlu Ölüm</em>’e ilişkin son taslaklar ise 1938 tarihini taşır. Ocak 1939’da hâlâ Mersault adı vardır, ama artık Camus’yü yalnızca <em>Yabancı</em> ilgilendirmektedir. Demek ki <em>Mutlu Ölüm,</em> 1936 ile 1938 arasında tasarlandı ve oluşturuldu. İlk biçimiyle <em>Tersi ve Yüzü</em>’ndeki denemelerle, son değişiklikleriyle de <em>Düğün</em>’deki denemelerle yaşıttır. <em>Yabancı, Caligula</em>’nın ilk yazılışından sonra gelir.</p>
				<p>Bu romanın hazırlanış biçimine ilişkin yetkin bir düşünceye ulaşmak için, öncelikle onun son değişik biçimine başvurabiliriz. <em>Mutlu Ölüm</em>, her biri beş bölümden oluşan iki kısma ayrılır: “Doğal Ölüm” ve “Bilinçli Ölüm”. Ama birinci kısım, daktiloyla yazılmış 140 sayfanın yalnızca 49 sayfasını, üçte birden biraz fazlasını kapsar.</p>
				<p>“Doğal Ölüm”ün düğümü, Roland Zagreus’un öldürülüşüdür. Romanın kahramanı Mersault onu ilk bölümde öldürür, parasına el koyar ve evine dönerken üşütür. Sonraki bölümler bir geriye dönüştür: Mersault’nun olağan yaşamı (2. böl.), Marthe’la ilişkileri ve cinsel kıskançlığı (3. böl.), Zagreus’la uzun söyleşisi (4. böl.), sonunda da, fıçıcı Cardona’yla yaptığı ve yoksulluk öyküsünün anlatıldığı bir görüşme (5. böl.). Özetlemek için olay akışını şöyle toparlayabiliriz: Orta halli basit bir memur olan roman kahramanı Patrice Mersault, kendisinden daha kötü bir yaşam süren bir fıçıcıyla komşudur; ilk aşkını Roland Zagreus adında sakat bir adamla yaşamış bir kızın sevgilisi olan Patrice Mersault, bu kız sayesinde Zagreus’la tanışır, bir sohbet sırasında adamın nasıl zenginleştiğini öğrenir ve öğrendiği bu sırdan yararlanarak sakat adamı öldürür, bunun üzerine bozuk bir sağlık, ama dolu bir keseyle yolculuğa çıkar.</p>
				<p>“Bilinçli Ölüm”ün beş bölümü, Mersault’nun Prag’da kalışını (1. böl.), yolculuğunun süreğini ve Cenova üzerinden Cezayir kentine geri dönüşünü (2. böl.), “Dünyanın Karşısındaki Ev”de geçen yaşamını (3. böl.), Chenoua’ya gidip deniz kıyısında bir eve yerleşmesini (4. böl.), sonunda da, satlıcana yakalanarak ölümünü (5. böl.) sergiler. Olay akışını şöyle toparlayabiliriz: Mersault, Prag’da mutluluğun kendisinden uzaklaştığını hisseder; güneşe yönelerek mutluluğu yeniden bulur. Cezayir kentine dönüşünde, art arda iki mutlu yaşam deneyimine girişir: önce “Dünyanın Karşısındaki Ev”de üç kız arkadaşıyla ortaklaşmacı yaşam deneyimi, sonra Lucienne’in ya da üç kız arkadaşının ziyaretleriyle biraz hafifleyen, çileci bir yalnızlık içinde geçen Chenoua’daki yaşam deneyimi. Mersault mutluluğu ele geçirmiştir ve Zagreus’u anımsayarak, mutluluğunu ölümüne değin korur.</p>
				<p>Romanın bu hızlı akışı, ana izleği gözler önüne serer: Nasıl mutlu ölünür? Yani bizzat ölümün bile mutlu olacağı ölçüde mutlu nasıl yaşanır? İyi yaşama ve iyi ölmenin birinci kısmı, para, zaman ve duygusal egemenlik olmadığı için, tersi’dir; ikincisiyse, parasal bağımsızlık, zamanı istediğin gibi düzenleme ve kalbin dinginliği sayesinde yüzü’dür. Özet olarak son değişmesiyle <em>Mutlu Ölüm</em>’ün içerik ve anlamı budur.</p>
				<p>İki kısımlı bölümleme daha sonra yapılmıştır. 1938’e kadarki bütün plan taslakları, istisnasız, üç kısımlıdır, oynamalar yalnızca bölümlerin dağıtımıyla ilgilidir. Öyleyse, son planda ortaya çıkan bakışımsızlığa (91 sayfaya karşı 49 sayfa!) şaşmamak gerek. “Yeniden Bölümleme” başlıklı bir tasarının tanıklık ettiği gibi, üçlü bölümleme daha dengeliydi: Her kısmın sayfa sayısı yaklaşık aynı olacaktı.</p>
				<p>Son plan, belirgin bir karşıtlığı sergiler. Bu durum ilk taslaklarda söz konusu değildir. Bununla birlikte, karşıtlık ve karşıtlıkların art arda gelişi, Camus’nün felsefesinin bir esnekliği olduğu kadar, burada ilk ağızda yapıtın estetik esnekliği gibi de görünür. Bir notta şu “altı öykü”yü anlatmak istediğini belirtir Camus:</p>
				<p>“Parlak oyunun öyküsü. Lüks.</p>
				<p>Yoksul mahallenin öyküsü. Annenin ölümü.</p>
				<p>‘Dünyanın Karşısındaki Ev’in öyküsü.</p>
				<p>Cinsel kıskançlığın öyküsü.</p>
				<p>Ölüm mahkûmunun öyküsü.</p>
				<p>Güneşe doğru inişin öyküsü.”</p>
				<p>Yaptığı sıralamayla art arda geliş kaygısını, Camus’nün kendisi ortaya koyar. Altı öykü, ikişer ikişer birbirine bağlanabilir. Ama Ağustos 1937 de içinde olmak üzere, o tarihe değin Camus, kutupsallık karşıtlığını, bir zaman karşıtlığıyla iki katına çıkarmak ister: Kimi bölümler şimdiki, kimileri geçmiş zamanla yazılacaktır. Hatta, “ikinci kısmın” ayrıntılı bir planını yaparak, girişik, titiz bir süslemeyle zamanları birbirinin ardına getirmeye de çalışır. İçsel bir gerekliliğe dayanmayan bu biçimcilikten daha sonra vazgeçecektir. Ancak son metinde bu girişimden geriye bir iz kalır: Katıksız ve sürekli bir mutluluğun çağrıştırıldığı “Dünyanın Karşısındaki Ev”e ayrılan bölüm, başlangıç tasarısındaki gibi, şimdiki zamanla yazılmış olarak durur.</p>
				<p>Sözü edilen altı öykü, romanda yavaş yavaş oluşup biçimlenenlerin temel gerecini oluşturur. Onlardan, onların biçimsel değişikliklerinden ve düzenlenişlerinden yola çıkışla, romanın oluşumu yeniden çizilebilir.</p>
				<p>İlk planlar, cinsel kıskançlık öyküsüyle birlikte “ikinci kısım”da yer alan, “Dünyanın Karşısındaki Ev” öyküsüne ağırlık tanırlar. İşte, <em>Defterler</em>’de okunan ilk plan:</p>
				<p>“II. kısım:</p>
				<p>A. Şimdiki zaman.</p>
				<p>B. Geçmiş zaman.</p>
				<p>Böl. A1. Dünyanın Karşısındaki Ev. Sunuş.</p>
				<p>Böl. B1. Mersault anımsıyordu. Lucienne’le ilişki.</p>
				<p>Böl. A2. Dünyanın Karşısındaki Ev. Gençliği.</p>
				<p>Böl. B2. Lucienne sadakatsizliklerini anlatır.</p>
				<p>Böl. A3. Dünyanın Karşısındaki Ev. Çağrı.</p>
				<p>Böl. B3. Cinsel kıskançlık. Salzburg. Prag.</p>
				<p>Böl. A4. Dünyanın Karşısındaki Ev. Güneş.</p>
				<p>Böl. B4. Kaçış (Mektup). Cezayir kenti. Üşütüş, hastalanış.</p>
				<p>Böl. A5. Yıldızların karşısındaki gece. Catherine.”</p>
				
				
				<p class="subsection">İlk kısım, Ağustos 1937’den sonraki bir planda görüldüğü gibi, parıltılı oyun, yoksul mahalle ikilisine ayrılır o sırada: <em>Sisifos Söyleni</em>, daha sonra, bu parıltılı oyun denen şeyi Don Juancılık, komedya, fetih üçlemi içinde gösterecektir; bu oyun “yoksul mahalle”deki yaşamın değişkenliklerinin tersidir. Bu durumda, aynı 1937 Ağustos ayındaki bir tasarının gösterdiği ikili uyuşmazlık ortaya çıkar:</p>
				<p class="lowindent">“1. kısım. O zamana kadarki yaşamı.</p>
				<p>2. kısım. Oyun.</p>
				<p>3. kısım. Uzlaşmalardan vazgeçiş ve doğadaki gerçeklik.”</p>
				<p>“O zamana kadarki yaşam”, yoksulluğu, sekiz saatlik iş gününü, toplumsal ilişkilerdeki şiirsizliği ve denebilirse doğallıktan kopmuş bir varlık biçimini dile getirir alttan alta. <em>Defterler</em>’de hakkında fazla şey söylenmeyen “oyun”, bir tür züppeliği, yoksul yaşamda yayılmayı, kendinden hoşnutluktaki taşkınlığı, ama yine de doğallıktan kopmuşluğu belirtiyor olmalı. Bu uyuşmazlık, <em>Mutlu Ölüm</em>’ün son yazımında önemsizleşir, söyleşiler içinde yoğunluğunu yitirir ve Mersault’nun yükselişiyle özetlenir. Buna karşılık, yalnızlığa ve doğaya bir kaçış eylemiyle doğallığın ele geçirilişi, ilk taslaklardan başlayarak tümünde yer almakta ve romanın sonuyla amacının hazırlandığı son ana dek kalmaktadır.</p>
				<p>Ama <em>Mutlu Ölüm,</em> ilk taslaklarda, kahramanın ölümüyle sona erer görünmüyor: “Ölümün ve güneşin tadı” ifadesi okunuyor bir planda, bu yalnızca bir tattır. Bir başka planda ölüme meydan okunuyor(?), ama birinci kısmın sonunda şunlar yer alıyor: “Son bölüm: Güneşe ve ölüme doğru iniş (intihar-doğal ölüm).” Dikkate değer bir nokta: Ölümle güneş birbiriyle ilişkili. Güneş, bu yoğun imge, mutluluğun, ruhsal söylen’in yerine geçecek ve kararlı bir adım, kesin bir düşünceye doğru yol almış olacak. Bu adım Ağustos 1937’den ve şu nottan başlatılabilir: “Roman: Yaşamak için zengin olmak gerektiğini kavrayan, kendini bütünüyle para elde etmeye adayan adam, bunu başarır, mutluluk içinde yaşar ve ölür.” <em>Defterler</em>’de ilk kez <em>Mutlu Ölüm</em>’ün gerçek bir özetiyle karşılaşılır ve yine burada ilk kez “roman” sözcüğüne rastlanır.</p>
				<p>Romanın akışı bellidir bundan böyle: “Parayla saadet olmaz” atasözünün ters çevrilmiş bir açıklaması. Parayla mutluluk, ana izlek olur, 17 Kasım 1937 tarihli notun başında açıklıkla görüldüğü gibi:</p>
				<p>“17 Kasım.</p>
				<p>Mutluluk isteği.</p>
				<p>3. kısım. Mutluluğun gerçekleştirilişi.”</p>
				<p>Ama bu sırada, yalnızca “sakat” olarak anılan Zagreus’un kişiliği ortaya çıkar, Mersault’yu parayla zaman arasındaki ilişkiler konusunda aydınlatır ve onun, bir başka özlü sözün gerçekliğini görmesini sağlar: Vakit nakittir, bunun ters biçimi de doğrudur: Zagreus’un yaşama sanatının temel maddesini oluşturacak olan söz, nakit vakittir. 17 Kasım tarihli notun son paragrafı buna tanıklık eder:</p>
				<p>“‘Şanslı’ doğmuş bir adam için mutlu olmak, vazgeçme isteğiyle değil de, tersine, mutluluk isteğiyle, herkesin ortak yazgısını değerlendirmektir. Mutlu olmak için zaman gerekir, bol zaman. Mutluluk da uzun bir sabırdır. Ve zaman, bizden zamanı çalan para gereksinimi demektir. Zaman satın alınır. Her şey satın alınır. Zengin olmak, hak edildiğinde, mutlu olmak için zamana sahip olmaktır.”</p>
				<p>Bunun üzerine romanın çeşitli gereçleri, yitik zaman kazanılmış zaman ikiliğine göre kümelenir. Yitik zaman; yoksulluğun, işin, şiirsiz yaşamın zamanı olacaktır: Mersault’nun yaşamına ayrılan bölüm, “Zamanı Öldürmek” başlığını taşıyacak, bu başlık onun Marthe’la ilişkisine ve Orta Avrupa yolculuğuna da uygun düşecektir; Zagreus’un öldürülüşü, yitik zamanın bu yoksulluk dolu olaylar zincirine son verecektir. Kazanılmış zaman, “Dünyanın Karşısındaki Ev”in ve doğaya kaçışın zamanı olacaktır. Bu yüzden, bir kâğıda elyazısı ile yazılmış üç kısımlı bir tasarıda, ilk bölüm, her seferinde olduğu gibi, zamana ayrılmıştır. Birinci kısım, “Zamanı Öldürmek”ten başlayarak; Mersault’un Prag dönüşüne kadar uzanan Cezayir’deki serüvenlerini içeren yedi bölümü kapsar (son yazımında 1. ile 75. sayfalar arası): “1. kısım. ‘Zamanı Öldürmek’ten ‘kendisini mutluluk için doğmuş hissediyordu’ya kadar,” diye yazar Camus. Bu son tümce, yaklaşık bu biçimiyle son yazımın 75. sayfasında bulunur: “...sonunda mutluluk için yaratılmış olduğunu anladı.”</p>
				<p>İkinci kısmın ilk bölümü “Zamanı Kazanmak” –“Dünyanın Karşısındaki Ev” söz konusudur burada– ve üçüncü kısmın ilk bölümü “Zaman” başlığını taşır o sırada. Proust düşünülünce, romanın, işte geçen yitik zamandan, “Dünyanın Karşısındaki Ev”de çiçekli kızlar arasında aylaklıkla geçen kazanılmış zamana, oradan da yalnızlıkta ve ölümde doğayla uyumun zamanı olan yeniden bulunmuş zamana yöneldiği görülür; bu durum, elyazılı metnin son sayfasındaki kısa ve özlü bir notla özetlenir: Zaman. “Önce çok şey yapar, sonra her şeyi bırakır. Kesinlikle hiçbir şey yapmaz. Zamanı izler, özellikle de mevsimleri (Günlük!).” Mutluluk bağlamında ana izlek durumuna gelen zaman, romanın çatısını ve ritmini oluşturur. İlk taslaklardaki şimdiki zaman-geçmiş zaman değişimi, tümevarıcı değildi. Şimdi, birinci kısmın parçalanmış zamanını, üçüncü kısmın zamansallıktan uzak oluşumuna dönüştürmek için akımın, vurgusuz betimlemelerden lirik söyleşilere geçmesi, bunları birbirine eklemesi gerekiyordu.</p>
				<p>Böylece, romanın son değişikliğine, iki kısımlı daralmış biçimine ulaşılır. Daralışın iki nedeni vardır: Önce Camus’nün erotik ya da duygusal öykülere karşı duyduğu sıkıntı. Bu nedenle, onları sınırlamak zorunda kaldı. Sözü geçen tasarının ikinci kısmında, “Zamanı Kazanmak”tan sonra “Lucienne’le karşılaşma” ve “Catherine’in Gidişi” bölümleri geliyordu. Yazar bu bölümlerle ilgili yeterli gereç hazırlayamadı ya da bunu istemedi. Ayrıca, Zagreus öyküsü bir dizgenin düğümünü oluşturmak için oldukça yeterli duruma geldi. Çıkışında, cinsel kıskançlıkla ilgili olan Orta Avrupa’ya kaçış da, bu olaya eklendi.</p>
				<p>Ama Camus, üç kısma ayırma düşüncesine sıkı sıkıya bağlıdır. Bu yüzden, son daralıştan önceki plan hâlâ şöyledir:</p>
				<p>“1. kısım. 1º: Yoksul mahalle. 2º: Patrice Mersault. 3º: Patrice ve Marthe. 4º [Karalanmış, zor okunuyor.]: P. ve dostları [?]. 5º: Patrice ve Zagreus.</p>
				<p>2. kısım. 1º: Zagreus’un öldürülüşü. 2º: Boğuntu içinde kaçış. 3º: Mutluluğa dönüş.</p>
				<p>3. kısım. 1º: Kadınlar ve güneş. 2º: Tipasa’da gizli ve ateşli mutluluk. 3º: Mutlu ölüm.”</p>
				<p>Kesin başlık bulunmuş, ama son bölüme konmuştur. Zagreus öyküsü henüz tam yerinde değildir. Öldürülüşünün yeri değişmeyi beklemektedir, bu da önce ilk kısmın sonuna, sonra başına geçerek gerçekleşir. Bu durumda, yolculukla dönüşe indirgenen ikinci kısım, ipince kalır. Sonuncu kısımla birleşir, “Bilinçli Ölüm” ortak başlığı kaynaşmayı onaylar ve ilk kısmın başlığı da buna koşut duruma gelir: “Doğal Ölüm” Buna karşılık bir başlığı olan bölümler bundan yoksun kalırlar: “Dünyanın Karşısındaki Ev”, sonra “Kadınlar ve Güneş”, daha sonra da “Kadınlar ve Dünya” başlığını taşıyan bölüm, haber kipinin alışılmamış ışığında, bundan böyle yazılı olmadan, Prag dönüşünün anlatımından sonra gelir. İşte, yeniden yazılmış – “Romanı yeniden yazmak” gereksinimi duyar Camus, Temmuz 1938’de, bitmiş, en azından yeniden elden geçirilmiş olan <em>Mutlu Ölüm</em>’ ün öyküsü.</p>
				
				
				<p class="subsection">Niçin yayımlanmadı? Burada ancak bütünüyle yazınsal nedenler üzerinde durulacak. Bay Castex, <em>Yabancı</em> üzerine yaptığı bir incelemede, Camus’nün düşsel tasarısı içinde, bu daha sonra yazılan romanın, <em>Mutlu Ölüm</em>’ün ayağını kaydırdığını varsayar, Ağustos 1937’nin nazik bir tarih olduğunu, ilk romanın oluşturulduğu bu dönemde <em>Yabancı</em>’nın izleğinin gizlice, usul usul araya girdiğini düşünür. Şu metni alıntılar:</p>

				<blockquote>
				<p>“Yaşamı alışılagelen yerde (evlilik, iş vb.) arayan ve bir moda kataloğunu okurken, birdenbire kendi yaşamına (moda kataloglarındaki gibi düşünülen yaşam) ne kadar yabancı olduğunu fark eden bir adam.”<a class="si-noteref epub-type_noteref" href="#f1" id="ref_f1">1</a></p>
				</blockquote>

				<p class="margin">Bu parça <em>Mutlu Ölüm</em>’le ilişkili olsa da, belirtilen izleğin ilk yazılışını sunmaktadır.</p>
				<p>Bu, yerinde bir varsayım. <em>Mutlu Ölüm</em>’ün roman sanatı açısından bir değerlendirmesi yapılarak güçlendirilebilir. Öyle görünüyor ki, Camus, üzerinde çalıştıkça, ilk romanının giderilemez hatasıyla birlikte bir başka roman olanağını duyumsamıştı.</p>
				<p>“İyi örülmemiş, ama aynı zamanda dikkat çekecek biçimde yazılmış yapıt,” diye değerlendirir Roger Quilliot. Bundan daha iyi dile getirilemezdi. <em>Mutlu Ölüm</em>’de biçemci bir yazarın özellikleri parıldar, romancının değil. Camus yok yere onu düzene koymaya ve birbiriyle uyumsuz gereçleri birleştirmeye çalışır: Zagreus’un düşsel öldürülüşüyle, Prag’a yapılan gerçek yolculuğun öyküsü arasında ve yoksul Cardona betimlemesiyle “Dünyanın Karşısındaki Ev”in anımsanışı arasında ne gibi bir ilişki vardır? Anlatım biçimlerinin uyumsuzluğu yan öykülerin uyumsuzluğunu artırır, bu durum, üzerinde çalışılmış bir karşıtlık biçemi dikkate alınarak hoş görülemez: Dokunaklılık, neşe, bayağılık, betimlemelerdeki kuruluk, cinsel coşkunluk, güneşle ilgili lirizm bir düzen izlemeksizin art arda gelir. Yan öyküler çok fazladır ve kimi zaman gereksiz yinelemeye dönüşür: Mersault’nun annesinin ölümünden Cardona’nın annesinin ölümüne geçeriz. Özellikle kadın kahramanların rolleri iyi dağıtılmamıştır: “Küçük budalalar” üçlüsü içinde Catherine’in ayrı bir yeri vardır, aslında –ilk planların gösterdiği gibi– onun başlangıçta Mersault’yla bir ilişkisi vardı, ama Lucienne aynı üstünlükten yararlanabilirdi. Planlar, kimi zaman biriyle, kimi zaman öbürüyle kurulmuş ilişkiyi öngörürler. Planlarda Lucile diye belli birinin adı da geçer. Bir düzeltimde görüldüğü gibi, Marthe, onun yerini alacak ve Lucienne’le Catherine’in rollerinin bir bölümünü de üstlenecektir. Marthe yitik zamanla, Catherine de yeniden bulunan zamanla ilişkili olacaktır. Kuşkusuz Camus’nün, kadınlarıyla arası iyi değildir! Onlar romanın doğuşunu geciktirirler. “Çoğu zarar, azı karar,” atasözünün yazınsal bir açıklamasını oluştururlar. Son yazılışta, kadın kahramanların görevlerini yerli yerine oturtmak, izlerini korumak ya da olaya katılışlarını düzenlemek için yazarın harcadığı çaba fark edilir. Sonuç, pek parlak değildir.</p>
				<p>Daha çok çabayla daha iyi sonuç alınabilir miydi? <em>Mutlu Ölüm,</em> roman olarak, türünün ilkesinden bağımsız değildir. Yenilerde roman üzerine yapılmış bir çalışmada<a class="si-noteref epub-type_noteref" href="#f2" id="ref_f2">2</a> şunları okuyoruz: “Bir romanın değeri, doğru gözlem ile, gerçeğin düşsellikçe düzeltilmiş ya da derinleştirilmiş biçiminin birleştiği gerilime bağlıdır.” Hiçbir roman bu kuralın dışında değildir. Oysa <em>Mutlu Ölüm</em>’de gözlemle ilgili öğeler, yani özyaşamsal parçalar dağınık kalırlar: Yoksul mahalle, sanatoryum, “Dünyanın Karşısındaki Ev”, Orta Avrupa yolculuğu, kadın kahramanlarla ilgili anılar, daha sonra <em>Başkaldıran İnsan</em>’ın örnek olarak göstereceği Proust’un yapıtındaki gibi, “bir bütün, kapalı ve birleşmiş bir dünya” olarak birleşmek üzere, kimyasal anlamda işlenmiş değillerdir. Ancak yaratıcı bir imgelemce yeniden değerlendirildiklerinde bir bütün olabileceklerdir. Oysa yaratıcı imgelem, <em>Mutlu Ölüm</em>’de, yalnızca biçem düzeyinde kendisini gösterir. Yan öykülerin ya da kişilerin uyduruluşu yoksulcadır: Ne, <em>İnsanlık Durumu</em>’ndan ya da <em>Suç ve Ceza</em>’dan esinlenilen Zagreus’un öldürülüşü ne de bu kahramanın bizzat kendisi, roman gerçekliğine ulaşabilir. Bu olanaksız romanda, <em>Tersi ve Yüzü</em>’ nün damarından gelen, biçim açısından “Alay”dan ya da “Ruhta Ölüm”den farklı olmayan yaşanmış sahneler ya da <em>Düğün</em>’dekilerle yakınlığı olan lirik anımsamalar değerlidir yalnızca. Romanın en iyi yanı, romansı olmamasıdır.</p>
				<p>Camus de bunu açıklıkla duyumsadı mı? Hiçbir yerde itiraf etmiyor. Ama büyük bir olasılıkla, en azından sanatçı bilinçaltı, onu, yanlışı konusunda uyarıyor, farkında bile olmadan, daha iyi bir yola götürüyordu. Gide’den doğalcı ve etkili bir karşılaştırma sözünü ödünç alırsak, <em>Mutlu Ölüm</em>’ün krizalitinde <em>Yabancı</em>’nın larvası biçimleniyordu. <em>Mutlu Ölüm</em> aldatıcı oluşumunu izliyor, yazarı onu bütün bölümleriyle yeniden yazmaya, canlandırmaya çalışıyordu, ama asalak olarak esinlenilmiş olan <em>Yabancı,</em> sonunda, hatalı bir roman yerine, gerçek bir anlatı verecek olan bu çalışmadan, en kazançlı çıkan yapıt oluyordu.</p>
				<p>Öyleyse, bu inceleme <em>Mutlu Ölüm</em>’le <em>Yabancı</em> arasında kısa bir koşutlukla sona erecek.<a class="si-noteref epub-type_noteref" href="#f3" id="ref_f3">3</a> Roger Quilliot, “Meursault’ nun... Mersault’nun<a class="si-noteref epub-type_noteref" href="#f4" id="ref_f4">4</a> küçük erkek kardeşi” olduğunu gösterdi; kimi yan olgularla kimi ikincil kişilerin iki metinde de ortak olduğuna dikkati çekti; ama o, özellikle ayrılıklar karşısında duyarlıdır ve şunları yazmaktan da kendini alamaz: “İki olay örgüsünün birbiriyle hiçbir ilgisi yoktur...” ya da: “‘<em>Mutlu Ölüm</em>’ hiçbir biçimde <em>Yabancı</em>’nın matrisi değildir, apayrı bir romandır o...”</p>
				<p>Yine de, olay örgüsündeki, kuruluş ve amaçtaki apaçık ayrılıklara karşın, <em>Mutlu Ölüm</em>’de <em>Yabancı</em>’nın bir önsimgesi ve hatta, terim biyolojik anlamına çekilirse, onun matrisi görülebilir. Bunu kanıtlamak için iki yapıtın yapısını karşılaştırmak yeterlidir: <em>Mutlu Ölüm</em> son düzenlenişiyle iki kısma indirilmiştir. Camus için üçlü bölümlemeden ikili bölümlemeye geçiş, karşıtların kestirmeden sergileneceği daha kişisel bir diyalektiğin yararına, çelişkilerin bireşiminin düzenleneceği klasik bir kurgulamadan vazgeçme anlamına gelir. Bu bakış açısıyla, <em>Yabancı, Mutlu Ölüm</em>’ün yalnızca bir kopyasıdır: İkisinde de iki kısım ve yaklaşık aynı sayıda bölüm (birinde 6+5, öbüründe 5+5) vardır. İki kitapta da, birinci kısımların şeması, görülür biçimde aynıdır: Şiirsiz yaşamdan sahneler, sonra köpekli adamla söyleşi (Salamano ya da Cardona), ardından, bir cinayet: Zagreus’un ya da Arap’ın öldürülmesi. Bu cinayet, kahramanı gerçeklik içindeki yapaylığa iter. Görünüşte, ikinci kısımların artık ortak hiçbir yönü yoktur. Prag yolculuğu, “Dünyanın Karşısındaki Ev”, simgesel bir anlatıda sindirilemez öğeler olarak, kuşkusuz <em>Yabancı</em>’da yok oldular. Ama Mersault, Chenoua’daki uzletinde, Mersault da Cezayir’deki tutukevinde ele alınsın; kendilerini eğlendiren ziyaretlerin, heyecanlandıran mevsimlerin, son saatlerine götüren tartılmaz zamanın ritmi içinde, aralarında bir uygunluk bulgulanacaktır. Biri sonucundan yararlandığı eksiksiz bir cinayet işlediği, öbürü yeteneksiz bir katil olarak yargıçların kurbanı durumuna geldiği için yazgıları birbirine pek benzemez görünürse de, unutmamak gerekir ki, her ikisinin sorunu da mutlu ölümdür –bir elyazması “Yabancı ya da Mutlu Bir Adam” alt başlığını taşır– ve her ikisi de bu sorunu, dünyayla uyuşup insanlardan kurtularak başarıyla çözümlerler.</p>
				<p>Burada yapılan, dikkatli bir incelemeden çok, yalnızca bir karşılaştırma taslağı. İki yapıtın biçemlerinden çok, konuları üzerinde durabilseydi, bu taslak derinliğe ulaşabilirdi. Bundan da yalnızca <em>Yabancı</em>’nın üstünlüğü daha açıklıkla ortaya çıkardı. Ama en sonunda, Camus’nün yayımlamadığı <em>Mutlu Ölüm</em>’ ün, bir yapıttan çok bir belge olduğunu ve yazarın deha dosyasına eklenmek üzere bu belgede olumlu parçaların bulunmasının onun parlaklığı için yettiğini söylemek gerekir mi? Bunları bulma zevki okura bırakılıyor.</p>
				
				<p class="margin align-right">JEAN SAROCCHI</p>
    </div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text">. R. Quilliot, <em>La Mer et les prisons</em> (Deniz ve Tutukevleri), s. 87.</span></div>

					<div class="si-footnote html5_aside epub-type_footnote" id="f2"><a class="si-backref" href="#ref_f2">2</a><span class="si-footnote-text">. H. Coulet, <em>Le roman Jusqu’à la Révolution</em> (Devrime Kadar Roman),  A. Colin.</span></div>

					<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text">. Bütünlüklü bir incelemede Caligula’yla koşutluk da zorunlu olacaktır.</span></div>

					<div class="si-footnote html5_aside epub-type_footnote" id="f4"><a class="si-backref" href="#ref_f4">4</a><span class="si-footnote-text">. <em>Mutlu Ölüm</em>’ün başkişisi Mersault, <em>Yabancı</em>’nınki Meursault’dur. Kaynaklarda genellikle, birincisinin “deniz-güneş”, ikincisinin “ölüm-güneş” sözcüklerinin bileşimi olduğu belirtilir. (Ç.N.)</span></div>
				</div>
  </body>
</html>