<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cesur Yeni Dünya - Aldous Huxley</title>
  <link href="../Styles/Fontlar.css" rel="stylesheet" type="text/css" />
  <link href="../Styles/style.css" rel="stylesheet" type="text/css" />
</head>

<body>
  <p><br />
  <br /></p>
  <hr class="c2" />

  <h1 style="text-align: center;"><strong>Onsekizinci Bölüm</strong></h1>
  <hr class="c2" />

  <p><br />
  <br /></p>

  <p>Kapı aralıktı; içeri girdiler.</p>

  <p><br /></p>

  <p>"John!"</p>

  <p><br /></p>

  <p>Banyodan karakteristik ve çirkin bir ses duyuldu.</p>

  <p><br /></p>

  <p>"Bir sorun mu var?" dedi Helmholtz.</p>

  <p><br /></p>

  <p>Yanıt gelmedi. Çirkin ses iki kez yinelendi, sonra sessizlik oldu. Sonra bir tıkırtıyla banyo kapısı açıldı ve beti benzi sararmış Vahşi göründü.</p>

  <p><br /></p>

  <p>"Aman Fordum," dedi Helmholtz endişeli bir sesle, "sen gerçekten hasta görünüyorsun, John!"</p>

  <p><br /></p>

  <p>"Mideni bozan bir şey mi yedin?" dedi Bernard.</p>

  <p><br /></p>

  <p>Vahşi, başıyla doğruladı. "Uygarlık yedim."</p>

  <p><br /></p>

  <p>"Ne?"</p>

  <p><br /></p>

  <p>"Zehirledi beni uygarlık; kirlendim. Sonra da," diyerek daha alçak bir sesle ekledi, "içimdeki kötülüğü yedim."</p>

  <p><br /></p>

  <p>"Evet, ama tam olarak ne...? Demek istediğim, daha biraz önce..."</p>

  <p><br /></p>

  <p>"Şu anda arınmış durumdayım," dedi Vahşi. "Biraz hardalla ılık su içtim."</p>

  <p><br /></p>

  <p>Diğerleri şaşkınlık içinde ona baktılar. "Arınmak amacıyla yaptığını mı söylemek istiyorsun?" dedi Bernard.</p>

  <p><br /></p>

  <p>"Kızılderililer kendilerini hep böyle arındırırlar." Oturdu, derin bir nefes aldı ve eliyle alnını sıvazladı. "Birkaç dakika dinleneyim," dedi. "Biraz yorgunum."</p>

  <p><br /></p>

  <p>"Eh, pek şaşırmadım," dedi Helmholtz. Kısa bir sessizliğin ardından, "Hoşça kal demeye geldik," diyerek başka bir tonda devam etti. "Yarın sabah yola çıkıyoruz."</p>

  <p><br /></p>

  <p>"Evet, yarın gidiyoruz," dedi Bernard. Vahşi, Bernard'ın suratında daha önce olmayan, kararlı bir teslimiyet ifadesi fark etti. "Sırası gelmişken, John," diyerek devam etti ve sandalyesinde öne eğilerek bir elini Vahşi'nin dizine koydu. "Dün olan her şey için ne kadar üzgün olduğumu söylemek istiyorum." Utançtan kızardı. "Ne kadar utandığımı," titreyen sesine rağmen konuşmaya devam etti, "gerçekten ne kadar..."</p>

  <p><br /></p>

  <p>Vahşi, Bernard'ın sözünü keserek elini tuttu ve sevgiyle sıktı.</p>

  <p><br /></p>

  <p>"Helmholtz çok iyi davrandı bana," Bernard bir süre durakladı ve konuşmayı sürdürdü. "Eğer Helmholtz olmasaydı ben..."</p>

  <p><br /></p>

  <p>"Yapma şimdi," dedi Helmholtz.</p>

  <p><br /></p>

  <p>Bir süre sessiz kaldılar. Hüzünlerine rağmen -hatta hüzünlü olmaları nedeniyle; çünkü hüzünleri, birbirlerine olan sevgilerinin göstergesiydi-üç adam da mutluydu.</p>

  <p><br /></p>

  <p>Sonunda Vahşi, "Bu sabah Denetçi'yi görmeye gittim," dedi.</p>

  <p><br /></p>

  <p>"Ne için?"</p>

  <p><br /></p>

  <p>"Sizinle adalara gelip gelemeyeceğimi sormak için."</p>

  <p><br /></p>

  <p>"Ne dedi peki?" dedi Helmholtz hevesli bir sesle.</p>

  <p><br /></p>

  <p>Vahşi başını salladı. "İzin vermedi."</p>

  <p><br /></p>

  <p>"Neden?"</p>

  <p><br /></p>

  <p>"Deneyi sürdürmek istediğini söyledi. Fakat ben mahvolurum," diye ekledi ani bir hiddetle, "eğer denek olarak yaşamaya devam edersem mahvolurum. Bütün dünyanın Denetçileri gelse yine de olmaz. Yarın ben de uzaklara gidiyorum."</p>

  <p><br /></p>

  <p>Öbür ikisi bir ağızdan, sordu: "Ama nereye?"</p>

  <p><br /></p>

  <p>Vahşi omuzlarını silkti. "Nereye olursa. Umrumda değil. Yeter ki rahat kalabileyim."</p>

  <p><br /></p>

  <p>Guildford'dan gelen alt şerit, Wey vadisini izleyerek Godalming'e uzanıyor, sonra Milford ve Witley üzerinden Haslemere'e ve Petersfield'dan geçerek Portsmouth'a doğru ilerliyordu. Üst şerit de alt şerite kabaca paralel bir çizgide Worplesden, Tongham, Puttenham ve Grayshott üzerinden geçiyordu. Hog's Back ve Hindhead arasında bazı noktalarda iki şerit arasındaki mesafe altı yedi kilometreye kadar düşüyordu. Bu mesafe dikkatsiz pilotlar için fazla kısaydı -özellikle geceleri, hele fazladan yarım gram soma almışlarsa. Kazalar olmuştu. Ciddi kazalar. Üst şeridin birkaç kilometre batıya kaydırılmasına karar verilmişti. Grayshott ve Tongham arasında dört tane terk edilmiş hava feneri, eski Portsmouth-Londra yolunu belirliyordu. Hava fenerlerinin üzerindeki gökyüzü sessiz ve boştu. Şimdilerde helikopterler, sonsuz vızıltı ve homurtularını Selborne, Borden ve Farnham üzerinde sürdürüyorlardı.</p>

  <p><br /></p>

  <p>Vahşi, inzivaya çekilmek için kendine Puttenham ve Elstead arasındaki tepenin doruğundaki eski feneri seçmişti. Bina ferro-betondan yapılmıştı ve çok iyi durumdaydı - Vahşi, binayı ilk gezdiğinde neredeyse aşırı rahat, aşırı uygar ve lüks bulmuştu. Kendine, telafi edecek derecede sert bir öz-disiplin uygulamak yoluyla daha tam ve eksiksiz bir arınmadan geçme konusunda söz vererek vicdanını rahatlatmıştı. İnzivada geçirdiği ilk gece, önceden tasarlanmış, uykusuz bir gece oldu. Saatleri, kâh günahkâr Claudius'un bağışlanma dilediği Cennet'e, kâh Zuñi dilinde Awonawilona'ya, kâh İsa'ya ve Pookong'a, kâh koruyucu hayvanı kartala dizlerinin üzerinde dua ederek geçirdi. Ara sıra çarmıhta geriliymişçesine kollarını açıyor, uzun ağrı dolu dakikalar boyunca, ta ki bu ağrı işkence boyutlarında titremeli bir ızdıraba dönüşene dek, kollarını aynı biçimde tutuyordu. Gönüllü çarmıhında böyle dururken bir yandan da sıkılmış dişlerle (bu arada, yüzünden ter boşanıyordu) acıdan bayılacak hale gelene dek, "Ah, bağışla beni! Ah arındır beni! Ah, iyilik ihsan eyle bana!" diye tekrarlıyordu.</p>

  <p><br /></p>

  <p>Sabah olduğunda, fenerde kalmayı hak etmiş olduğunu hissediyordu; evet, pencerelerin çoğunda hâlâ cam olmasına rağmen, platformdan görülen manzara o kadar muhteşem olmasına rağmen böyle hissediyordu. Çünkü feneri seçme nedeni, çok geçmeden başka bir yere gitme isteğine dönüşmüştü. Orada yaşamaya karar vermişti çünkü manzara muhteşemdi, çünkü bulunduğu yerden, kutsal bir varlığın vücuda gelişini izliyor gibiydi. Fakat kim oluyordu ki, güzelliği izleyerek günlerini ve saatlerini geçirebilecekti? Kim oluyordu ki, Tanrı'nın huzurunda yaşayacaktı? Yaşamayı hak ettiği tek yer bir domuz ahırı, yerin dibinde bir kör çukur olabilirdi. Geçirdiği acı dolu uzun geceden sonra her yeri tutulmuş ve ağrılar içinde, fakat yine aynı nedenle huzurlu bir halde kulesinin platformuna çıktı ve tekrar içinde yaşamaya hak kazandığı parlak gün ışıklı dünyaya baktı. Manzarayı kuzeyde Hog's Back'in uzun kurşuni silueti sınırlıyordu ve Hog's Back'in doğu ucunun gerisinden, Guildford'ı oluşturan yedi gökdelenin kuleleri yükseliyordu. Onları görünce, yüzünü buruşturdu; fakat zaman içinde onlarla uzlaşacaktı, çünkü geceleri geometrik takımyıldızlar misali neşeli parıltılar saçıyorlar ya da projektörlerle aydınlatıldıklarında, ışıklı parmaklarıyla (o anda İngiltere'de Vahşi'den başka kimsenin önemini anlamadığı bir el hareketiyle) muhteşem bir biçimde cennetin sonsuz gizemlerine işaret ediyorlardı.</p>

  <p><br /></p>

  <p>Hog's Back'i üzerinde fenerin durduğu kumlu tepeden ayıran vadide; siloları, kümes hayvanları çiftliği ve küçük D vitamini fabrikasıyla kendi halinde, dokuz kat yüksekliğinde mütevazi bir köy olan Puttenham yer alıyordu. Fenerin diğer tarafında güneye doğru zemin, fundalıkla kaplı yamaçlardan hızla derinleşerek bir göller zincirine iniyordu.</p>

  <p><br /></p>

  <p>Göllerin ötesinde, aradaki koruluğun üzerinde, ondört katlı Elstead kulesi yükseliyordu. Puslu İngiliz havasında soluk görünen Hindhead ve Selborne, insanın gözlerini mavi, romantik bir uzanıma davet eder gibiydi. Fakat Vahşi'yi fenere çeken tek şey uzanım değildi. Yakın da uzak denli baştan çıkarıcıydı. Koruluk, fundalık ve karaçalı kaplı açık arazi, çam öbekleri, huş ağaçlarının üzerine uzandığı parlak göletler, göletlerin üzerindeki nilüferler ve sazlıklar -bütün bunlar harikaydı ve Amerikan çöllerinin çoraklığına alışmış gözleri kamaştırır nitelikteydi. Bir de ıssızlığı vardı! Günler boyunca tek bir insan bile görmedi. Fener, Charing-T Kulesi'nden helikopterle yalnızca onbeş dakika uzaklıktaydı, ama bu Surrey fundalığı ıssızlık bakımından Malpais tepelerini aratmıyordu. Londra'dan günlük ayrılan kalabalıklar, sadece Elektromanyetik Golf ya da Tenis için Londra dışına çıkıyordu. Puttenham'da böylesi bir bağlantı yoktu; En yakın Riemann-ze-minli kortlar Guildford'daydı. Buranın tek çekici yanı çiçekleri ve manzarasıydı. Durum böyle olunca, gelmek için iyi bir gerekçe olmadığından, hiç kimse gelmiyordu. Vahşi, ilk günlerde tek başına, rahatsız edilmeden yaşadı.</p>

  <p><br /></p>

  <p>Londra'ya ilk geldiğinde masraflar için kendisine verilen paranın büyük bir bölümünü malzemeye harcamıştı. Londra'dan ayrılmadan önce dört tane viskoz yünlü battaniye, halat ve ip, çivi, tutkal, birkaç alet, kibrit (zamanı geldiğinde kendini ateşle terbiye etmeye niyetliydi), birkaç tencere tava, oniki paket tohum ve on kilo buğday unu satın almıştı. "Hayır, sentetik nişasta ve pamuk küspesi yapay un olmaz," diyerek ısrar etmişti. "Daha besleyici olsa bile." Tüm-salgısal bisküviler ve vitaminli yapay bifteğe gelince, bakkalın ikna yeteneğine karşı koyamamıştı. Şimdi konserve kutularına bakıyor ve zayıflığı için kendine çok kızıyordu. İğrenç uygar döküntüler! Kararını vermişti, açlıktan ölse bile ağzına sürmeyecekti. Yüreğini kin bürümüş bir halde düşündü, "Bu onlara ders olur." Ayrıca, kendine de ders olurdu.</p>

  <p><br /></p>

  <p>Parasını saydı. Kalan az miktarda parayla kışı çıkarmayı umuyordu. Bahar geldiğinde, dış dünyadan bağımsız yaşayabilecek kadar ürün alabilecekti bahçesinden. Üstelik, arada bir de av eti yiyebilirdi. Çok sayıda tavşan görmüştü, göletlerde su kuşları da vardı. Yay ve ok yapmak için hemen işe koyuldu.</p>

  <p><br /></p>

  <p>Fenerin yakınında dişbudak ağaçları, ok çubukları için de tam bir koruluk dolusu muhteşem düzgünlükte fındık fidanı vardı. İşe genç bir dişbudak ağacını kesip devirerek başladı, üç metrelik ağaç gövdesini dallarından ayırıp kesti, kabuğunu soydu, beyaz ağacı, ortası kalın ve sağlam, narin uçları oynak ve yaylı kalacak şekilde, kendi boyu uzunluğuna getirip ihtiyar Mitsima'nın öğrettiği şekilde kıymık kıymık tıraşladı. Yaptığı işten müthiş keyif almıştı. Ne zaman bir şeye ihtiyacı olsa bir düğmeye basmaktan ya da bir kolu çevirmekten başka hiçbir iş yapmadığı Londra'da geçirdiği aylak haftalardan sonra, beceri ve sabır gerektiren birşeyler yapmak son derece zevkliydi.</p>

  <p><br /></p>

  <p>Yayı bıçakla yontarak şekillendirmeyi bitirmek üzereydi ki, birden irkilerek şarkı söylemekte olduğunu fark etti -şarkı söylüyordu! Dışardan gelip kendine çarparak sendelemiş gibi oldu, sanki kendisini gafil avlamış, yüz kızartıcı bir suç işlerken yakalamıştı. Suçlu hissederek kızardı. Sonuçta, buraya şarkı söyleyip keyif yapmaya gelmemişti. Uygar yaşamın pisliğine daha fazla bulaşmaktan kaçmıştı; arınmak ve dini bütün hale gelmek için yapmıştı bunu; faal bir biçimde ıslah olmaktı amacı. Hayretten donup kalmış bir biçimde, yayını yontmaya dalmışken zavallı Linda'yı ve ona ne kadar kötü davranmış olduğunu asla unutmamak konusunda ettiği yemini unuttuğunu fark etti. Linda'nın ölümünün üzerinde bit gibi kaynaşıp duran ve varlıklarıyla sadece kendi kederine ve pişmanlığına değil, tanrılara da hakaret etmiş olan o iğrenç ikizleri asla unutmamaya yemin etmişti. Sürekli kendini ıslah etmeye yemin etmişti. Oysa, işte oturmuş, yay sopasının başında mesut bir biçimde şarkılar söylüyordu, gerçekten şarkı söyleyebiliyordu...</p>

  <p><br /></p>

  <p>İçeri girdi, hardal kutusunu açıp kaynasın diye ateşin üzerine biraz su koydu.</p>

  <p><br /></p>

  <p>Yarım saat sonra, Puttenham Bokanovski Grupları'ndan üç tane Delta-Eksi tarım işçisinin yolu Elstead'e düştü. Tepenin üzerindeki terk edilmiş fenerin dışında dikilip düğümlü ipten yapılma bir kırbaçla kendisini döven belden üstü çıplak genç adamı görünce şaşkınlıktan ağızları açık kaldı. Sırtında kıpkırmızı yatay şeritler oluşmuş, bir kırbaç izinden diğerine damla damla kan süzülüyordu. Kamyonun sürücüsü yolun kenarına park etmiş, iki arkadaşıyla birlikte ağızları açık, bu inanılmaz görüntüyü izliyorlardı. Bir, iki, üç - kırbaç darbelerini sayıyorlardı. Genç adam sekizinci darbeden sonra kendini cezalandırmaya ara verdi ve koruluğun kıyısına koşup öğürerek kusmaya başladı. İşi bitince kırbacı yerden alıp tekrar kendine vurmaya başladı. Dokuz, on, onbir, oniki...</p>

  <p><br /></p>

  <p>"Fordum!" diye fısıldadı kamyon sürücüsü. Yanındaki ikizler de aynı düşüncedeydi.</p>

  <p><br /></p>

  <p>"Ford aşkına!" dediler.</p>

  <p><br /></p>

  <p>Üç gün sonra gazete muhabirleri, bir cesede üşüşen akbabalar misali sökün ettiler.</p>

  <p><br /></p>

  <p>Ağır yanan yaş odun ateşinde kuruyup sertleşen yay artık hazırdı. Vahşi, oklarıyla uğraşıyordu. Otuz tane fındık sırığı yontulup kurutulmuş, uçlarına keskin çiviler konmuş, yaya oturan arka uçlarına dikkatle çentik açılmıştı. Bir gece Puttenham kümes hayvanı çiftliğini basmış ve bütün bir kabileyi donatacak kadar kuş tüyü almıştı. İlk muhabir kendisini bulduğunda, tüyleri okların yeleklerine takmakla uğraşıyordu. Şişmeli ayakkabıları hiç ses çıkarmayan adam, arkasına kadar sokuldu.</p>

  <p><br /></p>

  <p>"Günaydın, Bay Vahşi," dedi. "Ben Saatbaşı Radyosu'nun temsilcisiyim."</p>

  <p><br /></p>

  <p>Yılan sokmuşcasına irkilen Vahşi ayağa sıçrarken oklar, tüyler, tutkal kabı ve fırça dört bir yana dağıldı.</p>

  <p><br /></p>

  <p>Muhabir samimi bir pişmanlık içinde, "Özür dilerim," dedi. "Niyetim sizi..." Şapkasına -telsiz alıcı ve vericisini içinde taşıdığı silindir şapkaya- dokundu. "Şapkamı çıkarmadığım için bağışlayın," dedi. "Biraz ağır da. Evet, dediğim gibi, ben Saatbaşı..."</p>

  <p><br /></p>

  <p>Vahşi kaşlarım çattı ve "Ne istiyorsunuz?" diye sordu. Muhabir son derece yılışık bir gülümsemeyle karşılık verdi.</p>

  <p><br /></p>

  <p>"Evet, şüphesiz okurlarımız son derece ilginç bula..." Kafasını bir tarafa yatırdı, gülümseyişi neredeyse cilveli bir hal almıştı. "Lütfen birkaç şey söyleyin, Bay Vahşi," dedi ve merasimli el kol hareketleriyle hızlı bir biçimde iki tane bobin şeklinde sarılmış teli çözdü, iki ucunu beline tutturulmuş portatif bir aküye bağladı ve aynı anda diğer uçlarını alüminyum şapkasının kenarlarındaki yuvalara soktu; şapkasının tepesindeki bir yaya dokundu ve ortaya bir anten çıktı; şapkanın siperliğinin üstündeki bir başka yaya dokundu -ve kutudan çıkan yaylı kukla misali bir mikrofon fırladı, titremeye devam ederek burnunun onbeş santimetre önünde asılı kaldı. Sonra aşağıya doğru asılıp kulaklarının üstünden bir çift alıcı çekti; şapkanın sol tarafında bir düğmeye bastı ve şapkanın içinden eşekarısı vızıltısını andıran bir ses geldi; sağda bir kolu çevirdiğinde stetoskopik bir hışırtı ve çıtırtı, ardından da cızırtı ve ani ciklemeler vızıltının yerini aldı. Mikrofona, "Alo," dedi. "Alo, alo..." Birden şapkasının içinde bir zil çaldı. "Edzel, sen misin? Ben Primo Mellon. Evet, kendisine ulaştım. Şimdi Bay Vahşi mikrofonu alıp birşeyler söyleyecek. Söylersiniz, değil mi Bay Vahşi?" Başını kaldırıp yılışık gülücüklerinden biriyle Vahşi'ye baktı. "Okurlarımıza buraya niye geldiğinizi anlatın yeter. Öyle aniden Londra'yı terk etmenizin (bir saniye, Edzel!) nedeni neydi? Tabii şu kırbaç konusu da var." (Vahşi irkildi. Kırbacı nereden öğrenmişlerdi?) "Kırbaç konusunu çok merak ediyoruz. Uygarlık hakkında da birşeyler söyleyin. Biliyorsunuz işte. Uygar Kız konusunda neler düşünüyorum, gibi. Sadece birkaç söz, lütfen..."</p>

  <p><br /></p>

  <p>Vahşi, uysal bir biçimde beklenmedik bir yanıt verdi. Ağzından beş sözcük döküldü ve bir daha konuşmadı - beş sözcük, Canterbury Büyük-Cemaat İlahievi Baş Şarkıcısı hakkında Bernard'a söylediği sözcüklerin aynılarıydı. "Hâni! Sons èso tse-nâ!' Ve gazeteciyi omzundan yakalayıp kendi etrafında fırıldak gibi döndürdü (genç adam oldukça çekici bir hedef oluşturuyordu), nişan aldı ve şampiyon futbolculara özgü bir güç ve şaşmazlıkla muazzam bir tekme savurdu.</p>

  <p><br /></p>

  <p>Sekiz dakika sonra Saatbaşı Radyosu'nun yeni baskısı Londra sokaklarında satılıyordu. Ön sayfadaki başlık şöyleydi: "GİZEMLİ VAHŞİ, SAATBAŞI RADYOSU MUHABİRİNİN KUYRUK SOKUMUNA TEKMEYİ BASTI. SURREY'DE OLAY."</p>

  <p><br /></p>

  <p>Muhabir Londra'ya döndüğünde başlıkları görünce, "Londra'da bile olay olmuş," diye düşündü. Üstelik de epey sızlatan bir olaydı. Özel bir gayret göstererek öğle yemeğine oturdu.&nbsp;İş arkadaşlarının kuyruk sokumundaki uyarı mahiyetindeki morluktan yılmayan, New York Times, Frankfurt Dört-Boyutlu Uzay, Fordgil Bilim Gözlemcisi ve Deha Günlüğü gazetelerinden dört muhabir daha o öğleden sonra feneri ziyaret ettiler ve dozu giderek artan bir şiddetle karşılaştılar.</p>

  <p><br /></p>

  <p>Fordgil Bilim Gözlemcisi'nden gelen adam, güvenli bir mesafeden poposunu ovuşturmaya devam ederek bağırdı: "Kara cahil sersem! Soma kullansana!"</p>

  <p><br /></p>

  <p>"Def olun!" Vahşi yumruğunu sallıyordu.</p>

  <p><br /></p>

  <p>Diğeri birkaç adım geriledi, sonra tekrar döndü. "Birkaç gram alırsan kötülük gerçek olmaktan çıkar."</p>

  <p><br /></p>

  <p>Vahşi, tehdit ve alay dolu bir sesle karşılık verdi: "Kohakwa iyathtokyai!"</p>

  <p><br /></p>

  <p>"Acı, bir aldanmadır."</p>

  <p><br /></p>

  <p>"Ya, öyle mi?" diyen Vahşi, kalın bir fındık dalı kapıp üzerine yürüdü.</p>

  <p><br /></p>

  <p>Fordgil Bilim Gözlemcisi'nden gelen adam hızla helikoptere doğru seğirtti.</p>

  <p><br /></p>

  <p>Bu olaydan sonra Vahşi bir süre huzur bulabildi. Birkaç helikopter gelip meraklı bir biçimde kulenin etrafında dolandı. Taciz edici bir şekilde yakından uçan helikoptere bir ok attı. Ok, kabinin alüminyum zeminim deldi ve tiz bir çığlık duyuldu. Helikopter, kompresörün verebileceği en yüksek hızla füze gibi gökyüzüne tırmandı. Bu olaydan sonra, diğerleri arada saygılı bir mesafe bıraktılar. Bıktırıcı uğultularına aldırmaksızın (hayalinde kendisini, Matsaki Bakiresi'nin, kanatlı haşarata dimdik ve yılmadan karşı koyan taliplerinden birine benzetiyordu) bahçesi olacak toprağı kazmaya koyuldu.</p>

  <p><br /></p>

  <p>Sonunda haşarat bir süre sonra sıkılıp uçtu gitti; kafasının üzerindeki gökyüzü saatler boyunca boş ve tarlakuşları dışında sessiz kaldı. &nbsp;Sıcaktan nefes alınmıyordu, gök gürlemeye başladı. Bütün sabah çapa yaptıktan sonra yere uzanmış dinleniyordu. Lenina düşüncesi birden hayalinde beden bulmuş, çıplak ve elle tutulur bir biçimde karşısında duruyor, "Tatlım! Sar beni kollarınla!" diyordu. Üzerinde yalnızca ayakkabıları ve çorapları vardı, parfüm sürmüştü. Arsız kaltak! Fakat oh, oh, kolları Vahşi'nin boynunda, göğüslerinin hoplayışı, ağzı! Dudaklarımızda ve gözlerimizdeydi sonsuzluk. Lenina... Hayır, hayır, hayır, hayır! Ayağa sıçradı ve olduğu gibi, yarı çıplak, evden dışarı attı kendini. Fundalığın kenarında bir öbek beyaz ardıç çalısı vardı. Kendini çalılığın üzerine attı. Arzuladığı yumuşak vücuda değil, bir kucak dolusu yeşil dikene sarılmıştı. Sivri dikenler binlerce noktadan vücuduna batıyordu. Nefes alamayan, dilsiz, boşluğu kavrayan elleri ve gözlerindeki anlatılmaz dehşetle çırpınan zavallı Linda'yı düşünmeye çalıştı. Anımsayacağına yemin ettiği zavallı Linda'yı. Fakat kendisini hâlâ huzursuz eden, Lenina'nın varlığıydı. Bıçak gibi, iğne gibi keskin ardıç dikenlerine rağmen, acıdan sarsılan bedeni Lenina'yı hissediyordu, kaçınılamaz bir gerçeklikteydi. "Tatlım, tatlım... Madem sen de beni istiyordun, niye öyle..."</p>

  <p><br /></p>

  <p>Kırbaç, kapıda bir çiviye asılı, muhabirlere karşı kullanılmaya hazır bekliyordu. Vahşi çıldırmış bir halde eve koştu, kırbacı kapıp savurdu. Kırbacın düğümlü uçları tenini ateş gibi yaktı.&nbsp;Her darbede Lenina'nın beyaz, sıcak, parfümlü ve rezil tenini kırbaçlıyormuşcasına (farkında olmadan, delirmişcesine keşke Lenina olsaydı diye düşünüyordu) "Kaltak! Kaltak!" diye haykırıyordu. Kaltak! Sonra da umutsuz bir sesle yalvarıyordu: "Ah, Linda, bağışla beni. Affet beni, Tanrım. Kötüyüm ben. İblisim ben. Ben... Hayır, hayır, kaltak, seni kaltak!"</p>

  <p><br /></p>

  <p>Duyusal Filmler Şirketi'nin en usta büyük av hayvanı fotoğrafçısı Darwin Bonaparte, üçyüz metre uzaklıktaki korunun içinde özenle inşa edilmiş saklanma yerinden bütün bu sahneyi izlemişti. Sabır ve yetenek, ödülünü bulmuştu. Üç gün boyunca gündüzleri yapay bir meşe ağacının gövdesinde oturmuş, geceleri fundalığı karnının üzerinde sürünerek geçip karaçalıların arasına mikrofonlar yerleştirmiş, yumuşak gri kuma kablolar gömmüştü. Son derece rahatsız geçen bir yetmişiki saatti. Fakat artık büyük an gelmişti - aletlerinin arasında dolanırken, en büyüğü, diye düşünecek zamanı olmuştu, ünlü kükreme dolu stereoskopik goril düğününü çektiğinden bu yana en muhteşemi buydu. Vahşi, müthiş gösterisine başladığında, "Harikulade!" dedi kendi kendine. "Harikulade!" Teleskopik kameralarını özenle odaklamıştı -hareketli hedefe kilitlenmişlerdi; şekilden şekle giren çıldırmış suratı yakın plan alabilmek için gücü artırdı (muhteşem!); yarım dakikalığına ağır çekime geçti (son derece komik bir efekt olacağından emindi); bu arada filminin ucundaki ses bantına kaydedilmekte olan kırbaç darbelerine, inlemelere, vahşi ve abuk sabuk sözlere kulak kabarttı ve sesi bir parça yükseltmeyi denedi (evet, böylesi kesinlikle daha iyiydi); kısa bir sessizlik anında işittiği tiz tarlakuşu ötüşüne çok sevindi. Keşke dönse de sırtındaki kanı yakın plan çekebilsem, diye düşünürken bir an geçmemişti ki Vahşi uysal bir şekilde döndü, böylece kusursuz bir yakın plan alabildi.</p>

  <p><br /></p>

  <p>Her şey sona erdiğinde kendi kendine, "Evet, harikaydı," dedi. "Gerçekten harika!" Islak bezle yüzünü sildi. Stüdyoda duyusal efektleri de ekleyince müthiş bir film olacaktı. Neredeyse Sperm Balinası'nın Aşk Hayatı kadar iyi olacak diye düşündü - ki Ford şahittir, bu bile başlı başına bir başarıydı!</p>

  <p><br /></p>

  <p>Oniki gün sonra Surrey Vahşisi gösterime girmişti. Batı Avrupa'daki bütün birinci sınıf duyusal film salonlarında görülüp işitilebiliyor ve hissedilebiliyordu.&nbsp;Darwin Ronaparte'ın filminin etkisi hızlı ve büyük oldu. İlk gösterime girdiği akşamı izleyen günün öğleden sonrasında, John'ın kırsal inzivası, gökyüzünü dolduran bir helikopter sürüsünün gelişiyle birden bozuldu.</p>

  <p><br /></p>

  <p>Bahçesini çapalıyordu -aynı zamanda zihnini de çapalıyor, düşüncelerinin özünü zahmetli bir biçimde alt üst ediyordu. Ölüm -ve küreğini daldırıyor, bir daha, bir kez daha daldırıyordu. Ve tüm geçmişimiz, aptallar için, tozlu ölüme giden yola ışık tutmuştur. Sözcüklerinin arasında inandırıcı bir gök gürültüsü gümbürdedi. Bir kürek toprak daha çevirdi. Niçin ölmüştü Linda? Niçin derece derece insanlıktan uzaklaşmaya terk edilmişti? Ve sonunda... Ürperdi. Öpülesi güzel bir leş. Ayağını küreğin üstüne koyup hışımla sert zemine bastırdı. Amaçsız çocuklar için sinekler neyse, biz de tanrılar için oyuz; eğlenmek için bizi öldürüyorlar. Yine gök gürültüsü; kendi doğruluklarını duyuran sözcükler - her nasılsa gerçeğin kendisinden bile daha doğruydular. Ancak aynı Gloucester onlara, merhametli tanrılar demişti. Üstelik, en güzel dinlencen uykudur ve pek düşkünsün uykuya; fakat ödün kopar ölümden, ki gelmez bir daha. Uykudan başka bir şey değil. Uykudan. Belki dalarsın bir rüyaya. Küreği bir taşa takıldı; çıkarmak için öne eğildi. Çünkü o ölüm uykusunda, ne rüyalar...?</p>

  <p><br /></p>

  <p>Kafasının üzerindeki vınıltı, homurtuya dönüşmüştü; birden gölgede kaldı, güneşle arasına bir şey girmişti. Çapalayışından ve düşüncelerinden irkilerek sıyrıldı ve yukarı baktı, sersemlemiş bir halde yukarı baktı, aklı hâlâ doğrudan-daha-doğrulara ait öteki dünyadaydı, ölüm ve tanrı düşüncelerinin sonsuzluğundan kopamamışti; yukarı baktı ve hemen üzerinde dolanan makine sürüsünü gördü. Çekirgeler misali gelip hareketsiz kaldılar ve dört bir yanına, fundalığa kondular. Bu dev çekirgelerin karınlarından, her birinden bir çift olmak üzere beyaz viskoz flaneller giymiş erkekler, (hava çok sıcak olduğu için) asetatlı kaba ipek pijamalar, pamuklu kadife şortlar ve kolsuz, fermuarı yarıya kadar inik fanilalar giymiş kadınlar indiler. Birkaç dakikanın içinde düzinelerce insan fenerin çevresinde geniş bir daire oluşturdular. Kimi gözlerini dikmiş bakıyor, kimi gülüyor, fotoğraf makinelerinin deklanşörlerine basıyor, (bir maymuna atarcasına) fıstık, paketler dolusu seks hormonlu sakız ve tüm-salgısal bisküviler atıyorlardı. (Hog's Back semalarındaki trafik durmak bilmez bir biçimde aktığı için) Sayılan her geçen saniye artıyordu. Bir kâbustaki gibi düzineler yirmilere, yirmiler yüzlere dönüşüyordu.</p>

  <p><br /></p>

  <p>Vahşi, sığınağa doğru geri çekilmiş, şimdi köşeye sıkışmış bir hayvanı andıran bir biçimde sırtı fenerin duvarına dayanmış dikiliyor, duyularını yitirmiş bir insan misali dili tutulmuş, dehşet içinde, bir surattan diğerine bakıyordu. Yanağına çarpan iyi nişanlanmış bir sakız paketinin etkisiyle sersemliğinden biraz ayılıp gerçekliği kavramaya başladı. Ürpertili bir acı şoku yaşadı ve gözleri cin gibi açıldı, uyandı ve yahşi bir öfkeye kapıldı.</p>

  <p><br /></p>

  <p>"Gidin buradan!" diye haykırdı.</p>

  <p><br /></p>

  <p>Maymun-insan konuşmuştu; bir kahkaha ve alkış tufanı koptu. "Aferin Vahşi! Yaşasın, yaşasın!" Yaygaranın arasında, "Kırbaç, kırbaç, kırbaç!" haykırışlarını duydu.</p>

  <p><br /></p>

  <p>Duyduğu sözcüklerle harekete geçen Vahşi, düğümlü ip demetini kapının arkasında asılı olduğu çividen aldı ve işkencecilerine doğru salladı.</p>

  <p><br /></p>

  <p>İronik bir tezahürat bağırtısı koptu.</p>

  <p><br /></p>

  <p>Tehdit eder bir biçimde onlara doğru ilerledi. Kadının biri korkudan çığlık attı. Daire tehdidin yoğunlaştığı noktada dalgalandı, sonra yine sağlamlaşıp eski haline döndü. Ezici sayıda ve güçte olduklarını bilmek, bu günübirlik turistlere Vahşi'nin kendilerinden hiç ummadığı bir cesaret vermişti. Hayret içinde durdu ve etrafına bakındı.</p>

  <p><br /></p>

  <p>"Beni niye yalnız bırakmıyorsunuz?" Öfkesinde bir parça da şikâyet seziliyordu.</p>

  <p><br /></p>

  <p>Vahşi ilerleyecek olsa ilk saldırılacak durumda olan adam, "Biraz magnezyum tuzlu badem alsana!" dedi. Bir paket uzatıyordu. Gönül almaya çalışan ama biraz da sinirli bir gülümsemeyle, "Gerçekten nefistir," diye ekledi. "Magnezyum tuzları genç kalmam sağlar."</p>

  <p><br /></p>

  <p>Vahşi, adamın teklifini duymazdan geldi. Bir sırıtan yüzden diğerine dönerek, "Benden ne istiyorsunuz?" dedi. "Ne istiyorsunuz benden?"</p>

  <p><br /></p>

  <p>Yüz tane şaşırmış ses bir ağızdan, "Kırbacı," diye yanıtladı. "Kırbaç marifetini göster. Kırbaç numaranı görelim."</p>

  <p><br /></p>

  <p>Sıranın ucundaki bir grup hep bir ağızdan yavaş, ağır bir tempoyla, "Kırbacı - istiyoruz, kırbacı - istiyoruz," diye tempo tutmaya başladı.</p>

  <p><br /></p>

  <p>Diğerleri de hemen katıldılar ve papağanlar gibi tekrar tekrar aynı cümleyi söylemeye başladılar, sesleri gittikçe yükseliyordu, öyle ki, sekizinci ya da dokuzuncu tekrara gelindiğinde başka bir söz duyulmaz olmuştu. "Kırbacı - istiyoruz."</p>

  <p><br /></p>

  <p>Hep bir ağızdan bağırıyorlardi; gürültü, fikir birliğine varmış olma ve ritmik uzlaşma hissinin verdiği sarhoşlukla saatlerce - neredeyse sonsuza dek - bağırabilecekmiş gibiydiler. Fakat yaklaşık olarak yirmibeşinci tekrarda koro faaliyeti bölündü. Hog's Back üzerinden bir helikopter daha gelmişti. Kalabalığın üzerinde yavaşladı ve Vah-şi'nin birkaç metre ötesine, turistlerle fener arasındaki açık alana iniş yaptı. Pervanelerin gürültüsü bir süre kalabalığın bağırtısını bastırdı; sonra makine yere dokunup motorlar susturulduğunda, tempo aynı ısrarlı monotonlukta ve gürültüde yeniden başladı: "Kırbacı - istiyoruz; kırbacı - istiyoruz."</p>

  <p><br /></p>

  <p>Helikopterin kapısı açıldı ve önce sarışın, kızıl suratlı bir adam, ardından da yeşil pamuklu şort, beyaz gömlek ve jokey kepi giymiş genç bir kadın indi.&nbsp;Genç kadını görünce Vahşi şaşkınlıktan irkildi, geriledi, beti benzi sarardı.&nbsp;Genç kadın ayakta dikilip Vahşi'ye gülümsedi belirsiz, yalvaran, neredeyse sefil denebilecek bir gülümsemeydi. Saniyeler geçti. Dudakları kımıldadı, birşeyler söylüyordu; fakat turistlerin tekrarladığı nakarattan, sesi duyulmuyordu.</p>

  <p><br /></p>

  <p>"Kırbacı - istiyoruz! kırbacı - istiyoruz!"</p>

  <p><br /></p>

  <p>Genç kadın iki elini de sol yanına bastırmıştı ve şeftali aydınlığındaki, bebek güzelliğindeki yüzünde son derece uyumsuz, özlemden kaynaklanan bir ızdırap ifadesi vardı. Mavi gözleri sanki daha da irileşmiş, daha da parlıyordu; birden yanaklarından iki damla gözyaşı süzüldü. Duyulmaz bir biçimde tekrar konuştu; sonra hızlı ve heyecanlı bir hareketle Vahşi'ye doğru kollarını açtı ve ilerledi.</p>

  <p><br /></p>

  <p>"Kırbacı- istiyoruz! kırbacı- isti..."</p>

  <p><br /></p>

  <p>Aniden istedikleri oldu.</p>

  <p><br /></p>

  <p>"Kaltak!" Vahşi gözü dönmüş bir şekilde genç kadına saldırdı. "Sürtük!" Delirmişcesine kısa iplerden oluşan kırbacını savurarak vuruyordu.</p>

  <p><br /></p>

  <p>Korkudan ödü kopan kadın kaçmaya kalkmış, ancak tökezleyip fundalığa düşmüştü. "Henry, Henry!" diye bağırdı. Fakat kızıl suratlı arkadaşı sıvışıp helikopterin arkasına saklanmıştı.</p>

  <p><br /></p>

  <p>Keyifli bir heyecanla haykıran kalabalık o noktada çözüldü; manyetik çekim merkezinde yoğunlaşan panikli bir koşuşturma yaşandı. Acı, büyüleyici bir dehşetti.</p>

  <p><br /></p>

  <p>"Yan, şehvet düşkünü, yan!" Çıldırmış Vah-şi'nin kırbacı tekrar indi.</p>

  <p><br /></p>

  <p>Kalabalık, yalak çevresinde itişip kakışan domuzlar misali aç gözlerle ikilinin etrafını sardı.</p>

  <p><br /></p>

  <p>"Ah, ten cezası!" Vahşi dişlerini sıktı. Bu defa kırbaç kendi omuzlarına inmeye başladı. "Öldür, öldür onu!"</p>

  <p><br /></p>

  <p>Acıdan kaynaklanan dehşetin büyüsüyle ve içlerinden gelen işbirliği dürtüsüyle ve de şartlandırmalarının silinmez bir biçimde içlerine kazıdığı fikir birliği ve yek vücut olma arzusuyla hareket eden kalabalık, Vahşi'nin hareketlerini taklit etmeye başladı. Vahşi, kendi günahkâr tenine, ya da fundalıkta ayaklarının dibinde acıdan debelenen dolgun alçaklık timsaline vurdukça onlar da birbirlerine vuruyorlardı.</p>

  <p><br /></p>

  <p>"Öldür onu, öldür onu, öldür onu..." Vahşi haykırmaya devam ediyordu.</p>

  <p><br /></p>

  <p>Aniden kalabalıktan biri, "Toplu seks-poplu seks," diyerek şarkı söylemeye başladı ve nakarata hemen eşlik eden kalabalık aynı zamanda dansa katıldı. Toplu seks-poplu seks diyerek dönüyor, dans ediyorlar, dönerken de altı-sekizlik metronom vuruşuyla birbirlerini dövüyorlardı. Toplu seks-poplu seks...</p>

  <p><br /></p>

  <p>Helikopterlerin sonuncusu kalktığında saat gece yarısını geçmişti. Somayla, sersemlemiş ve uzun süren şehvet çılgınlığından iyice yorgun düşmüş olan Vahşi, fundalıkta yatmış, uyuyordu. Uyandığında, güneş çoktan yükselmişti. Bir süre kalkmadı, ışığı görünce baykuş sersemliğiyle gözlerini kırpıştırdı, sonra aniden, her şeyi hatırladı. "Aman Tanrım, aman Tanrım!" Elleriyle gözlerini örttü.</p>

  <p><br /></p>

  <p>O akşam Hog's Back üzerinden vızıldayarak gelen helikopterler, on kilometrelik bir bulut oluşturdular. Bir gece önceki toplu seksin ayrıntıları, bütün gazetelerde yer almıştı.</p>

  <p><br /></p>

  <p>İlk gelenler makinelerinden inerken, "Vahşi!" diye seslendiler. "Bay Vahşi!"</p>

  <p><br /></p>

  <p>Yanıt gelmedi.</p>

  <p><br /></p>

  <p>Fenerin kapısı aralıktı. Kapıyı iterek açıp ışık almayan alacakaranlığa daldılar. Odanın uzak ucundaki kemerli geçide doğru baktıklarında üst katlara çıkan merdivenin altını gördüler. Kemerin üst ucundan aşağıya bir çift ayak sarkıyordu.</p>

  <p><br /></p>

  <p>"Bay Vahşi!"</p>

  <p><br /></p>

  <p>Yavaşça, çok yavaşça, acelesi olmayan pusula ibreleri misali, ayaklar sağa doğru döndüler; kuzeye, kuzeydoğuya, doğuya, güneydoğuya, güneye, güney-güneybatıya döndüler; sonra durdular ve birkaç saniye sonra yine aynı yavaşlıkla geriye, sola doğru döndüler. Güney-güneybatıya, güneye, güneydoğuya, doğuya...</p>

  <p><br /></p>
</body>
</html>
