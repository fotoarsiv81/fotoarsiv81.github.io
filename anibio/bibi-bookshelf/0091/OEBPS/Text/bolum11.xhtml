<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cesur Yeni Dünya - Aldous Huxley</title>
  <link href="../Styles/Fontlar.css" rel="stylesheet" type="text/css" />
  <link href="../Styles/style.css" rel="stylesheet" type="text/css" />
</head>

<body>
  <p><br />
  <br /></p>
  <hr class="c2" />

  <h1 style="text-align: center;"><strong>Onbirinci Bölüm</strong></h1>
  <hr class="c2" />

  <p><br />
  <br /></p>

  <p>Dölleme Odası'ndaki rezaletten sonra Londra'nın bütün üst sınıf insanları, Kuluçka ve Şartlandırma Müdürü'nün önünde - daha doğrusu eski Müdür'ün önünde, çünkü zavallı adam olayın hemen ardından istifa etmiş ve bir daha Merkez'e adımını atmamıştı - dizlerinin üstüne çöküp ayaklarına kapanarak ona "babam" diyen (bu şaka, neredeyse gerçek olamayacak kadar güzeldi) o muhteşem yaratığı görmek için deli oluyordu. Oysa Linda hiçbir etki yaratmamıştı; hiç kimse Linda'yı görmek istemiyordu. Birinin anne olduğunu söylemesi şaka sınırlarını aşıyordu - müstehcenliğe giriyordu. Üstelik Linda gerçek bir vahşi değildi, herkes gibi şişeden alınmış ve şartlandırılmıştı; o yüzden de gerçekten tuhaf fikirleri olamazdı. Son olarak da - ki bu, insanların zavallı Linda'yı görmek istemeyişinin en önemli nedeniydi - görünüşü sorundu. Şişmandı ve gençliğini yitirmişti; dişleri berbattı, teni lekelerle doluydu, hele bir de o vücudu (Ford aşkına!) - mideniz bulanmadan, evet gerçekten bulanmadan ona bakmanız imkânsızdı. O nedenle de seçkin insanlar onu görmemeye kararlıydılar. Linda'ya gelince, o da onları görmeye can atmıyordu. Onun için uygarlığa dönüş, soma'ya dönüş demekti, yatakta uzandığı yerde tatil üstüne tatile çıkabilmek demekti, dönüşte de asla bir baş ağrısı ya da kusma nöbeti olmayacak, peyotl'dan sonra daima olduğu gibi sanki utanılacak derecede antisosyal bir şey yapmışsın da bir daha başın dik yürüyemeyecekmişsin hissi olmayacaktı. Soma bu tatsız oyunların hiçbirini oynamazdı insana. Sunduğu tatil kusursuzdu ve eğer sonraki sabah nahoş olursa, bu, uyuşturucunun kendisinden değil, tatilde alınan zevklerin farklılığından kaynaklanırdı. Bunun da çaresi, tatili sürekli kılmaktı. Açgözlü bir şekilde sürekli daha çok, daha sık dozlar isteyerek yaygara çıkarmaya başladı. Dr. Shaw başta karşı çıkmıştı, ancak daha sonra istediği miktarları vermeye başladı. Günde yirmi grama varan dozlar alıyordu.</p>

  <p><br /></p>

  <p>Doktor, kendi aralarında konuşurken Bernard'a, "Bu dozlar bir iki ay içinde sonunu getirecek," dedi. "Bir gün solunum sistemi felç olacak. Nefes alamayacak. Tükenecek. Bir bakıma iyi de olur. Eğer gençleştirebilseydik, elbette durum farklı olurdu. Ama yapamıyoruz."</p>

  <p><br /></p>

  <p>John bu duruma itiraz ettiğinde herkes çok şaşırdı (çünkü soma-tatilindeyken, Linda ortalıkta görünmüyordu).</p>

  <p><br /></p>

  <p>"Ama o kadar büyük dozlar vererek hayatını kısaltmıyor musunuz?"</p>

  <p><br /></p>

  <p>Dr. Shaw, "Bir bakıma evet," diyerek kabullenmek zorunda kaldı. "Fakat bir bakıma da aslında ömrünü uzatmış oluyoruz." Delikanlı anlamayan gözlerle bakakaldı. "Soma zamanın birkaç yılını yitirmenize neden olabilir," diye devam etti doktor. "Ama size zamandan bağımsız tanıdığı büyük, ölçülmez süreleri bir düşünün. Her soma - tatili, eskiden atalarımızın sonsuzluk dediği şeyin bir parçasıdır."</p>

  <p><br /></p>

  <p>John anlamaya başladı. "Dudaklarımız ve gözlerimizdeydi sonsuzluk," diye mırıldandı.</p>

  <p><br /></p>

  <p>"Ha?"</p>

  <p><br /></p>

  <p>"Önemli değil."</p>

  <p><br /></p>

  <p>Dr. Shaw devam etti, "Tabii ki yapılacak ciddi işleri varsa, insanların durmadan uyuşturucu alıp sonsuzluğa uçmalarına izin vermezsiniz. Onun yapacak ciddi bir işi olmadığım düşünecek olursak..."</p>

  <p><br /></p>

  <p>John ısrarlıydı, "Yine de doğru olduğunu düşünmüyorum."</p>

  <p><br /></p>

  <p>Doktor omuzlarım silkti. "Yine de, eğer sürekli olarak deli gibi çığlıklar atmasını tercih ederseniz..."</p>

  <p><br /></p>

  <p>Sonunda John vazgeçmek zorunda kaldı. Linda somasına kavuştu. O günden sonra da Bernard'ın kaldığı binanın otuzyedinci katındaki küçük odasında kaldı. Sürekli yataktaydı. Radyo ve televizyon sürekli açık, ağır parfüm musluğu damlıyordu ve soma tabletleri elinin uzanabileceği uzaklıktaydı. O odadaydı, ama aslında hiç de orada sayılmazdı, daima uzaklarda, sonsuz uzaklıkta bir yerlerde tatildeydi. Başka bir dünyadaydı ve bu dünyada, radyodan duyulan müzik, bir sesli renkler labirentine dönüşüyordu. Kayan ve kalp gibi atan bu labirent (muhteşem ve kaçınılmaz dönemeçlerden geçerek) mutlak inancın parlak merkezine uzanıyordu; bu merkezde, televizyon kutusunun dans eden görüntüleri tarif edilmez güzellikte, herkesin şarkı söylediği bir duyusal filmdeki dansçılara dönüşmüştü ve damlayan paçuli parfümü, kokunun ötesinde bir şeydi - güneşti, bir milyon tane seksofondu, sevişen Popè'ydi ve bütün bunların kendisinden çok daha böyleydi ve gerçekti ve de sonsuzdu.</p>

  <p><br /></p>

  <p>"Hayır, gençleştiremiyoruz. Yine de," diyerek başlamıştı Dr.Shaw, "insanda ihtiyarlık olgusunu görme fırsatım olduğu için çok mutluyum. Beni çağırdığınız için çok teşekkürler." Sıcak bir şekilde Bernard'la el sıkıştı.</p>

  <p><br /></p>

  <p>Herkes John'ın peşindeydi. John da, sadece resmi velisi olan Bernard'ın izniyle görülebildiğinden, Bernard hayatında ilk defa, sadece normal değil, son derece önemli bir insan muamelesi görmeye başladı. Hiç kimse artık yapay - kanındaki alkolden söz etmiyor, kişisel görünümüyle alay etmiyordu. Henry Foster arkadaş olmak için tavır değiştirmiş; Benito Hoover kendisine altı paket seks hormonlu sakız hediye etmiş; Sosyal Belirleme Asistanı gelip dilenircesine Bernard'ın akşam partilerinden birine davet koparmaya çalışmıştı. Kadınlara gelince, davetiye olasılığından şöyle bir söz etmesi yetiyordu ve istediği kadınla birlikte olabiliyordu.</p>

  <p><br /></p>

  <p>Fanny zafer kazanmış bir edayla, "Bernard önümüzdeki çarşamba Vahşi'yle görüşmeye çağırdı beni," dedi.</p>

  <p><br /></p>

  <p>"Çok memnun oldum," dedi Lenina. "Şimdi Bernard konusunda yanıldığını kabullenmek zorundasın. Sence de gerçekten tatlı biri değil mi?"</p>

  <p><br /></p>

  <p>Fanny başıyla doğruladı. "İtiraf etmeliyim ki, çok hoş bir sürpriz oldu benim için."</p>

  <p><br /></p>

  <p>Baş Şişeleyici, Sosyal Belirleme Müdürü, üç tane Genel Dölleme İkinci Asistanı, Duygu Mühendisliği Üniversitesi'nden Duyusal Filmler Profesörü, Westminster Cemaat İlahievi Başpapazı, Bokanovskileştirme Yöneticisi - Bernard'ın ünlüler listesi saymakla bitmiyordu.</p>

  <p><br /></p>

  <p>"Geçen hafta altı kızla birlikte oldum," diye anlatıyordu Helmholtz Watson'a. "Pazartesi bir, Salı iki, Cuma iki daha ve Cumartesi günü de bir kızla birlikte oldum. Zamanım ya da niyetim olsaydı, en azından bir düzine kız daha sırada bekliyordu..."</p>

  <p><br /></p>

  <p>Helmholtz'un Bernard'ın böbürlenmelerini dinlerken kapıldığı sessizlik öylesine iç karartıcı biçimde onaylamazcaydı ki, Bernard alınmıştı.</p>

  <p><br /></p>

  <p>"Kıskanıyorsun," dedi.</p>

  <p><br /></p>

  <p>Helmholtz başını salladı. "Daha doğrusu, üzülüyorum, hepsi bu," diyerek yanıtladı.</p>

  <p><br /></p>

  <p>Bernard arkadaşının yanından dargın ayrıldı.</p>

  <p><br /></p>

  <p>"Asla," dedi kendine, "bir daha asla Helmholtz'la konuşmayacağım."</p>

  <p><br /></p>

  <p>Günler geçti. Başarı, Bernard'ın başını döndürmüş ve bu arada (her iyi uyuşturucunun yapacağı gibi) o zamana kadar hiç de memnun olmadığı dünyayla uzlaştırmıştı. Kendi önemini teslim ettiği sürece, düzen iyiydi. Fakat, başarı kendisini uzlaştırdıysa da, yine de düzeni eleştirme ayrıcalığından vazgeçmeyi reddediyordu. Çünkü eleştiri eylemi, kendi önem hissini pekiştiriyor, daha güçlü hissettiriyordu. Dahası, eleştirilecek şeyler olduğuna gönülden inanıyordu. (Aynı zamanda başarılı olmaktan ve istediği kızlarla birlikte olmaktan da hoşlanıyordu.) Vahşi'nin hatırına gelip kendisine kur yapanların önünde, düzeni ve kuralları çekiştirerek gösteri yapıyordu. İnsanlar nezaketle dinliyorlardı. Ama arkasından başlarını sallıyorlardı. Bu genç adamın sonu kötü olacak, derken, sırası geldiğinde sonunu kötüleştirmek üzere bizzat uğraşacaklarını düşünüyorlar, bu da bu kehaneti daha da olası kılıyordu. "İkinci defa kendisini kurtaracak bir Vahşi bulamayacak," diyorlardı. Ancak bu arada birinci Vahşi orada olduğu için nezakette kusur etmiyorlardı. Nazik oldukları için de Bernard kendisini devleşmiş hissediyordu, devleşmiş ve coşkudan hafiflemişti, havadan bile daha hafifti.</p>

  <p><br /></p>

  <p>Yukarıyı işaret ederek, "Havadan daha hafif," dedi Bernard.</p>

  <p><br /></p>

  <p>Kafalarının üzerinde yüksekte, gökyüzündeki bir inciyi andıran Meteoroloji Bölümü'nün sabit balonu, güneş ışığında bir gül misali parlıyordu.</p>

  <p><br /></p>

  <p>"...uygar yaşam," diye buyurmuştu Bernard'ın talimatları, "adı geçen Vahşi'ye bütün yönleriyle gösterilecektir..."</p>

  <p><br /></p>

  <p>Şu anda uygar yaşam, kendisine kuş bakışı gösteriliyordu, Charing-T Kulesi'nin platformundan kuş bakışı. İstasyon Şefi ve Görevli Meteorologlar kendilerine rehberlik ediyordu. Ama konuşmanın çoğunu Bernard yapıyordu. Başarı sarhoşu, sanki ziyarete gelmiş bir Dünya Denetçisi'ymişcesine davranıyordu. Havadan bile hafifti.</p>

  <p><br /></p>

  <p>Bombay Yeşil Füzesi gökyüzünden alçaldı. Yolcular indiler. Sekiz tane Dravidyan tek yumurta ikizi hostes, uçak kabininin camlarından dışarı bakıyorlardı.</p>

  <p><br /></p>

  <p>İstasyon Şefi etkileyici bir sesle, "Saatte bin iki yüz kilometre," dedi. "Ne dersiniz, Sayın Vahşi?"</p>

  <p><br /></p>

  <p>John bunun çok hoş bir şey olduğunu düşünüyordu. "Yine de, Ariel kırk dakikada dünyanın etrafına bir kuşak bağlayabilir," dedi.</p>

  <p><br /></p>

  <p>Mustafa Mond'a yazdığı raporda Bernard şöyle diyordu: "Vahşi, uygar buluşlar konusunda şaşılacak kadar az bir hayret ve hayranlık sergilemektedir. Şüphesiz bunun bir nedeni, a...si olan kadından, Linda'dan, daha önce bunları duymuş olmasıdır."</p>

  <p><br /></p>

  <p>(Mustafa Mond kaşlarını çattı. "Bu salak benim anne sözcüğünün tamamını görmeye dayanamayacak kadar yufka yürekli olduğumu mu düşünüyor?")</p>

  <p><br /></p>

  <p>"Bunun bir diğer nedeni de ilgisinin, fiziksel çevreden bağımsız bir varlık olduğunda ısrar ettiği ve 'ruh' diye adlandırdığı şeye odaklanmış olmasıdır; oysa kendisine açıklamaya çalıştığım halde..."</p>

  <p><br /></p>

  <p>Yönetici sonraki cümleleri atladı ve daha ilginç, somut bir şeyler bulmak ümidiyle sayfayı çevirmek üzereydi ki gözü, bir dizi gerçekten de sıradışı tümceye takıldı, "...ancak kabul etmem gerekir ki," diye okudu, "uygar çocukluğu fazlasıyla kolay buluşuna, ya da kendi ifadesiyle yeterince zorlu değil deyişine katılıyorum; bu vesileyle siz Ford hazretlerinin dikkatini bir konuya çekmek isterim..."</p>

  <p><br /></p>

  <p>Mustafa Mond'un öfkesi yerini hemen neşeye bıraktı. Bu yaratığın sosyal düzen konusunda kendisine -kendisine- ciddi ciddi nutuk çekmesi fikri gerçekten gülünçtü. Herhalde çıldırmıştı. "Bu herife bir ders versem iyi olacak," diye düşündü; sonra da kafasını geriye atıp yüksek sesle güldü. Ancak her ne olursa olsun ders, şu an verilmeyecekti.</p>

  <p><br /></p>

  <p>Helikopterler için aydınlatma setleri üreten, Elektrik Donanım Şirketi'nin bir kolu olan küçük bir fabrikaydı. Çatının üzerinde, Şef Teknisyen ve İnsan Unsuru Müdürü tarafından karşılandılar (Denetçi'nin genelge biçimindeki tavsiye mektubunun etkileri büyüleyiciydi). Fabrikaya yürüyerek indiler.</p>

  <p><br /></p>

  <p>İnsan Unsuru Müdürü açıkladı, "Her işlem, mümkün olduğu kadarıyla, tek bir Bokanovski Grubu tarafından yürütülür."</p>

  <p><br /></p>

  <p>Uygulamada da, seksenüç tane neredeyse burunsuz, küt kafalı Delta soğuk baskı yapıyordu. Ellialtı tane dört milli dönen torna aynasını ellialtı tane kemerli burunlu, kızıl saçlı Gama kontrol ediyordu. Yüzyedi tane ısıya şartlandırılmış Senegal Epsilonu dökümhanede çalışıyordu. Otuzüç tane leğen kemiği dar, sarımtırak kızıl saçlı, uzun kafalı, her biri sadece yirmi milimetre içinde değişen l metre 69 santimetre boyunda dişi Delta, vida kesmekle meşguldü. Montaj odasında, iki Gama - Artı cüce grubu, dinamoları birleştiriyordu. Alçak iki çalışma masası birbirine bakıyordu; aradan geçen taşıyıcı bant ayrı parçalarla yüklüydü; kırkyedi sarışın kafa kırkyedi kumral kafaya bakıyordu. Kırkyedi kısa, ucu kalkık burun, kırkyedi kanca buruna karşı; kırkyedi içe çökmüş çene kırkyedi çıkık çeneye karşı. Bitirilen mekanizmalar onsekiz tane tıpatıp benzer, kıvırcık kumral saçlı kız tarafından kontrol ediliyor, otuzdört tane kısa bacaklı, solak erkek Delta - Eksi tarafından sandıklara dolduruluyor ve altmışüç tane mavi gözlü, sarışın, çilli Epsilon Yarı Moron tarafından beklemekte olan kamyon ve Urlara yükleniyordu.</p>

  <p><br /></p>

  <p>"Hey cesur yeni dünya..." Hafızasının bir azizliğiyle Vahşi, kendisini Miranda'nın sözlerini tekrarlarken buldu. "Hey cesur yeni dünya ki, içinde böyle insanlar var."</p>

  <p><br /></p>

  <p>Fabrikadan çıkarlarken İnsan Unsuru Müdürü, "Sizi temin ederim ki, çalışanlarımızla neredeyse hiç sorun yaşamıyoruz. Daima..." diyerek sözlerine son verdi.</p>

  <p><br /></p>

  <p>Fakat Vahşi aniden yanındakilerden ayrılıp bir defne ağacı kümesinin arkasında, sanki yeryüzü, hava boşluğuna girmiş bir helikoptermişcesine öğürerek kusmaya başladı.</p>

  <p><br /></p>

  <p>"Vahşi soma kullanmayı reddediyor," diye yazdı Bernard, "ve a...si olan kadın Linda'nın sürekli tatilde olmasından son derece rahatsız olmuş görünüyor. Dikkate değer bir konu da şu: a...sinin ihtiyarlığına ve son derece itici görüntüsüne rağmen Vahşi, sık sık gidip onu görüyor ve sıkı bir bağla ona bağlanmış görünüyor - bu da erken şartlandırmanın değiştirilebileceğinin ve hatta doğal dürtülere (bu durumda, nahoş bir nesneden şiddetle kaçınma dürtüsü) zıt biçimde oluşturulabileceğinin ilginç bir örneğini oluşturmaktadır. "</p>

  <p><br /></p>

  <p style="text-align: center;"><b>* * *</b></p>

  <p><br /></p>

  <p>Eton'da Yüksek Okul'un çatısına indiler. Okul Bahçesi'nin karşı tarafında, elliiki katlı Lupton Kulesi, güneş ışığında bembeyaz parıldıyordu. Sollarında Lise binası, sağlarında Okul Cemaat İlahievi, mübarek demir-beton ve vita-glaslarıyla ihtişam içinde yükseliyordu. Dörtgenin ortasında, Fordumuz'un eski, krom-çelikten yapılma tuhaf heykeli yer alıyordu.&nbsp;Okul Müdürü Dr. Gaffney ve Baş Müdire Miss Keate, uçaktan iner inmez karşıladılar.</p>

  <p><br /></p>

  <p>Teftiş gezilerine başlar başlamaz Vahşi, endişeli bir biçimde, "Burada çok sayıda ikiz var mı?" diye sordu.</p>

  <p><br /></p>

  <p>"Yo, hayır," dedi Müdür. "Eton sadece üst sınıftan erkek ve kızlar içindir. Tek yumurta, tek yetişkin. Tabii bu durum eğitimi zorlaştırmaktadır. Sorumluluk almaları isteneceğinden ve beklenmedik acil durumlarla uğraşmaları gerekeceği için, yapabileceğimiz bir şey yok." Derin bir nefes aldı.</p>

  <p><br /></p>

  <p>Bu arada Bernard, Miss Keate'ten çok hoşlanmıştı. "Eğer Pazartesi, Çarşamba ya da Cuma akşamlarınızdan herhangi biri boşsa," diyordu. Başparmağıyla Vahşi'yi göstererek, "Çok ilginç biridir," dedi. "Tuhaftır."</p>

  <p><br /></p>

  <p>Miss Keate gülümsedi (gerçekten çok hoş gülümsüyor, diye düşündü Bernard); teşekkür etti; partilerinden birine katılmaktan çok memnun olacaktı. Müdür bir kapıyı açtı.</p>

  <p><br /></p>

  <p>Alfa-Çifte-Artı sınıfında geçirdiği beş dakika. John'u bir parça sersemletmişti.</p>

  <p><br /></p>

  <p>Fısıltıyla Bernard'a, "Göreliliğe giriş de nedir?" dedi. Bernard açıklamaya çalıştı, sonra vazgeçip başka bir sınıfa geçmeyi önerdi.</p>

  <p><br /></p>

  <p>Beta-Eksi coğrafya odasına giden koridordaki bir kapının gerisinden çınlayan, soprano bir ses, "Bir, iki, üç, dört," sonra da bıkkın bir sabırsızlıkla, "rahat," dedi.</p>

  <p><br /></p>

  <p>"Malthus alıştırmaları," diye açıkladı Baş Müdire. "Tabii, kızlarımızın çoğu kısırdırlar. Ben de kısırım." Bernard'a gülümsedi. "Ancak yaklaşık sekizyüz tane kısırlaştırılmamış kızımız var ve düzenli olarak alıştırmalara gereksinim duyarlar."</p>

  <p><br /></p>

  <p>Beta-Eksi coğrafya odasında John, vahşi Ayrıbölgelerinin, elverişsiz iklim ya da jeolojik koşullar veya zayıf doğal kaynaklar nedeniyle uygarlaştırma masraflarına değmeyecek yerler olduğunu öğrendi. Bir çıt sesi oldu; oda karartıldı; birden Müdür'ün kafasının üzerindeki ekranda Acomalı Penitente yerlileri belirdi, Leydimiz'in önünde secdeye varıyorlar, çarmıha gerilmiş İsa'nın önünde, Pookong'un kartal simgesinin önünde John'un daha önce duymuş olduğu şekilde günahlarını itiraf ederek ağlaşıyorlardı. Genç Etonlılar yüksek sesle kahkahalar attılar. Ağlaşıp inlemeye devam eden Penitenteler ayağa kalktılar, giysilerinin üst kısımlarını çıkardılar ve düğümlü kırbaçlarla kendilerini dövmeye başladılar. Bir kat daha büyüyen kahkaha, yerlilerin kayıtta yükseltilmiş inlemelerini bile bastırıyordu.</p>

  <p><br /></p>

  <p>Acı dolu bir şaşkınlıkla, "Ama niye gülüyorlar?" dedi Vahşi.</p>

  <p><br /></p>

  <p>"Niye?" diyen Müdür otuziki dişiyle sırıtmaya devam ederek ona döndü. "Niye mi? Çünkü o kadar komik ki."</p>

  <p><br /></p>

  <p>Sinematografik karanlıkta Bernard, geçmişte zifiri karanlıkta bile cesaret edemeyeceği bir el hareketinde bulunma cüretini gösterdi. Yeni edindiği önemden güç alarak, kolunu Baş Müdire'nin beline doladı. Baş Müdire, salkım söğüt misali kıpırdayarak teslim oldu. Tam gizli bir iki öpücük çalıp, belki de yumuşak bir şekilde mıncıklamaya hazırlanıyordu ki, güneşlikler tekrar açıldı.</p>

  <p><br /></p>

  <p>Miss Keate, "Devam etsek iyi olacak," dedi ve kapıya yöneldi.</p>

  <p><br /></p>

  <p>Birkaç saniye geçmişti ki Müdür, "Burası da Uykuda Eğitim Kontrol Odası," dedi.</p>

  <p><br /></p>

  <p>Her yatakhane için bir tane olmak üzere yüzlerce sentetik müzik kutusu, odanın üç tarafını kaplayan raflara dizilmişti; dördüncü raftaki evrak gözlerinde, üzerine uykuda öğretilen derslerin basılı olduğu kâğıttan ses kayıt ruloları duruyordu.</p>

  <p><br /></p>

  <p>Bernard Dr. Gaffney'in sözünü keserek, "Ruloyu buraya sokup şu düğmeye basıyorsun," dedi.</p>

  <p><br /></p>

  <p>Rahatsız olan Müdür, "Hayır, bu düğmeye," dedi.</p>

  <p><br /></p>

  <p>"O düğme olsun. Sonra rulo açılarak dönüyor. Selenyum devreler ışık itkilerini ses dalgalarına dönüştürür ve..."</p>

  <p><br /></p>

  <p>"Ve işlem tamamlanır," diye başladı Dr. Gaff-ney.</p>

  <p><br /></p>

  <p>Okul Kütüphanesi'ni geçerek Biyokimya Laboratuvarları'na doğru yürürlerken Vahşi, "Shakespeare okuyorlar mı?" diye sordu.</p>

  <p><br /></p>

  <p>Utançtan kızaran Baş Müdire, "Tabii ki hayır," dedi.</p>

  <p><br /></p>

  <p>Dr. Gaffney, "Kütüphanemizde sadece kaynak kitaplar bulunur. Eğer kafalarını dağıtmak isterlerse duyusal filmlere gidebilirler. Gençlerimizi kesinlikle tek başına eğlenceye teşvik etmeyiz."</p>

  <p><br /></p>

  <p>Beş otobüs dolusu şarkı söyleyen ya da sessiz bir şekilde birbirine sarılmış erkek ve kız, cam gibi otoyolda yanlarından geçerek ilerlediler.</p>

  <p><br /></p>

  <p>"Slough Ölü Yakma Merkezi'nden dönüyorlar," dedi Dr. Gaffney. Bu arada Bernard, fısıltıyla konuşarak o akşam için Baş Müdire ile bir buluşma ayarladı. "Ölüme şartlandırma, onsekiz aylıkken başlar. Her yumurcak, haftanın iki sabahını bir Ölecek Hastalar Hastanesi'nde geçirir. En iyi oyuncaklar oradadır ve ölüm günlerinde kendilerine çikolatalı puding verilir. Ölümü olağan bir olgu gibi kabullenmeyi öğrenirler."</p>

  <p><br /></p>

  <p>Baş Müdire profesyonel bir tonla ekledi, "Bütün diğer fizyolojik süreçlerde olduğu gibi."</p>

  <p><br /></p>

  <p>Saat sekizde Savoy'da. Her şey ayarlanmıştı. Londra'ya dönerken Televizyon Şirketi'nin Brentford'daki fabrikasına uğradılar.</p>

  <p><br /></p>

  <p>"Ben gidip bir telefon etsem burada biraz bekler misin?" dedi Bernard.</p>

  <p><br /></p>

  <p>Vahşi beklerken ortalığı izledi. Gündüz Vardiyası, yeni görev bırakıyordu. Yalnızca bir düzine farklı surat ve boydan oluşan yedi sekizyüz tane Gama, Delta ve Epsilon'un meydana getirdiği altsınıf işçi kalabalığı, tek raylı tren istasyonunun önünde kuyrukta bekliyordu. Gişe memuru, elinde bileti olan kadın erkek her işçiye karton bir hap kutusu uzatıyordu. Erkek ve kadınlardan oluşan uzun kırkayak, yavaş bir biçimde ilerliyordu.</p>

  <p><br /></p>

  <p>(Venedik Taciri'ni anımsayan) Vahşi, Bernard yanına döndüğünde sordu: "O kutularda ne var?"</p>

  <p><br /></p>

  <p>Benito Hoover'ın verdiği sakızlardan birini çiğnemekte olan Bernard belli belirsiz, "Günlük soma istihkakı," dedi. "İşleri bitince alırlar. Dört adet yarım gramlık tablet. Cumartesileri altı adet."</p>

  <p><br /></p>

  <p>Şefkatli bir şekilde John'un kolunu tuttu ve yürüyerek helikoptere döndüler.&nbsp;Lenina şarkı söyleyerek Soyunma Odası'na girdi.</p>

  <p><br /></p>

  <p>"Keyfin yerinde galiba," dedi Fanny.</p>

  <p><br /></p>

  <p>"Yerinde," dedi Lenina. Fermuarı indirdi. "Yarım saat önce. Bernard aradı." İki cırt daha. Şortunu çıkardı. "Beklenmedik bir işi çıkmış." Cırt. "Vahşi'yi akşama duyusal filme götürüp götüremeyeceğimi sordu. Uçmam lazım." Aceleyle banyoya koştu.</p>

  <p><br /></p>

  <p>Lenina'nın arkasından bakan Fanny, "Şanslı kız," dedi.</p>

  <p><br /></p>

  <p>Fanny'nin sözlerinde kıskanma yoktu; iyi huylu Fanny yalnızca bir gerçeği ifade ediyordu. Lenina şanslıydı. Vahşi'nin müthiş şöhretinin büyük bir bölümünü Bernard'la paylaşmış olduğu için, önemsiz kişiliğinden ânın son derece popüler ihtişamını yansıtma fırsatı bulduğu için şanslıydı. Genç Kadınlar Ford Birliği, kendisinden deneyimleriyle ilgili bir konferans vermesini istemişti. Afroditeum Kulübü'nün Yıllık Yemeği'ne davet edilmişti. Duyusal Film Haberleri'ne bile çıkmış, görsel, işitsel ve dokunsal olarak gezegendeki yüz milyonlarca insana hitap etmişti.</p>

  <p><br /></p>

  <p>Seçkin insanların Lenina'ya gösterdiği ilgi de aynı şekilde gurur vericiydi. Dünya Denetçisi'nin İkinci Sekreteri kendisini akşam yemeği ve kahvaltıya davet etmişti. Ford Baş Yargıcı ile ve Canterbury Büyük Cemaat İlahievi Baş Şarkıcısı ile birer hafta sonu geçirmişti. Endüstriyel ve Dış Salgılar Şirketi'nin Başkanı sürekli telefondaydı ve Avrupa Bankası İkinci Başkanı'yla Deauville'e gitmişti.</p>

  <p><br /></p>

  <p>"Muhteşem, elbette. Ama bir yandan da," diye Fanny'ye itirafta bulunmuştu, "sanki bütün bu ilgiyi sahtekârlıkla kazanmışım gibi geliyor. Çünkü, ilk öğrenmek istedikleri şey, tabii ki bir vahşiyle sevişmenin nasıl bir şey olduğu oluyor. Bilmediğimi söylemek zorunda kalıyorum." Kafasını salladı. "Tabii, erkeklerin çoğu bana inanmıyor. Ama doğru. Keşke öyle olmasaydı," diyerek hüzünlü bir şekilde iç geçirdi. "Müthiş yakışıklı; sence de öyle değil mi?"</p>

  <p><br /></p>

  <p>"Peki senden hoşlanmıyor mu?" dedi Fanny.</p>

  <p><br /></p>

  <p>"Bazen hoşlandığını düşünüyorum, bazen de hoşlanmadığını. Benimle yalnız kalmamak için elinden geleni yapıyor; ben girince odadan çıkıyor; bana dokunmuyor; bakmıyor bile. Ama bazen aniden dönünce bana bakarken yakalıyorum; bilirsin işte, erkekler senden hoşlandıkları zaman nasıl bakarlar."</p>

  <p><br /></p>

  <p>Evet, Fanny bunu çok iyi biliyordu.</p>

  <p><br /></p>

  <p>"Ne düşünsem bilemiyorum," dedi Lenina.</p>

  <p><br /></p>

  <p>Bilemiyordu, sadece şaşkına dönmemişti, aynı zamanda içerliyordu.</p>

  <p><br /></p>

  <p>"Nedeni de şu Fanny, ben ondan hoşlanıyorum."</p>

  <p><br /></p>

  <p>Gittikçe daha çok hoşlanıyordu. Fakat şimdi bir yandan banyo sonrası parfüm sürerken, bir yandan da daha iyi bir fırsatı olacağını düşünüyordu. Neşesi şarkı biçiminde taştı.</p>

  <p><br /></p>

  <p><br /></p>

  <p style="text-align: center;"><i>"Sımsıkı sar, tatlım, uçur beni;</i></p>

  <p style="text-align: center;"><i><br /></i></p>

  <p style="text-align: center;"><i>Öp beni komalara gireyim:</i></p>

  <p style="text-align: center;"><i><br /></i></p>

  <p style="text-align: center;"><i>Sarıl bana tatlım, sar beni;</i></p>

  <p style="text-align: center;"><i><br /></i></p>

  <p style="text-align: center;"><i>Aşkın alır somanın yerini."</i></p>

  <p><br /></p>

  <p><br /></p>

  <p>Kokulu org nefis, serinletici bir Bitkisel Capriccio çalıyor, kekik, lavanta, biberiye, mersin, fesleğen ve tarhunlu arpejler saçıyordu; bir dizi cesur modülasyonla baharat tuşlarından ambere uzandı; (arada bir inceden bozuk akor takılarak bir parça krem karamel ve biraz da domuz pisliği çeşnisini andırarak) sandal ağacı, kâfur, sedir ve yeni biçilmiş saman kokusuyla ağır bir havada parçanın başlangıcındaki basit aromalara döndü. Son kekik patlaması da sustuğunda alkışlandı ve ışıklar yandı. Sentetik müzik makinesinde ses kayıt rulosu dönmeye başlamıştı. Hiper-keman, süper-çello ve yapay obua için bestelenmiş bir trio, hoş bir baygınlıkla havayı kapladı. Otuz kırk mezür böyle çaldı, sonra bu enstrümanların üzerine insan sesinin ötesinde bir ses şakımaya başladı; bir gırtlaktan, bir kafadan, bir flüt gibi boşluktu, bir atak armoniyle yüklü biçimde rahatça, Gaspard Foster'ın müzikal tonların sınırında yakaladığı pes kayıttan, (1770'te Parma Dukalık Operası'nda Mozart'ı hayrete düşüren bir tarzda) tarihte gelmiş geçmiş bütün ses sanatçıları içinde sadece Lucrezia Ajugari'nin kulakları yırtarcasına seslendirdiği, en ince do sesinden daha ince, kuş sesli yarasa notasına geçerek söylüyordu. Basınçlı koltuklarına gömülmüş olan Lenina ve Vahşi koklayıp dinlediler. Şimdi sıra gözlerle tene gelmişti.</p>

  <p><br /></p>

  <p>Salonun ışıkları söndü; alev rengi harfler karanlıkta sapasağlam, kendi başlarına havada duruyor gibiydi. BİR HELİKOPTERDE ÜÇ HAFTA. SÜPER-ŞARKI, SENTETİK-KONUŞMA İLE DOLU, RENKLİ, STEREOSKOPİK DUYUSAL FİLM. SENKRONİZE KOKULU ORG EŞLİĞİNDE.</p>

  <p><br /></p>

  <p>"Koltuğunun kollarındaki o metal topuzları tut," diye fısıldadı Lenina. "Aksi takdirde duyusal efektlerin hiçbirini hissedemezsin."</p>

  <p><br /></p>

  <p>Vahşi söyleneni yaptı.</p>

  <p><br /></p>

  <p>Bu arada alev rengi harfler kaybolmuştu; on saniye boyunca mutlak bir karanlık yaşandı; sonra birden, birbirine sarılmış insan azmanı bir Zenci ile altın sarısı saçları olan genç, küt kafalı bir Beta-Artı kadınının stereoskopik görüntüleri belirdi. Gerçeğinden daha gerçek görünüyorlardı; eğer et ve kemikten olsalardı, bu kadar somut bir biçimde göz kamaştırıcı olamazlardı.</p>

  <p><br /></p>

  <p>Vahşi irkildi. Dudaklarındaki o tuhaf his! Bir elini dudağına götürdü; gıdıklanma durdu, sonra elini tekrar metal topuzun üzerine koydu ve gıdıklanma tekrar başladı. Bu esnada kokulu orgdan misk kokusu yayılıyordu. Ses kaydındaki bir süper-kumru nefes alıp verircesine "Oo-ooh" diye cıvıldadı; ve saniyede sadece otuziki kez titreşen, Afrika basından daha derin bir ses karşılık verdi: "A-aah." Stereoskopik dudaklar, "Ooh-ah! Ooh-ah!" diyerek tekrar birleştiler ve Elhamra'daki altıbin seyircinin yüzlerindeki erojen bölgeler bir kez daha neredeyse dayanılmaz bir galvanik zevkle karıncalandı. "Oooh..."</p>

  <p><br /></p>

  <p>Filmin olay örgüsü son derece basitti. İlk Ooohlar ve Aaahlardan birkaç dakika sonra (bir düet söylenmiş ve o ünlü ayı postunda bir parça sevişilmişti, ayı postundaki her kıl -Sosyal Belirleme Müdür Yardımcısı kesinlikle haklıydı- tek tek hissedilebiliyordu), Zenci bir helikopter kazası geçirdi ve kafa üstü düştü. Çatırt! Alınlarda müthiş bir acı hissi! Seyircilerden koro halinde ufflar ve ayylar yükseldi.</p>

  <p><br /></p>

  <p>Beyin sarsıntısı Zenci'nin şartlandırmasını tepetaklak etmişti. Beta sarışına delice ve duygusal bir tutku beslemeye başladı. Sarışın karşı çıktı. Zenci vazgeçmedi. Mücadeleler, takipler oldu, Zenci, bir rakibine saldırdı. Sonunda da müthiş bir adam kaçırma sahnesi vardı. Beta sarışın gökyüzüne kaçırıldı ve orada tutuldu, ama üç hafta boyunca çıldırmış zenciyle baş başa, son derece antisosyal bir yaşam sürdü. Sonunda bir sürü macera ve hava akrobasisinden sonra üç tane yakışıklı genç Alfa, sarışını kurtarmayı başardılar. Zenci dertop edilip bir Yeniden Şartlandırma Merkezi'ne götürüldü ve film, sarışının, üç kurtarıcısının metresi oluşuyla mutlu ve uygun bir şekilde son buldu. Sevişmelerine biraz ara veren dörtlü, tam kadro bir süper-orkestra ve kokulu orgdan yayılan gardenya kokusu eşliğinde sentetik bir kuartet seslendirdiler. Sonra ayı postu son kez sahne aldı; son stereoskopik öpücük yırtıcı seksofonlar eşliğinde karanlığa gömüldü; son elektrikli gıdıklanma dudaklarda, can çekişen, gittikçe daha yavaş titreyen ve sonunda hareketsiz kalan bir güve misali can verdi.</p>

  <p><br /></p>

  <p>Ama Lenina için, güve tam anlamıyla can vermemişti. Işıklar yandıktan sonra kalabalığın arasında yavaşça asansörlere doğru ilerlerken bile güvenin ruhu dudaklarında kanat çırpıyor, teninde ince, ürperen arzu ve zevk patikaları bırakıyordu. Yanakları kızarmıştı, gözleri çiğ damlaları gibi parıldıyor, derin nefesler alıyordu. Vahşi'nin kolunu yakalayıp cansız bir halde vücudunun yan tarafına bastırdı. Vahşi bir anlığına fersiz gözlerle ve ızdırap içinde ona baktı, Lenina'yı hem arzuluyor hem de bu arzudan utanıyordu. Lenina'ya lâyık değildi, değildi... Bir an gözleri buluştu. Ne hazineler vaat ediyordu gözleri! Paha biçilmez hazineler. Telaşla gözlerini kaçırıp esir alınmış kolunu kurtardı. Bir an gelir de kendini Lenina'ya lâyık hisseder diye belli belirsiz bir korkuya kapıldı.</p>

  <p><br /></p>

  <p>"Böyle şeyler seyretmeni doğru bulmuyorum," dedi. Geçmiş ya da müstakbel mükemmellikten uzaklaşma anlarının suçunu Lenina'nın kendisinden alıp olaylara yüklemek için uğraşıyordu.</p>

  <p><br /></p>

  <p>"Nasıl şeyleri, John?"</p>

  <p><br /></p>

  <p>"Bu korkunç film gibi şeyleri."</p>

  <p><br /></p>

  <p>"Korkunç mu?" Lenina gerçekten şaşkına dönmüştü. "Bence harikaydı."</p>

  <p><br /></p>

  <p>Kızgın bir şekilde, "Adi bir filmdi," dedi. "Rezildi."</p>

  <p><br /></p>

  <p>Lenina başını salladı. "Ne demek istediğini anlamıyorum." Vahşi niye böyle garipti? Niye her şeyi berbat etmek için elinden geleni yapıyordu ki?</p>

  <p><br /></p>

  <p>Taksikopterde kafasını çevirip Lenina'ya bakmadı bile. Hiç edilmemiş yeminlere ve uzun süre önce terk edilmiş yasalara bağlı olan Vahşi, başını başka tarafa çevirerek sessizce oturuyordu. Bazen bütün vücudu, son derece gergin, kopmak üzere olan bir telin bir parmağın dokunuşuyla kopması gibi ani, sinirli bir ürpermeyle sarsılıyordu.</p>

  <p><br /></p>

  <p>Taksikopter Lenina'nın apartmanının çatısına indi. Sevinç içinde "Sonunda," diye düşünerek taksiden indi. Evet, sonunda-Vahşi daha biraz önce son derece tuhaf davranmış olmasına rağmen. Bir lambanın altında durarak el aynasına baktı. Sonunda. Evet, burnu biraz parlıyordu. Fazla pudrayı makyaj pamuğundan silkeledi. Vahşi, taksinin parasını öderken yeterli zamanı vardı. Parlaklığı pudralarken düşünüyordu: "Son derece yakışıklı. Bernard gibi utangaç davranması için hiçbir sebep yok. Ama yine de... Yerinde başka biri olsa iş çoktan biterdi. Neyse, sonunda zamanı geldi." Küçük yuvarlak aynada bir parçası görünen yüz birden kendisine gülümsedi.</p>

  <p><br /></p>

  <p>Arkasından boğuk bir ses, "İyi geceler," dedi. Lenina topuklarının üzerinde döndü. Vahşi, gözlerini dikmiş sabit bir şekilde bakarak taksinin kapısında dikiliyordu. Herhalde Lenina burnunu pudralarken sürekli onu izlemişti, bekliyordu-ama neyi bekliyordu? ya da belki de tereddüt edip neye karar vereceğini bilemiyor, sürekli düşünüyordu- kim bilir ne muhteşem şeyler düşünüyordu, Lenina hayal bile edemiyordu. "İyi geceler, Lenina," diye tekrarladı ve tuhaf bir şekilde yüzünü buruşturarak gülümsemeye çalıştı.</p>

  <p><br /></p>

  <p>"Ama John... ben düşünüyordum ki sen... yani, içeri...?"</p>

  <p><br /></p>

  <p>Vahşi kapıyı kapadı ve bir şey söylemek için sürücüye doğru eğildi. Taksi hızla havaya yükseldi.</p>

  <p><br /></p>

  <p>Zeminden aşağıya bakan Vahşi, Lenina'nın yukarıya bakan, lambaların ışığında soluk görünen yüzünü görebiliyordu. Ağzı açıktı, bir şey söylüyordu. İyice kısalan görüntüsü hızla uzaklaşıyor, hızla küçülen kare şeklindeki çatı karanlıkta düşüyor gibi görünüyordu.</p>

  <p><br /></p>

  <p>Vahşi, beş dakika sonra odasına dönmüştü. Farelerin kemirdiği kitabını sakladığı yerden çıkardı, lekeli ve buruşuk sayfalarını 'kutsal bir özenle çevirdi ve Othello'yu okumaya başladı. Othello'nun da Bir Helikopter'de Üç Hafta'nın kahramanı gibi zenci olduğunu hatırladı.</p>

  <p><br /></p>

  <p>Lenina gözlerini silerek asansöre doğru yürüdü. Yirmiyedinci kata giderken çantasından soma şişesini çıkardı. Bir gramın yetmeyeceğine karar verdi; ızdırabı bir gramdan fazlasını gerektiriyordu. Ama iki gram alırsa ertesi gün zamanında uyanamama tehlikesi vardı. İkisinin ortasını buldu, avucuna üç tane yarım gramlık tablet boşalttı.</p>

  <p><br /></p>
</body>
</html>
