<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cesur Yeni Dünya - Aldous Huxley</title>
  <link href="../Styles/Fontlar.css" rel="stylesheet" type="text/css" />
  <link href="../Styles/style.css" rel="stylesheet" type="text/css" />
</head>

<body>
  <p><br />
  <br /></p>
  <hr class="c2" />

  <h1 style="text-align: center;"><strong>Altıncı Bölüm</strong></h1>
  <hr class="c2" />

  <p><br />
  <br />
  <br /></p>

  <h2 id="sigil_toc_id_3">1</h2>

  <p><br /></p>

  <p>Lenina'nın Bernard Marx hakkındaki yargısı, onun tuhaf, gerçekten tuhaf olduğu yolundaydı. Aslında öyle tuhaftı ki, sonraki haftalarda Lenina, birkaç kez New Mexico tatili konusunda fikrini değiştirip Benito Hoover'la Kuzey Kutbu'na gitmek daha mı iyi olur, diye düşünmüştü. Sorun Kuzey Kutbu'nu bilmesiydi, daha geçen yaz George Edzel'le gitmişti ve dahası, orayı sıkıcı bulmuştu. Yapabilecekleri hiçbir şey yoktu ve otel umutsuz denecek kadar eski tarzdı -yatak odalarında televizyon yoktu, kokulu org da yoktu, sadece en iğrencinden sentetik müzik ve ikiyüzün üzerindeki konuk için yalnızca yirmibeş tane Hareketli Zemin - Duvar Tenisi Kortu vardı. Hayır, kesinlikle tekrar Kuzey Kutbu'nu görmek istemiyordu. Üstelik Amerika'ya daha önce sadece bir kez gitmişti. O bir kez de hiç yeterli değildi. New York'ta ucuz bir hafta sonu -Jean-Jacques Habibullah'la mı yoksa Bokanovski Jones'la mı gitmişti? Anımsayamıyordu. Her neyse, zaten hiç de önemi yoktu. Tekrar Batı'ya uçma fikri, hem de bir haftalığına, çok cazipti. Dahası, o haftanın en az üç gününde Vahşi Ayrıbölgesi'nde kalacaklardı. Tüm Merkez'de, daha önce Vahşi Ayrıbölgesi'nde bulunmuş insanların sayısı yarım düzineyi geçmezdi. Bir Alfa - Artı psikologu olarak Bernard, giriş izni olan tanıdığı birkaç insandan biriydi. Lenina için az bulunur bir fırsattı. Ancak şu da vardı ki, Bernard'ın tuhaflığı o kadar az bulunur türdendi ki, teklifi kabul etmekte tereddüt etmiş, hatta esprili çocuk Benito'yla tekrar Kuzey Kutbu'na gitme riskini göze almayı bile düşünmüştü. En azından, Benito normaldi. Oysa Bernard...</p>

  <p><br /></p>

  <p>Fanny her tuhaflığı, yapay - kanındaki alkol ile açıklıyordu. Ama Lenina bir akşam Henry'le birlikte yataktayken, biraz da endişeli bir biçimde yeni aşığından bahsetmişti ve Henry zavallı Bernard'ı bir gergedanla kıyaslamıştı.</p>

  <p><br /></p>

  <p>"Bir gergedana hiçbir numara öğretemezsin," diye açıklamıştı kısa ve enerjik üslubuyla. "Bazı insanlar gergedana benzerler; şartlandırmaya gerektiği şekilde tepki vermezler. Zavallılar! Bernard da onlardan biri. Ama şansı var ki işinde oldukça iyi. Yoksa Müdür onu bir saniye bile tutmazdı. Fakat," diye teselli eder bir şekilde ekledi, "bence oldukça zararsız."</p>

  <p><br /></p>

  <p>Oldukça zararsız, belki; ama oldukça da tedirgin edici. Bir kere, şu her şeyi baş başayken yapma takıntısı var. Ki bu da, pratikte hiçbir şey yapmamak anlamına geliyor. Hem zaten insanın baş başayken yapabileceği ne var ki. (Yatmak dışında tabii: ama onu da her zaman yapamazsın.) Evet, ne var ki? Çok az şey. Birlikte çıktıkları ilk öğleden sonra gerçekten de güzeldi. Lenina önce Torquay Country Kulüp'te yüzmeyi, ardından da Oxford Union'da akşam yemeği yemeyi önermişti. Ama Bernard fazla kalabalık olacağını düşünmüştü. Sonra da St. Andrews'da bir tur Elektromanyetik Golf oynamaya ne dersin? Ancak yine hayır: Bernard'a göre, Elektromanyetik Golf zaman kaybıydı.</p>

  <p><br /></p>

  <p>Şaşkınlık içinde, "Öyleyse zaman ne işe yarar ki?" diye sormuştu Lenina.</p>

  <p><br /></p>

  <p>Göller Bölgesi'nde yürüyüşe çıkmaya yaradığı anlaşıldı; çünkü Bernard'ın şimdi teklif ettiği buydu. Skiddaw'un tepesine inip birkaç saat fundalıkta yürüyüş. "Seninle baş başa, Lenina."</p>

  <p><br /></p>

  <p>"Ama Bernard, bütün gece baş başa olacağız."</p>

  <p><br /></p>

  <p>Bernard kızardı ve başka tarafa baktı. "Konuşmak için baş başa kalırız, demek istemiştim," diye mırıldandı.</p>

  <p><br /></p>

  <p>"Konuşmak mı? Ne hakkında?" Yürüyüp konuşmak tuhaf bir öğleden sonrayı geçirme yöntemine benziyordu.&nbsp;Sonunda, isteksizce de olsa Bernard'ı Amsterdam'a uçup Kadınlar Ağırsiklet Güreş Şampiyonası'nın Yarı-Yarı-Finalleri'ni seyretmeye ikna etti.</p>

  <p><br /></p>

  <p>"Kalabalığın arasında," diye homurdandı. "Her zamanki gibi." Bütün öğleden sonra inatla surat asıp oturdu; Lenina'nın arkadaşlarıyla konuşmadı (güreş aralarında dondurmalı soma barında düzinelerce arkadaşına rastladılar); tüm ızdırabına rağmen Lenina'nın ısrarla verdiği yarım gramlı ahududu dondurmasını geri çevirdi. "Kendim olmayı yeğlerim," dedi. "Suratsız da olsa kendim olayım. Ne kadar neseliyse de başka biri olmak istemem."</p>

  <p><br /></p>

  <p>Lenina, uykuda öğretilmiş parlak bilgeliğini konuşturarak, "Zamanında alınmış bir gram, dokuzundan tasarruftur," dedi.</p>

  <p><br /></p>

  <p>Bernard sunulan bardağı tahammülsüzce eliyle itti.</p>

  <p><br /></p>

  <p>"Sinirlenme şimdi," dedi Lenina. "Unutma, bir santimetrekübü bin musibet savuşturur."</p>

  <p><br /></p>

  <p>"Ah, Ford aşkına, sus!" diye bağırdı.</p>

  <p><br /></p>

  <p>Lenina omuzlarını silkti. Asil bir tarzda, "Her zaman bir gramı, lanet okumaktan hayırlıdır," diye başladı ve dondurmayı kendisi bitirdi.</p>

  <p><br /></p>

  <p>Kanal üzerinden uçarak dönerlerken Bernard, ileri motoru durdurup dönen pervanelerle dalgaların otuz metre üzerinde asılı durma konusunda ısrar etti. Hava bozmaya başlamıştı; güneybatıdan esen rüzgâr kuvvetlenmiş, gökyüzü bulutlanmıştı.</p>

  <p><br /></p>

  <p>"Bak," dedi emir verircesine.</p>

  <p><br /></p>

  <p>"Ama korkunç," dedi Lenina pencereden uzaklaşarak. Gecenin hızla çöken boşluğundan, altlarında köpük köpük beneklenen karanlık sulardan, telaşlı bulutların arasında beti benzi sararmış ve çıldırmış duran ayın soluk çehresinden dehşete kapılmıştı. "Radyoyu açalım. Çabuk!" Kontrol panelindeki çevirme koluna uzandı ve rasgele çevirdi.</p>

  <p><br /></p>

  <p>"...içindeki gökler mavi," diye ilahi okuyordu titrek ve tiz erkek sesleri, "hava daima güzel..."</p>

  <p><br /></p>

  <p>Sonra bir cızırtı ve sessizlik oldu. Bernard akımı kesmişti.</p>

  <p><br /></p>

  <p>"Denizi huzur içinde izlemek istiyorum," dedi. "O barbarca gürültü sürerken izlemek ne mümkün."</p>

  <p><br /></p>

  <p>"Ama güzeldi. Ayrıca ben izlemek istemiyorum."</p>

  <p><br /></p>

  <p>"Ama ben istiyorum," diyerek ısrar etti. "Kendimi sanki..." tereddüt etti, kendini ifade edecek sözcükleri arıyordu, "demek istediğim, daha çok kendim oluyorum sanki. Daha çok kendi başıma, tamamen başka bir şeyin parçası olmaktan çıkıyorum. Salt toplumsal gövdenin bir hücresi olmaktan kurtuluyorum. Sana da böyle hissettirmiyor mu, Lenina?"</p>

  <p><br /></p>

  <p>Ama Lenina ağlıyordu. "Korkunç, korkunç," diye tekrarlıyordu. "Nasıl böyle toplumsal gövdenin bir parçası olmamayı istemekten söz edebiliyorsun? Sonuçta, herkes herkes için çalışır. Hiç kimseden vazgeçemeyiz. Epsilonlar bile..."</p>

  <p><br /></p>

  <p>"Evet, biliyorum," dedi Bernard alaycı bir tonla. "Epsilonlar bile faydalıdır ! Ben bile faydalıyım. Keşke olmasaydım!"</p>

  <p><br /></p>

  <p>Kutsal şeylere saygısızlığı Lenina'yı çok şaşırtmıştı. "Bernard!" diyerek şaşkınlık ve ızdırap dolu bir sesle kınadı. "Nasıl böyle yaparsın?"</p>

  <p><br /></p>

  <p>Değişik bir tonla, "Nasıl yaparım?" diye tekrarladı düşünce içinde. "Hayır, asıl sorun şu: Nasıl olur da yapamam, ya da daha doğrusu -çünkü sonuçta, niye yapamayacağımı biliyorum- yapabilseydim ne olurdu, özgür olsaydım -şartlandırılmam beni köleleştirmeseydi."</p>

  <p><br /></p>

  <p>"Fakat, Bernard, sen korkunç şeyler söylüyorsun."</p>

  <p><br /></p>

  <p>"Özgür olmak istemez miydin, Lenina?"</p>

  <p><br /></p>

  <p>"Ne demek istediğini anlamıyorum. Ben özgürüm. Zamanımı keyifli geçirmek konusunda özgürüm. Şimdilerde herkes mutlu."</p>

  <p><br /></p>

  <p>Bernard güldü, "Evet, 'Şimdilerde herkes mutlu'. Çocuklara beş yaşında öğretiyoruz bunu. Ama başka bir şekilde mutlu olmak istemez miydin, Lenina? Başkaları gibi değil, kendi istediğin gibi."</p>

  <p><br /></p>

  <p>"Ne demek istediğini anlamıyorum," dedi. Sonra ona dönerek, "Ah, geri dönelim, Bernard," diye yalvardı; "Buradan gerçekten nefret ediyorum."</p>

  <p><br /></p>

  <p>"Benimle olmaktan hoşlanmıyor musun?"</p>

  <p><br /></p>

  <p>"Tabii hoşlanıyorum, Bernard! Sebebi bu korkunç yer."</p>

  <p><br /></p>

  <p>"Burada... burada daha çok baş başa oluruz diye düşünmüştüm - sadece deniz ve ay. O kalabalıkta ve hatta dairemde olabileceğimizden daha baş başa kalırız, diye düşünmüştüm. Bunu anlamıyor musun?"</p>

  <p><br /></p>

  <p>"Hiçbir şey anlamıyorum," dedi kararlılıkla, tamamen anlamaz kalmakta kararlıydı. "Hiçbir şey. Hiç anlamadığım bir şey daha var," diye farklı bir tonla devam etti, "bu dehşet verici düşüncelerine kapıldığında niye soma almıyorsun? Hepsini unutursun. Izdırap çekeceğine neşelenirsin. Öyle neşelenirsin ki," diyerek gülümsedi, gözlerindeki şaşkın endişeye rağmen söylediklerinde davetkâr ve şehvetli bir kandırma amacı vardı.</p>

  <p><br /></p>

  <p>Sessizlik içinde kıza baktı, yüzü tepkisiz ve son derece ciddiydi - ona dikkatle baktı. Birkaç saniye sonra Lenina, gözlerini kırpıştırarak kaçırdı; küçük, sinirli bir kahkaha attı, söyleyecek bir şey düşünmeye çalıştı, bulamadı. Sessizlik daha da uzadı.</p>

  <p><br /></p>

  <p>Sonunda Bernard konuştuğunda, sesi alçak ve yorgundu. "Peki öyleyse," dedi, "dönelim." Gazı kökleyerek makineyi füze gibi gökyüzüne tırmandırdı. Dörtbinde ileri motoru çalıştırdı. Bir iki dakika sessiz uçtular. Sonra Bernard aniden gülmeye başladı. Biraz tuhaf, diye düşündü Lenina; ama yine de kahkahaydı işte.</p>

  <p><br /></p>

  <p>"Keyfin geri geldi mi?" diye sordu.</p>

  <p><br /></p>

  <p>Yanıt olarak Bernard bir elini kontrollerden kaldırdı ve ona sarılarak göğüslerini okşadı.</p>

  <p><br /></p>

  <p>"Ford'a şükürler olsun," dedi kendi kendine, "tekrar normale döndü."</p>

  <p><br /></p>

  <p>Yarım saat sonra Bernard'ın dairesine döndüler. Bernard bir yudumda dört soma tableti yuttu, radyoyla televizyonu açtı ve soyunmaya başladı.</p>

  <p><br /></p>

  <p>Ertesi gün öğleden sonra çatıda buluştuklarında Lenina anlamlı bir cilvelilikle, "Ee, dün eğlenceli miydi sence?" diye sordu.&nbsp;Bernard başıyla onayladı. Uçağa atladılar. Küçük bir sarsıntı oldu, sonra havalandılar.&nbsp;Lenina düşünceli bir şekilde kendi bacaklarına hafifçe vurarak, "Herkes benim acayip dolgun bir kadın olduğumu söylüyor," dedi.</p>

  <p><br /></p>

  <p>"Hem de nasıl." Ama Bernard'ın gözlerinde acı dolu bir ifade vardı. "Et parçası gibi," diye düşünüyordu.</p>

  <p><br /></p>

  <p>Bir tür endişeyle bakışlarını kaldırarak, "Ama beni aşırı tombul bulmuyorsun, değil mi?" dedi.</p>

  <p><br /></p>

  <p>Hayır anlamında başını salladı. Bir yığın et gibi.</p>

  <p><br /></p>

  <p>"Sence iyiyim." Bir kez daha baş sallandı. "Her bakımdan mı?"</p>

  <p><br /></p>

  <p>"Mükemmel," dedi yüksek sesle. Ve içinden, "Kendini böyle görüyor. Et parçası olmayı umursamıyor."</p>

  <p><br /></p>

  <p>Lenina zafer hissiyle gülümsedi. Ama tatmin olmakta aceleci davranmıştı.</p>

  <p><br /></p>

  <p>"Yine de," diye devam etti, kısa bir aradan sonra, "Hâlâ keşke her şey daha farklı bitmiş olsaydı diye düşünüyorum."</p>

  <p><br /></p>

  <p>"Farklı mı? Başka sonlar da mı vardı?"</p>

  <p><br /></p>

  <p>"Sonu yatakta, bitsin istemezdim," diye açıkladı.</p>

  <p><br /></p>

  <p>Lenina şaşkına dönmüştü.</p>

  <p><br /></p>

  <p>"Hemen ilk gün olmasın isterdim."</p>

  <p><br /></p>

  <p>"Ama öyleyse ne...?"</p>

  <p><br /></p>

  <p>Bir sürü anlaşılmaz ve tehlikeli saçmalıktan bahsetmeye başladı. Lenina beyninin kulaklarını tıkamak için elinden geleni yapıyordu, ama arada bir, bir cümle, duyulma konusunda ısrarlı davranıyordu "...dürtülerimi frenlememin etkilerini denemek," dediğini duydu. Sözcükler sanki beyninde bir yayı harekete geçirmişti.</p>

  <p><br /></p>

  <p>Lenina ciddi bir ifadeyle, "Bugün alabileceğin keyfi asla yarına erteleme," dedi.</p>

  <p><br /></p>

  <p>Bernard'ın tek söylediği, "Ondört yaşından onaltı buçuğa kadar haftada iki kezden toplam ikiyüz tekrar," oldu. Delice ve abuk sabuk olan konuşma, ipsiz sapsız devam etti. "Tutku nedir öğrenmek istiyorum," dediğini duydu. "Bir şeyleri yoğun hissetmek istiyorum."</p>

  <p><br /></p>

  <p>"Birey hissederse, topluluk sendeler," dedi Lenina.</p>

  <p><br /></p>

  <p>"Niye biraz sendelemesin ki?"</p>

  <p><br /></p>

  <p>"Bernard!"</p>

  <p><br /></p>

  <p>Bernard hiç istifini bozmadı.</p>

  <p><br /></p>

  <p>"Entelektüel açıdan ve çalışma saatleri süresince yetişkiniz," diye devam ederek, "duygu ve arzular söz konusu olduğundaysa çocukça davranıyoruz," dedi.</p>

  <p><br /></p>

  <p>"Fordumuz çocukları severdi."</p>

  <p><br /></p>

  <p>Sözünün kesilmesine aldırmayarak, "Geçen gün durup dururken aklıma geldi de," diye devam etti Bernard, "her zaman yetişkin kalmak mümkün olabilir."</p>

  <p><br /></p>

  <p>"Anlamıyorum." Lenina'nın ses tonuna kesinlik hakimdi.</p>

  <p><br /></p>

  <p>"Anlamadığını biliyorum. İşte bu yüzden dün, yetişkinler gibi beklemek yerine çocuklar gibi yatağa girdik biz."</p>

  <p><br /></p>

  <p>"Ama keyifliydi," diye Lenina ısrarını sürdürdü. "Öyle değil mi?"</p>

  <p><br /></p>

  <p>"Ah, en büyük keyif," diye yanıtladı, ama öyle kederli bir sesle, öyle derin bir ızdırapla söyledi ki, Lenina bütün zaferinin aniden uçup gittiğini hissetti. Sonuçta, belki de aşırı tombul bulmuştu kendisini.</p>

  <p><br /></p>

  <p>Lenina gelip de sırlarını paylaştığında Fanny'nin tek söylediği, "Sana söylemiştim," oldu. "Yapay - kanına koydukları alkol yüzünden."</p>

  <p><br /></p>

  <p>"Yine de," diye ısrar eden Lenina, "ondan hoşlanıyorum," dedi. "Öyle güzel elleri var ki. Ve omuzlarını hareket ettirişi -çok çekici." İç geçirdi. "Ama keşke o kadar tuhaf olmasaydı."</p>

  <p><br /></p>
</body>
</html>
