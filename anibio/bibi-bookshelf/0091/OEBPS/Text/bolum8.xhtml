<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cesur Yeni Dünya - Aldous Huxley</title>
  <link href="../Styles/Fontlar.css" rel="stylesheet" type="text/css" />
  <link href="../Styles/style.css" rel="stylesheet" type="text/css" />
</head>

<body>
  <p><br />
  <br /></p>
  <hr class="c2" />

  <h1 style="text-align: center;"><strong>Sekizinci Bölüm</strong></h1>
  <hr class="c2" />

  <p><br />
  <br /></p>

  <p>Dışarda, tozun ve çöplerin arasında (köpekler şimdi dört olmuştu), Bernard ve John bir aşağı bir yukarı yavaş adımlarla yürüyorlardı.</p>

  <p><br /></p>

  <p>"Anlamak öyle zor ki benim için," diyordu Bernard, "tekrar kurmak. Sanki farklı çağlarda, farklı gezegenlerde yaşıyormuşuz gibi. Anne fikri, bütün bu pislik, tanrılar, yaşlılık, hastalıklar..." Kafasını salladı. "Neredeyse akıl almaz bir şey. Açıklamazsan asla anlayamam."</p>

  <p><br /></p>

  <p>"Neyi açıklamazsam?"</p>

  <p><br /></p>

  <p>"Burayı." Köyü gösterdi. "Orayı." Köyün dışındaki küçük evi kastediyordu. "Her şeyi. Tüm yaşamını."</p>

  <p><br /></p>

  <p>"Anlatılacak ne var ki?"</p>

  <p><br /></p>

  <p>"En başından. Hatırlayabildiğin kadar önceden başlayarak."</p>

  <p><br /></p>

  <p>"Hatırlayabildiğim kadar önceden başlayarak." John kaşlarını çattı. Uzun bir sessizlik oldu.</p>

  <p><br /></p>

  <p>Hava çok sıcaktı. Bir sürü Meksika pidesi ve tatlı mısır yemişlerdi. "Gel ve uzan, bebeğim," dedi Linda. Büyük yatağa birlikte uzandılar. "Şarkı söyle," ve Linda şarkı söylemeye başladı. "Streptokok - Mikrop Cehenneme direk" ve "Uyusun da büyüsün Yumurcak, yakında şişeden çıkacak," diyordu. Linda'nın sesi giderek uzaklaşıyordu...</p>

  <p><br /></p>

  <p>Büyük bir gürültü oldu, bebek ürkerek uyandı.</p>

  <p><br /></p>

  <p>Dev gibi, ürkütücü bir adam yatağın yanında dikiliyordu. Linda'ya bir şeyler söylüyor, Linda ise gülüyordu. Linda battaniyeyi çenesine kadar çekmişti; ama adam çekerek tekrar açtı. Saçları iki kara ipe benziyordu, kolunda ise üzerinde mavi taşlar olan harika bir gümüş bilezik vardı. Bilezik hoşuna gitmişti, ama yine de korkuyordu; yüzünü Linda'nın vücuduna dayayıp sakladı. Linda elini üzerine koyunca kendini daha güvende hissetti. Linda, çocuğun pek iyi anlamadığı diğer sözcüklerle adama, "John burada, yanımdayken olmaz," diyordu. Adam önce çocuğa, sonra Linda'ya baktı ve yumuşak bir sesle bir şeyler söyledi. Linda, "Hayır," dedi. Ama adam yatağın üzerine, çocuğa doğru eğildi, suratı kocaman ve korkunçtu; kara saç - ipler battaniyeye değdi. Linda tekrar, "Hayır," dedi. Çocuk, üzerindeki elin kendisini daha sıkı kavradığını hissetti. "Hayır, hayır!" Ama adam çocuğun kollarından birini tuttu, çocuğun canı yandı. Çığlık attı. Adam diğer elini uzatıp çocuğu kaldırdı. Linda çocuğu bırakmıyor, "Hayır, hayır," diye bağırıyordu. Adam kısa ve öfkeli bir şey söyledi ve Linda'nın elleri aniden çözüldü. "Linda, Linda." Tekme atıp debelendi, ama adam çocuğu alıp kapıya götürdü, açtı, diğer odanın ortasında yere bırakıp uzaklaştı ve kapıyı ardından kapattı. Çocuk kalktı ve kapıya koştu. Parmak uçlarında dikilince ahşap kapı mandalına ancak yetişebiliyordu. Mandalı kaldırıp itti, ama kapı açılmadı. "Linda," diye bağırdı. Linda karşılık vermedi.</p>

  <p><br /></p>

  <p>Büyük bir oda hatırlıyordu, karanlık bir oda; iplerle bağlanmış ahşap bir şeyler vardı ve bunların etrafında bir sürü kadın dikiliyordu. Battaniye yapıyorlar, demişti Linda ve gidip köşede çocuklarla oynamasını söylemişti. Bu arada Linda kadınların yanına gitmiş, onlara yardım ediyordu. Uzun bir süre çocuklarla oynadı. Birden insanlar, seslerini yükselttiler, kadınlar Linda'yı iterek uzaklaştırıyordu ve Linda ağlıyordu. Kapıya giden annesinin peşinden gelen çocuk, niye öfkelendiklerini sordu. "Bir şey kırdım da ondan," dedi Linda. Sonra o da öfkelendi. "Vahşi dokumalarını yapmayı nerden bileyim?" dedi. "Vahşi mahlûklar." Vahşinin ne demek olduğunu sordu. Eve döndüklerinde Popè kapıda bekliyordu ve onlarla içeri girdi. Elindeki sukabağından yapılma kabın içi su gibi bir şeyle doluydu; ama su değildi, kötü kokan ve insanın ağzını yakıp öksürten bir şeydi. Biraz Linda içti, biraz Popè içti, Linda kahkaha atıp yüksek sesle konuşmaya başladı; sonra Linda ve Popè diğer odaya geçtiler. Popè gidince çocuk odaya girdi. Linda yatakta öyle derin uyuyordu ki, uyandıramadı.</p>

  <p><br /></p>

  <p>Popè sık sık geliyordu. Balkabağındaki şeye meskal dendiğini söyledi; fakat Linda soma denmesi gerektiğini söyledi, tek farkla, bu sonrasında insanı hasta ediyordu. Popè'den nefret ediyordu. Hepsinden - Linda'yı görmeye gelen bütün erkeklerden nefret ediyordu. Bir öğleden sonra çocuklarla oyun oynamış, eve dönüyordu - hava soğuktu, hatırlıyordu ve dağlarda kar vardı - yatak odasından öfkeli sesler duydu. Kadınların sesleriydi ve anlamadığı sözler söylüyorlardı, ama korkunç şeyler olduğunu biliyordu. Sonra aniden bir çatırtı oldu, bir şey devrilmişti; insanların aceleyle hareket ettiklerim duydu, bir çatırtı daha oldu ve dövülen bir katırın sırtından çıkan sese benzer bir şey duyuldu, fakat o kadar kemikli birine vurulmuyordu. Linda çığlık attı, "Hayır yapmayın, yapmayın!" diyordu. Çocuk içeriye koştu. Koyu renk battaniyelere bürünmüş üç kadın vardı. Linda yataktaydı. Kadınlardan biri bileklerini tutuyor, bir diğeri tekmelemesin diye bacaklarının üzerine uzanmıştı. Üçüncü kadın bir kamçıyla Linda'ya vuruyordu. Bir, iki, üç kez; her seferinde Linda çığlık attı. Çocuk ağlayarak kadının battaniyesinin ucunu çekiştirdi. "Lütfen, lütfen." Kadın boştaki koluyla çocuğu yaklaştırmıyordu. Kamçı tekrar indi, Linda tekrar haykırdı. Çocuk, kadının kocaman kahverengi elini kendi ellerinin arasında yakalayıp tüm gücüyle ısırdı. Çığlık atan kadın elini bükerek kurtardı ve öyle bir itti ki, çocuk düştü. Yerde yatarken kamçıyla üç kez çocuğa vurdu. Hayatında hissettiği en büyük acıydı -ateş gibi yakıyordu. Kamçı tekrar saklayıp indi. Bu kez çığlığı atan Linda'ydı.</p>

  <p><br /></p>

  <p>O gece annesine sordu: "Ama niye senin canını yakmak istediler?" Ağlıyordu, çünkü kamçının sırtında bıraktığı kırmızı izler hâlâ müthiş acıyordu. Ağlamasının bir nedeni de insanların böyle vahşi ve adaletsiz olmalarıydı. Ağlıyordu, çünkü ufacık bir çocuktu ve onlara karşı koyamıyordu. Linda da ağlıyordu. Linda yetişkindi, ama üçüyle başa çıkabilecek kadar iri değildi. Onun için de durum adil değildi. "Niye canını yakmak istediler, Linda?"</p>

  <p><br /></p>

  <p>"Bilmiyorum. Nereden bileyim?" Ne dediğini duymak zordu, çünkü yüz üstü uzanmıştı ve yüzünü yastığa koymuştu. "Onlar bizim erkeklerimiz, diyorlar," diyerek devam etti; hiç de çocukla konuşuyor gibi değildi; içindeki biriyle konuşuyordu sanki. Anlamadığı uzun bir konuşmaydı ve sonunda Linda, her zamankinden yüksek sesle ağlamaya başladı.</p>

  <p><br /></p>

  <p>"Ah, ağlama Linda. Ağlama."</p>

  <p><br /></p>

  <p>Linda'ya sokuldu. Kolunu boynuna doladı. Linda haykırdı. "Ah, dikkat etsene. Omzum! Ah!" dedi ve sert bir şekilde çocuğu itti. Kafası duvara çarptı. "Salak çocuk!" diye bağırdı, sonra da çocuğu tokatlamaya başladı.</p>

  <p><br /></p>

  <p>Çocuk bağırıyordu, "Linda, ah, anne, yapma!"</p>

  <p><br /></p>

  <p>"Annen değilim ben senin. Annen olmayacağım."</p>

  <p><br /></p>

  <p>"Ama, Linda... Ah!" Yanağını tokatladı.</p>

  <p><br /></p>

  <p>"Vahşiye döndüm," diye bağırdı. "Küçüklere hayvan gibi saldırıyorum... Sen olmasaydın, Denetçi'ye gidebilirdim, kaçabilirdim. Ama bir bebekle yapamazdım. Çok utanç verici olurdu."</p>

  <p><br /></p>

  <p>Kendisine tekrar vuracağını anlayınca kolunu kaldırıp yüzünü korumaya çalıştı. "Yapma Linda, lütfen yapma."</p>

  <p><br /></p>

  <p>"Küçük vahşi!" Çocuğun kolunu indirdi, yüzü şimdi korumasızdı.</p>

  <p><br /></p>

  <p>"Yapma Linda." Tokadı bekleyerek gözlerini kapadı.</p>

  <p><br /></p>

  <p>Fakat Linda vurmadı. Bir süre sonra gözlerini açtığında kendisine baktığını gördü. Annesine gülümsemeye çalıştı. Aniden çocuğu kollarıyla sarıp öpücüklere boğdu.</p>

  <p><br /></p>

  <p>Linda bazen birkaç gün boyunca yataktan çıkmazdı. Üzüntü içinde yatardı. Ya da Popè'nin getirdiği şeyi içer, kahkahalarla güler ve sonra da uyurdu. Bazen de hastalanırdı. Çoğunlukla oğlunu yıkamayı unuturdu ve soğuk Meksika pidelerinden başka yiyecek bir şey olmazdı. Annesinin, ilk kez saçında o küçük hayvanları bulduğu zamanı hatırladı, nasıl da çığlıklar atmıştı. En mutlu zamanları annesinin kendisine Diğer Tarafı anlattığı zamanlardı. "Gerçekten ne zaman canın isterse uçabiliyor musun?"</p>

  <p><br /></p>

  <p>"Ne zaman canın isterse." Ona, bir kutudan çıkan harika müziği anlatırdı ve oynayabileceğin bütün o güzel oyunları, lezzetli yiyecek ve içecekleri, duvardaki küçük bir şeye basınca çıkan ışığı, görebildiğin ve aynı zamanda işitip hissedebildiğin ve koklayabildiğin resimleri, güzel kokular yaratabildiğin başka bir kutuyu, dağlar kadar yüksek pembe, yeşil, mavi, gümüş rengi evleri, herkesin nasıl hep mutlu olduğunu ve kimsenin dert ve öfke nedir bilmediğini, herkesin herkese ait olduğunu, dünyanın diğer tarafında olanları görüp duyabildiğin kutuları, tertemiz, harika şişelerdeki bebekleri -her şeyin pırıl pırıl ve mis gibi koktuğunu- insanların hiç yalnız kalmayıp birlikte mutlu, neşe içinde, burada, Malpais'deki yaz bayramlarında olduğu gibi yaşadıklarını, ama çok daha mutlu ve her gün, her gün böyle yaşadıklarını anlatırdı... Saatlerce dinlerdi. Bazen, o ve diğer çocuklar fazla oyun oynamaktan yorulunca köyün yaşlılarından biri onlarla diğer dilde konuşur, onlara Dünya'nın yüce Yaratıcısı'ndan, Sağ El ile Sol El arasındaki uzun mücadeleden, Islak ve Kuru arasındaki uzun döğüşten, gece düşünerek büyük bir sis ve bu sisten de bütün dünyayı yaratan Awonawilona'dan, Toprak Ana'dan ve Gök Baba'dan; Ahaiyuta ve Marsailema'dan, Savaş ve Şans ikizlerinden; İsa ve Pookong'dan, Meryem ve Etsanatlehi'den, kendini tekrar gençleştiren kadından; Laguna'daki Siyah Taş'tan ve yüce Kartal ile Acomalı Leydimiz'den bahsederdi. Tuhaf öykülerdi, başka bir dilde anlatıldığı ve tam olarak anlayamadığı için de daha güzel görünüyorlardı. Yatakta uzanıp Cennet'i ve Londra'yı, Acomalı Leydimiz'i ve sıra sıra, tertemiz şişelerdeki bebekleri, göğe yükselip uçan İsa'yı ve uçan Linda'yı, Dünya Kuluçka Merkezi Müdürü'nü ve Awonawilona'yı düşünürdü.</p>

  <p><br /></p>

  <p>Linda'yı görmeye bir sürü erkek gelirdi. Çocuklar parmaklarıyla John'u gösterir olmuşlardı. Tuhaf diğer dille Linda'ya kötü diyorlar; ona, anlamadığı, ama kötü olduğunu bildiği isimleri yakıştırıyorlardı. Bir gün Linda'yla ilgili bir şarkı söylediler tekrar tekrar. Onlara taş attı. Onlar da ona taş attılar; keskin bir taş yanağını kesti. Kan durmuyordu; her yeri kan olmuştu.</p>

  <p><br /></p>

  <p>Linda ona okumayı öğretti. Bir kömür parçasıyla duvara resimler çiziyordu -oturan bir hayvan, şişe içinde bir bebek; sonra da sözcükleri yazıyordu. KEDİ PASPASIN ÜZERİNDE. BEBEK KAVANOZUN İÇİNDE. Hızlı ve kolay öğreniyordu. Duvara yazdığı sözcüklerin hepsini okuduğunda, Linda büyük tahta sandığını açıp hiç giymediği küçük, komik, kırmızı pantolonunun altından ince küçük bir kitap çıkardı. John daha önce birçok kez görmüştü bu kitabı. "Büyüyünce okuyabilirsin," demişti Linda. Eh, artık yeterince büyümüştü. Kendiyle gurur duyuyordu. "Korkarım fazla heyecanlı bulmayacaksın," dedi. "Ama elimdeki tek şey bu," diyerek iç geçirdi. "Londra'da kullandığımız okuma makinelerini görebilseydin!" John kitabı okumaya başladı. Embriyonun Kimyasal ve Bakteriyolojik Şartlandırması. Beta Embriyo - Deposu Çalışanları için Pratik Talimatlar. Sadece başlığı okuması on beş dakika aldı. Kitabı yere fırlatıp, "İğrenç kitap, iğrenç!" dedi ve ağlamaya başladı.</p>

  <p><br /></p>

  <p>Çocuklar Linda hakkındaki korkunç şarkılarını söylemeye devam ediyorlardı. Bazen üstü başı döküldüğü için John'la da alay ediyorlardı. Elbiseleri yırtıldığında, Linda yama yapmayı bilmiyordu. Linda Diğer Tarafta, insanların elbiseleri delindiğinde atıp yenilerini aldıklarını söylemişti. Çocuklar, "Paspal, paspal!" diye bağırıyordu. "Ama ben okuyabiliyorum, onlar okuyamıyorlar," diyordu kendi kendine. Okumanın ne olduğunu bile bilmiyorlar. Okuma konusunu yeterince düşündüğünde, çocukların alaylarına aldırmıyormuş gibi yapmak kolaylaşıyordu. Linda'dan kitabı tekrar kendisine vermesini istedi.</p>

  <p><br /></p>

  <p>Çocuklar parmaklarıyla işaret edip şarkı söyledikçe daha sıkı okuyordu. Çok geçmeden bütün sözcükleri oldukça iyi okur hale gelmişti. En uzun sözcükleri bile. Ama anlamları neydi? Linda'ya sordu; ama Linda cevap verebildiği zamanlar bile pek anlayamıyordu. Genellikle de cevap veremiyordu.</p>

  <p><br /></p>

  <p>"Kimyasal madde nedir?" diye sordu.</p>

  <p><br /></p>

  <p>"Aa, magnezyum tuzu gibi, Delta ve Epsilonlara tıfıl ve geri kalsınlar diye verilen alkol gibi, ya da kemikler için kalsiyum karbonat benzeri şeyler işte."</p>

  <p><br /></p>

  <p>"Kimyasal madde nasıl yapılır, Linda? Nereden gelir?"</p>

  <p><br /></p>

  <p>"Şey, bilmiyorum. Şişelerden alırsın. Şişeler boşalınca Kimya Deposu'ndan daha fazlasını istersin. Sanırım Kimya Deposu'nda çalışanlar yapıyorlardır. Ya da Kimya Fabrikası'ndan istiyorlardır. Bilmiyorum, kimyayla hiç uğraşmadım. Benim işim embriyolarlaydı."</p>

  <p><br /></p>

  <p>Sorduğu her konuda böyle oluyordu. Linda bir şey bilmiyor gibiydi. Köyün ihtiyarlarının yanıtları daha kesindi.</p>

  <p><br /></p>

  <p>İnsanların ve tüm yaratılanların tohumu, güneşin ve yeryüzünün ve gökyüzünün tohumları -Awonawilona, bunların hepsini Bereket Sisi'nden yarattı. Şimdi dünyanın dört rahmi var; ve Awonawilona tohumları en alttaki rahime yerleştirdi. Ve tohumlar giderek büyümeye başladılar...</p>

  <p><br /></p>

  <p>Bir gün (John sonradan bunun onikinci doğum gününden hemen sonra olduğunu hesaplamıştı) eve döndüğünde yatak odasında yerde, daha önce hiç görmediği bir kitap buldu. Kalın bir kitaptı ve çok eski görünüyordu. Cildini fareler kemirmişti; bazı sayfaları kopuk ve buruşuktu. Yerden alıp ön sayfasına baktı: Kitabın adı William Shakespeare'in Tüm Eserleri idi.</p>

  <p><br /></p>

  <p>Linda yatağa uzanmış, bir kupadan berbat, leş kokulu meskal içiyordu. "Popè getirdi," dedi. Sesi, başka birinin sesiymişcesine kalın ve kısıktı. "Antilop Kiva'nın sandıklarından birinde duruyormuş. Yüzyıllardır oradaymış. Doğrudur herhalde, çünkü baktım da, saçmalık dolu içi. İlkel. Yine de okumanı ilerletmen için iyi olacaktır." Son bir yudum içti, kupayı yatağın yanına yere bıraktı, öbür tarafına döndü, bir iki kez hıçkırdı ve uykuya daldı.&nbsp;John kitabı rasgele açtı.</p>

  <p><br /></p>

  <p><br /></p>

  <p style="text-align: center;"><i>Hayır, fakat yaşamak</i></p>

  <p style="text-align: center;"><i><br /></i></p>

  <p style="text-align: center;"><i>Dağınık bir yatağın ekşimiş ter kokusunda,</i></p>

  <p style="text-align: center;"><i><br /></i></p>

  <p style="text-align: center;"><i>Çürüme, dalkavukluk ve sevişmeyle ağır ağır pişerek</i></p>

  <p style="text-align: center;"><i><br /></i></p>

  <p style="text-align: center;"><i>Leş kokan domuz ahırının üst katında...</i></p>

  <p><br /></p>

  <p><br /></p>

  <p>Garip sözcükler beyninde dolanıyor; konuşan gök gürültüsü misali gümbürdüyordu; yaz danslarında çalınan davullar misali, eğer davullar konuşabilseydi; Mısır Türküsü'nü söyleyen erkekler misali, muhteşem, öyle muhteşemdir ki ağlatır seni; tüylerine, oymalı çubuklarına, kemik ve taş parçalarına büyü okuyan ihtiyar Mitsima misali -kiathla tsilu silokwe silokwe. Kiai silu silu tsithlama Mitsima'nın büyüsünden daha iyiydi, çünkü daha anlamlıydı, çünkü onunla konuşuyordu, çok güzel konuşuyordu ve sadece yarısı anlaşılabiliyordu, korkunç muhteşem bir büyüydü, Linda hakkında konuşuyordu; kupası yatağın yanında, yerde duran, uzanmış horlayan Linda hakkında; Linda ve Popè hakkında, Linda ve Popè.</p>

  <p><br /></p>

  <p>Her geçen gün, Popè'ye nefreti büyüyordu. Bir adam durmadan gülümseyebilir, ama yine de yılanın biri olabilir. Vicdansız, hain, şehvet düşkünü, eşi benzeri olmayan bir yılan. Sözcükler tam olarak ne anlama geliyordu? Sadece tahmin edebiliyordu. Ama büyüleri güçlüydü ve beyninde gümbürdemeye devam ediyorlardı ve her nasılsa daha önce Popè'den gerçekten hiç nefret etmemiş gibiydi; etmemişti çünkü ne kadar nefret ettiğini hiçbir zaman söyleyememişti. Ama şimdi elinde bu sözcükler vardı; davullara, türkülere ve büyüye benzeyen sözcükler. Bu sözcükler ve onların alındığı tuhaf öykü (hiçbir anlam çıkaramıyordu, ama yine de muhteşemdiler) -Popè'den nefret etmesi için bir zemin oluşturuyor, nefretini gerçeğe yaklaştırıyor, hatta Popè'nin kendisini bile daha gerçek kılıyordu.</p>

  <p><br /></p>

  <p>Bir gün, oyundan döndüğünde, iç odanın kapısı açıktı, yatakta birlikte uzanmış uyuduklarını gördü - Linda bembeyaz, Popè ise onun yanında neredeyse simsiyahtı. Popè'nin bir kolu Linda'nın omuzlarının altında, öbür kara eli Linda'nın göğ sündeydi. Saçının örgülerinden biri Linda'nın boynunda, boğazını sıkmaya çalışan bir kara yılan gibi uzanıyordu. Popè'nin sukabağı çanağı ve bir kupa yatağın yanında yerde duruyordu. Linda horluyordu. Birden kalbinin yok olduğunu ve yerinde bir çukur kaldığını hissetti, içi boşalmıştı. Boşalmış ve üşüyordu, midesi bulanıyor, başı dönüyordu. Kendini toparlayabilmek için duvara yaslandı. Vicdansız, hain, şehvet düşkünü... Davullar misali, mısır için türkü söyleyen erkekler misali, büyü misali sözcükler, beyninde durmadan uğulduyordu. Üşürken birden ateş basmıştı. Yanakları kanın hücumuyla yanıyor, oda gözlerinin önünde dönüyor ve kararıyordu. Dişlerini sıkarak, "Onu öldüreceğim, onu öldüreceğim," demeye başladı. Birden sözcükler akmaya başladı.</p>

  <p><br /></p>

  <p><br /></p>

  <p style="text-align: center;"><i>Sarhoş sızmışken, ya da öfkeli</i></p>

  <p style="text-align: center;"><i><br /></i></p>

  <p style="text-align: center;"><i>Veya yatağında ensestten keyifli...</i></p>

  <p><br /></p>

  <p><br /></p>

  <p>Büyü, John'ın yanındaydı, büyü açıklıyor, emir veriyordu. Tekrar dış odaya çıktı. "Sarhoş sızmışken..." Et bıçağı ocağın yanında, yerde duruyordu. Eğilerek aldı ve parmaklarının ucuna basarak kapıya geldi. "Sarhoş sızmışken, sarhoş sızmışken..." Odaya koştu ve bıçağı sapladı -ah, kan!-Popè sıçrayarak uyandığında tekrar sapladı, bir kez daha saplamak için kolunu kaldırdı, ama bileğinin yakalanıp -ah, ah!- büküldüğünü fark etti. Kıpırdayamıyordu, yakalanmıştı. Popè'nin küçük siyah gözleri, çok yakından kendi gözlerinin içine bakıyordu. Bakışlarını kaçırdı. Popè'nin sol omzunda iki kesik vardı. "Ah, kana bak!" diye bağırdı Linda, "Kana bak!" Kan görmeye hiç dayanamıyordu. Popè diğer elini kaldırdı - kendisine vurmak için kaldırdığını sandı John. Darbeyi karşılamak için gerildi. Ama kalkan el, çenesinin altından tutup tekrar Popè'nin gözlerinin içine baksın diye kafasını çevirdi. Uzun bir süre baktı, saatler sürmüştü. Sonra birden -elinde olmadan -ağlamaya başladı. Popè kahkahalara boğuldu. Kızılderili sözcükleriyle, "Git," dedi. "Git, benim cesur Ahaiyuta'm." Gözyaşlarını saklamak için diğer odaya koştu.</p>

  <p><br /></p>

  <p>İhtiyar Mitsima Kızılderili sözcükleriyle, "Onbeş yaşına geldin. Artık sana kilden şeyler yapmayı öğretebilirim," dedi.</p>

  <p><br /></p>

  <p>Nehrin yanına çömelerek birlikte çalışmaya koyuldular.&nbsp;Mitsima ellerinin arasına bir topak kil alarak, "Öncelikle, küçük bir ay yapalım," dedi. Topağı sıkıp yuvarlak hale getirdi, sonra da bükerek kenarlarını kaldırdı, ay, sığ bir kupaya döndü.&nbsp;Çocuk, yavaş ve beceriksiz bir şekilde ihtiyar adamın zarif el hareketlerini taklit etti.</p>

  <p><br /></p>

  <p>"Ay, kupa ve şimdi de bir yılan." Mitsima bir başka kil parçasını alıp yuvarlayarak uzun, esnek bir silindire çevirdi, bir çembere çevirip kupanın kenarına yapıştırdı. Sonra bir yılan daha, bir tane daha, bir tane daha. Çember şeklinde yukarı çıkarak çömleğin kenarlarını işledi; çömlek biraz önce darken şişkinleşti, boğazına doğru yine daraldı. Mitsima elleriyle sıkıp dövdü, okşayıp sıyırdı ve sonunda ortaya çıktı, şekil olarak tanıdık Malpais su kabıydı, ama siyah yerine krema beyazıydı ve hâlâ yumuşaktı. Mitsima'nın yaptığı çömleğin yanında komik bir taklidi, John'un yaptığı çömlek duruyordu. Mitsima yan yana duran iki çömleğe bakınca gülmeden edemedi.</p>

  <p><br /></p>

  <p>"Bir sonraki daha iyi olur," dedi ve başka bir kil parçasını ıslatmaya koyuldu.</p>

  <p><br /></p>

  <p>Yaratmak, şekil vermek, parmaklarının maharet ve güç kazandığını hissetmek John'a büyük bir keyif vermişti. Çalışırken kendi kendine şarkı söylüyordu, "A,B,C, Vitamin D. Mezgit suda, yağ ciğerde." Mitsima da bir ayıyı öldürmekle ilgili bir şarkı söylüyordu. Bütün gün çalıştılar, gün boyunca içi, insanı saran yoğun bir mutlulukla doldu.</p>

  <p><br /></p>

  <p>"Önümüzdeki kış," dedi ihtiyar Mitsima, "Sana yay yapmayı öğreteceğim."</p>

  <p><br /></p>

  <p>Uzun bir süre evin dışında dikildi; sonunda içerdeki törenler bitti. Kapı açıldı, dışarı çıktılar. İlk Kothlu çıktı, sağ elini değerli bir mücevher tutuyormuşcasına sıkıca kapatmış, ileriye uzatmıştı. Ardından, aynı şekilde sıktığı elini ileri uzatmış halde Kiakimè çıktı. Sessizlik içinde yürüdüler, onları, yine sessizlik içinde erkek ve kız kardeşler, kuzenler ve ihtiyarlar grubu izledi.</p>

  <p><br /></p>

  <p>Köyden çıkıp plato boyunca yürüdüler. Tepenin kenarında durdular, yüzleri sabah güneşine dönüktü. Kothlu elini açtı. Avucunda bir parça beyaz mısır ekmeği vardı; mısırın üzerine eğilerek nefes alıp verdi, birkaç söz mırıldandı ve bir avuç beyaz tozu güneşe doğru fırlattı. Kiakimè de aynını yaptı. Sonra Kiakimè'nin babası öne çıktı ve tüylü bir dua çubuğunu kaldırarak uzun bir dua okudu, sonra da çubuğu mısır ekmeğinin ardından fırlattı.</p>

  <p><br /></p>

  <p>İhtiyar Mitsima yüksek bir sesle, "Bitti," dedi. "Artık evliler."</p>

  <p><br /></p>

  <p>Dönüş yolunda Linda, "Eh, tüm söyleyebileceğim, ufacık bir şey için gereksiz bir telaş bence. Uygar ülkelerde bir erkeğin canı bir kızı çektiğinde tek yaptığı... Ama sen nereye gidiyorsun John?"</p>

  <p><br /></p>

  <p>Annesinin seslenişine kulak asmayıp koşarak uzaklaştı, yalnız kalabileceği bir yer arıyordu.</p>

  <p><br /></p>

  <p>Bitti. İhtiyar Mitsima'nın sözleri beyninde durmadan yankılanıyordu. Bitti, bitti... Sessizce ve uzaktan, ama yoğun bir şekilde, umutsuzca, çaresizce Kiakimè'yi sevmişti. Ve şimdi bitmişti. Onaltı yaşındaydı.</p>

  <p><br /></p>

  <p>Dolunay olduğunda, Antilop Kiva'sında sırlar söylenir, sırlar tamama erer ve meyve verirdi. Çocuklar kivaya iner ve erkek olup çıkarlardı. Çocukların hepsi korkar, ama bir yandan da sabırsızlanırlardı. Sonunda beklenen gün geldi. Güneş battı, ay yükseldi. John da diğerleriyle gitti. Erkekler kivanın girişinde, karanlıkta dikiliyordu; merdiven, kızıl aydınlatılmış derinliklere iniyordu. Öndeki çocuklar inmeye başlamışlardı. Aniden erkeklerden biri ileri çıkıp John'u kolundan yakaladı ve kuyruktan çıkardı. John kıvrak davranarak kendini kurtarıp diğerlerinin arasındaki yerini aldı. Adam bu kez ona vurdu ve saçını çekti. "Sana göre değil, beyaz kafa! Dişi köpeğin oğluna göre değil," dedi adamlardan biri. Çocuklar güldüler. "Git!" Grubun yakınında dolanırken, adamlar tekrar, "Git!" diye bağırdılar. Bir tanesi yere eğilip bir taş aldı ve fırlattı. "Git, git, git!" Taşlar yağmur gibi yağıyordu. Kan revan içinde, karanlığa doğru uzaklaştı. Kızıl ışıklı kivadan şarkı sesleri geliyordu. Çocukların sonuncusu da merdiveni inmişti. John yapayalnızdı.</p>

  <p><br /></p>

  <p>Köyün dışında, platonun çıplak düzlüğünde yapayalnızdı. Ay ışığında kaya, beyazlamış kemikleri andırıyordu. Aşağıda, vadide, kır kurtları aya dönmüş uluyorlardı. Çürükleri canını yakıyor, kesikleri hâlâ kanıyordu; fakat acıdan ağlamıyordu; yapayalnız olduğu için, dışlandığı, bu kayalar ve ay ışığından ibaret iskeletler dünyasında yalnız kaldığı için ağlıyordu. Uçurumun kenarına oturdu. Ay arkasında kalmıştı; aşağıya, platonun siyah gölgesine baktı, ölümün siyah gölgesine. Bir adım atması, kendini bırakması yeterli olurdu... Sağ elini ay ışığına tuttu. Bileğindeki kesikten hâlâ kan süzülüyordu. Birkaç saniyede bir ölü ışığın ortasında neredeyse renksiz bir damla, karanlığa süzülüyordu. Damla, damla, damla damla. Yarın, yarın, yarın... Zamanı, Ölümü ve Tanrı'yı keşfetmişti.</p>

  <p><br /></p>

  <p>'Yalnız, hep yapayalnızdım," diyordu delikanlı.</p>

  <p><br /></p>

  <p>Bu sözcükler Bernard'ın beyninde ağlamaklı bir yansımaya sebep oldular. Yalnız, yapayalnız... Ani bir sırdaşlıkla, "Ben de yalnızım," dedi. "Son derece yalnızım."</p>

  <p><br /></p>

  <p>"Yalnız mısın?" John, şaşırmışa benziyordu. "Diğer Tarafta insanların daima... Demek istediğim, Linda hep, hiç kimsenin asla yalnız kalmadığını söylerdi."</p>

  <p><br /></p>

  <p>Bernard utanarak kızardı. Bakışlarını kaçırıp, mırıldanarak, "Anlatmak istediğim, sanırım ben, çoğu insandan farklıyım. Eğer insan şişeden farklı çıkarılmışsa..."</p>

  <p><br /></p>

  <p>"Evet, mesele tam da bu," diye delikanlı kafasıyla onayladı. "Eğer farklıysan, yalnızlığa mahkûm oluyorsun. Yalnız olana acımasız davranıyorlar. Biliyor musun, beni her şeyden dışladılar. Diğer çocukları geceyi geçirmek üzere dağlara yolladıklarında -bilirsin işte, kutsal hayvanının hangisi olduğunu bulmak için rüyaya yatarsın -benim gitmeme izin vermediler; bana sırların hiçbirini söylemediler. Yine de ben, kendi başıma yaptım," diye ekledi. "Beş gün boyunca hiçbir şey yemedim ve sonra da tek başıma oradaki dağlara çıktım." Eliyle gösterdi.</p>

  <p><br /></p>

  <p>Bernard, bilmiş bir edayla gülümsedi. "Peki rüyanda bir şey gördün mü?" diye sordu.</p>

  <p><br /></p>

  <p>Diğeri başıyla onayladı. "Ama sana ne olduğunu söylememem gerekiyor." Bir süre sessiz kaldı; sonra alçak bir sesle, "Bir keresinde," diyerek devam etti, "Diğerlerinden hiçbirinin yapmadığı bir şeyi yaptım: Yazın bir gün öğle saatinde, kollarımı açarak, çarmıhtaki İsa gibi, bir kayaya yaslandım."</p>

  <p><br /></p>

  <p>"Niye yaptın ki böyle bir şeyi?"</p>

  <p><br /></p>

  <p>"Çarmıha gerilmenin nasıl bir şey olduğunu merak ediyordum. Güneşin altında asılı kalmanın..."</p>

  <p><br /></p>

  <p>"Ama niye?"</p>

  <p><br /></p>

  <p>"Niye mi? Bilmem..." diye tereddüt etti. "Çünkü yapmam gerektiğini hissediyordum. Eğer İsa dayanabildiyse. Bir de, insan bir hata işlemişse... Üstelik de mutsuzdum; bu da başka bir neden."</p>

  <p><br /></p>

  <p>"Mutsuzluktan kurtulmanın tuhaf bir yolu gibi görünüyor," dedi Bernard. Ama bir kez daha düşününce, o kadar mantıksız olmadığına karar verdi. Soma almaktan daha iyiydi...</p>

  <p><br /></p>

  <p>"Bir süre geçince bayıldım,"dedi delikanlı. "Yüz üstü düştüm. Yara izimi görebiliyor musun?" Alnındaki sarı, gür saçları kaldırdı. Sağ şakağındaki yara izi soluk ve buruşuktu.</p>

  <p><br /></p>

  <p>Bernard baktı, sonra da hafif bir ürpermeyle, hızla bakışlarını kaçırdı. Merhametli olmaktan çok, son derece yufka yürekli olacak şekilde şartlandırılmıştı. Hastalık veya yara düşüncesi bile sadece dehşete düşürmekle kalmıyor, itici ve hatta iğrenç geliyordu. Kir gibi, sakatlık ya da ihtiyarlık gibiydi. Hemen konuyu değiştirdi.</p>

  <p><br /></p>

  <p>Bernard; küçük evde bu genç vahşinin babasının kim olduğunu anladığı ilk andan beri gizlice stratejisini oluşturmaya çalıştığı planın ilk hareketini yaparak,</p>

  <p><br /></p>

  <p>"Bizimle Londra'ya gelmek ister misin, merak ediyorum," dedi. "İster misin?"</p>

  <p><br /></p>

  <p>Delikanlının yüzü aydınlandı. "Ciddi misin?"</p>

  <p><br /></p>

  <p>"Elbette; ama izin alabilirsem."</p>

  <p><br /></p>

  <p>"Linda da geliyor mu?"</p>

  <p><br /></p>

  <p>"Bilmem..." Şüphe içinde kalarak tereddüt etti. O iğrenç yaratık mı! Hayır, imkânsızdı. Fakat eğer... Birden Bernard'ın aklına, Linda'nın iğrençliğinin son derece faydalı olabileceği geldi. "Tabii ki!" diye haykırdı, ilk tereddütünü aşırı yüksek sesli bir samimiyetle telafi eder gibiydi.</p>

  <p><br /></p>

  <p>Delikanlı derin bir nefes aldı. "Tüm yaşamım boyunca hayalini kurduğum şeyin gerçek olacağını düşünmek. Miranda ne diyordu, hatırlıyor musun?"</p>

  <p><br /></p>

  <p>"Miranda da kim?"</p>

  <p><br /></p>

  <p>Delikanlı belli ki soruyu duymamıştı. "Mucize!" dedi delikanlı; gözleri parlıyor, yüzü ışıldıyordu.</p>

  <p><br /></p>

  <p>"Ne kadar çok iyi yürekli varlık var burada! Ne kadar güzel insanoğlu!" Yüzündeki ışıltı birden derinleşti; şişe yeşili viskoz giymiş, gençlik ve cilt besleyicilerle parıldayan, balıketi, iyilik dolu gülümseyen bir meleği, Lenina'yı düşünüyordu. Kekeledi. "Hey cesur yeni dünya,"* diye başladı, sonra aniden duraksadı, kan yanaklarından çekildi; beti benzi sarardı. "Onunla evli misin?" dedi.</p>

  <p><br /></p>

  <p style="text-align: right;"><i>* Miranda, Shakespeare'in Fırtına adlı oyununda (V, i, 183'te)&nbsp;</i></p>

  <p><br /></p>

  <p>"Ne miyim?"</p>

  <p><br /></p>

  <p>"Evli. Yani -sonsuza dek. Kızılderili dilinde 'sonsuza dek' derler-, koparılamaz bir bağdır".</p>

  <p><br /></p>

  <p>"Ford aşkına, hayır!" Bernard gülmeden edemedi.&nbsp;John da gülüyordu, ama nedeni başkaydı -salt keyiften gülüyordu.</p>

  <p><br /></p>

  <p>"Hey cesur yeni dünya," diye tekrarladı. "Hey cesur yeni dünya ki içinde böyle insanlar var. Hemen işe koyulalım."</p>

  <p><br /></p>

  <p>"Bazen gerçekten tuhaf konuşuyorsun," dedi Bernard. Şaşkınlık içinde delikanlıya bakıyordu. "Neyse, ama yeni dünyayı kendi gözlerinle görene kadar beklesen daha iyi olmaz mı?"</p>

  <p><br /></p>
</body>
</html>
