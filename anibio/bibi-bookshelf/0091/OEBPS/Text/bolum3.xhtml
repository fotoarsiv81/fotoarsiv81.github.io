<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cesur Yeni Dünya - Aldous Huxley</title>
  <link href="../Styles/Fontlar.css" rel="stylesheet" type="text/css" />
  <link href="../Styles/style.css" rel="stylesheet" type="text/css" />
</head>

<body>
  <p><br />
  <br /></p>
  <hr class="c2" />

  <h1 style="text-align: center;"><strong>Üçüncü Bölüm</strong></h1>
  <hr class="c2" />

  <p><br />
  <br /></p>

  <p>Dışarda, bahçede oyun saati gelmişti. Sıcak Haziran güneşinde altı-yediyüz tane çıplak erkek ve kız çocuğu, tiz seslerle avazları çıktığı kadar bağırıyor, top oyunları oynuyor, ya da çiçeklenmekte olan çalılıkların arasında ikili üçlü gruplar halinde çömelmiş oturuyorlardı. Güller çiçek açmıştı, ağaçların arasında iki bülbül kendi başlarına ötüyor, ıhlamur ağaçlarındaki bir guguk kuşu ahengi kaçmakta olan bir sesle gugukluyordu. Hava, arı ve helikopterlerin vızıltısıyla baygınlaşmıştı.</p>

  <p><br /></p>

  <p>Müdür ve öğrencileri bir süre dikilip Merkezkaçlı Zıplayan-kukla oyununu izlediler. Yirmi çocuk, kromla çelik karışımı bir kulenin etrafında daire şeklinde toplanmıştı. Yukarıya, kulenin tepesindeki bir platforma atılan bir top kulenin içine yuvarlanıyor, hızla dönen bir diskin üzerine düşüyor ve silindirik gövdede açılmış birçok deliğin birinden hızla fırlatılıyordu ve çocuklar bu topu yakalamaya çalışıyordu.</p>

  <p><br /></p>

  <p>Grubuyla uzaklaşırken Müdür, "Tuhaf," dedi, "Fordumuz'un zamanında bile çoğu oyunun sadece bir iki top, birkaç sopa ve belki de bir parça fileyle oynandığını düşünmek tuhaf. İnsanların, tüketimi arttırmaya hiçbir katkısı olmayan karmaşık oyunları oynamasına izin vermenin ne kadar ahmakça olduğunu bir düşünsenize. Delilikten başka bir şey değil. Bugünlerde Yöneticiler, en azından mevcut oyunlar denli karmaşık aletler gerektirdiği kanıtlanamayan hiçbir oyuna izin vermezler." Kendi sözünü böldü.</p>

  <p><br /></p>

  <p>Eliyle işaret ederek, "Sevimli bir grup," dedi.</p>

  <p><br /></p>

  <p>Uzun Akdeniz fundalıklarının arasındaki çimenli bir açıklıkta, yedi yaşlarında bir erkek çocuğuyla bir yaş büyük görünen bir kız çocuğu, keşif çalışması yapan bilim adamları misali' bir ciddiyet ve yoğunlaşma içinde, çocuklara has bir seks oyunu oynuyordu.</p>

  <p><br /></p>

  <p>Müdür duygulu bir şekilde, "Çok hoş, çok hoş," diye tekrarladı.&nbsp;Çocuklar da nazikçe onaylayarak, "Çok hoş," dediler. Ama gülümseyişlerinde daha çok bir hor görme vardı. Benzer çocukça eğlencelerden, şimdi biraz olsun nefret duymadan izleyemeyecek kadar kısa süre önce kurtulmuşlardı. Çok hoş mu? Sadece iki çocuk aptalca oyunlar oynuyordu, hepsi bu.</p>

  <p><br /></p>

  <p>Müdür aynı aşırı duygusal tonla, "Hep düşünüyorum," diye devam ediyordu ki, sözü yüksek sesli bir ağlamayla kesildi.&nbsp;Yakındaki bir çalılıktan, yürüdükçe ağlayan bir erkek çocuğunu elinden tutup peşi sıra götüren bir hemşire çıktı. Hemen peşinden de endişeli görünen küçük bir kız geliyordu.</p>

  <p><br /></p>

  <p>"Sorun nedir?" dedi Müdür. Hemşire omuzlarını silkerek, "Önemli bir şey değil," dedi. "Sadece bu küçük oğlan her zamanki erotik oyuna katılma konusunda biraz isteksiz. Daha önce de birkaç kez dikkatimi çekmişti. Bugün yine fark ettim. Bağırmaya da yeni başladı..."</p>

  <p><br /></p>

  <p>Endişeli görünen küçük kız, "Doğru söylüyorum," diye söze karıştı. "Onu incitmek istemedim, gerçekten."</p>

  <p><br /></p>

  <p>Hemşire hak verir bir ifadeyle, "Elbette istemedin, tatlım," dedi. "Onun için de," diyerek tekrar Müdür'e dönüp, "onu Yardımcı Psikoloji Müfettişi'ne götürüyorum. Anormal bir şey var mı öğrenmek için," diye açıkladı.</p>

  <p><br /></p>

  <p>"Doğrusunu yapıyorsunuz," dedi Müdür. Hemşire, hâlâ bağıran çocukla uzaklaşırken kıza dönüp, "Sen burada kal küçük kız," diye ekledi. "Adın ne senin?"</p>

  <p><br /></p>

  <p>"Polly Troçki."</p>

  <p><br /></p>

  <p>"Adın da pek güzelmiş," dedi Müdür. "Hadi şimdi koşup bak bakalım, oynayabileceğin bir oğlan bulabilecek misin?"</p>

  <p><br /></p>

  <p>Kız neşe içinde koşup çalılıkların arasında gözden kayboldu.&nbsp;Kızın arkasından bakan Müdür, "Enfes bir ufaklık!" dedi. Sonra öğrencilerine dönerek, "Şimdi size anlatacaklarım inanılmaz gelebilir, ama tarih konusuyla haşır neşir olmamışsanız geçmişle ilgili birçok gerçek inanılmaz görünecektir," diye devam etti. Baklayı ağzından çıkardı. Fordumuz'un yaşadığı dönemden önce ve hatta nesiller sonra bile çocuklar arasındaki erotik oyunlara anormal gözüyle bakılmıştır (ortalık kahkahaya boğuldu); sadece anormal değil, ahlakdışı (olamaz!) sayılmıştır: o yüzden de şiddetle bastırılmıştır.&nbsp;Dinleyicilerinin yüzlerinde şaşkına dönmüş bir inanmazlık belirdi. Eğlenmelerine izin verilmeyen zavallı küçük çocuklar? İnanamıyorlardı.</p>

  <p><br /></p>

  <p>"Erişkinler bile," diyordu Müdür, "Sizler gibi erişkinler bile..."</p>

  <p><br /></p>

  <p>"Olamaz!"</p>

  <p><br /></p>

  <p>"Bir parça gizli kendi kendine erotizm ve eşcinsellik haricinde hiçbir şeye kesinlikle izin verilmezdi."</p>

  <p><br /></p>

  <p>"Hiçbir şeye mi?"</p>

  <p><br /></p>

  <p>"Çoğu durumda evet, ta ki yirmili yaşlarına dek."</p>

  <p><br /></p>

  <p>"Yirmi mi?" Öğrencilerin sesi yüksek sesli bir inanmazlar korosu gibiydi.</p>

  <p><br /></p>

  <p>"Yirmi," diye tekrarladı Müdür, "İnanılmaz bulacağınızı söylemiştim."</p>

  <p><br /></p>

  <p>"Sonra ne oldu?" diye sordular. "Sonuçları ne oldu?"</p>

  <p><br /></p>

  <p>"Sonuçlar korkunçtu," diyerek çınlayan derin bir ses, irkiltici bir şekilde diyaloga katıldı.</p>

  <p><br /></p>

  <p>Etraflarına baktılar. Küçük grubun kıyısında bir yabancı dikiliyordu -orta boylu, siyah saçlı, karga burunluydu ve delici, karanlık bakışları vardı. "Korkunçtu," diye tekrarladı. O anda KŞM Müdürü, uygun bir şekilde bahçenin her yerine konulmuş olan çelik ve plastik banklardan birine oturmuştu; ama yabancıyı fark edince ellerini uzatıp otuz iki dişiyle birden coşku içinde sırıtarak ayağa kalkıp ileriye fırladı.</p>

  <p><br /></p>

  <p>"Denetçi! Ne kadar beklenmedik bir zevk! Çocuklar, ne düşünüyorsunuz? Denetçimiz, Mustafa Mond, Ford hazretleri. "</p>

  <p><br /></p>

  <p>Merkezin dört bin odasında dört bin saat aynı anda dördü vurdu. Bedensiz sesler hoparlörağızlardan seslendiler.</p>

  <p><br /></p>

  <p>"Ana Gündüz vardiyası görevi bıraksın. İkinci Gündüz vardiyası görev yerlerine. Ana Gündüz vardiyası görevi bıraksın..."</p>

  <p><br /></p>

  <p>Asansörde soyunma odalanna çıkmakta olan Henry Foster ve Sosyal Belirleme Müdür Yardımcısı, sırtlarını kasıtlı bir şekilde Psikoloji Bürosu'ndan Bernard Marx'a çevirmişlerdi: kendilerini o kötü şöhretten sakınıyorlardı.&nbsp;Embriyo Deposu'nda, makinelerin uğultu ve zırıltısı kızıl havaya karışmaya devam ediyordu. Vardiyalar gelip gidiyor, cilt veremli bir yüz yerini bir başkasına devrediyor; taşıyıcı bantlar sonsuza dek ihtişamla geleceğin kadın ve erkeklerini taşıyarak ilerliyordu.</p>

  <p><br /></p>

  <p>Lenina Crowne çevik adımlarla kapıya doğru yürüdü.</p>

  <p><br /></p>

  <p style="text-align: center;"><b>* * *</b></p>

  <p><br /></p>

  <p>Ford hazretleri Mustafa Mond! Selam duran öğrencilerin gözleri neredeyse yuvalarından fırlayacaktı. Mustafa Mond! Batı Avrupa Bölge Denetçisi! On Dünya Denetçisi'nden biri. Onundan Biri... ve KŞM Müdürü ile birlikte banka oturdu ve kalıp, evet yanlarında kalıp gerçekten de onlarla konuşacaktı... Doğrudan kaynağından. Hem de Ford'un kendisinin ağzından.</p>

  <p><br /></p>

  <p>İki karides kahverengisi çocuk yakındaki bir çalılıktan çıkıp iri, şaşırmış gözlerle onlara baktı ve yine yaprakların arasındaki eğlencelerine döndüler.</p>

  <p><br /></p>

  <p>Yönetici güçlü, derin sesiyle, "Hepiniz hatırlarsınız," dedi. "Sanırım hepiniz Fordumuz'un o güzel, vahiy edilmiş deyişini hatırlarsınız: Tarih saçmalıktır. Tarih," yavaşça tekrarladı, "saçmalıktır."</p>

  <p><br /></p>

  <p>Elini savurdu ve sanki tüy gibi bir dokunuşla bir parça tozu silkelemiş gibiydi, bu toz da Harappa uygarlığıydı, Keldanî şehri Ur'du; örümcek ağlarıydı, Teb'di ve Babil'di, Knosos'tu ve Miken'di. Silkele, silkele -hani Odysseus nerede kaldı, Eyüp nerede? Ya Jüpiter ve Gotama nerede? İsa'ya ne oldu? Silkele -ya o Atina ve Roma denen, Kudüs ve Orta Krallık denen antik pislik zerreleri- hepsi yok oldular. Silkele -İtalya'nın bulunduğu yer boşaldı. Silkele, katedralleri silkele; Kral Lear; ve Paskal'ın düşüncelerini silkele. Silkele, Tutku'yu silkele, Requiem'i silkele, Senfoni'yi silkele, silkele...</p>

  <p><br /></p>

  <p style="text-align: center;"><b>* * *</b></p>

  <p><br /></p>

  <p>Sosyal Belirleme Müdür Yardımcısı sordu, "Henry, bu akşam Duyusal Film'e gidiyor musun? Duyduğuma göre Elhamra'daki yeni gösteri birinci sınıfmış. Ayı postu üzerinde bir aşk sahnesi varmış, muhteşem diyorlar. Ayının kılları tek tek kopyalanmış. Görebileceğin en muhteşem okşama efektleri."</p>

  <p><br /></p>

  <p>"İşte bu yüzden size tarih öğretilmiyor," diyordu Denetçi. "Ama artık zamanı geldi..."</p>

  <p><br /></p>

  <p>KŞM Müdürü endişe içinde Denetçi'ye baktı. Denetçi'nin, çalışma odasındaki kasasında gizlediği eski yasak kitaplarla ilgili tuhaf söylentiler dolanıyordu. İndiler, şiir kitapları -Ford bilir daha neler vardı.</p>

  <p><br /></p>

  <p>Mustafa Mond, Müdür'ün endişeli bakışlarını yakaladı ve kırmızı dudaklarının köşeleri ironik bir biçimde seğirdi.&nbsp;Hafif alaylı bir tonla, "Merak etmeyin, Müdür," dedi. "Öğrencilerinizi yoldan çıkarmam."</p>

  <p><br /></p>

  <p>KŞM Müdürü şaşkınlık içinde kaldı.&nbsp;Küçümsenen kişilerin küçümser görünmeleri kendi yararına olur. Bernard Marx'ın yüzündeki gülümseme küçümseyiş doluydu. Gerçekten de ayının her kılı kopyalanmıştı!</p>

  <p><br /></p>

  <p>"Gitme konusunun üzerinde bilhassa durayım," dedi Henry Foster.</p>

  <p><br /></p>

  <p style="text-align: center;"><b>* * *</b></p>

  <p><br /></p>

  <p>Mustafa Mond ileri eğilerek bir parmağını öğrencilere doğru salladı. "Gözünüzün önüne getirmeye çalışın," dedi ve öğrencilerin diyaframları bu sesin yarattığı heyecanla titredi. "Sizi doğuran bir anayla yaşamanın nasıl bir şey olduğunu gözünüzün önüne getirmeye çalışın."&nbsp;Yine o müstehcen sözcük. Ama bu kez hiçbiri gülümsemeyi aklından bile geçirmedi.</p>

  <p><br /></p>

  <p>'"Ailenizle yaşamanın ne gibi bir şey olduğunu hayal etmeye çalışın."</p>

  <p><br /></p>

  <p>Uğraştılar; ama belli ki başaramıyorlardı.</p>

  <p><br /></p>

  <p>'Ya bir 'ev'in ne olduğunu biliyor musunuz?"</p>

  <p><br /></p>

  <p>Kafalarını salladılar.</p>

  <p><br /></p>

  <p>Lenina Crowne, loş, kızıl mahzeninden on dört kat yukarıya çıktı, asansörden çıkınca sağa dönüp uzun bir koridoru geçerek üzerinde KIZLARIN SOYUNMA ODASI yazan bir kapıyı açtı ve kollar, göğüsler ve iç çamaşırlarının yarattığı sağır edici kaosa daldı. Sıcak su, yüz banyoya sel gibi şakırdayarak doluyor ve lıkırdayarak boşalıyordu. Seksen tane titreşim-vakumlu masaj makinesi kâh gürleyerek kâh tıslayarak türünün muhteşem örneği seksen dişinin bedenini ovup emiyordu. Herkes, avazı çıktığı kadar yüksek sesle konuşuyordu. Sentetik Müzik makinesinde, bir süper-kornet solosu çalıyordu.</p>

  <p><br /></p>

  <p>Lenina, dolabı ve askılığı bitişikte olan genç kadına "Merhaba, Fanny," dedi.&nbsp;Fanny Şişeleme Odası'nda çalışıyordu ve onun da soyadı Crowne'dı. Ama gezegenin ikimilyar sakini sadece onbin soyadı paylaştığı için bu rastlantı o kadar şaşırtıcı değildi.</p>

  <p><br /></p>

  <p>Lenina fermuarlarını indirmeye başladı -ceket fermuarını tek elle, pantolondaki iki taneyi iki eliyle ve iç çamaşırının fermuarını yine tek eliyle indirdi. Üzerinde sadece çorapları ve ayakkabıları varken, dışarı çıkıp banyolara doğru yürüdü.</p>

  <p><br /></p>

  <p>Ev, ev -boğucu bir yaşam; bir erkek, düzenli olarak doğuran bir kadın, her yaştaki erkek ve kız çocuklarından oluşan bir güruhun balık istifi yaşadığı birkaç küçük oda, hava alamazsın, boş yer bulamazsın; mikroptan arındırılmamış bir hapishane; karanlık, salgın hastalıklar ve kötü kokular.&nbsp;(Denetçi'nin tasviri öylesine canlıydı ki, diğerlerinden daha hassas olan bir çocuk sırf bu tasvirden sarardı, neredeyse kusmak üzereydi.)&nbsp;</p>

  <p><br /></p>

  <p>Lenina banyodan çıktı, havluyla kurulandı, duvara tutturulmuş uzun esnek bir tüpü alıp, tüpün üflecini intihar edecekmiş gibi göğsüne doğru tutarak düğmesine bastı. Ani bir sıcak hava akımı, tenini en kaliteli talk pudrasıyla pudraladı. Sekiz değişik kokuda parfüm, lavabonun üzerindeki musluklardan alınabiliyordu. Sekiz değişik parfüm ve kolonya küçük musluklarla lavabonun üzerinde duruyordu. Soldan üçüncü musluğu açtı, ellerini parfüme tutup süründü ve ayakkabılarıyla çoraplarını elinde taşıyarak çıkıp titreşim-vakumlu makinelerden boşalan var mı diye bakmaya gitti.</p>

  <p><br /></p>

  <p>Ev, fiziksel açıdan olduğu kadar ruhsal olarak da perişan durumdaydı. Ruhsal açıdan bir tavşan deliğiydi, balık istifi bir yaşantının getirdiği sürtüşmeler yüzünden kavrulmuş, duygusallıktan kokuşmuş bir mezbelelik. Aile üyeleri arasındaki boğucu samimiyetler, delice müstehcen ilişkiler! Anne manyak bir şekilde çocuklarının üzerine titrerdi (kendi çocuklarının)... Bir kedinin, yavrularının üzerine titrediği gibi; ama konuşabilen ve tekrar tekrar "Bebeğim benim," diyen bir kedi. "Bebeğim, ah sütümü emiyor, minicik eller, açlık, ve o ağza alınmaz ızdırap verici zevk! Ta ki sonunda bebeğim uyuyana dek, sonunda bebeğim ağzının köşesinde beyaz bir süt baloncuğuyla uyuyana dek. Minik bebeğim uyuyana..."</p>

  <p><br /></p>

  <p>Başını sallayarak "Evet," dedi Mustafa Mond, "titrediğinize hiç şaşmadım."</p>

  <p><br /></p>

  <p>Titreşim-vakumdan, içten aydınlatılmış bir inci gibi pespembe parıldayarak dönen Lenina, "Bu gece kiminle çıkıyorsun?" diye sordu.</p>

  <p><br /></p>

  <p>"Hiç kimseyle." Lenina şaşkınlıkla kaşlarını yukarı kaldırdı.</p>

  <p><br /></p>

  <p>"Bu aralar keyifsizim," dedi Fanny. "Dr. Wells Yapay Hamilelik denememi önerdi."</p>

  <p><br /></p>

  <p>"Ama hayatım, sen daha ondokuz yaşındasın. İlk Yapay Hamilelik yirmibir yaşına kadar zorunlu değildir."</p>

  <p><br /></p>

  <p>"Biliyorum, hayatım. Ama bazı insanlar erken başlarsa iyi oluyor. Dr. Wells bana, benim gibi leğen kemiği geniş esmerlerin ilk Yapay Hamileliklerini onyedisinde yaşamalarının iyi olacağını söyledi. Yani aslında iki yıl erken değil, iki yıl geç kalmış durumdayım." Dolabının kapağını açıp üst raftaki bir sıra kutu ve etiketli küçük şişeyi gösterdi.</p>

  <p><br /></p>

  <p>"CORPUS LUTEUM ŞURUBU." Lenina yüksek sesle etiketleri okudu. "OVARİN, TAZELİĞİ GARANTİLİDİR: l AĞUSTOS F.S. 632'DEN SONRA KULLANMAYINIZ. GÖĞÜS SALGI EKSTRESİ: GÜNDE ÜÇ KEZ YEMEKLERDEN ÖNCE BİRAZ SUYLA ALINMALIDIR. PLASENTA: ÜÇ GÜNDE BİR DAMARDAN ŞIRINGA EDİLMELİDİR...Iığh!" diye ürperdi Lenina. "Damardan alınan ilaçtan nasıl da nefret ederim, ya sen?"</p>

  <p><br /></p>

  <p>"Evet ama bir faydası olunca..." Fanny hakikaten mantıklı bir kızdı.</p>

  <p><br /></p>

  <p>Fordumuz -ya da Freud'umuz, ki sırrına erişemediğimiz bir nedenle her ne zaman psikolojik konulardan söz etse kendine Freud derdi -aile hayatının korkunç tehlikelerini ilk ortaya koyan kişi olmuştur. Dünya babalarla doluydu -o yüzden de mutsuzlukla doluydu; dünya annelerle doluydu -yani sadizmden namusa kadar uzanan binbir türlü sapıklıkla doluydu; erkek ve kız kardeşlerle, amcalarla ve halalarla doluydu -yani delilik ve intiharla doluydu.</p>

  <p><br /></p>

  <p>"Oysa Yeni Gine açıklarındaki bazı adalarda yaşayan Samoa yerlileri arasında..."</p>

  <p><br /></p>

  <p>Tropik güneş, ebegümeci çiçeklerinin arasında cinsel sınırsızlıkla yuvarlanan çocukların bedenlerini ılık bal misali ısıtıyordu. Yuvaları, damları palmiye yapraklarından oluşan yirmi evden herhangi biri olabilirdi. Trobriand Adaları'nda hamilelik, atalarının ruhlarının işiydi; kimse baba nedir bilmezdi.</p>

  <p><br /></p>

  <p>"Karşı cinsler," dedi Yönetici, "Karşı cinsler, birleşirler. Birleşmek için yaratılmış olmak gibi güzel bir nedenden ötürü birleşirler."</p>

  <p><br /></p>

  <p>"Dr. Wells, şimdi yaşayacağım üç aylık bir Yapay Hamileliğin gelecek üç dört yıl içinde sağlığıma büyük faydası olacağını söylüyor."</p>

  <p><br /></p>

  <p>"Neyse, umarım haklıdır," dedi Lenina. "Ama Fanny, yani böylece önümüzdeki üç ay boyunca hiç mi cinsel..."</p>

  <p><br /></p>

  <p>"Elbette hayır, tatlım. Sadece bir iki hafta, o kadar. Akşamı Kulüp'te Müzikli Briç oynayarak geçireceğim. Sen çıkıyorsun herhalde."</p>

  <p><br /></p>

  <p>Lenina başıyla onayladı.</p>

  <p><br /></p>

  <p>"Kiminle?"</p>

  <p><br /></p>

  <p>"Henry Foster'la."</p>

  <p><br /></p>

  <p>"Yine mi?" Fanny'nin sevecen, ay parçası yüzü, acılı ve onaylamaz bir şaşkınlıkla dolu uyumsuz bir ifadeye büründü. "Yani hâlâ Henry Foster'la mı çıkıyorsun?"</p>

  <p><br /></p>

  <p>Anneler ve babalar, erkek ve kız kardeşler. Aynı zamanda kocalar, karılar ve aşıklar da vardı. Tek eşlilik ve romantizm de tabii.</p>

  <p><br /></p>

  <p>"Ancak herhalde siz bunların ne anlama geldiğini bilmiyorsunuzdur," dedi Mustafa Mond.</p>

  <p><br /></p>

  <p>Kafalarını salladılar.&nbsp;Aile, tek eşlilik, romantizm. Her yerde bir özel hayat, her yerde bir ilgi odaklanması, itki ve enerjinin dar bir kanala yönlendirilişi.</p>

  <p><br /></p>

  <p>Hipnopedik atasözüne değinerek, "Ama herkes, herkese aittir," diye başladı.</p>

  <p><br /></p>

  <p>Öğrenciler kafalarını sallayarak kesinlikle hemfikir olduklarını gösterdiler. Nasıl olmasınlardı, karanlıkta altmışiki binden fazla kez tekrarlanan bu cümle kendilerine salt doğru diye değil de, kendi kendini kanıtlayan, aksiyomatik, su götürmez bir gerçek olarak kabul ettirilmişti.</p>

  <p><br /></p>

  <p>"Şunun şurasında," diye itiraz etti Lenina, "Henry'yle çıkmaya başlayalı sadece dört ay olmuş."</p>

  <p><br /></p>

  <p>"Sadece dört ay mı! Bunu çok sevdim. Üstelik de," diye bir parmağıyla suçlayarak devam etti Fanny, "bütün bu sürede Henry dışında başka kimse olmadı, değil mi?"</p>

  <p><br /></p>

  <p>Lenina kıpkırmızı oldu; ama gözleri ve sesinin tonu meydan okumayı sürdürdü. "Hayır, başka kimse olmadı," diye haşin bir şekilde yanıtladı. "Niye olması gerekiyor anlamıyorum da zaten."</p>

  <p><br /></p>

  <p>Sanki Lenina'nın sol omzunun gerisindeki görünmez bir dinleyiciye söylüyormuş gibi, "Ah, niye olması gerekir anlamıyormuş," diye tekrarladı Fanny. Sonra aniden sesinin tonunu değiştirerek, "Ama cidden," dedi, "gerçekten dikkatli olmalısın diye düşünüyorum. Böyle sürekli bir tek adamla takılmak korkunç berbat bir tarz. Kırk elli yaşındayken olsa fena olmayabilir. Ama senin yaşında, Lenina! Hayır, gerçekten yakışmıyor. Üstelik KŞM Müdürü uzun ve yoğun ilişkilere ne kadar karşı, biliyorsun. Başka bir erkek olmadan dört ay Henry Foster'la -eh, bilse küplere binerdi..."</p>

  <p><br /></p>

  <p>"Bir borudan geçen basınç altındaki suyu düşünün." Düşündüler. "Bir kez deliyorum," dedi Denetçi. "Ne tazyik ama!"</p>

  <p><br /></p>

  <p>Yirmi kez deldi. Yirmi tane küçük, sidik gibi şırıldayan fıskiye oluştu.</p>

  <p><br /></p>

  <p>"Bebeğim, Bebeğim...!"</p>

  <p><br /></p>

  <p>"Anne!" Delilik bulaşıcıdır.</p>

  <p><br /></p>

  <p>"Aşkım, bir tanem, canım, canım benim..."</p>

  <p><br /></p>

  <p>Anne, tek eşlilik, romantizm. Fıskiye yükseğe fışkırtırsa, vahşi ve köpüklü olur tazyiği. Dürtünün tek çıkış yeri var. Aşkım, bebeğim. O zavallı, modernlik öncesi insanların çıldırmış, kötü ve sefil durumda oluşlarına şaşırmamak gerek. Dünyaları; rahat yaşamalarına, akıllı, erdemli ve mutlu olmalarına izin vermiyordu. Anneler ve aşıklar, uymak üzere şartlandırılmadıkları yasaklamalar, baştan çıkaran ihtiraslar ve yalnız pişmanlıklar, salgın hastalıklar ve sonsuz yalnızlaştıran acılar, belirsizlikler ve yoksulluk -işte bütün bunlar onları güçlü hislere zorluyordu. Böyle güçlü hislerle (güçlü ama tek başına; umutsuz, bireysel bir yalnızlık içinde), nasıl istikrarlı olabilirlerdi?</p>

  <p><br /></p>

  <p>"Tabii ondan vazgeçmen gerekmiyor. Ara sıra başka biri de olsun, o kadar. O başka kızlarla görüşüyor, değil mi?"</p>

  <p><br /></p>

  <p>Lenina kabullendi.</p>

  <p><br /></p>

  <p>"Elbette görüşür. Mükemmel bir centilmen olarak Henry Foster'a güvenmek her zaman doğru olur. Sonra bir de Müdür var tabii. Ne kadar titizdir, bilirsin..."</p>

  <p><br /></p>

  <p>Başıyla onayladı. "Bu öğleden sonra sırtımı sıvazladı," dedi Lenina.</p>

  <p><br /></p>

  <p>"İşte gördün mü?" Fanny zafer kazanmış gibiydi. "İşte bu, neyi temsil ettiğini gösteriyor. Kurallara en sıkı şekilde bağlılık."</p>

  <p><br /></p>

  <p>"İstikrar," dedi Denetçi, "istikrar. Toplumsal istikrar olmadan uygarlık olmaz. Bireysel istikrar olmadan da toplumsal istikrar olmaz." Sesi hoparlörden geliyor gibiydi. Dinlerken kendilerini daha iri, daha sıcak hissediyorlardı.</p>

  <p><br /></p>

  <p>Makine işler, işler ve işlemeye devam etmelidir -sonsuza dek. Hareketsiz kalırsa ölüm demektir. Bir milyar insan yeryüzünün kabuğunu eşeleyip durdu. Çarklar dönmeye başladı. Yüzelli yıl içinde iki milyara ulaştılar. Tüm çarkları durdurun. Yüzelli haftada yine bir milyara düşerler; bin çarpı bin çarpı bin tane insan açlıktan ölür.&nbsp;Çarklar sürekli dönmeli, ama bakımsız dönemezler. Onlara bakacak adamlar gerekir, dingilleri üzerinde dönen çarklar misali sarsılmaz adamlar, aklı başında itaatkâr adamlar, mutlu ve istikrarlı adamlar.</p>

  <p><br /></p>

  <p>Ağlayanlar: Bebeğim, anneciğim, canım, canım bir tanem; sızlananlar: Benim günahım, berbat Tanrım; acı içinde haykıranlar, ateş içinde mırıldananlar, inleyerek yaşlılık ve yoksulluktan sızlananlar -çarkları nasıl döndürebilirler? Ve çarkları döndüremezlerse... Bin çarpı bin çarpı bin tane erkek ve kadın cesedini gömmek ya da yakmak epey zor olurdu.</p>

  <p><br /></p>

  <p>"Üstelik de," Fanny'nin ses tonu ayartıcıydı, "Henry'den başka bir iki erkekle daha birlikte olmanın herhangi bir sancılı ya da sakıncalı yönü yok ki. Bunu da anlayınca demek ki, biraz daha hafifmeşrep takılman gerekiyor..."</p>

  <p><br /></p>

  <p>"İstikrar," diye ısrarla vurguladı Yönetici, "istikrar. İlk ve mutlak gereksinim İstikrar. İşte o nedenle bütün bunlar."</p>

  <p><br /></p>

  <p>Eliyle işaret ederek bahçeleri, Şartlandırma Merkezi'nin devasa binasını, otun böceğin arasında görünmeyen ya da çimenliklerde koşuşturan çıplak çocukları gösterdi.</p>

  <p><br /></p>

  <p>Lenina başım salladı. Düşüncelere dalarak, "Her nasılsa son günlerde canım pek oynaşmak istemiyor," dedi. "İnsanın böyle zamanları da olabiliyor. Senin de başına gelmedi mi, Fanny?"</p>

  <p><br /></p>

  <p>Fanny anlayışla başını sallayarak onayladı. "Ama çaba göstermek zorundayız," dedi hüküm verircesine, "oyunu oynamak zorundayız. Zaten herkes, herkese aittir."</p>

  <p><br /></p>

  <p>"Evet, herkes herkese aittir," diye yavaşça tekrarlayan Lenina iç geçirerek bir süre sessiz kaldı; sonra Fanny'nin elini tutarak hafifçe sıkıp, "Her zamanki gibi çok haklısın, Fanny," dedi, "çaba göstereceğim."</p>

  <p><br /></p>

  <p>Baskılanan dürtü taşar ve oluşan sel, duygulardır, ihtiras selidir ve bu sel deliliğe dahi dönüşür; akıntının gücüne, setin yüksekliğine ve karşı koyma gücüne bağlıdır. Önüne set çekilmeyen akıntı, belirlenmiş kanallardan geçerek sakin ve keyifli bir varoluşa akar. Embriyo açtır; gece gündüz yapay kan pompası dakikada sekiz yüz çevrimlik devrini sürdürür. Şişeden alınan bebek çığlık atar; hemen bir hemşire görünür, elinde harici verilen bir salgı şişesi vardır. İşte bu zaman aralığında duygular, arzu ile arzunun tatmini arasına gizlenir. Bu aralığı kısaltırsan, bütün o eski, gereksiz setleri yıkmış olursun.</p>

  <p><br /></p>

  <p>"Şanslı çocuklarsınız!" dedi Denetçi. "Sizleri duygusal açıdan rahatlatabilmek için -mümkün olduğunca duygulardan esirgeyebilmek için hiçbir zahmetten kaçınmadık."</p>

  <p><br /></p>

  <p>"Fordumuz direksiyonunun başında," diye mırıldandı Müdür, "Dünya'da işler tıkırında."</p>

  <p><br /></p>

  <p>Pantolonunun fermuarını çekerken, Sosyal Belirleme Yardımcısı'nın sorusunu yanıtlamak için, "Lenina Crowne," dedi Henry Foster. "Ah, muhteşem bir kız. &nbsp;Harika etine dolgun. Daha önce onunla birlikte olmadığına şaşırdım."</p>

  <p><br /></p>

  <p>"Nasıl oldu da onu gözden kaçırdım, ben de anlayamıyorum," dedi Sosyal Belirleme Müdür Yardımcısı. "Kesinlikle ilk fırsatta onunla olayım."</p>

  <p><br /></p>

  <p>Soyunma odası koridorunun karşı tarafında bulunduğu yerden konuşulanları duyan Bernard Marx'ın benzi sarardı.</p>

  <p><br /></p>

  <p>"Gerçeği söylemek gerekirse," dedi Lenina, "hergün Henry'den başka bir şey yaşamamaktan bir parça sıkılmaya başlıyorum." Sol çorabını yukarı çekti. Sıradanlığı zoraki olarak abartılmış bir tonla, "Bernard Marx'ı tanıyor musun?" diye sordu.</p>

  <p><br /></p>

  <p>Fanny irkilmiş gibiydi. "Yoksa şu...?"</p>

  <p><br /></p>

  <p>"Neden olmasın? Bernard bir Alfa-Artı. Üstelik bana, birlikte Vahşi Ayrıbölgeleri'nden birine gitmeyi teklif etti. Hep bir Vahşi Ayrıbölgesi görmeyi istemişimdir."</p>

  <p><br /></p>

  <p>"Peki ya kötü şöhreti?"</p>

  <p><br /></p>

  <p>"Bana ne şöhretinden?"</p>

  <p><br /></p>

  <p>"Engelli Golf'ten hoşlanmıyormuş," diyorlar.</p>

  <p><br /></p>

  <p>"Diyorlar, diyorlar," diye dalga geçti Lenina.</p>

  <p><br /></p>

  <p>"Zamanının çoğunu da yalnız geçiriyormuş -tek başına." Fanny'nin sesinde dehşet vardı.</p>

  <p><br /></p>

  <p>"Eh, benimleyken tek başına olmayacak. Hem zaten insanlar ona niye bu kadar canavarca davranıyorlar ki? Bence çok tatlı biri." Kendi kendine gülümsedi; Bernard'ın ne kadar komik bir şekilde utangaç davrandığını hatırladı. Neredeyse korkmuştu -sanki kendisi bir Dünya Denetçisi, Bernard da makinelerden sorumlu bir Gama-Eksi'ymişcesine.</p>

  <p><br /></p>

  <p>"Kendi yaşamlarınızı düşünün," dedi Mustafa Mond. "Herhangi biriniz aşılmaz bir engelle karşılaştınız mı?"</p>

  <p><br /></p>

  <p>Soru, olumsuzlayan bir sessizlikle yanıtlandı.</p>

  <p><br /></p>

  <p>"Herhangi biriniz bir arzuyu fark etmekle onun tatmini arasında uzunca bir bekleyiş yaşamak zorunda kaldınız mı?"</p>

  <p><br /></p>

  <p>"Şey," diye başladı çocuklardan biri ve tereddüt etti.</p>

  <p><br /></p>

  <p>"Sesini duyalım," dedi Müdür, "Ford hazretlerini bekletme."</p>

  <p><br /></p>

  <p>"Bir keresinde istediğim bir kızı elde edene kadar nerdeyse dört hafta beklemek zorunda kalmıştım."</p>

  <p><br /></p>

  <p>"Sonuçta da güçlü bir duygu hissetmiştin değil mi?"</p>

  <p><br /></p>

  <p>"Korkunç bir duygu?"</p>

  <p><br /></p>

  <p>"Korkunç, kesinlikle," dedi Denetçi. "Atalarımız o kadar salak ve dar görüşlüydüler ki, ilk reformcular gelip de kendilerini bu korkunç duygulardan kurtarmayı önerdiklerinde hiç ilgilenmediler."</p>

  <p><br /></p>

  <p>"Lenina'dan bir et parçasıymış gibi bahsediyorlar." Bernard dişlerini gıcırdattı. "Burada onunla birlikte ol, orada onunla birlikte ol. Koyun eti misali. İyice koyun etine indirgiyorlar onu. Bir düşüneyim demişti, bu hafta bir cevap veririm demişti. Of Fordum, Fordum, Fordum." Yanlarına gidip suratlarına bir tokat patlatmak istiyordu -sert bir biçimde, tekrar tekrar patlatmak.</p>

  <p><br /></p>

  <p>Bu arada Henry, "Evet, gerçekten Lenina'yı bir denemeni öneririm," diyordu.</p>

  <p><br /></p>

  <p style="text-align: center;"><b>* * *</b></p>

  <p><br /></p>

  <p>"Harici doğum'u ele alın. Pfitzner ve Kawaguchi, bu tekniği bir bütün olarak mükemmelen geliştirmişlerdi. Ama Devletler dikkate alır mıydı? Hayır. Hristiyanlık denen bir şey vardı. Kadınlar doğurganlığa devam etmeye zorlandılar."</p>

  <p><br /></p>

  <p>"Bernard o kadar çirkin ki!" dedi Fanny.</p>

  <p><br /></p>

  <p>"Ama bakışları çok hoşuma gidiyor."</p>

  <p><br /></p>

  <p>"Ve öylesine ufak tefek ki." Fanny suratını buruşturdu; ufak tefeklik korkunç bir biçimde düşük sınıflara özgü bir özellikti.</p>

  <p><br /></p>

  <p>"Bence bu tatlı bir özellik," dedi Lenina. "İnsanın tutup mıncıklayası geliyor. Kedi gibi yani."</p>

  <p><br /></p>

  <p>Fanny şok olmuştu. "Bernard şişedeyken birisi hata yapmış diyorlar -Bir Gama olduğunu düşünüp yapay-kanına alkol katmış. Onun için öyle bodur kalmış."</p>

  <p><br /></p>

  <p>"Ne saçmalık!" Lenina kızmıştı.</p>

  <p><br /></p>

  <p>"Uykuda öğretme İngiltere'de yasaklanmıştı. Liberalizm denen bir şey vardı. Parlamento, eğer anlamını biliyorsanız, aleyhte bir karar verdi. Kayıtlar elimizde. Öznenin özgürlüğü üzerine konuşmalar. Verimsiz ve sefil kalma özgürlüğü. Yanlış görevde yanlış adam olma özgürlüğü."</p>

  <p><br /></p>

  <p>"Yapma dostum, keyfine bak, gerçekten. Kesinlikle sakıncası yok." Henry Foster Sosyal Belirleme Müdür Yardımcısı'nın sırtına dokundu. "Şunun şurasında herkes herkese ait değil mi?"</p>

  <p><br /></p>

  <p>Hipnopedya konusunda uzman olan Bernard Marx, Dört yıl boyunca haftada üç gece yüz tekrar, diye düşündü. Altmışikibindörtyüz tekrar, bir tek gerçek yaratıyor. Gerizekâlılar!</p>

  <p><br /></p>

  <p>"Ya da Kast Sistemi. Sürekli olarak önerilip sürekli reddediliyordu. Demokrasi denen bir şey vardı. İnsanlar fiziko-kimyasal özelliklerinin dışında da eşitlermiş gibi."</p>

  <p><br /></p>

  <p>"Eh, tek söyleyebileceğim şu ki Bernard'ın davetini kabul edeceğim."</p>

  <p><br /></p>

  <p>Bernard onlardan tiksindi, tiksindi. Ama iki kişiydiler, iriydiler ve güçlüydüler.</p>

  <p><br /></p>

  <p>"Dokuz Yıl Savaşları F.S. 141 yılında başladı."</p>

  <p><br /></p>

  <p>"Yapay-kanındaki alkol konusu doğru olsa bile vazgeçmezdim."</p>

  <p><br /></p>

  <p>"Fosgen, kloropikrin, etil iyodoasetat, bifenilsianarsin, triklormetil kloroformat, dikloretil sülfid. Hidrosiyanik asitten söz etmeme gerek yok tabii."</p>

  <p><br /></p>

  <p>"Ki doğru olduğuna da kesinlikle inanmıyorum," diye başladı Lenina. "Hücum emriyle ilerleyen ondörtbin uçağın gürültüsü. Ama Kurfurstendamm ve İngiliz Bölgesi'ndeki şarbon bombalarının patlamaları, ancak bir kese kâğıdı patlaması kadar ses çıkarmaktaydı."</p>

  <p><br /></p>

  <p>"Çünkü bir Vahşi Ayrıbölgesi görmeyi ben de istiyorum."</p>

  <p><br /></p>

  <p>"CH3C6H2(NO2)3+Hg(CNO)2 = evet, nedir?" Toprakta dev bir çukur, bir duvar yığını, et ve balgam parçaları, havada uçan ve flop diye sardunyaların üzerine -kırmızı sardunyaların üzerine- inen, çizmesi hâlâ üzerinde bir ayak; ne muhteşem bir gösteriydi o yaz!</p>

  <p><br /></p>

  <p>"Umutsuz bir vakasın sen Lenina, senden el çekiyorum."</p>

  <p><br /></p>

  <p>"Rusların su kaynaklarını zehirleme tekniği özellikle dikkate değer bir buluştu."</p>

  <p><br /></p>

  <p>Fanny ve Lenina sırtları birbirine dönük, sessizce üstlerini değiştirmeyi sürdürdüler.</p>

  <p><br /></p>

  <p>"Dokuz Yıl Savaşları, büyük Ekonomik Çöküş. Dünya Kontrolü ile yıkım arasında bir seçim söz konusuydu. İstikrar ile..."</p>

  <p><br /></p>

  <p>"Fanny Crowne da hoş bir kız," dedi Sosyal Belirleme Yardımcısı.</p>

  <p><br /></p>

  <p>Çocuk yuvalarında Sınıf Bilinci'ne Giriş dersi bitmiş, sesler, gelecekte oluşacak talebi, geleceğin sanayi arzına uyduruyordu. "Uçmaya bayılıyorum," diye fısıldıyorlardı, "uçmaya bayılıyorum, yeni elbiseler edinmeye bayılıyorum, yeni..."</p>

  <p><br /></p>

  <p>"Tabii, Liberalizm, şarbondan ölmüştü, ama yine de işler zor kullanarak yürümüyordu."</p>

  <p><br /></p>

  <p>"Lenina kadar dolgun sayılmaz. Ah evet, sayılmaz."</p>

  <p><br /></p>

  <p>Yorulmak bilmez fısıltı, "Fakat eski elbiseler korkunçtur," diye devam ediyordu. "Eski elbiseleri daima çöpe atarız. Atıp kurtulmak onarmaktan iyidir, atıp kurtulmak onarmaktan iyidir, kurtulmak..."</p>

  <p><br /></p>

  <p>"Hükümet oturma işidir, vurma değil. Beynin ve kıçınla yönetirsin, yumrukla asla. Örneğin, tüketim seferberliği işi vardı."</p>

  <p><br /></p>

  <p>"İşte oldu, hazırım," dedi Lenina; ama Fanny konuşmadan arkası dönük oturmaya devam etti.</p>

  <p><br /></p>

  <p>"Fanny hayatım, haydi barışalım."</p>

  <p><br /></p>

  <p>"Her erkek, kadın ve çocuk, bir yıl içinde belli bir miktarda tüketime zorlanacaktı. Sanayinin çıkarları adına. Tek sonucu..."</p>

  <p><br /></p>

  <p>"Atıp kurtulmak onarmaktan iyidir. Yama artarsa refah düşer, yama artarsa..."</p>

  <p><br /></p>

  <p>Üzgün bir vurguyla, "Bir gün başın belaya girecek," dedi Fanny.</p>

  <p><br /></p>

  <p>"Dev ölçekte vicdani bir reddediş. Hiçbir şey tüketilmeyecekti. Doğaya geri dönüş."</p>

  <p><br /></p>

  <p>"Uçmaya bayılıyorum, uçmaya bayılıyorum."</p>

  <p><br /></p>

  <p>"Kültüre geri dönüş. Evet, aslında kültüre. Oturup kitap okursanız fazla bir şey tüketemezsiniz."</p>

  <p><br /></p>

  <p>"İyi görünüyor muyum?" diye sordu Lenina. Ceketi şişe yeşili asetatlı kumaştan yapılmıştı ve kollarıyla yakasında yeşil viskoz kürkü vardı.</p>

  <p><br /></p>

  <p>"Golders Green'de sekizyüz tane Basit Yaşam savunucusu, makineli tüfeklerle biçilmişti."</p>

  <p><br /></p>

  <p>"Atıp kurtulmak onarmaktan iyidir, atıp kurtulmak onarmaktan iyidir." Yeşil pamuklu kadife şort ve diz altında kıvrılmış viskoz yünü çoraplar.</p>

  <p><br /></p>

  <p>"Sonra da ünlü Britanya Müzesi katliamı yaşandı. İkibin kültür hayranı, dikloretil sülfit gazıyla zehirlenerek öldürüldü."</p>

  <p><br /></p>

  <p>Yeşil-beyaz bir jokey kepinin gölgesi Lenina'nın gözlerinin üzerine düşüyordu; ayakkabıları parlak yeşildi ve iyice cilalanmıştı.</p>

  <p><br /></p>

  <p>"Sonunda," dedi Mustafa Mond, "Denetçiler güç kullanmanın işe yaramadığını anladılar. Daha yavaş ama daha kesin olan harici doğum, yeni Pavlovcu şartlandırma ve hipnopedya yöntemleri..."</p>

  <p><br /></p>

  <p>Beline de gümüş kakmalı, yeşil maroken taklidi bir fişeklik palaskası takmıştı, fişeklik (Lenina kısır bir kadın olmadığı için) yönetmeliğe uygun gebelik önleyiciler yüzünden şişkin duruyordu.</p>

  <p><br /></p>

  <p>"Pfitzner ve Kawaguchi'nin buluşları sonunda kullanılabiliyordu. Canlı anadan doğumla üremeye karşı yoğun bir propaganda..."</p>

  <p><br /></p>

  <p>"Mükemmel!" diye heyecanla çığlık attı Fanny. Lenina'nın cazibesine, asla uzun süre karşı koyamıyordu. "Ne kadar dayanılmaz, tatlı bir Malthus kemeri!"</p>

  <p><br /></p>

  <p>"Bunların yanında, bir de Geçmiş'e karşı bir kampanya başlatıldı; müzeler kapatıldı, tarihî anıtlar havaya uçuruldu (şansımıza çoğu zaten Dokuz Yıl Savaşları'nda yerle bir edilmişti); ve F.S. 150 yılından önce yayınlanmış tüm kitaplar yasaklandı."</p>

  <p><br /></p>

  <p>"Kesinlikle ben de böyle bir kemer edinmeliyim," dedi Fanny.</p>

  <p><br /></p>

  <p>"Örneğin, piramitler denen birşeyler vardı." "Benim eski siyah, rugan bir kayışım..."</p>

  <p><br /></p>

  <p>"Bir de Shakespeare adında bir adam vardı. Siz bunları hiç duymamışsınızdır tabii."</p>

  <p><br /></p>

  <p>"Şu benim kayışım var ya, gerçekten rezil bir şey."</p>

  <p><br /></p>

  <p>"İşte bunlar, gerçekten bilimsel bir eğitimin sağladığı avantajlar."</p>

  <p><br /></p>

  <p>"Ne kadar çok yama olursa o kadar az refah olur, ne kadar çok yama olursa..."</p>

  <p><br /></p>

  <p style="text-align: center;"><b>* * *</b></p>

  <p><br /></p>

  <p>"Fordumuz'un ilk T-Model'inin piyasaya sürülüşü..."</p>

  <p><br /></p>

  <p>"Neredeyse üç aydır kullanıyorum." "...yeni çağın başlangıç tarihi olarak seçildi."</p>

  <p><br /></p>

  <p>"Atıp kurtulmak onarmaktan iyidir; kurtulmak onarmaktan..."</p>

  <p><br /></p>

  <p>"Daha önce de söylediğim gibi, Hristiyanlık denen bir şey vardı."</p>

  <p><br /></p>

  <p>"Atıp kurtulmak onarmaktan iyidir." "Yetersiz tüketimin etiği ve felsefesi..."</p>

  <p><br /></p>

  <p>"Yeni elbiselere bayılıyorum, yeni elbiselere bayılıyorum, yeni..."</p>

  <p><br /></p>

  <p>"Üretimin yetersiz olduğu günlerde çok önemliydi; ancak nitrojenin kontrol edilebildiği bir makineler çağında az tüketim, kesinlikle topluma karşı işlenmiş bir suçtur."</p>

  <p><br /></p>

  <p>"Henry Foster verdi."</p>

  <p><br /></p>

  <p>"Bütün haçların üstleri kesildi ve T'ye dönüştüler. Bir de Tanrı diye bir şey vardı."</p>

  <p><br /></p>

  <p style="text-align: center;"><b>* * *</b></p>

  <p><br /></p>

  <p>"Gerçek maroken taklidi."</p>

  <p><br /></p>

  <p>"Şimdi Dünya Devleti'miz var. Ford Günü bayramlarımız, Cemaat İlahileri ve Dayanışma Ayinleri'miz var."</p>

  <p><br /></p>

  <p>"Ford'um, nasıl da nefret ediyorum bu adamlardan!" diye düşünüyordu Bernard Marx.</p>

  <p><br /></p>

  <p>"Cennet denen bir şey vardı; ama yine de büyük miktarlarda alkol tüketirlerdi."</p>

  <p><br /></p>

  <p>"Et muamelesi yapıyorlar, et muamelesi."</p>

  <p><br /></p>

  <p>"Ruh dedikleri bir şey vardı, bir de ölümsüzlük denen bir şey."</p>

  <p><br /></p>

  <p>"Henry'ye sorsana nereden almış." "Fakat morfin ve kokain kullanırlardı."</p>

  <p><br /></p>

  <p>"Daha da kötüsü, Lenina da kendisini et parçası olarak görüyor."</p>

  <p><br /></p>

  <p>"F.S. 178 yılında ikibin tane eczacı ve biyo-kimyager maaşa bağlandı."</p>

  <p><br /></p>

  <p>Bernard Marx'i göstererek, "Gerçekten de suratı asık görünüyor," dedi Sosyal Belirleme Yardımcısı.</p>

  <p><br /></p>

  <p>"Altı yıl sonra ticari üretime geçildi. Mükemmel uyuşturucu üretiliyordu."</p>

  <p><br /></p>

  <p>"Bernard'a sataşalım."</p>

  <p><br /></p>

  <p>"Gevşeticiydi, uyuşturuyordu ve keyifli halüsinasyonlar sağlıyordu."</p>

  <p><br /></p>

  <p>"Somurt Marx, somurt." Omzuna inen tokatla irkilip yukarı baktı. Henry Foster ayısının ta kendisiydi. "Sana bir gram soma lazım."</p>

  <p><br /></p>

  <p>"Hristiyanlık ve alkolün bütün avantajlarına sahipti, ama yan etkilerini taşımıyordu."</p>

  <p><br /></p>

  <p>"Ford adına, nasıl da gebertmek isterdim onu!" Ama tek yaptığı, 'Hayır, teşekkürler,' demek ve sunulan hap tüpünü geri çevirmek oldu,"</p>

  <p><br /></p>

  <p>"İstediğin zaman, gerçeklikten uzaklaşıp tatile çıkıyorsun, geri döndüğünde ne başın ağrıyor ne de anlatacak mitolojin oluyor."</p>

  <p><br /></p>

  <p>"Alsana," diye ısrar etti Henry, "al hadi." "Pratikte İstikrar sağlanmıştı." Sosyal Belirleme Yardımcısı basit bir hipnopedik deyişten alıntı yaparak, "Bir santimetrekübü, bin musibet savuşturur," dedi.</p>

  <p><br /></p>

  <p>"Geriye bir tek yaşlılığı yenmek kalıyordu."</p>

  <p><br /></p>

  <p>"Def olun, def olun!" diye bağırdı Bernard Marx.</p>

  <p><br /></p>

  <p>"Huysuz seni?"</p>

  <p><br /></p>

  <p>"Eşeylik hormonları, genç kan nakli, magnezyum tuzları..."</p>

  <p><br /></p>

  <p>"Sakın unutma, bir gramı, lanet okumaktan iyidir," deyip gülerek çıktılar.</p>

  <p><br /></p>

  <p>"Yaşlılığın tüm fizyolojik izleri silinmiş oluyordu. Tabii bunlarla birlikte..."</p>

  <p><br /></p>

  <p>"Sakın Henry'ye o Malthus kemerini sormayı unutma," dedi Fanny.</p>

  <p><br /></p>

  <p>"Tabii bunlarla birlikte yaşlılara özgü zihinsel tuhaflıklar da halledilmiş oluyordu. Kişilikler tüm bir yaşam süresince sabit kalıyordu."</p>

  <p><br /></p>

  <p>"...karanlık çökmeden Engelli Golf'te iki tur geçmem gerekiyor. Acele etmeliyim."</p>

  <p><br /></p>

  <p>"İş, oyun-gücümüz ve zevklerimiz onyedi yaşımızda neyse altmış yaşımızda da o oluyor. Eski, berbat günlerde, yaşlılar hayattan elini eteğini çeker, emekli olur, kendini dine verir, zamanlarını okumaya ve düşünmeye ayırırlardı -düşünmeye!</p>

  <p><br /></p>

  <p>Koridorda asansöre doğru yürüyen Bernard Marx, "Gerizekâlılar, pislikler!" diye söyleniyordu.</p>

  <p><br /></p>

  <p>"Şimdilerde -gelişme işte budur- yaşlı insanlar çalışıyor, çiftleşiyor, keyiften başlarını kaldıracak zamanları yok, oturup düşünecek tek bir saniyeleri bile yok ya da olur da elle tutulur meşgalelerinin ortasında küçük bir zaman boşluğu açılırsa o zaman da soma yardıma koşar, şahane soma, yarım gramı yarım tatil, bir gramı bir hafta sonu, iki gramı muhteşem Doğu'ya bir yolculuk, üç gramı ayda karanlık bir ebediyettir; dönünce kendilerini boşluğun diğer tarafında bulurlar, günlük çalışma ve meşgalelerin sağlam zeminine güvenle basar ayakları, bir oynaşmadan diğerine koştururlar, taş gibi kızın birinden diğerine bir Elektro-manyetik Golf Sahası'ndan diğerine..."</p>

  <p><br /></p>

  <p>"Git buradan küçük kız," diye öfkeyle bağırdı KŞM Müdürü. "Uzaklaş buradan küçük oğlan! Görmüyor musunuz Ford hazretleri meşgul? Gidip başka bir yerde oynayın erotik oyununuzu."</p>

  <p><br /></p>

  <p>"Zavallı çocuklar!" dedi Denetçi.</p>

  <p><br /></p>

  <p>Makinelerin hafif uğultusunun ortasında Taşıyıcı Bantlar, yavaş ama ihtişamla, saatte otuzüç santimetre ilerliyordu. Kızıl karanlıkta sayısız yakut parıldıyordu.</p>

  <p><br /></p>
</body>
</html>
