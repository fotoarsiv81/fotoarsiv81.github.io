<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-26.html</title>
  <link href="../Styles/template.css" rel="stylesheet" type="text/css" />
  <meta content="urn:uuid:125f6f44-b7ea-4980-8d65-6b746fa8d335" name="Adept.expected.resource" />
</head>

<body>
  <div id="x7-26.html" xml:lang="en-GB">
    <div class="Basic-Text-Frame">
      <p class="anabaslik" id="toc_marker-27">Maurice Perno’ya Verdiği Mülakat</p>

      <p class="paragraf-4">Ünlü Fransız gazeteci Maurice Perno, Gazi Mustafa Kemal Paşa ile icra ettiği mühim bir röportajı “Revue de Monde” dergisinde aşağıda olduğu şekilde naklediyor:</p>

      <p class="paragraf-4">Mustafa Kemal Paşa, bütün eşyası bir kanepe, iki koltuktan ibaret olan bu küçük odada elini masaya dayamış, ayakta duruyordu.</p>

      <p class="paragraf-4">Bana elini uzattı, oturmak için yer gösterdi ve bir sigara verdi, nazikane bir tavırla beni dinlemeye hazır olduğunu sezdirdi.</p>

      <p class="paragraf-4">Derhal mevzuya geçerek; evvela Türk hükümetinin Türkiye’de mekteplerimizin, lisanımızın, nüfuzumuzun inkişafına mani olacak tedbir ittihaz edeceğini, sonra Türk milliyetperverlerinin güya ecnebi düşmanı olduklarını ileri sürdüler. Bu iki nokta hakkında bana açıklamalarda bulunabilirler mi?</p>

      <p class="paragraf-4">Mustafa Kemal Paşa bir saniye düşündü gözleri uzaklara daldı, dedi ki:</p>

      <p class="paragraf-4">“Mektepleriniz için bu, biraz da eski bir hikayedir. Fransız mektepleri Türk milletine büyük hizmetler etmiştir. Biz, hepimiz Fransa’nın hars (kültür) membaından (kaynağından) içtik. Ben bile çocukken bir müddet Fransız mektebine gittim.</p>

      <p class="paragraf-4">Fakat bazan ecnebi mekteplerinin vazife hudutlarını geçtiğini, rollerinden çıktıklarını, gayri fennî propaganda gayeleri takip ettiklerini ve bunun için halkımızın Türk olmayan unsurlarına istinat ettiklerini gördük.”</p>

      <p class="paragraf-4">Peki, Merzifon’daki Amerikan mektebini kapattığınız için kimsenin size bir diyeceği yoktur. Fakat Türkiye’de bir Fransız mektebine karşı gerek siyasi gerek dinî herhangi bir propaganda isnat edildiğini bilmiyorum.</p>

      <p class="paragraf-4">Paşa hafifçe güldü ve cevap verdi:</p>

      <p class="paragraf-4">“Fransız mekteplerinin ekserisi rahipler ve hemşireler tarafından idare edilmektedir. Şu halde mesleki bir mahiyeti vardır. Binaenaleyh dinî bir propagandada bulunduklarından endişe edebiliriz. Mamafih istiyoruz ki mektepleriniz kalsın.</p>

      <p class="paragraf-4">Fakat Türkiye’de bizim mekteplerimizin bile hazır olmadıkları ayrıcalığa ecnebi mekteplerinin malik olması kabul edilemez. Müesseseleriniz, aynı sınıfta Türk mekteplerine mevzu olan kanun ve nizamlarına riayet ettikçe baki kalabilir.”</p>

      <p class="paragraf-4">Bu sırada bir sessizlik oldu. Mustafa Kemal Paşa sıcaktan başındaki astragan kalpağı çıkardı. Karşımda büsbütün başka bir adam gördüğümü zannettim. Sarışın ince saçları kalpak altında göremediğim geniş ve biçimlenmiş alnını açık bırakıyordu.</p>

      <p class="paragraf-4">Kendi kendime karşımda bir Türk mü yahut bir Slav mı mevcut olduğunu düşündüm. Yavaş yavaş evvela bilaihtiyar kapalı duran bu çehre canlandı, sesteki gönül rahatlığı değişti. Paşa devam etti:</p>

      <p class="paragraf-4">“Şu bilinsin ki biz ecnebilere karşı herhangi düşmanca bir his beslemediğimiz gibi onlarla samimi ilişkide bulunmak arzusundayız. Türkler bütün medeni milletlerin dostlarıdır. Ecnebiler memleketimize gelsinler, bize zarar vermemek, hürriyetlerimizi müşkülat çıkartılmasına çalışmamak şartıyla burada daima kabul göreceklerdir.”</p>

      <p class="paragraf-4">Mustafa Kemal Paşa, yeni bir suale intizar ediyordu. Dinî mesele hakkındaki fikirlerini dinlemek merakında idim. Bu vadide alınan bazı tedbirden ne maksat takip edildiğini izah etmesini rica ettim.</p>

      <p class="paragraf-4">“İttihaz ettiğimiz (aldığımız) bütün tedbirler bir cümle ile hülâsa edilebilir (özetlenebilir): Hakimiyet-i Milliye’yi ilan ettik. Kelimeler üzerinde oynamayalım.</p>

      <p class="paragraf-4">Bugünkü Türk hükümeti az çok cumhuriyettir. Bu bizim hakkımızdır; fenalık nerede? Menşelerimizi hatırlayınız. Tarihimizin en mesut devresi hükümdarlarımızın halife olmadıkları zamandır. Bir Türk padişahı, hilafeti her nasılsa kendisine mâl etmek için nüfuzunu, itibarını, servetini istimal etti. Bu sırf bir tesadüf eseriydi.</p>

      <p class="paragraf-4">Peygamberimiz tilmizlerine dünya milletlerine İslamiyet’i kabul ettirmelerini emretti, bu milletlerin hükümeti başına geçmelerini emretmedi. Peygamberimizin zihninden asla böyle bir fikir geçmemiştir. Hilafet demek, idare, hükümet demektir.</p>

      <p class="paragraf-4">Hakikaten vazifesini yapmak, bütün Müslüman milletlerini idare etmek isteyen bir halife, buna nasıl muvaffak olur? İtiraf ederim ki bu şerait dahilinde beni halife tayin etseler derhal istifamı verirdim...</p>

      <p class="paragraf-4">Fakat tarihe gelelim, gerçeği tetkik edelim, Araplar Bağdat’ta bir hilafet tesis ettiler fakat Cordou’da bir hilafet daha vücuda getirdiler. Ne Acemler, ne Afganlılar, ne Afrika Müslümanları İstanbul halifesini asla tanımadılar.</p>

      <p class="paragraf-4">Bütün İslam milletleri üzerinde ulvî vazife-i ruhaniyesini ifa eden yegane halife fikri hakikatten değil, kitaplardan çıkmış bir fikirdir. Halife hiçbir zaman Roma’daki papanın Katolikler üzerindeki kuvvet ve iktidarını gösterememiştir.</p>

      <p class="paragraf-4">Son ıslahatımızın sebep olduğu tenkitler, gayr-ı hakiki mevhum bir fikirden, İslam birliği fikrinden mülhemdir. Bu fikir asla hakikat olmamıştır.</p>

      <p class="paragraf-4">İlave edelim ki İslam âleminde Türkler halifenin maddi ihtiyaçlarını fiilen temin eden yegane millettir. Cihanşümûl bir hilafeti üzerlerine alanlar, şimdiye kadar her türlü iştirakten uzak kalmışlardır. O halde ne iddia ediyorlar? Yalnız Türkler bu müessesenin yüküne tahammül etsinler ve yine yalnız onlar halifenin nüfuz-u hâkimanesine riayet etsinler... Bu iddia aşırıdır.”</p>

      <p class="paragraf-4">Şu halde yeni Türkiye’nin siyasetinde dine aykırı hiçbir temayül ve mahiyet olmayacak demek?</p>

      <p class="paragraf-4">“Siyasetimizi dine aykırı olmak şöyle dursun, din nokta-ı nazarından eksik bile hissediyoruz.”</p>

      <p class="paragraf-4">Zat-ı asilâneleri, düşündüklerini bendenize daha iyi izah buyururlar mı?</p>

      <p class="paragraf-4">“Türk milleti daha dindar olmalıdır, yani bütün sadeliği ile dindar olmalıdır, demek istiyorum. Dinimiz -bizzat hakikate nasıl inanıyorsam buna da öyle inanıyorum- akla muhalif, ilerlemeye mani hiçbir şey ihtiva etmiyor.</p>

      <p class="paragraf-4">Halbuki Türkiye’ye istiklâlini veren bu Asya milleti içinde daha karışık batıl inanışlardan ibaret bir din daha vardır. Fakat bu cahiller, bu acizler sırası gelince aydınlanacaklardır.</p>

      <p class="paragraf-4">Eğer ışığa yaklaşamazlarsa kendilerini mahv ve mahkum etmişler demektir. Onları kurtaracağız.”</p>

      <p class="paragraf-4">Maurice Perno (Akşam, 11 Şubat 1924)</p>
    </div>
  </div>
</body>
</html>
