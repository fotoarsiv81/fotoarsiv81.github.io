<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">17. Bölüm</h1>

    <p class="kayit">GÜNLÜK GİRİŞİ: SOL 192</p>

    <p><em>Ha siktir!</em></p>

    <p>Benim için geri dönüyorlar!</p>

    <p>Şu an nasıl tepki vereceğimi bile bilmiyorum. Duygulandım!</p>

    <p>Eve dönüş otobüsüne yetişmeden önce yapmam gereken bir dolu iş var.</p>

    <p>Yörüngeye giremeyecekler. Onlar geçerken uzaya çıkmış olmazsam, tek yapabilecekleri pencereden el sallamak olur.</p>

    <p>Ares 4’ün MTA’sına ulaşmam gerekiyor. Bunu NASA bile kabul ediyor. Ve NASA’daki dadılar size 3200 kilometrelik bir yolculuğu tavsiye ediyorsa, işte o zaman başınız belada demektir.</p>

    <p>Bekle beni, Schiaparelli!</p>

    <p>Gerçi... hemen çıkmıyorum yola. Daha önce bahsettiğim bir dolu işi yapmam gerekiyor önce.</p>

    <p><em>Pathfinder</em>’a yaptığım yolculuk, önümdeki yolculuğun yanında keyfi bir gezi gibi kalacak. Sadece on sekiz sol yaşamam gerektiğinden, bir sürü kısa yol kullanmıştım. Bu sefer, durum daha farklı.</p>

    <p><em>Pathfinder</em>’a giderken sol başına 80 kilometre yol almıştım. Schiaparelli yolculuğum da bu kadar verimli olursa, yolculuk kırk sol sürecek. Garanti olsun diye elli sol diyelim.</p>

    <p>Ama durum sadece yolculuktan ibaret değil. Oraya vardığımda, kamp kurup bir sürü MTA modifikasyonu yapmam gerekecek. NASA bunların da otuz sol süreceğini varsayıyor. Garanti olsun diye kırk beş diyelim hadi. Yolculuk ve MTA modifikasyonları derken, toplam doksan beş sol sürecek. Buna yüz sol diyelim çünkü doksan beş yuvarlanmak için yalvarır gibi bakıyor.</p>

    <p>Yani Hab’dan uzakta yüz sol kadar hayatta kalmam gerekiyor.</p>

    <p>“Peki ya MTA?” diye sorduğunuzu duyar gibiyim (hararet içinde yanan hayal gücümde). “Orada ikmaller olmayacak mı? En azından hava ve su?”</p>

    <p>Hayır. Zerre bir şey yok.</p>

    <p>Hava tankları var ama hepsi boş. Bir Ares görevinin bolca O<sub>2</sub>, N<sub>2</sub> ve suya ihtiyacı var zaten. Niye MTA’yla birlikte daha fazlasını göndersinler ki? Mürettebatın Hab’ın olanaklarıyla MTA’yı doldurması daha kolay. Mürettebatımın şansına, görev planına göre Martinez’in MTA tanklarını Sol 1’de doldurması gerekti.</p>

    <p><em>Hermes</em> buradan Sol 549’da geçecek, o yüzden benim 449’a kadar yola çıkmış olmam gerekiyor. Bu da bana buradaki hazırlıklarımı tamamlamak için 257 sol veriyor.</p>

    <p>Çok uzun bir süreymiş gibi, değil mi?</p>

    <p>O süre zarfında, yüzey aracımı “Büyük Üçlü’yü” (“atmosfer düzenleyici, oksijen verici, su arıtıcı”) taşıma konusunda kandırmam gerekiyor. Bu üçünün hava basıncının olduğu bir alanda durması gerekiyor ama yüzey aracı o kadar geniş değil. Bu üçünün sürekli çalışıyor olması gerekiyor ama yüzey aracının aküleri o yükü uzun süre taşıyamaz.</p>

    <p>Aracın ayrıca tüm yiyeceklerimi, suyumu, güneş hücrelerini, ikinci aküyü, aletlerimi, bazı yedek parçaları ve <em>Pathfinder</em>’ı da taşıması gerekiyor. NASA ile iletişim kurmada tek yolum olduğundan, <em>Pathfinder</em> Clampett Nine misali aracın tavanın seyahat etme hakkını kazanıyor.</p>

    <p>Çözmem gereken bir sürü sorunum var ama o sorunları çözdürebileceğim de bir sürü insan var. Hemen hemen Dünya’nın tamamı.</p>

    <p>NASA hâlâ ayrıntılar üzerinde çalışıyor ama ana fikir iki aracı da kullanmak. Birini sürerken, öbürünü karavanım olarak kullanacağım.</p>

    <p>Karavan üzerinde bazı yapısal değişiklikler yapmam gerekecek. “Yapısal değişiklikler” derken “gövdesinde koca bir delik aç” demek istiyorum. Ardından Büyük Üçlü’yü içeri sokup deliği Hab brandasıyla yumuşak olarak kapatabilirim. Aracın basıncını yükselttiğimde dışarı doğru şişecek ama basıncı tutacaktır. Peki aracın gövdesinin büyük bir kısmını nasıl kesip atacağım? Onu da güzel asistanım Venkat Kapoor açıklasın:</p>

    <blockquote class="duzyazi_2">
      <p>[14:38] JPL: Eminim yüzey aracı üzerinde deliği nasıl açacağını merak ediyorsundur.</p>

      <p>Deneylerimiz kaya örneği matkaplarının gövdeyi delebildiğini gösteriyor. Matkap ucundaki yıpranmışlık oldukça düşük olacak (kayalar karbon karmasından daha sert). Bir sıra halinde delikler açabilirsin. Ardından da aralarında kalan kısımları yontarsın.</p>

      <p>Umarım matkap kullanmayı seviyorsundur. Matkap ucu 1 cm genişliğinde ve delikler 0.5 cm aralıkta olacak. Toplam kesim işlemi 11.4 m ediyor. Yani 760 delik. Bir deliği delmek 160 saniye sürüyor.</p>

      <p>Sorun: Matkaplar inşaat projeleri için tasarlanmadılar. Kısa sürede kaya örneği toplamak için kullanmaları bekleniyordu. Aküleri sadece 240 saniye yetiyor. Elinde iki matkap var ama yine de şarj etmeye başlamadan önce sadece 3 delik açabilirsin. Şarj işlemi de 41 dakika sürüyor.</p>

      <p>Bu günde 8 saatlik GDF’lerle 173 saatlik bir iş. 21 güne denk geliyor ve bu istediğimizden uzun. Diğer tüm fikirlerimiz bu kesim işleminin işe yaramasına bel bağlıyor. Eğer bu işe yaramazsa, yeni fikirler üretmek için zamana ihtiyacımız var.</p>

      <p>O yüzden matkabı doğrudan Hab’a bağlamanı istiyoruz.</p>

      <p>Matkap 28.8 V bekleyip 9 amp çekiyor. Bunun altından kalkabilecek tek kablolar yüzey aracının şarj kabloları. Onlar 36 V, 10 amp maksimum kablolar. Elinde iki tane bulunduğundan, birini modifiye etmende sakınca yok.</p>

      <p>Voltajı düşürüp kabloya yeni bir devre kesiciyi nasıl koyacağına dair bilgileri sana göndereceğiz ama eminim sen bunun nasıl yapılacağını biliyorsundur.</p>
    </blockquote>

    <p>Yarın yüksek voltajlı elektrikle oynayacağım. Burada nasıl bir sıkıntı çıkar, aklıma hiçbir şey gelmiyor!</p>

    <p class="kayit">GÜNLÜK GİRİŞİ: SOL 193</p>

    <p>Yüksek voltajla çalışıyor olmama rağmen, bugün kendimi öldürmemeyi başardım. Aslında o kadar da heyecan verici değil. Önce fişi çıkarmıştım.</p>

    <p>Söylenildiği gibi, yüzey aracının şarj kablosunu matkap kablosuna çevirdim. Voltajı doğru seviyeye çekmek rezistans eklemek kadar basit. Onlardan da elektronik çantamda bir sürü var.</p>

    <p>Kendi dokuz amp devre kesicimi yapmam gerekti. Üç tane üç amp devre kesiciyi paralel olarak bağladım. Dokuz amp’ın üçünü de hızla yakıp ilerlemesinin imkânı yok.</p>

    <p>Ardından matkabı Hab’a bağlamam gerekti. <em>Pathfinder</em>’a yaptığım hemen hemen aynısı. Aküyü çıkar ve Hab’dan bir güç kablosu tak. Ama bu sefer bu çok daha kolay oldu.</p>

    <p><em>Pathfinder</em> hava kilitlerimden herhangi birinden geçemeyecek kadar büyüktü, o yüzden tüm elektronik işlemlerini dışarıda yapmam gerekti. Daha önce hiç uzay elbisesi içindeyken elektronikle uğraştınız mı? Çok can sıkıcı bir iş. MTA’nın iniş payandalarından kendi çalışma masamı bile yapmam gerekmişti, unuttunuz mu?</p>

    <p>Her neyse, matkap hava kilidinden rahatça geçti. Matkap sadece bir metre uzunluğunda ve kaya matkabı şeklinde. Apollo astronotları gibi, kaya örneği toplama işlemini ayakta yaptık biz de.</p>

    <p>Ayrıca <em>Pathfinder</em> üzerinde göz kararı yaptığım işin aksine, matkabın eksiksiz şeması vardı elimde. Aküyü çıkardım ve onun yerine güç kablosunu bağladım. Ardından matkabı ve yeni kablosunu dışarı çıkartarak modifiye edilmiş yüzey aracının şarj cihazına bağladım ve aleti çalıştırdım.</p>

    <p>Sorunsuz çalıştı! Matkap kaygısızca guruldamaya başladı. Nasılsa, her şeyi ilk denememde doğru bir şekilde yapmıştım. İçten içe, matkabı yakacağımı düşünüyordum.</p>

    <p>Daha öğlen bile olmamıştı. Niye delikleri delmeye başlamayayım diye düşündüm ben de?</p>

    <blockquote class="duzyazi_2">
      <p>[10:07] WATNEY: Güç kablosu modifikasyonları tamamlandı. Matkabı taktım ve harika çalışıyor. Günün bitmesine daha var. Kesmemi istediğiniz deliğin tanımını yollayın.</p>

      <p>[10:25] JPL: Bunu duyduğumuza sevindik. Deliklere başlama fikri harika. Yanlış olmaması adına, bu modifikasyonlar 1 numaralı yüzey aracı üzerinde uygulanacak. Biz ona “karavan” diyoruz. 2 numaralı araç (Pathfinder’a giderken üzerinde modifikasyonlar yaptığın yüzey aracı) şimdilik olduğu gibi kalmalı.</p>

      <p>Aracın arkasındaki hava kilidinin tam önünden, tavandan bir kısmı keseceksin. Deliğin en azından 2.5 metre uzun olması ve basınç tankının tam 2 metre genişliğinde olması gerekiyor.</p>

      <p>Kesim yapmadan önce, karavan üzerinde şeklini çiz ve karavanı Pathfinder’ın kamerasının görebileceği bir yere yerleştir. Doğru çizip çizmediğini söyleyelim sana.</p>

      <p>[10:43] WATNEY: Anlaşıldı. 11:30’a kadar benden haber almazsanız, bir resim çekin.</p>
    </blockquote>

    <p>Yüzey araçları birbirlerini çekebilsinler diye, birbirlerine geçebilecek şekilde tasarlandılar. Böylece bir felaket meydana gelirse, arkadaşlarınızı kurtarabilirsiniz. Aynı nedenden dolayı, yüzey araçları birbirleri arasında hortumlar aracılığıyla hava paylaşabilirler. Bu küçük özellik sayesinde, uzun yolculuğum sırasında karavanla atmosferi paylaşmama yardımcı olacak.</p>

    <p>Karavanın aküsünü uzun süre önce çalmıştım; kendi gücüyle hareket etmesine imkân yok. O yüzden karavanı harika bir şekilde modifiye edilmiş aracıma bağladım ve <em>Pathfinder</em>’ın yanına çektim.</p>

    <p>Venkat bana kesmeyi planladığım şekli “çizmemi” söyledi ama bunu nasıl yapacağımı söylemeyi unuttu. Sanki elimde yüzeyde çalışan bir kalem var. O yüzden Martinez’in yatağını parçaladım.</p>

    <p>Karyolalar en basit haliyle birer hamak aslında. Üzerinde yatarken yormayacak bir şekilde örülmüş hafif iplerden oluşuyorlar. Mars’a gönderilecek malzemeleri yaparken tasarruf edilen her gram iyidir.</p>

    <p>Martinez’in yatağını parçaladım ve ipliği dışarı çıkardım, ardından kesmeyi planladığım çizgi boyunca karavana bantladım. Evet, koli bandı neredeyse atmosfersiz ortamda da işe yarıyor. Koli bandı her yerde işe yarıyor. Koli bandı sihirlidir ve ona tapınılması gerekir.</p>

    <p>NASA’nın ne yapmayı düşündüğünü görebiliyorum. Karavanın arkasında, dokunmayacağımız bir hava kilidi var. Kesik onun hemen önünde olacak ve Büyük Üçlü’nün dik durması için yeterli yer olacak.</p>

    <p>NASA’nın Büyük Üçlü’yü günde yirmi dört buçuk saat boyunca çalıştırıp sürüş için geriye güç kalmasını nasıl sağlamayı düşündüğünü bilmiyorum. Bahse varım onlar da bilmiyordur. Ama zekiler onlar; bir yolunu bulurlar.</p>

    <blockquote class="duzyazi_2">
      <p>[11:49] JPL: Görebildiğimiz kadarıyla kesmeyi planladığın yer iyi görünüyor. Diğer tarafın da birebir olduğunu varsayıyoruz. Delmeye başlayabilirsin.</p>

      <p>[12:07] WATNEY: Kadınlar da öyle diyorlardı.</p>

      <p>[12:25] JPL: Ciddi misin, Mark? Gerçekten mi?</p>
    </blockquote>

    <p>İlk önce karavanın atmosferini düşürdüm. İsterseniz deli deyin ama matkabın suratıma doğru fırlamasını istemiyordum.</p>

    <p>Ardından başlamak için bir yer seçmem gerekti. En kolayının yan taraftan başlamak olacağını düşündüm. Yanılmışım.</p>

    <p>Tavandan başlamak daha iyi olurdu. Yandan delmek yorucuydu çünkü matkabı yere paralel tutmam gerekiyordu. Bahsi geçen matkap babanızın evdeki Black &amp; Decker matkabı değil. Bu matkap bir metre uzunluğunda ve tutulabilecek tek güvenli yer sapı.</p>

    <p>Matkabın yerinde durması biraz daha zordu. Gövdeye dayandım ve çalıştırdım ama hemen sağa sola fırladı. O yüzden ben de sadık çekicimle tornavidamı aldım. Birkaç vuruşla, karbon karmasında ufak bir çentik açtım.</p>

    <p>Böylece tek bir noktayı delebileyim diye matkap ucunu koyabileceğim bir yerim oldu. NASA’nın tahmin ettiği gibi, öte taraftan çıkmak iki buçuk dakika civarı sürdü.</p>

    <p>İkinci delikte de aynı prosedürü takip ettim ve bu sefer daha rahat oldu. Üçüncü deliğin ardından, matkabın ısınma ışığı yandı.</p>

    <p>Zavallı matkap bu kadar uzun süre kullanılmak üzere tasarlanmamıştı.</p>

    <p>Şansıma, ısındığını fark etti ve beni uyardı. O yüzden ben de birkaç dakikalığına çalışma masama dayandım ve matkap soğudu. Mars hakkında söyleyebileceğiniz şeylerden biri de, Mars’ın <em>gerçekten</em> çok soğuk olduğudur. İnce atmosfer ısıyı pek iyi iletmez ama her şeyi eninde sonunda soğutur.</p>

    <p>Matkabın kapağını çoktan sökmüştüm (güç kablosunu sokmak için bir yer lazımdı). Bunun hoş bir yan etkisi de matkabın daha da hızla soğuması oldu. Gerçi toz toplandıkça birkaç saatte bir matkabı iyice temizlemem gerekecek.</p>

    <p>Saat 17:00’ye geldiğinde ve güneş batmaya başladığında, yetmiş beş delik delmiştim. İyi bir başlangıç ama daha bir sürü var. Eninde sonunda (muhtemelen yarın) yerden erişemeyeceğim delikleri delmeye başlamam gerekecek. Onun için de üzerinde durabileceğim bir şeye ihtiyacım var.</p>

    <p>“Çalışma masamı” kullanamam. Onun üzerinde <em>Pathfinder</em> duruyor ve son yapacağım şey ona dokunmak. Ama MTA’nın iniş payandalarından daha üç tane var. Eminim bir tür rampa falan yapabilirim.</p>

    <p>Her neyse, bunların hepsi yarının işi. Bu gece ise akşam yemeği için <em>tam</em> porsiyon yiyeceğim.</p>

    <p>Aynen öyle. Doğru okudunuz. Ya Sol 549’da kurtarılacağım ya da ölüp gideceğim. Bu da otuz beş sola yetecek kadar fazla yiyeceğim var demektir. Arada sırada böyle keyif yapabilirim yani.</p>

    <p class="kayit">GÜNLÜK GİRİŞİ: SOL 194</p>

    <p>3.5 dakikada ortalama bir delik açıyorum. Bu süreye arada matkabın soğuması için verdiğim ara da dahil.</p>

    <p>Bunu koca günümü delik açarak geçirerek öğrendim. Sekiz saatlik sıkıcı, bedensel olarak yorucu işin karşılığında 137 deliğim oldu.</p>

    <p>Ulaşamadığım yerleri delmek sandığımdan kolay oldu, iniş payandalarını kullanmama gerek kalmadı. Tek ihtiyacım olan üzerinde duracak bir şeymiş. Ben de bir tane jeolojik örnek muhafazası (nam-ı diğer “kutu”) kullandım.</p>

    <p>NASA’yla iletişime geçmeden önce, sekiz saatten daha uzun bir süre çalışırdım. “Acil durum” havasını kullanmaya başlamaya başlamadan bile dışarıda on saat durabilirim. Ama ben dışarıda standart süreden fazla zaman geçirirsem, NASA hemen akşam çocuğunun eve dönmesini bekleyen anneler gibi endişelenmeye başlıyor.</p>

    <p>Bugünün çalışmasıyla, tüm kesme işleminin dörtte birini ardımda bırakmış oldum. En azından, delik delme işinin dörtte birini bitirdim yani. Ardından yontmam gereken 759 adet ufak parça daha var. Karbon karmanın buna nasıl dayanacağını bilmiyorum. Ama bana bunu yapmanın en iyi yöntemini söylemeden önce NASA aynısını Dünya’da bin kere yapacaktır.</p>

    <p>Her neyse, bu gidişle delikleri tamamlamak için dört solluk (sıkıcı mı sıkıcı) bir çalışma yapmam gerekiyor.</p>

    <p>Lewis’in uyduruk yetmişler dizilerini bitirdim bu arada. Johanssen’ın tüm gizem kitaplarını da okudum.</p>

    <p>Kendime eğlence bulmak için mürettebattakilerin diğerlerinin eşyalarını da karıştırdım. Ama Vogel’ın tüm eşyaları Almanca, Beck tıbbi dergiler dışında hiçbir şey getirmemiş ve Martinez ise hiçbir şey getirmemiş.</p>

    <p>Canım çok sıkıldı, o yüzden ben de beni anlatan bir şarkı seçmeye karar verdim!</p>

    <p>Şöyle uygun düşen bir şey... Ve doğal olarak, bunun Lewis’in rezil rüsva yetmişler koleksiyonunda bulunması gerekiyor. Öbür türlüsü doğru olmazdı.</p>

    <p>Bir sürü harika aday var: David Bowie’den “Life on Mars?”, Elton John’dan “Rocket Man”, Gilbert O’Sullivan’dan “Alone Again (Naturally)”.</p>

    <p>Ama ben Bee Gees’den <em>“Stayin’ Alive”</em>ı seçtim.</p>

    <p>Yeni bir gün, bir sürü yeni delik: bu sefer 145 tane (giderek iyileşiyorum). Delikler yarı yarıya tamam. Bu işten iyice sıkılmaya başladım.</p>

    <p>Ama en azından Venkat’ın yüreklendirici mesajları var keyfimin yerine gelmesi için!</p>

    <blockquote class="duzyazi_2">
      <p>[17:12] WATNEY: Bugün 145 delik açtım. Toplam 357.</p>

      <p>[17:31] JPL: Biz şimdiye bitirirsin sanıyorduk.</p>
    </blockquote>

    <p>Sikik.</p>

    <p>Her neyse, geceleri yine canım sıkılıyor. Sanırım bu güzel bir şey. Hab’da herhangi bir sorun yok. Beni kurtarmak için yapılmış bir plan var ve yaptığım işler mışıl mışıl uyumama yardımcı oluyor.</p>

    <p>Patateslerime bakmayı özledim. Onlar olmadan Hab eskisi gibi değil.</p>

    <p>Hâlâ her yer toprak içinde. Toprağı dışarı atmanın bir anlamı yok. Yapacak hiçbir şeyim olmayınca, toprak üzerinde bir iki test yapayım dedim. İlginç bir şekilde, hayatta kalan bazı bakteriler var. Nüfusları sağlam ve giderek çoğalıyorlar. Neredeyse sıfır atmosfere ve yarı kutup soğuklarına yirmi dört saatten uzun bir süre maruz kaldığım göz önüne aldığınızda, bu gerçekten etkileyici.</p>

    <p>Benim tahminim, bakterilerinin kiminin etrafında buz cepleri oluştu ve bu ceplerin içinde hayatta kalınacak kadar hava basıncı kaldı. Soğuk da bakterileri öldürecek kadar yüksek değildi. Yüz milyonlarca bakteri içinden, soylarının tükenmesini engellemek için tek bir tanesinin hayatta kalması yeter.</p>

    <p>Yaşam harika derecede ısrarcı. Onlar da en az benim kadar ölmek istemiyorlar.</p>

    <p class="kayit">GÜNLÜK GİRİŞİ: SOL 193</p>

    <p>Sıçtım.</p>

    <p>Hem de büyük sıçtım. Ölümüme neden olacak bir hata yaptım.</p>

    <p>Her zamanki gibi, 08:45 civarında GDF’me başladım. Çekicimle tornavidamı alıp karavanın gövdesinde çentikler açma işine giriştim. Her delikten önce çentik açmak çok can sıkıcı oluyor, o yüzden günün tüm çentiklerini tek seferde açıyorum.</p>

    <p>150 çentiğin ardından (iyimserim işte, ne yapayım), işe koyuldum.</p>

    <p>Dün ve ondan önceki gün gibiydi yine. Öte tarafa kadar del, sonra diğerine geç. Öte tarafa kadar del, sonra diğerine geç. Üçüncü kez öte tarafa kadar del, ardından soğuması için matkabı bir kenara bırak. Öğle yemeği zamanı gelene kadar aynı şeyi tekrar tekrar yap.</p>

    <p>Saat 12:00’de, ara verdim. Hab’da güzel bir öğle yemeği yedim ve bilgisayara karşı biraz satranç oynadım (ezerek yendi). Ardından günün ikinci GDF’si için dışarı çıktım yine.</p>

    <p>Saat 13:30’da mahvoluşum gerçekleşti; gerçi o an ben bunun farkında değildim.</p>

    <p>Hayatın en korkunç anlarının öncesinde yapılan ufak gözlemler vardır. Gövdenizin yan kısmında daha önce orada olmayan o ufak yumru... Eve, karınıza dönüp lavaboda iki adet şarap bardağı görmek... “Şimdi bu programa bazı son dakika gelişmeleriyle ara veriyoruz...” diye başlayan cümleler...</p>

    <p>Benim içinse bu, matkabın çalışmaya başlamamasıydı.</p>

    <p>Daha üç dakika önce, sıkıntısız çalışıyordu. Bir deliği tamamlamıştım ve soğusun diye matkabı kenara bırakmıştım. Her zamanki gibi.</p>

    <p>Endişelenmiyordum. Tamamen bozulsa bile, elimde ikinci bir matkap vardı. Onu kullanıma hazır hale getirmek birkaç saat sürerdi ama bu sıkıntı değildi.</p>

    <p>Güç ışığının yanmaması muhtemelen kabloda bir sorun olduğunu gösteriyordu. Hava kilidine baktığımda, Hab’ın elektriğinin olduğunu gördüm. Yani herhangi bir sistemsel arıza yoktu. Ben de yeni devre kesicilerime baktım ve tahmin ettiğim gibi, üçü de yanmıştı.</p>

    <p>Herhalde matkap biraz fazla amper çekmişti. Önemli değil. Devre kesicileri değiştirdim ve işe geri döndüm. Matkap hemen çalıştı ve ben de delik delmeye geri döndüm.</p>

    <p>Çok büyük bir sıkıntı değilmiş gibi görünüyor, değil mi? Ben de kesinlikle o an öyle düşünmüştüm.</p>

    <p>Saat 17:00’de 131 deliğin ardından günlük çalışmamı sonlandırdım. Dünkü kadar iyi değil ama matkap arızası biraz zamanımı çalmıştı.</p>

    <p>İlerlememi rapor ettim.</p>

    <blockquote class="duzyazi_2">
      <p>[17:08] WATNEY: Bugün 131 delik deldim. Toplam 488 oldu. Ufak bir matkap arızası yaşadım; devre kesiciler yandı. Matkapta kısa süreli bir kısa devre olabilir, muhtemelen güç kablosunu taktığım yerdedir. Bunu baştan tekrar yapmam gerekebilir.</p>
    </blockquote>

    <p>Dünya ve Mars sadece on sekiz ışık dakikası uzaklıkta. Genelde, NASA yirmi beş dakika içinde cevap veriyor. Unutmayın, tüm iletişimimi her şeyi <em>Pathfinder</em>’dan gönderen 2 numaralı araçtan yapıyorum. Cevap beklerken öyle gidip Hab’da takılamam. Mesajımın alındığından emin olana kadar aracın içinde kalmam gerekiyor.</p>

    <blockquote class="duzyazi_2">
      <p>[17:38] WATNEY: Cevap alamadım. Son mesajımı 30 dakika önce gönderdim. Lütfen onaylayın.</p>
    </blockquote>

    <p>Bir otuz dakika daha bekledim. Yine cevap gelmedi. Yavaş yavaş korku kök salmaya başladı.</p>

    <p>JPL’nin İnek Takımı yüzey aracını ve <em>Pathfinder</em>’ı fakir işi chat programı olarak çalışmaları için hacklediğinde, bana arıza tespiti için bir kopya kâğıdı göndermişlerdi. İlk yönergeyi yerine getirdim:</p>

    <blockquote class="duzyazi_2">
      <p>[18:09] WATNEY: System_command: DURUM</p>

      <p>[18:09] WATNEY: Son mesaj 00s31dk önce gönderildi. Son mesaj 26s17dk önce alındı. Gemiden son ping 04s24dk öne alındı. UYARI: 52 cevapsız ping.</p>
    </blockquote>

    <p><em>Pathfinder</em> yüzey aracıyla konuşmuyordu artık. Dört saat yirmi dört dakika önce pinglere cevap vermeyi kesmişti. Kafadan yaptığım hesaplama bunun bugün 13:30 civarına denk geldiğini gösterdi.</p>

    <p>Matkabın öldüğü saatte.</p>

    <p>Panik yapmamaya çalıştım. Arıza tespiti kâğıdında, iletişim koparsa denemem gereken bazı şeylerin listesi vardı. Bunlar (sırayla):</p>

    <ol>
      <li><em>Pathfinder</em>’a güç geldiğinden emin ol.</li>

      <li>Yüzey aracını yeniden başlat.</li>

      <li>Gücü kesip tekrar bağlayarak <em>Pathfinder</em>’ı yeniden başlat.</li>

      <li>Yüzey aracının iletişim yazılımını diğer yüzey aracının bilgisayarına yükle ve oradan dene.</li>

      <li>Eğer iki yüzey aracı da işe yaramazsa, o zaman sorun muhtemelen <em>Pathfinder</em>’dan kaynaklanmaktadır. Bağlantıları tekrar iyice kontrol et. <em>Pathfinder</em>’ı Mars tozundan temizle.</li>

      <li>Kayalarla Mors kodunu kullanarak denediklerini de eklediğin bir mesaj yaz. Sorun <em>Pathfinder</em>’a gönderilecek uzaktan bir güncellemeyle halledilebilecek bir sorun olabilir.</li>
    </ol>

    <p>Birinci adımdan ötesine gidemedim. <em>Pathfinder</em>’ın bağlantılarını kontrol ettim ve eksi ucun artık takılı olmadığını gördüm.</p>

    <p>Çok mutlu olmuştum! Ne büyük rahatlama! Suratımda bir gülümsemeyle, elektronik çantamı aldım ve ucu tekrar takmaya hazırlandım. Bir güzel temizlemek için (uzay elbisemin eldivenleriyle ne kadar temizleyebilirsem işte) roketin içinden çıkardım ve tuhaf bir şey fark ettim. Yalıtım erimişti.</p>

    <p>Bu gelişme üzerine biraz kafa yordum. Erimiş yalıtım genellikle kısa devre olduğunun işaretidir. Kablonun üzerinden kaldırabileceğinden daha fazla akım geçmişti. Fakat kablonun açıkta kalan kısmı kararmamıştı ve hatta üzerinde bir iz bile yoktu ve artık ucun yalıtımı erimemişti.</p>

    <p>Daha sonra teker teker, Mars’ın korkunç gerçekleri gözlerimin önüne gelmeye başladı. Kablo ne yanardı ne de kablonun üzerinde iz kalırdı. Bu oksitlenmenin bir sonucuydu. Ve havada oksijen yoktu. O zaman bu kısa devre anlamına geliyordu yine. Ama artı uç hiç etkilenmediğine göre, güç başka bir yerden gelmiş olmalıydı...</p>

    <p>Ve matkabın devre kesicisi hemen hemen aynı zamanda yanmıştı...</p>

    <p>Ha... siktir...</p>

    <p><em>Pathfinder</em>’ın içindeki elektronikler arasında gövdesine ulaşan bir topraklama kablosu da vardı. Böylece Mars hava koşullarında statik yük oluşturmasının önüne geçiliyordu (su ve sürekli kum fırtınaları öyle etkileyici bir statik yük oluşturamıyor).</p>

    <p>Gövde <em>Pathfinder</em>’ı Mars’a getiren tetrahedronun dört yanından biri olan A Paneli’nin üzerindeydi. Diğer üç yanı hâlâ Ares Vallis’de, onları bıraktığım yerde duruyor.</p>

    <p>A Paneli ve çalışma masamın arasında <em>Pathfinder</em>’ın inişte tekerlenmek için kullandığı Mylar balonlar bulunuyordu. Çoğunu <em>Pathfinder</em>’ı taşımak için kesmiştim ama materyalden bolca kalmıştı yine; A Paneli’nin etrafından uzanıp gövdenin içiyle temas etmeye yetecek kadar. Mylar’ın iletken olduğundan da bahsetmem gerekiyor.</p>

    <p>Saat 13:30’da, matkabı çalışma masama dayadım. Matkabın kapağını güç kablosuna yer açmak için çıkarmıştım. Çalışma masam metalden... Eğer matkap çalışma masama belli bir açıda dayandıysa, iki metal temas etmiş olabilir.</p>

    <p>Ve gerçekleşen de tam olarak buydu.</p>

    <p>Elektrik matkabın artı ucundan başlayıp, çalışma masamdan, oradan Mylar’dan, oradan <em>Pathfinder</em>’ın gövdesinden, oradan bir sürü aşırı hassas ve değiştirilmesi imkânsız elektrikten geçip <em>Pathfinder</em>’ın eksi ucundan çıkmıştı.</p>

    <p><em>Pathfinder</em> 50 miliamp’ta çalışmaktadır. İçinden ise <em>9000</em> miliamp geçmişti ve bu narin elektronikleri yıkıp geçmiş ve önüne çıkan her şeyi kızartmıştı. Devre kesiciler yanmıştı ama çok geç kalınmıştı.</p>

    <p><em>Pathfinder</em> öldü. Dünya’yla iletişim kurma gücümü kaybettim.</p>

    <p>Kendi başımayım artık.</p>
  </div>
</body>
</html>
