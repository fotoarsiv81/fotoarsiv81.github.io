<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">7. Bölüm</h1>

    <p class="kayit">GÜNLÜK GİRİŞİ: SOL 63</p>

    <p>Su yapımını bitireli biraz zaman oldu. Artık kendimi havaya uçurma tehlikesi içinde değilim. Patatesler güzel güzel büyüyorlar. Haftalardır beni öldürmeye çalışan bir şey olmadı. Ayrıca yetmişlerin dizileri beni rahatsız edici bir şekilde, olması gerekenden fazla eğlendiriyor. Mars’ta durum stabil.</p>

    <p>Artık uzun süreli düşünme zamanı geldi.</p>

    <p>NASA’ya hayatta olduğumu söylemenin bir yolunu bulsam bile, beni kurtarabileceklerinin bir garantisi yok. İleriye yönelik hareket etmeliyim. Ares 4’e gitmenin bir yolunu bulmalıyım.</p>

    <p>Bu hiç de kolay olmayacak.</p>

    <p>Ares 4 buradan 3200 kilometre uzaklıktaki Schiaparelli kraterine inecek. Hatta MTA’ları çoktan orada. Martinez’in onu indirmesini izlediğim için biliyorum.</p>

    <p>MTA’nın yakıtını yapması on sekiz ay sürüyor, o yüzden NASA’nın ilk gönderdiği şey bu. MTA’yı kırk sekiz ay erken göndermek, yakıt reaksiyonları beklenenden yavaş olursa, yakıtın erken hazırlanması için ona yeterli zamanı veriyor. Ama daha da önemlisi bu, yumuşak inişin yörüngede bulunan bir pilot sayesinde uzaktan yapılabileceği anlamına geliyor. Houston’dan doğrudan kumanda operasyonu seçenekler arasında değil; onlar dört ila yirmi ışık dakikası uzaktalar.</p>

    <p>Ares 4’ün MTA’nın Mars’a gelmesi on bir ay sürdü. Bizden önce yola çıktı ve bizimle hemen hemen aynı anda buraya vardı. Beklendiği gibi, Martinez onu harika bir şekilde indirdi. MİA’nın içine doluşup yüzeye doğru yola çıkmadan önce yaptığımız son işlerden biri buydu. Ahh, yanımda mürettebatımın olduğu güzelim eski günler.</p>

    <p>Şanslıyım aslında. Üç bin iki yüz kilometre o kadar da kötü değil. 10.000 kilometre uzakta da olabilirdi. Mars’ın en düz kısmında olduğum için, ilk 650 kilometre dümdüz bir yol (Yaşasın Acidalia Planitia!) fakat kalan yol bozuk, çetin ve krater dolu bir cehennem.</p>

    <p>Elbette yüzey aracını kullanmak zorunda kalacağım. Ve tahmin edin bakalım buradaki sorun nedir? Bunlar uzun arazi yolculukları için tasarlanmadılar.</p>

    <p>Bu, birçok deneyden oluşan bir araştırma çalışması olacak. Kendi ufak NASA’mı oluşturup Hab’dan uzakta nasıl keşif yapacağımı bulmam gerekiyor. İyi haber, bunun için bol bol zamanım olacak. Neredeyse dört sene.</p>

    <p>Bazı şeyler ortada. Araçlardan birini kullanmak zorunda kalacağım. Yolculuk uzun sürecek, o yüzden yanıma erzak almam gerekecek. Yol üzerinde şarj etmem gerekecek ve araçların kendi güneş hücreleri yok, o yüzden Hab’ın tertibatından çalmam gerekecek. Yolculuk sırasında nefes almak, yemek yemek ve su içmek zorundayım.</p>

    <p>Şansıma, her şeyin teknik detayları bilgisayarda var.</p>

    <p>Yüzey araçlarından birinin üzerinde oynamam gerekecek. Kısacası yüzey aracının tekerlekli bir Hab olması gerekiyor. Hedefim olarak 2 numaralı yüzey aracını seçiyorum. Sol 37’nin Büyük Hidrojen Korkusu sırasında içinde iki gün geçirdikten sonra, onunla aramızda belli bir bağ oluştu.</p>

    <p>Aynı zamanda düşünmem gereken birçok şey var. O yüzden şimdilik, sadece elektrik hakkında düşüneceğim.</p>

    <p>Görevimizin 10 kilometrelik bir operasyon alanı vardı. Dümdüz ilerlemeyeceğimizi bildiğinden, NASA yüzey araçlarını aküleri tamamen doluyken 35 kilometre gidebilecek şekilde tasarladı. Bu düz, sağlam toprak üzerinde yolculuk edileceğini varsayıyor. Her aracın 9000 vat saatlik bir aküsü var.</p>

    <p>İlk adım 1 numaralı yüzey aracının aküsünü söküp 2 numaralı yüzey aracına takmak. Tadaa! Dolu aküde gidebileceği yolu ikiye katladım.</p>

    <p>Şimdi tek bir sıkıntı var. Isınma.</p>

    <p>Akünün bir kısmı aracı ısıtmaya harcanıyor. Mars gerçekten soğuk. Normalde tüm GDF’leri beş saatin altında tamamlamamız bekleniyordu. Fakat ben dışarıda her gün yirmi dört buçuk saat geçireceğim. Teknik detaylara göre, ısıtma ekipmanı 400 vat harcıyor. Isıtıcıyı açmak günde 9800 vat kullanacak. Her gün, elimdeki gücün yarısı demek oluyor bu!</p>

    <p>Fakat elimde beleş bir ısı kaynağı var aslında: Ben. Birkaç milyon yıllık bir evrim bana “sıcakkanlı” teknolojisini verdi. Isıtıcıyı kapatıp kat kat giyinebilirim. Aracın iyi de yalıtımı var. Bir şekilde yetmesi gerekiyor; her enerji kırıntısına ihtiyacım var.</p>

    <p>Sıkıcı hesaplamalarıma göre, aracı harekete geçirdiğimde 1 kilometre gidebilmek için 200 vat saat harcamam gerekir, yani 18,000 vat saatin tamamını hareket için kullanırsam (elbette bilgisayar, yaşam destek sistemleri vs. için harcanan önemsiz bir miktar dışında) 90 kilometre gidebilirim. İşte şimdi bir yerlere varıyoruz.</p>

    <p>Aslında tek bir seferde 90 kilometre gitmem imkânsız. Karşıma tepeler, bozuk yüzeyler, kum vs. çıkacak. Ama tahmini olarak iyi bir rakam. Buradan Ares 4’e en azından 35 gün süreceğini çıkarabilirim. Muhtemelen daha çok 50 gün kadar sürecektir. Ama en azından bu mümkün.</p>

    <p>Aracın asfalt yakan saatte 25 kilometrelik son hızıyla, aküyü bitirmem üç buçuk saatimi alacak. Yolculuğu gece vakti yapabilir ve günün güneşli kısmını şarj için ayırabilirim. Senenin bu zamanında günde on üç saat güneş alıyorum. Hab’ın tertibatından kaç tane güneş hücre araklamam gerekecek?</p>

    <p>Amerika’nın vergi mükellefleri sağ olsunlar, üretilmiş en pahalı güneş panellerinden 100 metre karesi burada. Harika bir yüzde 10.2 oranında verimliliğe sahipler ve bu çok güzel bir şey çünkü Mars Dünya kadar güneş ışığı almıyor. Dünya’nın aldığı 1400 vata karşılık, sadece 500 ila 700 vat alıyor.</p>

    <p>Uzun lafın kısası: Yanımda yirmi sekiz metrekarelik güneş hücresi getirmem gerekiyor. Bu on dört panele denk geliyor.</p>

    <p>Tavana iki adet yedişer panelden oluşan yığın koyabilirim. Köşelerden yukarı taşacaklar ama sağlam durdukları sürece, sıkıntı yok. Her gün yolculuğun ardından, panelleri yere sereceğim, ardından... koca gün bekleyeceğim. Var ya, çok sıkıcı olacak.</p>

    <p>En azından bir başlangıç oldu. Yarının görevi: 1 numaralı yüzey aracının aküsünü 2 numaralı yüzey aracına transfer et.</p>

    <p class="kayit">GÜNLÜK GİRİŞİ: SOL 64</p>

    <p>Bazen bazı şeyler kolayken, bazen değildirler. 1 numaralı araçtan aküyü sökmek kolaydı. Şasinin üzerindeki iki kıskacı çıkarınca hemen düştü. Kabloları sökmek de kolaydı. Birkaç karmaşık fiş sadece.</p>

    <p>Aküyü 2 numaralı araca takmak ise tamamen farklı bir hikâyeydi. Koyacak bir yer yok ki!</p>

    <p>Alet kocaman. Zorla sürükleyebildim. Bu bir de Mars yerçekiminde böyle.</p>

    <p>Akü fazla büyük. Şasinin altında bir ikincisi için yer yok. Tavanda yer yok. Oraya güneş hücrelerini koyacağım. Kabinde de yer yok ve zaten hava kilidine de sığmaz.</p>

    <p>Ama endişelenmeyin, bir çözüm buldum.</p>

    <p>Bununla alakası olmayan acil durumlar için, NASA fazladan altı metrekare Hab brandası ve gerçekten etkileyici biraz reçine gönderdi. Hatta bu reçine, Sol 6’da hayatımı kurtaran reçinenin ta kendisi (elbisemdeki deliği kapatmak için kullandığım yırtık kiti).</p>

    <p>Hab’ın delinmesi durumunda, herkes hava kilitlerine koşacaktı. Prosedür Hab’ın sönmesini engellemeye çalışırken ölmektense, buna izin vermekten oluşuyordu. Ardından elbiselerimizi giyip hasarı inceleyecektik. Deliği bulduğumuzda, yedek branda ve reçineyle deliği kapatacaktık. Ardından Hab’ı tekrar şişirdiğimizde, yeni gibi olacaktı.</p>

    <p>Altı metrekarelik yedek branda bire altı metrelik kullanışlı bir haldeydi. 10 santimetre genişliğinde şeritler kestim ve bunlarla bir tür kayış takımı yaptım.</p>

    <p>Reçine ve şeritleri kullanarak iki tane 10 metrelik dairesel ilmek yaptım. Ardından iki ucuna da kocaman bir branda parçası koydum. Artık elimde aracım için bir fakir heybesi vardı.</p>

    <p>Bu her gün giderek Wagon Train’e daha da çok benziyor.</p>

    <p>Reçine neredeyse anında kuruyor. Fakat bir saat kadar beklerseniz daha da güçleniyor. Ben de bekledim. Ardından elbiseyi giydim ve araca gittim.</p>

    <p>Aküyü aracın yanına sürükledim ve kayışın bir ucunu etrafına doladım. Sonra diğer ucunu aracın tavanı üzerinden öte tarafa yolladım. Diğer taraftaki ucu kayalarla doldurdum. İkisinin de ağırlıkları hemen hemen eşitlendiğinde, kayaları aşağı çekerek aküyü yukarı kaldırabildim.</p>

    <p>Yaşasın!</p>

    <p>2 numaralı aracın aküsünü çıkardım ve 1 numaralı aracınkini taktım. Daha sonra hava kilidinden geçerek araca girdim ve tüm sistemleri kontrol ettim. Her şey tıkır tıkır çalışıyordu.</p>

    <p>Kayışın sağlam olup olmadığını görmek için aracı biraz sürdüm. Biraz sallantı yapsın diye üzerinden geçmelik birkaç kaya buldum. Kayışlar dayandı. İşte böyle.</p>

    <p>Kısa bir süreliğine, ikinci akünün tellerini ana güç sistemine nasıl bağlayacağımı düşündüm. Şu sonuca vardım: “Siktir et.”</p>

    <p>Gücün sürekli gelmesine gerek yok. Birinci akü bittiğinde, dışarı çıkıp birinci aküyü söküp ikinciyi takabilirim. Neden olmasın? Günde tek sefer, on dakikalık bir GDF... Şarj ederken de aküleri değiştirmem gerekecek ama ne olmuş?</p>

    <p>Günün geri kalanını güneş hücresi tertibatını süpürerek geçirdim. Yakında, orayı yağmalayacağım.</p>

    <p class="kayit">GÜNLÜK GİRİŞİ: SOL 65</p>

    <p>Güneş hücreleriyle uğraşmak aküden daha kolaydı.</p>

    <p>Hücreler ince, hafif ve yerde öylece yatıyorlar. Bunun üzerine bir de fazladan bir avantajım var: Hücreleri ilk başta kuran benim.</p>

    <p>Pekâlâ tamam. Bunu tek başıma yapmadım. Vogel’la ikimiz birlikte çalıştık. Hem de az tatbikat yapmadık. Neredeyse koca bir haftayı güneş hücresi tertibatı üzerinde tatbikat yaparak geçirdik. Ardından ne zaman boş zamanımız olduğunu görseler, bize daha fazla tatbikat yaptırdılar. Bu tertibat görev için çok kritikti. Hücreleri kırsak ya da kullanılmaz hale getirsek, Hab enerji üretemezdi ve görev sona ererdi.</p>

    <p>Biz güneş hücresi tertibatını kurarken, diğerlerinin ne yaptığını merak ediyor olabilirsiniz. Onlar Hab’ı kuruyorlardı. Unutmayın, görkemli krallığımdaki her şey buraya kutular içinde geldi. Her şeyi Sol 1 ve 2’de kurmamız gerekti.</p>

    <p>Her bir güneş hücresi, hücreyi 14 derecelik bir açıda tutan hafif bir ızgaranın üzerinde duruyor. Ne yalan söyleyeyim, niye 14 derece olduğunu bilmiyorum. Güneş enerjisini azami seviyeye çıkarmakla ilgili bir şeyler... Her neyse, hücreleri sökmek kolaydı ve Hab bunların bir kısmından vazgeçebilir. Altı kişi yerine sadece bir insanı desteklediğinden düşmüş olan yükü sayesinde, yüzde 14’lük enerji üretimi kaybı pek de önemli değil.</p>

    <p>Ardından sıra hücreleri aracın üzerine yerleştirmeye geldi.</p>

    <p>Kaya örneği muhafazasını indirmeyi düşündüm. Tavana bağlanmış geniş bir brandadan başka bir şey değil bu. Güneş hücrelerini tutamayacak kadar küçük. Fakat biraz üzerinde kafa yorduktan sonra, hücrelere yastık görevi göreceğini düşünerek onu orada bıraktım.</p>

    <p>Hücreler güzelce istiflendi (Mars’a taşınmaları için bu şekilde tasarlanmışlardı) ve iki yığın da uslu uslu tavanda duruyordu. Sağ ve sol kenarlardan yukarıya uzanıyorlar ama tünelden geçmek zorunda olmadığımdan, bu pek de umurumda değil.</p>

    <p>Hab’ın acil durum malzemelerini biraz daha zedeleyerek, yeni şeritler yaptım ve hücreleri bir güzel bağladım. Aracın üzerinde ön ve arka tarafında kulplar var. Şeritler için iyi bir dayanak noktası oldular.</p>

    <p>Biraz geriledim ve eserime hayranlıkla baktım. Hak ettim bunu bir kere. Daha öğlen bile olmamıştı ve işim bitmişti.</p>

    <p>Hab’a geri döndüm, öğle yemeğini yedim ve solun geri kalanında mahsullerim üzerinde çalıştım. Patatesleri dikeli otuz dokuz sol olmuştu (bu yaklaşık kırk Dünya günü ediyor) ve artık hasat ve yeniden dikim zamanı gelmişti.</p>

    <p>Bitkiler beklediğimden bile daha iyi yetiştiler. Mars’ta böcek, parazit ya da bitki hastalıkları yok ve Hab bitkilerin büyümesi için harika bir ortam sağlayan sıcaklık ve nem dengesini sürekli koruyor.</p>

    <p>Mahsulüm normalde yediğiniz patateslerden daha küçüktü fakat bu bir sıkıntı değil. Tek istediğim yeni bitki yetiştirmeyi destekleyecek kadar büyük olmalarıydı.</p>

    <p>Asıl bitkileri öldürmemeye dikkat ederek, patatesleri kazıp çıkardım. Ardından onları tek gözlü ufak parçalara böldüm ve yeni toprağa tekrar diktim. Eğer bu kadar verimli büyümeye devam ederlerse, uzun bir süre yiyeceksiz kalmam.</p>

    <p>Onca ağır çalışmanın ardından, mola vermeyi hak ettim. Bugün Johanssen’ın bilgisayarını karıştırdım ve sonu gelmeyen bir dijital kitap kaynağı buldum. Görünüşe göre Johanssen büyük bir Agatha Christie hayranı. The Beatles, Christie... Herhalde İngiliz âşığı bu kız.</p>

    <p>Çocukken Hercule Poirot televizyon özel bölümlerini sevdiğimi hatırlıyorum. Ölüm Sessiz Geldi ile başlayacağım. İlk kitap bu gibi duruyor.</p>

    <p class="kayit">GÜNLÜK GİRİŞİ: SOL 66</p>

    <p>(Durumun hayra alamet olmadığını belirten bir müzik çalar) Artık biraz göreve çıkmanın zamanı geldi.</p>

    <p>NASA, görevlerine tanrıların adını falan veriyor, o zaman ben niye vermeyeyim? Bu nedenle deneysel araç görevleri “Sirius” görevleri olacak. Çaktınız mı? Köpekler? Anlamadıysanız yürüyün gidin zaten.</p>

    <p>Sirius 1 yarın başlayacak.</p>

    <p>Görev: Tamamen dolu aküleri ve güneş hücrelerim alarak başla, güç bitene kadar sür ve ne kadar uzağa gidebileceğini gör.</p>

    <p>Salaklık yapmayacağım. Doğrudan Hab’dan uzağa gitmeyeceğim. İleri geri, yarım kilometrelik bir yolda süreceğim. Her an kısa bir yürüyüşle geri dönebileceğim.</p>

    <p>Bu gece iki aküyü da şarj edeceğim ki yarın ufak bir test sürüşü için hazır olayım. Sürüşün üç buçuk saat sürmesini bekliyorum, o yüzden yanımda taze CO<sub>2</sub> filtreleri getirmem gerekecek. Ayrıca ısıtıcı da kapalı olacağından, üç kat kıyafet giyeceğim.</p>

    <p class="kayit">GÜNLÜK GİRİŞİ: SOL 67</p>

    <p>Sirius 1 tamamlandı!</p>

    <p>Daha doğrusu, Sirius 1 bir saatin ardından yarıda bırakıldı. İsterseniz siz buna bir “başarısızlık” diyebilirsiniz ama ben “tecrübe kazanma” demeyi tercih ediyorum.</p>

    <p>Her şey güzel başladı. Hab’dan bir kilometre uzaklıktaki düz bir alana gittim ve ardından 500 metrelik bir mesafede ileri geri sürmeye başladım.</p>

    <p>Kısa sürede bunun uyduruk bir test olacağını fark ettim. Birkaç turun ardından, toprağı sağlam bir yol oluşacak gibi sıkıştırmıştım. Anormal derecede yüksek verimlilik aldığım sert bir zemin... Uzun yolculukta böyle bir yerle karşılaşmayacaktım.</p>

    <p>O yüzden farklı bir şey denedim. Hab’ın bir kilometrelik alanından çıkmadan, rastgele sürmeye başladım. Bu çok daha gerçekçi oldu.</p>

    <p>Bir saatin ardından, içerisi soğumaya başladı. Ama <em>öyle böyle bir soğuk değil.</em></p>

    <p>Araca ilk bindiğinizde içerisi her zaman soğuk oluyor. Isıtıcıya devre dışı bırakmadığınızda, içerisi hemen ısınmaya başlıyor. İçerisinin soğuk olmasını bekliyorum ama Tanrım!</p>

    <p>Bir süreliğine büyük sıkıntı yaşamadım. Kendi vücut ısım ve üç kat kıyafet beni sıcak tuttu ve aracın yalıtımı on numara. Vücudumdan kaçan ısı içeriyi ısıttı. Fakat kusursuz yalıtım diye bir şey yoktur ve nihayetinde ısı dışarıya kaçarken ben de giderek daha çok üşümeye başladım.</p>

    <p>Bir saat içerisinde, titriyordum ve uyuşmuştum. Bu kadarı yeter dedim. Bu şekilde uzun bir yolculuk yapabilmemin imkânı yoktu.</p>

    <p>Isıtıcıyı açtıktan sonra, doğrudan Hab’a yöneldim.</p>

    <p>Eve vardığımda, bir süre surat astım. Dâhice planlarımın her biri termodinamik tarafından mağlup edilmişti. Lanet olsun sana, entropi yasası!</p>

    <p>Şu an sıkıntıdayım. Kahrolası ısıtıcı her gün enerjimin yarısını yiyecek. Isıtıcıyı kısabilirim aslında. Biraz soğuk olur ama öldürecek kadar değil. Yine de enerjimin dörtle birini kaybederim.</p>

    <p>Bunun üzerinde biraz kafa yormam gerekecek. Kendime şunu sormalıyım: Hercule Poirot olsa ne yapardı? “Küçük gri hücrelerimi” bu problem üzerinde çalıştırmam gerekecek.</p>

    <p class="kayit">GÜNLÜK GİRİŞİ: SOL 68</p>

    <p>Kahretsin.</p>

    <p>Bir çözüm buldum ama... Hab’ın içerisinde roket yakıtı yaktığım zamanı hatırlıyor musunuz? İşte bu ondan daha tehlikeli olacak.</p>

    <p>RTJ’yi kullanacağım.</p>

    <p>RTJ (Radyoizotop termoelektrik jeneratörü) büyük bir plütonyum kutusudur. Ama nükleer bombalarda kullanılanlardan değil. Hayır, hayır. Bu plütonyum çok, çok daha tehlikeli.</p>

    <p>Plütonyum-238 inanılmaz derecede kararsız bir izotoptur. Öyle radyoaktiftir ki kendi başına kıpkırmızı kesilir. Tahmin edebileceğiniz üzere, gerçek anlamda radyasyonla yumurta pişirebilecek bir materyal bir nevi tehlikeli oluyor.</p>

    <p>RTJ plütonyumu içinde tutar, radyasyonu ısı halinde yakalar ve elektriğe çevirir. Bu bir reaktör değil. Radyasyon azaltılıp çoğaltılamaz. Bu tamamen atomik seviyede gerçekleşen, doğal bir süreçten ibaret.</p>

    <p>1960’lar kadar gerilerde, NASA RTJ’leri insansız araçlara enerji sağlamak için kullanmaya başladı. Bunların güneş enerjisine kıyasla çok daha fazla avantajı var. Fırtınalardan etkilenmezler; gece gündüz demeden çalışmaya devam ederler; tamamen içseldirler, o yüzden roketin dört bir yanını narin güneş hücreleriyle donatmanıza gerek kalmaz.</p>

    <p>Fakat Ares Programı’na kadar büyük RTJ’leri hiç insanlı görevlerde kullanmadılar.</p>

    <p>Neden peki? Nedeni alabildiğine açık olmalı! Astronotlarını parlayan sıcak bir radyoaktif ölüm topunun yanına koymak istemediler!</p>

    <p>Biraz abartıyorum tabii ki. Plütonyum, dış muhafaza delinse bile sızıntıyı engellemek için yalıtılmış ve kapatılmış birtakım topların içinde duruyor. O yüzden Ares Programı için, bu riski göze aldılar.</p>

    <p>Bir Ares görevi tamamen MTA odaklı. Tartışmasız en önemli bileşen budur. Yerine yenisi konulamayan ya da işlevi başka bir yolla elde edilemeyen sayılı sistemlerden biridir. Eğer çalışmıyorsa, görevin tamamen terk edilmesine neden olan tek bileşendir.</p>

    <p>Güneş hücreleri kısa dönemde harikadırlar ve etrafta hücreleri süpürecek insan olduğu sürece uzun dönemde de sorun çıkarmazlar. Fakat MTA yıllarca sessiz sakin oturup yakıt üretir ve ardından tayfa gelene kadar öylece bekler. Hiçbir şey yapmasa bile, NASA uzaktan gözlemleyebilsin ve kendi üzerinde kontrolleri yapabilsin diye enerjiye ihtiyaç duyar.</p>

    <p>Bir güneş hücresi kirlendi diye bütün görevi terk etme olasılığı kabul edilemezdi. Daha güvenilir bir enerji kaynağına ihtiyaçları vardı. O yüzden MTA yanında RTJ ile birlikte geliyor. İçinde 2.6 kilogram plütonyum-238 bulunuyor ve bu, neredeyse 1500 vatlık ısı üretiyor. Bunu 100 vatlık elektriğe dönüştürebilir. Mürettebat gelene kadar MTA bununla çalışır.</p>

    <p>Yüz vat ısıtıcıyı çalıştırmaya yetmez ama üretilen elektrik umurumda değil. Ben ısıyı istiyorum. 1500 vatlık bir ısıtıcı öyle sıcak olacak ki içerisi fazla ısınmasın diye yalıtımı sökmem gerekecek.</p>

    <p>Araçlar hazırlanıp aktif hale getirildiği gibi, Kumandan Lewis RTJ’yi atma şerefine nail oldu. RTJ’yi MTA’dan söktü, dört kilometre öteye gitti ve aleti gömdü. Ne kadar güvenli olursa olsun, bu hâlâ radyoaktif bir çekirdek ve NASA bunun astronotlarının yakınında olmasını istemedi.</p>

    <p>Görev parametreleri gömülmüş RTJ’nin tam yerini söylemiyor. Sadece “dört kilometre ötede” yazıyor. O yüzden kendi başıma bulmam gerekecek.</p>

    <p>Bana yardımcı olacak iki şeyim var. İlk olarak Kumandan Lewis atmaya gittiğinde Vogel’la birlikte güneş panellerini kuruyorduk ve kumandanın güneye doğru gittiğini gördüm. Ayrıca gömdüğü yere, ucunda parlak yeşil bir bayrak bulunan, üç metrelik bir direk dikti. Mars toprağında yeşil çok rahat bir şekilde seçilebiliyor. Araç GDF’sinde yolumuzu kaybedersek, o alandan uzak duralım diye dikildi bu direk.</p>

    <p>Planım şöyle: Dört kilometre boyunca güneye git, ardından yeşil bayrağı görene kadar etrafı araştır.</p>

    <p>1 numaralı yüzey aracını kullanılmaz hale getirdiğimden, bu yolculuk için mutant aracımı kullanmam gerekecek. Bunu yararlı bir test görevine dönüştürebilirim. Akü kayışlarının gerçek bir yolculuğa nasıl tepki vereceklerini ve güneş hücrelerinin tavana ne kadar iyi bağlı olduklarını göreceğim.</p>

    <p>Buna Sirius 2 adını veriyorum.</p>

    <p class="kayit">GÜNLÜK GİRİŞİ: SOL 69</p>

    <p>Ben Mars’a yabancı değilim. Uzun süredir buradayım. Fakat bugünden önce Hab’ı görüşümden hiç çıkarmamıştım. Bunun bir fark yaratmayacağını düşünebilirsiniz ama yaratıyor.</p>

    <p>RTJ gömüsüne doğru giderken, bir şey kafama dank etti: Mars çorak bir gezegen ve burada tamamen yalnızım. Bunu daha önceden de biliyorum, elbette. Fakat bir şeyi bilmekle, onu birinci elden tecrübe etmek arasında fark var. Dört bir yanımda toz, kaya ve her yana uzanan bitmek bilmeyen, bomboş bir çöl dışında hiçbir şey yok. Gezegenin meşhur kırmızı rengi demir oksidin her şeyi kaplamasından kaynaklanıyor. Yani burası sadece bir çöl değil. Burası öyle eski ki, gerçekten paslanmakta olan bir çöl.</p>

    <p>Hab medeniyetle olan son bağlantım ve onun da gözlerimin önünden kaybolması beni itiraf etmek istediğimden daha fazla rahatsız etti.</p>

    <p>Karşımdakine odaklanarak, bu düşünceleri bir kenara ittim. RTJ’yi tam olması gereken yerde, Hab’ın dört kilometre güneyinde buldum.</p>

    <p>Onu bulması zor olmadı. Kumandan Lewis RTJ’yi ufak bir tepenin üzerine gömmüştü. Muhtemelen herkesin bayrağı görebileceğinden emin olmak istemişti ve bu işe yaradı! Yalnız buradan kaçınmak yerine, dosdoğru buraya gelerek RTJ’yi topraktan çıkardım. Onun amaçladığı tam olarak bu değildi.</p>

    <p>Dört bir yanında soğutucu bulunan geniş bir silindirdi bu. Saldığı ısıyı elbisemin eldivenlerinin üzerinden bile hissedebiliyordum. Bu gerçekten kaygı verici. Özellikle de ısı kaynağının radyasyon olduğunu bildiğiniz zaman...</p>

    <p>Bunu tavana koymanın bir mantığı yok; zaten planım bunu içeride kullanmak. O yüzden onu yanıma aldım, ısıtıcıyı kapattım ve Hab’a geri sürdüm.</p>

    <p>On dakika süren eve dönüş yolculuğunda, ısıtıcı kapalı olduğu halde, aracın iç kısmı rahatsız edici bir 37 °C’ye çıktı. RTJ beni kesinlikle sıcak tutabilecekti.</p>

    <p>Bu ayrıca araca yaptığım eklerin işe yaradığını da kanıtladı. Güneş hücreleri ve ikinci akü, sekiz kilometrelik rastgele yolu giderken güzelce yerlerinde kaldılar.</p>

    <p>Sirius 2’yi başarılı bir görev ilan ediyorum.</p>

    <p>Günün geri kalanını aracın içini kırıp dökmekle geçirdim. Basınç kompartımanı karbon bileşiklerinden yapılma. Onun hemen içinde de yalıtım bulunuyor. Yalıtımın etrafında da sert plastik var. Plastikleri çıkarmak için ileri teknoloji bir metot kullandım (çekiç), ardından sert köpük yalıtımı büyük bir dikkatle söktüm (yine çekiç).</p>

    <p>Yalıtımların bir kısmını söktükten sonra, elbisemi giydim ve RTJ’yi dışarı çıkardım. Kısa sürede araç yine soğudu ve RTJ’yi tekrar içeri soktum. Sıcaklığın yavaşça yükselmesini izledim. Gömü alanında dönüşteki yükselme hızına yaklaşmıyordu bile.</p>

    <p>Dikkatlice biraz daha yalıtım söktüm (çekiç) ve tekrar kontrol ettim. Bu şekilde birkaç kez daha denedikten sonra, RTJ’nin ancak dengeyi sağlayabileceği kadar yalıtımı sökmüş oldum. Hatta, RTJ savaşı kaybediyordu. Zamanla ısı yavaşça dışarı akacaktı. Bu sorun değil. Gerek olduğunda, ısıtıcıyı kısa süreli olarak açabilirim.</p>

    <p>Yalıtım malzemeleri yanımda Hab’a geri getirdim. İleri seviye üretim tekniklerini kullanarak (koli bandı) bir kısmını kare olacak şekilde yeniden birleştirdim. Eğer içerisi gerçekten çok soğuk olursa, bunu araçtaki yalıtımsız kısma yapıştırırım ve RTJ “ısı dövüşünü” kazanır diye düşündüm.</p>

    <p>Yarın sırada Sirius 3 var (bu aslında Sirius 1’in tekrarı ama bu sefer donma olmayacak).</p>

    <p class="kayit">GÜNLÜK GİRİŞİ: SOL 70</p>

    <p>Bugün size aracın içinden yazıyorum. Sirius 3’ün yarısını bitirdim ve her şey yolunda gidiyor.</p>

    <p>Solun ilk ışıklarıyla yola çıktım ve ayak basılmamış zeminde kalmaya çalışarak Hab etrafında birkaç tur attım. İlk akü iki saatin hemen altında bitti. Kabloları değiştirmek için yaptığım kısacık bir GDF’nin ardından, sürmeye kaldığım yerden devam ettim. Nihayetinde, 3 saat 27 dakikada 81 kilometre yapmıştım.</p>

    <p>Bu çok iyi! Elbette Hab’ın etrafındaki zemin Acidalia Planitia’nın bir parçası olduğundan dümdüz. Ares 4 yolundaki daha bozuk zemindeki verimliliğim nasıl olur, hiçbir fikrim yok.</p>

    <p>İkinci akünün içinde hâlâ biraz enerji var ama durmadan önce tamamını öylece kullanamam; unutmayın aküler şarj olurken yaşam destek sistemlerine ihtiyacım var. CO<sub>2</sub> kimyasal bir işlemle emiliyor fakat bunu dışarı atan fan çalışmazsa, boğulurum. Oksijen pompası da önemli.</p>

    <p>Sürüşümün ardından, güneş hücrelerini kurdum. Zorlu bir işti; bunu son sefer yaptığımda Vogel bana yardım etmişti. Hücreler ağır değil ama biraz hantallar. Yarısını güzelce yerleştirdikten sonra, taşımak yerine sürükleyerek de götürebileceğimi fark ettim ve bu işimi hızlandırdı.</p>

    <p>Şimdi akülerin şarj olmasını bekliyorum. Canım sıkıldı, o yüzden de günlüğü güncelliyorum. Poirot kitaplarının hepsi bilgisayarımda. Onlar işimi kolaylaştıracaktır. Şarjın bitmesi, ne de olsa on iki saat sürecek.</p>

    <p>Sen ne diyorsun, diye mi düşünüyorsunuz? On iki saat yanlış mı? Daha öncesinde on üç saat mi demiştim? Öyleyse arkadaşım, doğrusunu söyleyeyim sana.</p>

    <p>RTJ bir jeneratör. Aracın tükettiğine kıyasla ürettiği güç önemsiz kalıyor fakat sıfır da değil bu. Yüz vat. Toplam şarj süremi bir saat azaltır. O zaman niye kullanmayayım bunu.</p>

    <p>Acaba NASA benim RTJ’yle böyle oynaştığımı duysa ne düşünür. Muhtemelen masalarının altına saklanıp sakinleşmek için sürgülü hesap cetvellerine sarılırlar.</p>

    <p class="kayit">GÜNLÜK GİRİŞİ: SOL 71</p>

    <p>Tahmin ettiğim gibi, akülerin tamamen dolması on iki saat sürdü. Doldukları gibi doğrudan eve döndüm.</p>

    <p>Sirius 4 planları yapma zamanı geldi. Sanırım bu seferki birkaç günlük bir yolculuk olacak.</p>

    <p>Görünüşe göre enerji ve şarj konuları halloldu. Yiyecek de sorun değil; araçta bolca yer var. Su yiyeceklerden daha da kolay. Rahat etmek için günde iki litre suya ihtiyacım var.</p>

    <p>Ares 4 için asıl yolculuğuma çıktığımda, yanımda oksijen vericiyi getirmem gerekecek. Fakat oksijen verici büyük ve şu an onunla oynamak istemiyorum. O yüzden Sirius 4 için O<sub>2</sub> ve CO<sub>2</sub> filtrelerini kullanmam gerekecek.</p>

    <p>CO<sub>2</sub> sorun değil. Bu büyük maceraya 1500 saatlik CO<sub>2</sub> filtresiyle başladım ve bunlara ek olarak 720 saatlik de acil durum kullanımı için var. Tüm sistemler standart filtrelerden kullanıyor (Apollo 13 bize önemli şeyler öğretti). Başlangıçtan beri çeşitli GDF’lerde 131 saatlik filtre kullanmışım. Geriye 2089 saat kalıyor. Seksen yedi günlük... Bol bol var yani.</p>

    <p>Oksijen ise biraz daha sıkıntılı. Araç üç kişiyi iki günlüğüne destekleyecek gibi tasarlanmış ve buna ek olarak da güvenlik nedenleri için biraz ek rezerv de var. Yani aracın O<sub>2</sub> tankları bana yedi gün yetecek kadar oksijen depoluyor. Yeterli değil.</p>

    <p>Mars’ın neredeyse hiç atmosfer basıncı yok. Aracın içindeyse bir atmosfer var. O yüzden oksijen tankları içeride duruyor (dayanması gereken daha az atmosfer farkı var). Bu niye önemli? Bu, yanımda başka oksijen tankları getirip GDF yapmadan aracın tanklarıyla bunları eşitleyebilirim demek oluyor.</p>

    <p>O yüzden bugün, Hab’ın 25 litrelik iki sıvı oksijen tankından birini söktüm ve aracın içine getirdim. NASA’ya göre, bir insanın hayatta kalmak için günde 588 litre oksijene ihtiyacı var. Sıkıştırılmış sıvı O<sub>2</sub>, gaz halinde O<sub>2</sub>’den rahat bir ortamda 1000 kat daha yoğundur. Uzun lafın kısası: Hab’ın tankıyla, elimde bana 49 gün yetecek O<sub>2</sub> oluyor. Bu yeter de artar bile.</p>

    <p>Sirius 4 yirmi günlük bir yolculuk olacak.</p>

    <p>Bu biraz uzun gibi gelebilir ama aklımda belli bir hedef var. Ayrıca Ares 4’e olacak yolculuğum en azından kırk gün sürecek. Bu karşılaştırma yapmak için iyi bir model.</p>

    <p>Ben uzaktayken, Hab kendi başının çaresine bakabilir fakat patatesler biraz sıkıntılı. Elimdeki suyun büyük kısmını toprağa dökeceğim. Ardından atmosfer düzenleyiciyi kapatacağım ki havadan suyu çekmesin. İçerisi cehennem gibi nemli olacak ve su bulabildiği her yüzeyde yoğunlaşacak. Bu da ben uzaktayken patateslerin su konusunda sıkıntı yaşamalarını engelleyecek.</p>

    <p>Daha büyük bir sorun da CO<sub>2</sub>. Patateslerin nefes alması gerekiyor. Aklınızdan ne geçtiğini biliyorum. “Mark, eski dostum! Karbondioksiti sen üretiyorsun! Bunun hepsi doğanın harikulade dengesinin bir parçası!”</p>

    <p>Sorun şu: Bunu nereye koyacağım? Tabii ki her nefesimle dışarıya karbondioksit veriyorum fakat bunu depolamak için bir yöntemim yok. Oksijen vericiyi ve atmosfer düzenleyiciyi kapatıp Hab’ı zamanla nefesimle doldurabilirim. Fakat CO<sub>2</sub> benim için ölümcül. Büyük miktarda CO<sub>2</sub>’i salıp kaçmam gerekiyor.</p>

    <p>MTA yakıt deposunu hatırlıyor musunuz? Mars atmosferinden CO<sub>2</sub> topluyordu. 10 litrelik sıkıştırılmış sıvı CO<sub>2</sub>’i Hab’a saldığımda istediğim etkiyi yaratacak kadar CO<sub>2</sub> salmış olurum. Bunu yaratmak bir günden az sürecek.</p>

    <p>Hepsi bu kadar. CO<sub>2</sub>’i Hab’a saldığımda, atmosfer düzenleyici ve oksijen vericiyi kapatacağım, mahsullerin üzerinde bir ton su dökeceğim ve dışarı çıkacağım.</p>

    <p>Sirius 4... Yolculuk araştırmamda büyük bir adım... Ve buna yarın başlayabilirim.</p>
  </div>
</body>
</html>
