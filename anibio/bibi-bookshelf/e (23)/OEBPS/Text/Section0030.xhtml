<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">23. Bölüm</h1>

    <p class="kayit">GÜNLÜK GİRİŞİ: SOL 476</p>

    <p>Sanırım bunu çözebilirim.</p>

    <p>Fırtınanın tam kenarındayım. Fırtınanın boyutunu ya da hangi yöne gittiğini bilmiyorum. Bunu keşfetmek için gezinmem gerekmiyor. O bana gelecek.</p>

    <p>Fırtına sadece havadaki tozlardan oluşuyor; araçlara bir zararı dokunmaz. Fırtınayı “yüzdelik enerji kaybı” olarak düşünebilirim. Dünkü enerji üretimini kontrol ettim ve idealin yüzde 97’si olduğunu gördüm. O yüzden şimdi, fırtınanın yüzde 3’ündeyim.</p>

    <p>Hem ilerleme kaydetmem hem de oksijen kazanmam gerekiyor. Bu ikisi benim ana hedefim. Bütün enerjimin yüzde 20’sini oksijen kazanmak için kullanıyorum (Hava Günleri için durduğumda). Fırtınanın yüzde 81’lik kısmına girersem, o zaman başım gerçekten belada demektir. Bütün enerjimi oksijen üretimine harcasam bile, oksijenim bitecek. Bu ölümle sonuçlanan bir senaryo. Ama gerçekten, durum bundan çok daha öncesinde bile ölümcül. Hareket etmek için enerjiye ihtiyacım var, yoksa fırtına geçene ya da sona erene kadar burada mahsur kalacağım. Bu da aylar sürebilir.</p>

    <p>Ne kadar çok enerji üretirsem, hareket için o kadar çok enerjim olacak. Gökyüzü açık olduğunda, toplam enerjimin yüzde 80’inini harekete harcayabilirim. Bu şekilde, sol başına 90 kilometre ilerliyorum. O yüzden şu an, yüzde 3’lük bir enerji kaybıyla, 2.7 kilometre daha az yol alıyorum.</p>

    <p>Sol başına biraz mesafe kaybetmemde sakınca yok. Bolca zamanım var ama fırtınanın çok içine girmemeliyim, yoksa bir daha dışarı çıkamam.</p>

    <p>En azından, fırtınadan daha hızlı hareket edebilmeliyim. Daha hızlı ilerleyebilirsem, onun içine girmeden etrafından geçebilirim. O yüzden fırtınanın ne kadar hızlı hareket ettiğini öğrenmeliyim.</p>

    <p>Bunu burada bir sol oturarak yapabilirim. Yarının enerji üretimini bugünküyle karşılaştırabilirim. Tek yapmam gereken değerleri günün aynı zamanında okumak. Ardından fırtınanın ne kadar hızlı ilerlediğini, en azından enerji kaybı oranı olarak öğreneceğim.</p>

    <p>Ama fırtınanın şeklini de öğrenmem gerekiyor.</p>

    <p>Kum fırtınaları büyük olur. Binlerce kilometre büyüklükte olabilirler. O yüzden fırtınanın etrafından dolaşma zamanı geldiğinde, hangi yöne gitmem gerektiğini bilmeliyim. Fırtınanın hareketinin tersine doğru ve hangi yönde daha az fırtına varsa, o yöne ilerlemek isteyeceğim.</p>

    <p>O yüzden planım şöyle:</p>

    <p>Şu an, 86 kilometre gidebilirim (çünkü dün akülerim tamamen dolmadı). Yarın buraya bir güneş hücresi bırakıp kırk kilometre güneye gideceğim. Orada da bir tane güneş hücresi bırakıp bir 40 kilometre daha güneye gideceğim. Bu bana 80 kilometrelik bir alanda üç adet referans noktası sağlayacak.</p>

    <p>Sonraki gün, geri dönüp hücreleri ve verileri toplayacağım. Bu üç konumdaki güneş hücrelerinin aynı saatteki enerji üretimlerini karşılaştırarak, fırtınanın şeklini öğreneceğim. Eğer fırtına güneye doğru daha yoğunsa, o zaman etrafından dolaşmak için kuzeye gideceğim. Eğer kuzeyde daha yoğunsa, o zaman güneye gideceğim.</p>

    <p>Güneye gitmeyi umuyorum. Schiaparelli benim güneydoğumda. Kuzeye gitmek toplam yolculuk süremi uzatır.</p>

    <p>Planımda tek bir <em>ufak</em> sorun var: Bırakacağım güneş hücrelerinin enerji üretimlerini “kaydetmek” için bir yöntemim yok. Yüzey aracının bilgisayarıyla rahatlıkla enerji üretimini gözlemleyip kaydedebilirim ama bana geride bırakabileceğim bir şey lazım. Oradan uzaklaşırken değerleri okuyamam. Bana farklı yerlerin aynı andaki okumaları gerekiyor.</p>

    <p>O yüzden bugünü çılgın profesör ayağında geçireceğim. Enerji üretimini kaydedecek bir şey yapmak zorundayım. Tek bir güneş hücresiyle ardımda bırakabileceğim bir şey...</p>

    <p>Bütün gün burada kalacağım için, güneş hücrelerini sereceğim. Bari akülerimi doldurayım.</p>

    <p class="kayit">GÜNLÜK GİRİŞİ: SOL 477</p>

    <p>Dün ve bugün bütün günümü aldı ama sonunda fırtınayı ölçmeye hazırım.</p>

    <p>Günün saatini ve her bir güneş hücresinin enerji üretimini kaydetmenin bir yolunu bulmam gerekiyordu. Hücrelerden biri benim yanımda olacaktı ama diğer ikisini ardımda bırakıp oradan uzaklaşacaktım. Çözümü de yanımda getirdiğim ikinci GDF elbisesinde buldum.</p>

    <p>GDF elbiselerinin gördükleri her şeyi kaydeden kameraları bulunuyor. Bir tane sağ kolda (eğer astronot solaksa, sol kolda) ve bir tane kaskın ön yüzünde bulunuyor. Görüntünün sol alt köşesinde babanızın çektiği titreyen videolarda olduğu gibi, bir zaman damgası ekleniyor.</p>

    <p>Elektronik çantamda birkaç aküölçerim var. Ben de dedim ki, niye kendi kayıt sistemimi yapayım ki? Aküölçeri bütün gün boyunca filme çekebilirim.</p>

    <p>Ben de bunu kurdum işte. Yolculuğuma çıktığımda, tüm aletlerimi yanıma aldığıma emin olmuştum. Yoldayken bir şeyleri tamir etmem gerekirse diye.</p>

    <p>İlk olarak, yedek GDF elbisemdeki kameraları söktüm. Dikkatli olmam gerekiyordu; elbiseyi kullanılmaz hale getirmek istemiyordum. Tek yedeğim bu. Kameraları ve hafıza kartlarına giden kabloları söktüm.</p>

    <p>Aküölçeri küçük bir örnek muhafazasına yerleştirdim ve ardından kapağın iç kısmına kamerayı yapıştırdım. Muhafazayı kapattığımda, kamera düzgün bir şekilde aküölçerin okumalarını kaydediyordu.</p>

    <p>Test etmek için, yüzey aracının enerjisini kullandım. Kayıt cihazım, onu yüzeye bıraktığımda nereden enerji alacak? İki metrekarelik bir güneş hücresine bağlı olacak. Bu yeteri kadar enerji sağlayacak. Gece boyunca çalışmasını sağlasın diye muhafazaya şarj edilebilir bir pil koydum (bunu da yedek GDF elbisemden söktüm).</p>

    <p>Bir sonraki sorun ısıydı; daha doğrusu ısının olmayışıydı. Bunu yüzey aracından dışarı çıkardığım gibi, hızla soğumaya başlayacak. Eğer çok soğursa, elektronikler çalışmayı keserler.</p>

    <p>O yüzden benim bir ısı kaynağına ihtiyacım vardı. Ve cevabı elektronik çantamda buldum: Rezistanslar. Onlardan bir sürü var. Rezistanslar ısınır. Onları işi bu. Kamera ve aküölçere, güneş hücresinin ürettiği enerjinin sadece ufak bir kısmı gerekiyordu. Kalan enerji rezistanslardan geçecek.</p>

    <p>İki adet “enerji kaydedici” yapıp bunları test ettim ve görüntülerin düzgün bir şekilde kaydedildiğini teyit ettim.</p>

    <p>Daha sonra bir GDF yaptım. Güneş hücrelerimden ikisini söktüm ve onları enerji kaydedicilere bağladım. Bir saat boyunca mutlu mesut kaydetmelerine izin verdim, ardından da sonuçları kaydetmek için onları geri topladım. Sorunsuz çalıştılar.</p>

    <p>Yakında gece çökecek. Yarın sabah, bunlardan bir tanesini geride bırakıp güneye doğru yollanacağım.</p>

    <p>Ben çalışırken, oksijen vericiyi de açık bıraktım (neden olmasın?). O yüzden O<sub>2</sub> stokum da yüksek ve kullanılmaya hazır.</p>

    <p>Bugün için güneş hücresi verimliliği yüzde 92.5’ti. Dünkü ise yüzde 97’ydi. Bu fırtınanın doğudan batıya doğru ilerlediğini kanıtlıyor çünkü fırtınanın daha yoğun kısmı dün doğu tarafındaydı.</p>

    <p>O yüzden şu an, buradaki güneş ışığı sol başına yüzde 4.5 oranında düşüyor. Burada on altı sol kalırsam, burası beni öldürecek kadar karanlık olacak.</p>

    <p>Ben de zaten burada kalmayacağım.</p>

    <p class="kayit">GÜNLÜK GİRİŞİ: SOL 478</p>

    <p>Her şey planladığım gibi gitti. Hiçbir pürüz çıkmadı. Fırtınanın içine mi giriyorum yoksa fırtınadan uzaklaşıyor muyum, anlayamıyorum. Ortam ışığının düne göre, daha mı az yoksa daha mı çok olduğunu söylemek zor. İnsan beyni bunun fark edilmez olması için çok çalışıyor.</p>

    <p>Yola çıkarken arkamda bir enerji kaydedici bıraktım. Ardından 40 kilometre güneye gittikten sonra, kısa bir GDF yaparak bir tane daha bıraktım. Şimdi 80 kilometrenin hepsini gitmiş halde, güneş hücrelerimi kurdum ve enerji üretimini kaydediyorum.</p>

    <p>Yarın, geldiğim yoldan geri döneceğim ve diğer kayıt cihazlarını toplayacağım. Bu tehlikeli olabilir; bilinen bir fırtına bölgesinin içine gireceğim. Ama bu risk kazanca değer.</p>

    <p>Ayrıca, patateslerden bıktığımı söylememiş miydim? Çünkü Tanrı şahidim olsun, patateslerden bıktım. Olur da Dünya’ya dönebilirsem, Batı Avustralya’da kendime ufak bir ev satın alacağım. Çünkü Batı Avustralya Idaho’ya göre Dünya’nın öteki ucu.</p>

    <p>Bu konuyu açtım çünkü bugün yiyecek paketlerinden birini yedim. Özel durumlar için beş paket saklamıştım, ilkini Schiaparelli’ye doğru yola çıktığımda, yirmi beş sol önce yedim ama yolu birkaç sol önce yarıladığımda ikinci paketi yemeyi tamamen unuttum. O yüzden geç kalan yarı yol ziyafetimin tadını şimdi çıkartıyorum.</p>

    <p>Bunu bugün yemek çok daha doğru olur zaten. Bu fırtınanın etrafından dolaşmak kim bilir kaç günümü alacak? Eğer fırtınada sıkışıp ölüme mahkûm kalırsam, kesinlikle diğer özel yiyecekleri de yiyeceğim.</p>

    <p class="kayit">GÜNLÜK GİRİŞİ: SOL 479</p>

    <p>Daha önce hiç yanlış otoban çıkışına girdiniz mi? Geri dönebilmek için diğer çıkışa kadar gitmeniz gerekir ama siz yolun her bir santiminden nefret edersiniz çünkü hedefinizden giderken uzaklaşmaktasınızdır.</p>

    <p>Koca gün böyle hissettim işte. Şu an dün sabah yola çıktığım yerdeyim. İğrenç.</p>

    <p>Yol boyunca, yarı yolda bıraktığım kayıt cihazını aldım. Az önce de dün bıraktığımı aldım.</p>

    <p>İki kayıt cihazı da umduğum gibi çalışmış. Her birinin kayıtlarını laptopa indirdim ve hepsini öğle vaktine sardım. En sonunda, 80 kilometrelik bir düzlemdeki üç konumdan, günün aynı saatindeki güneş enerjisi verimliliği verilerine kavuştum.</p>

    <p>Dün öğle vakti itibarıyla, en kuzeydeki kayıt cihazı 12.3 oranında, ortadaki 9.5 oranında ve yüzey aracının kaydettiği en güneydeki de 6.4 oranında bir verimlilik kaybı gösteriyor. Bu bana kesin bir cevap veriyor: Fırtına benim kuzeyimde. Ve fırtınanın doğuya doğru gittiğini çoktan belirlemiştim.</p>

    <p>Yani güneye doğru giderek, fırtınanın benim kuzeyime geçmesine izin verirsem ve ardından doğuya doğru ilerlersem, fırtınadan kaçınmış olurum.</p>

    <p>Nihayet, biraz güzel haber! Güneydoğu istediğim yöndü zaten. Fazla zaman kaybetmeyeceğim.</p>

    <p>Ah ahh... yarın aynı kahrolası yoldan üçüncüye geçmek zorundayım.</p>

    <p class="kayit">GÜNLÜK GİRİŞİ: SOL 480</p>

    <p>Sanırım fırtınadan öndeyim.</p>

    <p>Mars’ın 1 numaralı karayolunda bütün gün yol aldıktan sonra, dünkü kamp yerime varabildim. Yarın ilerlemeye devam edeceğim. Öğle vaktine kadar alabildiğim kadar yol almış ve kampı kurmuştum. Buradaki verimlilik kaybı yüzde 15.6 oranındaydı. Dünkü kampın yüzde 17’lik kaybına karşılık, bu güneye doğru gittiğim sürece fırtınadan kaçabilirim demek oluyor.</p>

    <p>Umarım.</p>

    <p>Fırtına <em>muhtemelen</em> dairesel. Genelde öyle oluyorlar. Ama bir girintiye doğru ilerliyor da olabilirim. Eğer durum buysa, geberip giderim, tamam mı? Benim de yapabileceklerimin bir sınırı var.</p>

    <p>Bunu kısa sürede öğreneceğim. Fırtına daireselse, yüzde 100’e geri dönene kadar her gün verimliliğimin artması gerekiyor. Verimliliğim yüzde 100’e çıktığında, artık fırtınanın tamamen güneyindeyim ve artık doğuya doğru yol alabilirim demek oluyor. Göreceğiz bakalım.</p>

    <p>Eğer fırtına yoksa, doğrudan hedefime doğru, güneydoğuya gideceğim. Şu anki durumumda, sadece güneye gidersem, olabileceğim kadar hızlı değilim. Her zamanki gibi sol başına 90 kilometre ilerliyorum ama Schiaparelli’ye sadece 37 kilometre yaklaşıyorum çünkü Pisagor şerefsizin teki. Fırtınadan tamamen ne zaman kurtulacağımı ve tekrar doğrudan Schiaparelli’ye doğru ilerleyeceğimi bilemiyorum. Ama bir şey kesin: Sol 494’te oraya varma planım yalan oldu.</p>

    <p>Sol 549. Beni almaya o zaman gelecekler. Onu kaçırırsam, geri kalan kısacık hayatımı burada geçiririm. Ondan önce de hâlâ MTA’yı modifiye etmem gerekiyor.</p>

    <p>Öf be.</p>

    <p class="kayit">GÜNLÜK GİRİŞİ: SOL 482</p>

    <p>Hava Günü. Rahatlama ve tahmin etme zamanı.</p>

    <p>Rahatlamak için, Agatha Christie’nin <em>Ölüm Oyunu</em> kitabından seksen sayfa okudum; Johanssen’ın dijital kitap koleksiyonu sağ olsun. Bence katil Linda Marshall.</p>

    <p>Tahmin olarak da, bu fırtınadan ne zaman kurtulacağım üzerine düşündüm.</p>

    <p>Hâlâ her gün güneye doğru ilerliyorum ve hâlâ verimlilik kaybıyla uğraşıyorum (ama fırtınanın önündeyim hâlâ). Bu şekilde geçen her gün MTA’ya 90 kilometre yerine sadece 37 kilometre yaklaşabilirim. İyice sinirim bozuluyor.</p>

    <p>Hava Günü’nü atlamayı düşündüm. Oksijenim bitmeden birkaç gün daha gidebilirim ve bu fırtınadan kurtulmak bayağı önemli. Ama bunu yapmamaya karar verdim. Hareket etmediğim bir günü karşılayabilecek kadar önündeyim fırtınanın. Ayrıca birkaç gün daha gitmenin işe yarayacağını da bilmiyorum. Fırtınanın güneye doğru daha ne kadar uzandığını kim bilir?</p>

    <p>NASA bilir muhtemelen. Dünya’daki haber kanalları da muhtemelen bunu gösteriyordur. Ayrıca muhtemelen www.mark-watneynin-olumunu-izleyin.com diye bir site de vardır. Yani yaklaşık yüz milyon insan falan fırtınanın ne kadar güneye uzandığını biliyordur.</p>

    <p>Ama ben onlardan biri değilim.</p>

    <p class="kayit">GÜNLÜK GİRİŞİ: SOL 484</p>

    <p>Nihayet!</p>

    <p>NİHAYET bu Tanrı’nın belası fırtınadan kurtuldum. Bugünün enerji üretimi yüzde 100’dü. Havada kum yok. Fırtına benim yolculuk yaptığım yönün tam tersine doğru ilerlediğinden, bulutun en güney ucunun da güneyindeyim demektir (fırtınanın dairesel olduğunu varsayarsak tabii, değilse sıçtım).</p>

    <p>Yarından itibaren, Schiaparelli’ye doğru ilerleyebilirim. Bu da iyi olacak çünkü çok fazla zaman kaybettim. Şu an fırtınadan kaçarken, Terra Meridiani’ye bayağı girmiş durumdayım. Felaket derecesinde yolumdan saptım.</p>

    <p>Elbette, bu o kadar da kötü değil. Terra Meridiani’ye girmiş durumdayım ve burada aracı sürmek zorlu Arabia Terra zemininden biraz daha kolay. Schiaparelli neredeyse tam doğumda ve sekstantımla Phobos hesaplamalarım doğruysa, oraya varmak için daha 1030 kilometre yol gitmem gerekiyor.</p>

    <p>Hava Günlerini de hesaba katıp, sol başına 90 kilometre gideceğimi varsayarsak, oraya Sol 498’de varmam gerekiyor. Çok da kötü değil, aslında. Neredeyse Mark Öldüren fırtına beni sadece dört sol geciktirdi.</p>

    <p>NASA’nın planladığı MTA modifikasyonlarını yapmak için hâlâ kırk dört solum olacak.</p>

    <p class="kayit">GÜNLÜK GİRİŞİ: SOL 484</p>

    <p>İlginç bir fırsatım var. “Fırsat” derken, <em>Opportunity</em>’den<a href="../Text/Section0034.xhtml#Footnote0001" id="Backlink0001"><sup>[1]</sup></a> bahsediyorum.</p>

    <p>Yolumdan o kadar çok çıktım ki, aslına bakarsanız Mars keşif aracı <em>Opportunity</em>’den pek de uzak değilim. Yaklaşık 300 kilometre ötede. Oraya hemen hemen 4 solda varırım.</p>

    <p>Cazip gelmiyor da değil. Eğer <em>Opportunity</em>’nin telsizini çalıştırabilirsem, insanlıkla tekrar bağlantı kurabilirim. NASA bana sürekli tam konumumu ve en iyi rotayı söyler, gelen başka bir fırtına varsa beni uyarır ve genel olarak beni uzaktan gözlerdi.</p>

    <p>Ama dürüst olmak gerekirse, ilgimi çekmesinin asıl sebebi bu değil. Yalnız başıma olmaktan iyice bıktım ulan! <em>Pathfinder</em>’ı tamir ettikten sonra, Dünya’yla konuşmaya alıştım. Tüm bunu matkabı masaya yanlış açıda dayadım diye kaybettim ve şimdi tekrar yalnızım. Bunu sadece dört solda sona erdirebilirim.</p>

    <p>Ama bu salakça, mantıksız bir düşünce. MTA’dan sadece on dört sol ötedeyim. Birkaç hafta içinde yepyeni, tamamen işlevsel bir iletişim sistemine sahip olacakken, niye yolumdan çıkıp derme çatma bir telsiz yapabilmek için başka bir bozuk aracı kazayım ki?</p>

    <p>O yüzden, başka bir aracın yakın çevresinde olmam (ulan, bu gezegeni uzay araçları çöplüğüne çevirmişiz, değil mi?) çok cazip gelse de, bu akıllıca bir hamle olmaz.</p>

    <p>Ayrıca, şimdilik yeteri kadar geleceğin tarihi alanlarını bozdum.</p>

    <p class="kayit">GÜNLÜK GİRİŞİ: SOL 492</p>

    <p>Yatak odası üzerinde biraz daha düşünmem gerekiyor.</p>

    <p>Şu an, yatak odasını sadece yüzey aracının içindeyken açabiliyorum. Yatak odası hava kilidine bağlanıyor, o yüzden o açıkken dışarı çıkamıyorum. Yolculuğum sırasında bu o kadar da önemli değil çünkü onu her gün, bir şekilde toplayacağım. Ama MTA’ya vardığımda, aracı sürmeme gerek kalmayacak bir daha. Yatak odası her şişirilip indirildiğinde, dikişlere baskı uygulanıyor (Hab patladığından bunu zor yoldan öğrendim), o yüzden onu açık tutmanın bir yolunu bulsam çok iyi olur.</p>

    <p>Vay be. Gerçekten MTA’ya varacağıma inandığımın farkına vardım şu an. Ne yaptığımı gördünüz mü? MTA’ya vardıktan sonra ne yapacağım konusunda öylece konuşmaya başladım. Sanki bu hiçbir şeymiş gibi. Önemli değilmiş gibi. Hemen Schiaparelli’ye uğrayacağım ve MTA’yla takılacağım sanki.</p>

    <p>Harika.</p>

    <p>Her neyse, başka bir hava kilidim yok. Yüzey aracında bir tane ve karavanda bir tane var ve hepsi bu kadar. Bunlar yerlerine monte edilmiş durumdalar, yani bir tanesini çıkarıp yatak odasına takamam öylece.</p>

    <p>Ama yatak odasını tamamen izole edebilirim. Üzerinde değişiklik yapmama bile gerek yok. Hava kilidi bağlantı noktasını açıp yatak odasını yüzey aracından ayırabileceğim bir kapağı bulunuyor. Hatırlarsanız, hava kilidi bağlantısını bir acil durum çadırından aldım. Bunlar yüzey aracında basınç kaybı yaşanırsa kullanılmak üzere tasarlandılar. Kendini tamamen izole edemese bayağı işe yaramaz olurdu.</p>

    <p>Maalesef, bir acil durum çözümü olarak, bu ikinciye kullanılacak şekilde tasarlanmadı. Buradaki düşünce, insanların kendilerini acil durumda kapatmalarından ve mürettebatın geri kalanının diğer yüzey aracıyla onların oldukları yere gidip onları kurtarmasından ibaretti. Sorunsuz yüzey aracının içindeki mürettebat çadırı diğer yüzey aracından söküp kendi araçlarına takar. Ardından kendi taraflarından mührü kesip arkadaşlarını kurtarırlar.</p>

    <p>Bunun her zaman bir seçenek olduğunu garantiye almak için görev kuralları aynı anda bir yüzey aracı içerisinden üçten fazla kişinin bulunamayacağını ve iki yüzey aracının da tamamen çalışır durumda olması gerektiğini, yoksa ikisini kullanamayacağımızı söylüyor.</p>

    <p>Bu da benim dâhice planım: MTA’ya vardığımda, yatak odasını yatak odası olarak kullanmayacağım. Atmosfer düzenleyiciyi ve oksijen vericiyi oraya koyacağım. Ardından karavanı yatak odam olarak kullanacağım. Çok güzel, değil mi?</p>

    <p>Karavanda bolca yer var. Bunu başarmak için çok uğraştım. Balon da yeteri kadar tavan boşluğu sağlıyor. Yüzey alanı pek büyük değil ama dikey olarak alan çok.</p>

    <p>Ayrıca yatak odasının brandasında birkaç tane vana deliği bulunuyor. Bunun için Hab’ın tasarımına teşekkür etmem gerekiyor. Hab’dan çaldığım brandada vana delikleri bulunuyordu (aslına bakarsanız, üç artıklı olanlardan). NASA, gerek duyulduğunda, Hab’ın dışarıdan da şişirilmesini mümkün kıldığından emin olmak istiyordu.</p>

    <p>Sonunda, içinde oksijen verici ve atmosfer düzenleyicinin kapalı olduğu yatak odam olacak. Bu, aynı atmosferi paylaşmak için karavana hortumlarla bağlı olacak ve bu hortumlardan birinin içinden bir kablo geçireceğim. Yüzey aracını depo olarak kullanacağım (çünkü bir daha sürüş kontrollerine ulaşmama gerek kalmayacak) ve karavan tamamen boş olacak. Ardından, sürekli bir yatak odasına sahip olacağım. Hatta, MTA üzerinde yapacağım modifikasyonlarda, karavanın hava kilidinden geçirebileceğim kadar ufak olan parçalar üzerinde çalışmak için bir atölye olarak bile kullanabilirim.</p>

    <p>Elbette, atmosfer düzenleyici ya da oksijen vericide bir sorun çıkarsa, onlara ulaşmak için yatak odasını kesmem gerekecek. Ama 492 soldur buradayım ve şimdiye kadar sorunsuzca çalıştılar, o yüzden bu riski göze alabilirim.</p>

    <p class="kayit">GÜNLÜK GİRİŞİ: SOL 492</p>

    <p>Yarın Schiaparelli’nin girişine varacağım!</p>

    <p>Bir sorun çıkmayacağını varsayarsam, tabii ki. Ama ne de olsa, bu görev boyunca her şey yolunda gitti, değil mi? (Bu iğnelemeydi.)</p>

    <p>Bugün Hava Günü ve bu sefer, bunu istemiyorum. Schiaparelli’ye o kadar yakınım ki, ağzımda tadını alabiliyorum. Büyük oranda kum tadı alırım sanırım ama önemli olan bu değil.</p>

    <p>Elbette, bu yolculuğun sonu olmayacak. Girişten MTA’ya gitmek bir üç sol daha tutacak ama vay anasını ya! Neredeyse vardım!</p>

    <p>Sanırım Schiaparelli’nin kenarını görebiliyorum. Çok uzakta aslında ve bu beynimin bir oyunu olabilir. Kenar 62 kilometre ötede, o yüzden eğer onu görebiliyorsam, ancak ucundan görebiliyorumdur.</p>

    <p>Yarın, Giriş Krateri’ne vardığımda, güneye döneceğim ve Schiaparelli Havzası’na “Giriş Rampası” aracılığıyla gireceğim. Hemen kafadan birkaç hesap yaptım ve bayırın güvenli olması gerekiyor. Kenarla havza arasındaki yükseklik farkı 1.5 kilometre ve rampa en azından 45 kilometre uzunluğunda. Bu iki derecelik bir rampa anlamına geliyor. Sorun değil.</p>

    <p>Yarın gece, yeni bir dibe batacağım!</p>

    <p>Durun şunu daha iyi söyleyeyim...</p>

    <p>Yarın gece, taş dibe vuracağım!</p>

    <p>Hayır, bu da güzel durmadı...</p>

    <p>Yarın gece, Giovanni Schiaparelli’nin favori deliğine gireceğim!</p>

    <p>Pekâlâ, itiraf ediyorum, şimdi iyice şımardım.</p>

    <p class="bolum_arasi">* * *</p>

    <p>Milyonlarca yıl boyunca, kraterin kenarı rüzgârın dur durak bilmeyen saldırısı altındaydı. Bir nehrin sıradağları kesip geçmesi gibi, rüzgâr da kayalardan oluşan kenarı aşındırmıştı. Çok uzun süren saldırıların sonucunda, rüzgâr en sonunda kenarda bir delik açabilmişti.</p>

    <p>Rüzgârın oluşturduğu yüksek basınç alanının artık aşındıracağı bir de yolu vardı. Her geçen binyılla birlikte, delik de giderek genişliyordu. Delik genişledikçe, rüzgârın saldırılarıyla birlikte taşınan toz ve kum partikülleri aşağıdaki havzaya yerleşti.</p>

    <p>Nihayetinde, bir ağırlık merkezi oluştu. Kum, kraterin dışındaki alanla eş seviyeye gelene kadar toplanmıştı. Artık yukarı doğru değil, dışa doğru büyüyebilirdi sadece. Yeni bir ağırlık merkezi oluşana kadar yokuş uzamaya devam etti. Sayısız ufak partikülün birbiriyle olan kompleks etkileşimleri ve bunların açılı bir şekli koruyabilme yetilerinin mümkün kıldığı bir ağırlık merkezi... Böylece Giriş Rampası doğmuştu.</p>

    <p>Hava koşulları burada kum tepelerinin ve çöl arazisinin oluşmasına neden oldu. Yakınlarda gerçekleşen krater çarpmaları yanında irili ufaklı kayaları getirdi. Rampanın şekli düzgünlüğünü kaybetti.</p>

    <p>Yerçekimi de görevini yerine getirdi. Rampa zamanla sıkıştı. Ama bu sıkışma eşit bir şekilde meydana gelmedi. Farklı yoğunluklar farklı hızlarda sıkıştılar. Bazı alanlar kaya kadar sertleşirken, bazıları da pudra gibi yumuşaktı.</p>

    <p>Krater <em>ortalama</em> bir yokuş sağlarken, rampanın kendisi zorlu ve büyük ölçüde düzensizdi.</p>

    <p>Giriş Rampası’na vardığında, Mars’ın yalnız sakini aracını Schiaparelli Havzası’na doğru yöneltti. Rampanın zorlu arazisi beklenmeyen bir durumdu ama normalde üzerinden geçtiği araziden daha kötü durumdaymış gibi görünmüyordu.</p>

    <p>Küçük kum tepelerinin etrafından dolaşırken, büyük tepeleri özenli bir şekilde tırmanarak aştı. Her dönüşe, her değişen yüksekliğe ve karşısına çıkan her kaya parçasına büyük bir dikkatle yaklaştı. Her rotayı ve her alternatifi teker teker gözden geçirdi.</p>

    <p>Ama bu yeterli olmadı.</p>

    <p>Görünüşte normal olan bir yokuştan aşağı inerken, yüzey aracı görünmez bir tepenin yokuşuna denk geldi. Yoğun, sert toprak birden yumuşak tozla yer değiştirdi. Tüm yüzeyin en azından beş santimlik tozla kaplı olması, bu ani değişime dair herhangi bir görsel işaretin önüne geçmişti.</p>

    <p>Yüzey aracının sol ön tekerleği gömüldü. Bu ani meyil, aracın sağ arka tekerleğinin yüzeyle olan teması kaybetmesine neden oldu. Bunun sonucunda da, sol arka tekerleğin üzerine daha fazla ağırlık düştü ve bu tekerleğin kararsız toza dalmasına neden oldu.</p>

    <p>Yolcu buna tepki gösteremeden, yüzey aracı yan yattı. Yan yatarken, tavandaki özenle yerleştirilmiş güneş hücreleri de havalandı ve yere düşmüş bir deste kart gibi sağa sola dağıldı.</p>

    <p>Yüzey aracına bir çekme kelepçesiyle bağlanmış olan karavan da aracın peşinden sürüklendi. Bükülen kelepçenin güçlü alaşımı bir dal parçası gibi kırıldı. İki aracı birbirine bağlayan hortumlar da bağlantıyı kaybetti. Karavan kafa üstü yumuşak toprağa daldı ve balon tavanının üzerinde dönerek öylece kalakaldı.</p>

    <p>Yüzey aracı ise bu kadar şanslı değildi. İçindeki yolcuyu, bir kurutucudaki kıyafetler gibi sağa sola savurarak tepeden yuvarlanmaya devam etti. Yirmi metrenin ardından, yumuşak tozun yerini daha sağlam kum aldı ve yüzey aracı durdu.</p>

    <p>Yana devrik olarak kalmıştı. Çıkmış olan hortumları bağlayan vanalar ani basınç düşüşünü fark ederek kendilerini kilitlediler. Yüzey aracı delinmemişti.</p>

    <p>Yolcu ise şimdilik hâlâ hayattaydı.</p>
  </div>
</body>
</html>
