<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">15. Bölüm</h1>

    <blockquote class="duzyazi_2">
      <p>[08:12] WATNEY: Test.</p>

      <p>[08:25] JPL: Alındı! Bizi korkuttun. “A-OK” mesajı için teşekkür ederiz. Uydu görüntüleri üzerinden yaptığımız analizde 1 numaralı hava kilidinin Hab’dan tamamen koptuğunu gördük. Bu doğru mu? Durumun nedir?</p>

      <p>[08:39] WATNEY: Eğer “koptuğunu” derken “seni havan topu gibi fırlattığını” demek istiyorsanız, o zaman doğru. Alnımda ufak bir kesik var. GDF elbisemle alakalı bazı sorunlar yaşadım (sonra açıklayacağım). Hab’ı tamir edip tekrar hava doldurdum (ana hava tankları sağlamdı). Gücü eski haline anca getirdim. Tarla ölmüş durumda. Elimden geldiği kadar patatesi kurtardım ve onları dışarıya koydum. 1841 tane saydım. Bu bana 184 gün yetecek. Kalan porsiyonlarla birlikte, Sol 584’te aç kalmaya başlayacağım.</p>

      <p>[08:52] JPL: Evet, biz de böyle olduğunu düşündük. Yiyecek sorunu konusunda çözümler üzerinde çalışıyoruz. Hab sistemlerinin durumu nedir?</p>

      <p>[09:05] WATNEY: Ana hava ve su tankları zarar görmemiş durumda. Yüzey aracı, güneş tertibatı ve Pathfinder patlama alanının dışındaydı. Gelecek cevabınızı beklerken, Hab sistemleri üzerinde tanı işlemlerini çalıştırmaya başlayacağım. Bu arada, şu an kiminle konuşuyorum?</p>

      <p>[09:18] JPL: Houston’dan Venkat Kapoor. Pasadena mesajlarımı iletiyor. Bundan sonra seninle doğrudan yapılan tüm iletişimleri ben idare edeceğim. İlk önce oksijen verici ve su arıtıcıyı kontrol et. Onlar en önemli olanları.</p>

      <p>[09:31] WATNEY: E yani. Oksijen verici sorunsuzca çalışıyor. Su arıtıcısı tamamen devre dışı. Tahminimce su içinde dondu ve borulardan birini patlattı. Eminim tamir edebilirim. Hab’ın ana bilgisayarı da sorunsuz çalışıyor. Hab’ın patlamasına neyin neden olduğu hakkında bir fikriniz var mı?</p>

      <p>[09:44] JPL: Aklımıza gelen en mantıklı tahmin 1 numaralı hava kilidinin yanındaki brandanın yıpranmış olması. Basınçlandırma döngüsü, branda yırtılana kadar brandaya baskı uyguladı. Bundan sonra, GDF’lere çıkarken 2 ve 3 numaralı hava kilitlerini dönüşümlü olarak kullan. Ayrıca sana kapsamlı bir branda incelemesi için bir kontrol listesi ve prosedürleri göndereceğiz.</p>

      <p>[09:57] WATNEY: Yaşasın, birkaç saat boyunca duvara bakma imkânım olacak! Aç kalmamam için bir yol bulursanız, bana haber verin.</p>

      <p>[10:11] JPL: Anlaşıldı.</p>
    </blockquote>

    <p class="bolum_arasi">* * *</p>

    <p>“Bugün Sol 122,” dedi Bruce. “Mars’a bir roket ulaştırmak için Sol 584’e kadar zamanımız var. Bu dört yüz altmış iki sol demek oluyor, yani dört yüz yetmiş beş gün.”</p>

    <p>JPL’nin toplanmış departman yöneticileri suratlarını kırıştırıp gözlerini ovuşturdular.</p>

    <p>Bruce sandalyesinden ayağa kalktı. “Dünya ve Mars’ın pozisyonları ideal değil. Yolculuk dört yüz on dört gün sürecek. Roketi motora yerleştirmek ve denetimler on üç gün sürecek. Bu da roketi yapmak için geriye kırk sekiz gün kalmış demek oluyor.”</p>

    <p>Bıkkın ve öfkeli fısıldamalar odayı doldurdu. İçlerinden biri, “Tanrım,” dedi.</p>

    <p>“Bu yepyeni bir durum,” diye devam etti Bruce. “Asıl odaklanacağımız kısım yiyecek olacak. Geriye kalan her şey bir lüks. Güçlendirmeli iniş yapacak bir uzay aracı yapmaya zamanımız yok. Bir sekici yapabiliriz sadece. O yüzden içine narin bir şey koyamayız. Göndermeyi planladığımız onca şeye elveda deyin.”</p>

    <p>“Motor nereden geliyor?” diye sordu, atmosfere giriş işleminin başında olan Norm Toshi.</p>

    <p>“The EagleEye Satürn roketi,” dedi Bruce. “Gelecek ay fırlatılması planlanıyordu. NASA biz iticiyi alabilelim diye görevi beklemeye aldı.”</p>

    <p>“EagleEye ekibi bu konuda kim bilir ne kadar sinirlenmiştir,” dedi Norm.</p>

    <p>“Eminim sinirlenmişlerdir,” dedi Bruce. “Ama yeteri kadar büyük olan tek itici o. Bahsetmek istediğim bir nokta da şu: Tek bir şansımız var. Eğer bunda başarısız olursak, Mark Watney ölür.”</p>

    <p>Odadakilere baktı ve söylediklerinin sindirilmesini bekledi.</p>

    <p>“Bize avantaj sağlayan bazı şeyler de var,” dedi nihayet. “Ares 4 önikmal görevleri için inşa ettiğimiz bazı parçalar var. Bunları onlardan çalabiliriz; bu bize biraz zaman kazandırır. Ayrıca yiyecek göndereceğiz ve yiyecekler sağlamdır. Atmosfere girişte bir sıkıntı çıksa ve bu yüksek süratte roket çakılsa bile, yiyecek yine de yiyecektir.”</p>

    <p>“Ayrıca doğru düzgün bir iniş yapmamıza da gerek yok. Watney gerekirse yüzlerce kilometrelik yolculuklara çıkabilir. Bizim sadece roketi onun erişebileceği kadar yakına indirmemiz gerekiyor. Böyle olunca da bunun, standart sektirmeli önikmal görevlerinden bir farkı kalmıyor. Sadece biraz daha hızlı yapmamız gerekiyor. O yüzden işe koyulalım.”</p>

    <p class="bolum_arasi">* * *</p>

    <blockquote class="duzyazi_2">
      <p>[08:02] JPL: Sana yiyecek ulaştırmak için bir proje hazırladık. Bir haftaya yakın süredir üzerinde çalışılıyor. Sen aç kalmaya başlamadan sana ulaştırabiliriz ama sıkı bir iş olacak. İçinde sadece yiyecek ve bir telsiz olacak. Güçlendirmeli bir iniş olmadan oksijen verici, su arıtıcı ya da diğer malzemeleri gönderemeyiz.</p>

      <p>[08:16] WATNEY: Benden şikâyet yok! Siz bana yiyecek gönderin, ben mutlu olurum. Tüm Hab sistemleri çalışır durumda şu an. Patlamış boruları değiştirince, su arıtıcı da sorunsuz çalışmaya başladı. Su mevcuduma gelince, geriye 620 litre su kalmış. 900 litre (300 siz gönderdiniz, 600 litre de hidrazin azaltmaktan) suyum vardı. Yani süblimleşmeye neredeyse 300 litre su kaybettim. Yine de su arıtıcısı tekrar çalışmaya başladığından, bu yeterli.</p>

      <p>[08:31] JPL: Güzel, herhangi bir mekanik ya da elektronik sorundan bizi haberdar et. Bu arada sana göndereceğimiz roketin adı İris. Rüzgâr hızında gökleri ziyaret eden Yunan tanrıçasının adı. Ayrıca kendisi gökkuşağı tanrıçası.</p>

      <p>[08:47] WATNEY: Eşcinsel roket beni kurtarmaya geliyor. Anlaşıldı.</p>
    </blockquote>

    <p class="bolum_arasi">* * *</p>

    <p>Rich Purnell sessiz binada kahvesini yudumladı. Yazdığı program üzerinde son bir test uyguladı. Program testi başarıyla geçti. Rahatlamış bir halde iç geçirerek, sandalyesinde arkasına yaslandı. Bilgisayarındaki saati kontrol ettiğinde, kafasını salladı. Sabahın 3.42’siydi.</p>

    <p>Bir astrodinamikçi olarak, Rich nadiren bu kadar geç saatlere kadar çalışırdı. İşi hangi görev olursa olsun, onlar için tam yörünge ve güzergâh ayarlamalarını hesaplamaktı. Genellikle, bu bir projenin ilk adımlarından biri olurdu ve diğer adımlar yörüngeye bağlı olarak gerçekleştirilirdi.</p>

    <p>Fakat bu sefer, sıra değişmişti. İris’in yörüngesel bir yola ihtiyacı vardı ve kimse onun ne zaman fırlatılacağını bilmiyordu.</p>

    <p>Gezegenler zaman geçtikçe yer değiştirirler. Belli bir fırlatılma günü için hesaplanmış güzergâh, sadece o gün için doğrudur. Tek bir günlük fark bile roketin Mars’ı es geçmesi demek olur.</p>

    <p>O yüzden Rich’in <em>bir sürü</em> güzergâh hesaplaması gerekiyordu. İris’in fırlatılma ihtimali olan yirmi beş günlük bir aralık vardı. Her biri için bir adet güzergâh hesapladı.</p>

    <p>Patronuna bir e-posta yazmaya başladı.</p>

    <p><em>Mike,</em> diye yazmaya başladı. <em>Ekte İris’in 1. günden itibaren başlayan güzergâhları bulunuyor. Güzergâhların resmen kabul edilmesi için hakem incelemesi ve güvenlik kontrolüne başlamalıyız. Ayrıca haklıydın, neredeyse bütün geceyi burada geçirdim.</em></p>

    <p><em>O kadar da kötü geçmedi ama. <em>Hermes</em> için güzergâh hesaplamanın zorluğunun yanında bu hiçbir şeydi. İşin matematiğine girdiğimde sıkıldığını biliyorum, o yüzden özet geçeceğim: <em>Hermes</em>’in iyon iticilerinin ufak ve sürekli itişini hesaplamak, önikmal roketlerinin büyük ve noktalı itişlerini hesaplamaktan çok daha zor.</em></p>

    <p><em>25 güzergâhın her biri 414 gün sürüyor ve sadece itiş süreleriyle açıları bakımında birbirlerinden ayrılıyorlar. Yörüngeler için yakıt gereksinimi neredeyse hepsi için aynı ve EagleEye motorlarının kapasitesinin kapsamında.</em></p>

    <p><em>Yazık aslında. Dünya ve Mars gerçekten çok kötü pozisyondalar. Hatta, bu işin daha kolayı-</em></p>

    <p>Rich yazmayı kesti.</p>

    <p>Düşüncelere dalarak, gözlerini uzaklara dikti.</p>

    <p>“Hmm,” dedi.</p>

    <p>Kahve bardağını alıp, doldurmak için dinlenme odasına gitti.</p>

    <p class="bolum_arasi">* * *</p>

    <p>Teddy kalabalık konferans odasını gözleriyle taradı. NASA’nın en önemli insanlarının bu şekilde tek bir yerde toplandığını görmek nadir gerçekleşen bir şeydi. Hazırladığı bir deste notu elinde düzeltti ve güzelce önüne yerleştirdi.</p>

    <p>“Hepinizin meşgul olduğunu biliyorum,” dedi. “Bu toplantı için zaman ayırabildiğiniz için çok teşekkür ederim. Her departmandan İris Projesi hakkında durum raporu istiyorum. Venkat, seninle başlayalım.”</p>

    <p>“Görev takımı hazır,” dedi Venkat laptopundaki tablolara bakarak. “Ares 3 ve Ares 4 önikmal kontrol takımları arasında ufak bir bölge savaşı yaşandı. Ares 3 takımı bu görevi kendilerinin üstlenmesi gerektiğini söylediler çünkü Watney Mars’ta olduğu sürece Ares 3 sürüyor demektir. Ares 4 takımı ise kullanılan roketin kendi roketleri olduğunu belirtti. Ares 3 takımını seçtim.”</p>

    <p>“Bu Ares 4 takımını kızdırdı mı?” diye sordu Teddy.</p>

    <p>“Evet ama atlatırlar. Önlerinde on üç tane önikmal görevi var. Mızmızlanacak zamanları olmayacak.”</p>

    <p>“Mitch,” dedi Teddy uçuş kontrolcüsüne, “fırlatma ne durumda?”</p>

    <p>Mitch kulağındaki kulaklığı çıkardı. “Bir kontrol odası hazırladık,” dedi. “Fırlatmayı ben denetleyeceğim ve ardından uçuşla inişi Venkat’ın ekibine devredeceğim.”</p>

    <p>“Medya?” diye sordu Teddy, Annie’ye dönerek.</p>

    <p>“Basını günlük olarak haberdar ediyorum,” dedi sandalyesine geri yaslanarak. “Bu işe yaramazsa, Watney’nin mahvolacağını herkes biliyor. Halk Apollo 11’den beri bir geminin yapılışıyla bu kadar ilgilenmemişti. CNN’in <em>Watney Raporu</em> programı son iki haftadır zaman aralığındaki bir numaralı program oldu.”</p>

    <p>“İlgi gösterilmesi güzel,” dedi Teddy. “Kongre’den acil durum fonu almamıza yardımcı olacak.” Kafasını kaldırıp kapıda duran adama baktı. “Maurice, bu kadar kısa sürede buraya gelebildiğin için çok teşekkür ederim.”</p>

    <p>Maurice başıyla onayladı.</p>

    <p>Teddy eliyle onu işaret etti ve bütün odaya hitap etti. “Onun kim olduğunu bilmeyenleriniz için, bu Cape Canaveral’den Maurice Stein. Maurice EagleEye 3’ün rampa yöneticisiydi, o yüzden İris için de bu görevi sürdürecek. Son anda haber verdiğimiz için kusura bakma, Maurice.”</p>

    <p>“Önemli değil,” dedi Maurice. “Yardım edebileceğim için mutluyum.”</p>

    <p>Teddy en üstteki sayfayı alarak, yüzüstü bir şekilde kâğıt destesinin yanına yerleştirdi. “Motor ne durumda?”</p>

    <p>“Şimdilik iyi durumda,” dedi Maurice. “Fakat ideal durumda değil. EagleEye 3 fırlatılmaya hazır durumdaydı. Motorlar uzun süreliğine dik durup yerçekiminin baskısına dayanmak üzere tasarlanmazlar. Fırlatmadan önce çıkartacağımız birtakım dış destekler ekliyoruz. Motoru sökmekten iyidir. Ayrıca yakıt iç tankları aşındıracak bir madde, o yüzden yakıtı çıkarmamız gerekti. Aynı zamanda, her üç günde bir tüm sistemler üzerinde denetimler yapıyoruz.”</p>

    <p>“Güzel, teşekkür ederim,” dedi Teddy. Dikkatini Bruce Ng’a çevirdi. O da Teddy’ye kan çanağı gözlerle geri baktı.</p>

    <p>“Bruce, sen de geldiğin için teşekkür ederim. Bugünlerde California’da havalar nasıl?”</p>

    <p>“Bilemem,” dedi Bruce. “Dışarısını nadiren görüyorum.”</p>

    <p>Zorlama kahkahalar birkaç saniyeliğine odayı doldurdu.</p>

    <p>Teddy bir başka sayfayı açtı. “Sıra büyük soruya geldi, Bruce. İris nasıl gidiyor?”</p>

    <p>“Gerideyiz,” dedi Bruce kafasını yorgun bir şekilde sallayarak. “Elimizden geldiğince hızlı ilerliyoruz ama bu yeterli olmuyor.”</p>

    <p>“Mesai için para bulabilirim,” dedi Teddy.</p>

    <p>“Zaten mesai yapıyoruz.”</p>

    <p>“Ne kadar geriden bahsediyoruz burada?” diye sordu Teddy.</p>

    <p>Bruce gözlerini ovuşturdu ve iç geçirdi. “Bunun üzerinde yirmi dokuz gündür çalışıyoruz; yani geriye sadece on dokuz gün kaldı. Ardından roketin rampaya yerleştirilmesi için on üç gün gerekiyor. Biz de en azından iki hafta gerideyiz.”</p>

    <p>“Bundan daha fazla geriye düşecek misiniz?” diye sordu Teddy kâğıtlarının üzerine bir not düşerken. “Yoksa düşeceğiniz en fazla bu kadar mı?”</p>

    <p>Bruce omuz silkti. “Eğer daha fazla sorunla karşılaşmazsak, iki hafta gecikeceğiz. Ama her zaman sorunlarla karşılaşıyoruz.”</p>

    <p>“Bana bir rakam ver,” dedi Teddy</p>

    <p>“On beş gün,” diye cevapladı Bruce. “Eğer on beş günümüz daha olursa, eminim zamanında tamamlayabiliriz.”</p>

    <p>“Pekâlâ,” dedi Teddy bir başka not alırken. “O zaman on beş gün yaratalım.”</p>

    <p>Dikkatini Ares 3 uçuş cerrahına yönelten Teddy, “Dr. Keller, yiyecekler daha uzun süre yetsin diye Watney’nin yiyecek tüketimini biraz daha azaltabilir miyiz?” diye sordu.</p>

    <p>“Özür dilerim ama hayır,” dedi Keller. “Çoktan asgari kalori tüketimine düştü. Aslına bakarsan, yaptığı ağır işler göz önüne alındığında, yemesi gerekenden çok daha azını yiyor. Ve bu daha da kötüye gidecek. Yakında bütün diyeti patates ve vitamin takviyelerinden oluşacak. Protein zengini yiyecekleri sonrası için saklıyor ama yine de eksik beslenmiş bir durumda olacak.”</p>

    <p>“Yiyeceği bittiğinde, açlıktan ölmesi ne kadar sürecek?” diye sordu Teddy</p>

    <p>“Bol suyu olduğunu varsayarsak, üç hafta dayanabilir. Normal açlık grevlerinden daha kısa sürecek çünkü çoktan eksik beslenmiş ve zayıf olacağını unutmayın.”</p>

    <p>Venkat elini kaldırarak dikkatlerini çekti. “İris’in bir sekici olduğunu aklınızdan çıkarmayın; roketi ele geçirmek için birkaç günlüğüne yola düşmesi gerekebilir. Ve açlıktan ölme sürecindeyseniz, bir yüzey aracını kullanmanın kolay olacağını sanmıyorum.”</p>

    <p>“Haklı,” diye arka çıktı Dr. Keller. “Yiyeceğinin bitişinin ardından dört gün içerisinde, yüzey aracını kullanmak değil, ayakta bile zor duracak. Ayrıca zihinsel işlevleri de hızla düşüşe geçecek. Uyanık kalmada bile zorluk çekecek.”</p>

    <p>“O zaman iniş zamanı eskisi gibi kalacak,” dedi Teddy. “Maurice, İris’i motora on üç günden kısa sürede yerleştirebilir misiniz?”</p>

    <p>Maurice duvara yaslandı ve çenesini sıvazladı. “Asıl yerleştirme aslında sadece üç gün sürüyor. Sonraki on günde test ve denetlemeler yapılıyor.”</p>

    <p>“Bunları ne kadar azaltabilirsiniz?”</p>

    <p>“Yeteri kadar mesaiyle, rampaya yerleştirme işlemini iki güne indirebiliriz. Pasadena’dan Cape Canaveral’e nakli de dahil. Fakat denetlemeler azaltılamaz. Bunlar zamana göre yapılıyor. Belli aralıklarla, bu aralıklar arasında bir şeyler bozuluyor mu ya da sorun çıkartıyor mu diye kontroller yapıyoruz. Bu aralıkları kısaltırsan, bu denetimleri geçersiz kılarsın.”</p>

    <p>“Bu denetimler ne sıklıkla bir sorun ortaya koyuyor?” diye sordu Teddy.</p>

    <p>Odaya bir sessizlik çöktü.</p>

    <p>“Aa,” diye kekeledi Maurice. “Denetimleri yapmamamızı mı öneriyorsun?”</p>

    <p>“Hayır,” dedi Teddy. “Şimdilik sadece bu denetimlerin ne sıklıkla bir sorunu ortaya çıkardıklarını soruyorum.”</p>

    <p>“On iki fırlatmadan yaklaşık birinde.”</p>

    <p>Teddy bunu not etti. “Peki bu sorunlar ne sıklıkla görevin başarısız olmasına neden olacak şeyler oluyorlar?”</p>

    <p>“Aa, pek emin değilim. Belki yarı yarıya?”</p>

    <p>Teddy bunu da not etti. “Yani eğer denetimleri ve testleri es geçersek, görevin başarısızlığa uğrama ihtimali, kırkta bir mi oluyor?” diye sordu.</p>

    <p>“Bu yüzde iki buçuk,” diye araya girdi Venkat. “Normalde, bu geri sayımı durdurmaya yeter. Böyle bir olasılığı göze alamayız.”</p>

    <p>“‘Normalde’ demenin zamanı geçti,” dedi Teddy. “Yüzde doksan yedi başarı olasılığı, sıfırdan iyidir. Herhangi biriniziniz aklına zaman kazanmak için daha güvenli bir yol geliyor mu?”</p>

    <p>Teddy odadakileri gözden geçirdi. Boş suratlar ona geri baktı.</p>

    <p>“Pekâlâ, o zaman,” dedi notlarından bir şeyi daire içine alarak. “Montaj işlemini hızlandırmak ve denetimleri es geçmek bize on bir gün kazandırıyor. Eğer Bruce bizi şaşırtır ve daha erken bitirirse, Maurice denetimlerin bir kısmını gerçekleştirebilir.”</p>

    <p>“Peki ya diğer dört gün?” diye sordu Venkat.</p>

    <p>“Eminim Watney besin yetersizliğine rağmen, yiyeceklerini bir dört gün daha yettirebilir,” dedi Teddy Dr. Keller’a bakarak.</p>

    <p>“Ben-” diye başladı Keller. “Ben bunu tavsiye-”</p>

    <p>“Bir dakika,” diye araya girdi Teddy. Ayağa kalktı ve spor ceketini düzeltti. “Her birinizin bulunduğu durumu anlıyorum. Hepimizin prosedürleri var. Bu prosedürleri es geçmek risk anlamına geliyor. Risk demek, departmanınız için sorun demek. Fakat şu an kendi çıkarlarımızı koruma anı değil. Ya risk alırız ya da Mark Watney ölür.”</p>

    <p>Keller’a dönerek, “Yiyeceğin dört gün daha yetmesini sağla,” dedi.</p>

    <p>Keller başıyla onayladı.</p>

    <p class="bolum_arasi">* * *</p>

    <p>“Rich,” dedi Mike.</p>

    <p>Rich Purnell bilgisayar ekranına konsantre olmuştu. Kabini çıktılar, tablolar ve referans kitaplarıyla doluydu. Boş kahve bardakları tüm alanı kaplıyordu; paket yapılmış yiyeceklerin kapları yerlerdeydi.</p>

    <p>“Rich,” dedi Mike daha da sert bir şekilde.</p>

    <p>Rich kafasını kaldırdı. “Efendim?”</p>

    <p>“Ne yapıyorsun sen?”</p>

    <p>“Ufak bir yan proje sadece. Kontrol etmek istediğim bir şey vardı.”</p>

    <p>“Bunun bir sakıncası yok sanırım,” dedi Mike, “ama önce sana verilen işi tamamlamalısın. Uydu ayarlamalarını senden iki hafta önce istedim ve bunu hâlâ halletmedin.”</p>

    <p>“Süper bilgisayarı kullanmam gerekiyor,” dedi Rich.</p>

    <p>“Uydu ayarlamalarını hesaplamak için süper bilgisayarı mı kullanman gerekiyor?”</p>

    <p>“Hayır, bu üzerinde çalıştığım diğer şey için,” dedi Rich.</p>

    <p>“Rich, ciddiyim. İşini yapman gerekiyor.”</p>

    <p>Rich bir an düşündü. “Şu an izne ayrılmak için iyi bir zaman olur mu?” diye sordu.</p>

    <p>Mike iç geçirdi. “Aslına bakarsan Rich, şu an izne ayrılman için tam <em>ideal</em> bir zaman olur diye düşünüyorum.”</p>

    <p>“Harika!” diye gülümsedi Rich. “Hemen başlıyorum izne o zaman.”</p>

    <p>“Tabii,” dedi Mike. “Evine git. Dinlen biraz.”</p>

    <p>“Oh, eve gitmeyeceğim,” dedi Rich hesaplamalarına dönerken.</p>

    <p>Mike gözlerini ovuşturdu. “Pekâlâ, her neyse. Şu uydu yörüngelerine gelince?..”</p>

    <p>“Şimdi izindeyim,” dedi Rich kafasını kaldırmadan.</p>

    <p>Mike omuz silkti ve oradan ayrıldı.</p>

    <p class="bolum_arasi">* * *</p>

    <blockquote class="duzyazi_2">
      <p>[08:01] WATNEY: Bakım paketimin hazırlıkları nasıl gidiyor?</p>

      <p>[08:16] JPL: Planın biraz gerisindeyiz ama zamanında bitireceğiz. Bu sırada, senin çalışmaya geri dönmeni istiyoruz. Hab’ın iyi durumda olması bizi tatmin etti. Bakım haftada sadece on iki saatini alıyor. Kalan zamanını araştırmalar ve deneylerle dolduracağız.</p>

      <p>[08:31] WATNEY: Harika! Boş boş oturmaktan bıktım. Yıllarca buradayım. Bundan yararlanabilirsiniz en azından.</p>

      <p>[08:47] JPL: Biz de böyle düşünüyorduk. Bilim ekibi bir program hazırladığı gibi bunu sana ulaştıracağız. Bu çoğunlukla GDF’ler, jeolojik örnek toplama, toprak testleri ve haftalık kendi kendine uygulayacağın tıbbi testlerden oluşacak. Açıkçası, bu Opportunity’den beri elimize geçen en iyi “bonus Mars zamanı” oldu.</p>

      <p>[09:02] WATNEY: Opportunity Dünya’ya dönmeyi başaramadı.</p>

      <p>[09:17] JPL: Kusura bakma. Kötü bir benzetme oldu.</p>
    </blockquote>

    <p class="bolum_arasi">* * *</p>

    <p>“Temiz oda” olarak bilinen JPL Uzay Aracı Montaj Tesisi Mars keşif tarihinin en ünlü uzay araçlarının pek de bilinmeyen doğum yeridir. Mariner, Viking, Spirit, Opportunity ve Curiosity gibi birçoğu bu tek odanın içinde doğmuştu.</p>

    <p>Bugün teknisyenler İris’i özel tasarlanmış bir sevkiyat konteynırına yerleştirirken, bu oda hareketle vızıldıyordu.</p>

    <p>Günlük işi bitmiş teknisyenler bu prosedürü gözlem platformundan izliyordu. Son iki aydır evlerine nadiren gidebilmişlerdi; kafeteryada derme çatma bir ranza odası oluşturulmuştu. Normalde bu saatte, tesiste çalışan teknisyenlerin üçte biri uyuyor olurdu fakat bu anı kaçırmak istememişlerdi.</p>

    <p>Vardiya amiri son cıvatayı sıktı. Anahtarını cıvatadan çektiğinde, mühendisler alkışlamaya başladı. Birçoğu gözyaşları içindeydi.</p>

    <p>Altmış üç günlük çok yorucu bir işin ardından, İris tamamlanmıştı.</p>

    <p class="bolum_arasi">* * *</p>

    <p>Annie podyuma çıktı ve mikrofonu ayarladı. “Kalkış hazırlıkları tamamlandı,” dedi. “İris kalkışa hazır. Kalkış saati 9:14 olarak belirlendi.</p>

    <p>“Kalkışın ardından, İris en azından üç saat boyunca yörüngede olacak. Bu süre boyunca, Görev Kontrol Mars’a doğru püskürtme yakımı için hazırlanmak adına kesin telemetri verilerini toplayacak. Bu tamamlandığında, görev İris’in gelecek aylardaki gidişini gözlemleyecek olan Ares 3 önikmal ekibine devredilecek.”</p>

    <p>“Gönderilen yük hakkında,” diye başladı bir muhabir, “içinde yiyecekten fazlası olduğunu duydum?”</p>

    <p>“Bu doğru,” diye gülümsedi Annie. “Yüz gramlık lüks eşya da koyduk. Mark’ın ailesinden birkaç elle yazılmış mektup, Başkan’dan bir not ve tüm dönemlerden toparlanmış müziklerin bulunduğu bir USB sürücüsü bulunuyor.”</p>

    <p>“Disko da var mı?” diye sordu birisi.</p>

    <p>“Disko yok,” dedi Annie, kıkırdamalar odayı dolaşırken.</p>

    <p>CNN’den Cathy Warner konuştu. “Eğer bu kalkış başarısız olursa, Watney’ye yardım etmenin başka yolu kalıyor mu?”</p>

    <p>“Her kalkışın riski vardır,” dedi Annie asıl soruyu cevaplamaktan kaçınarak, “fakat herhangi bir sorunla karşılaşmayı beklemiyoruz. Cape’teki hava sıcak ve açık. Kondisyonlar daha iyi olamazdı.”</p>

    <p>“Bu kurtarma operasyonu için bir harcama sınırı bulunuyor mu?” diye sordu bir başka muhabir. “Bazı insanlar ne kadarın çok fazla olacağını sormaya başlıyor.”</p>

    <p>“Bu bir sınırla alakalı değil,” dedi Annie, hazırlanmış olduğu soruya. “Bu anlık tehlikede olan bir insan hayatı hakkında. Fakat buna finansal olarak bakmak istiyorsanız, Mark Watney’nin uzatılmış görevinin değerini bir düşünün. Uzatılmış görevi ve hayatta kalma mücadelesi bize Mars hakkında diğer Ares programının kalanının toplamından daha fazla bilgi getiriyor.”</p>

    <p class="bolum_arasi">* * *</p>

    <p>“Tanrı’ya inanır mısın, Venkat?” diye sordu Mitch.</p>

    <p>“Tabii ki, bir sürü Tanrı’ya hem de,” dedi Venkat. “Ben Hindu’yum.”</p>

    <p>“Her birinden bu kalkış için yardım iste.”</p>

    <p>“Tamam.”</p>

    <p>Mitch Görev Kontrol’deki istasyonuna girdi. Düzinelerce kontrol elemanı kalkış için son hazırlıkları yaparken, oda telaş içindeydi.</p>

    <p>Mitch kulaklık setini taktı ve odanın önündeki devasa merkezi ekrandaki zaman okumasına baktı. Kulaklık setindeki mikrofonunu açtı ve, “Uçuş direktörü konuşuyor. Fırlatma durum kontrolüne başlayın,” dedi.</p>

    <p>Florida’daki fırlatma kontrol direktöründen, “Anlaşıldı, Houston,” cevabı geldi. “CLCDR tüm istasyonların gözetim altında ve tüm sistemlerin hazır olup olmadığım kontrol ediyor,” diye yayın yaptı. “Bana kalkış için hazır/hazır değil deyin. Konuşmacı?”</p>

    <p>“Hazır,” cevabı geldi.</p>

    <p>“Zaman kontrolörü.”</p>

    <p>“Hazır,” dedi bir başka ses.</p>

    <p>“QAM1.”</p>

    <p>“Hazır.”</p>

    <p>Çenesini ellerinin üzerine yerleştirmiş bir şekilde, Mitch ana ekranı seyrediyordu. Ekranda rampa video yayını gösteriliyordu. Soğutma işleminden salınan nem arasındaki motorun üzerinde, hâlâ <em>EagleEye3</em> yazıyordu.</p>

    <p>“QAM2.”</p>

    <p>“Hazır.”</p>

    <p>“QAM3.”</p>

    <p>“Hazır.”</p>

    <p>Venkat arka duvara yaslandı. O bir yöneticiydi. Onun işi tamamlanmıştı. Artık sadece izleyebilir ve dua edebilirdi. Gözleri öte duvardaki görüntülerdeydi. Kafasından rakamları, birden fazla vardiyaları, söylediği düpedüz yalanları ve bu görevi bir araya getirmek için işlediği düpedüz suçları geçiriyordu. Eğer bu işe yararsa, her biri girdiği sıkıntıya değmiş olacaktı. “FSC.”</p>

    <p>“Hazır.”</p>

    <p>“1 numaralı destek.”</p>

    <p>“Hazır.”</p>

    <p>Teddy Görev Kontrol’ün arkasındaki VIP gözlem odasında oturuyordu. Rütbesi ona en iyi koltuğu kazandırmıştı: Ön sıranın tam ortası. Evrak çantası ayaklarının yanındaydı ve elinde mavi bir dosya tutuyordu.</p>

    <p>“2 numaralı destek.”</p>

    <p>“Hazır.”</p>

    <p>“PTO.”</p>

    <p>“Hazır.”</p>

    <p>Annie Montrose basın odasının yanındaki odasında mekik dokuyordu. Duvara monte edilmiş dokuz televizyonun her birinde farklı bir kanal açıktı; her kanal fırlatma rampasını gösteriyordu. Bilgisayarına baktığında, yabancı kanalların da aynısını yaptığını gördü. Dünya nefesini tutuyordu.</p>

    <p>“ACC.”</p>

    <p>“Hazır.”</p>

    <p>“LWO.”</p>

    <p>“Hazır.”</p>

    <p>Bruce Ng, İris’i varını yoğunu veren diğer yüzlerce mühendisle birlikte JPL kafeteryasında oturuyordu. Bir projeksiyon ekranından canlı yayını izliyorlardı. Kimisi rahat bir pozisyon bulamadığından kıpırdanıyordu. Diğerleriyse el ele tutuşuyordu. Pasadena’da sabahın 6.13’üydü fakat her bir çalışan buradaydı.</p>

    <p>“AFLC.”</p>

    <p>“Hazır.”</p>

    <p>“Kılavuz.”</p>

    <p>“Hazır.”</p>

    <p>Milyonlarca kilometre ötede, <em>Hermes</em> mürettebatı Johanssen’ın istasyonuna doluşmuş dinliyordu. İki dakikalık gecikme süresi önemli değildi. Yardım edebilmelerinin bir yolu yoktu; oraya karışmaya gerek yoktu. Johanssen sadece ses sinyalinin gücünü gösteriyor olsa da, dikkatle ekranına bakıyordu. Beck ellerini ovuşturuyordu. Vogel hareketsiz duruyordu ve gözleri yere kilitlenmişti. Martinez başta sessizce dua ediyordu fakat daha sonra bunu saklamaya gerek duymamaya başladı. Kumandan Lewis diğerlerinden biraz daha ötedeydi ve kollarını göğsünde kenetlemişti.</p>

    <p>“PTC.”</p>

    <p>“Hazır.”</p>

    <p>“Fırlatma Aracı Direktörü.”</p>

    <p>“Hazır.”</p>

    <p>“Houston, burası Fırlatma Kontrol, fırlatma için hazırız.”</p>

    <p>“Anlaşıldı,” dedi Mitch geri sayımı kontrol ederek. “Burası Uçuş, programa uygun olarak fırlatmaya hazırız.”</p>

    <p>“Anlaşıldı, Houston,” dedi Fırlatma Kontrol. “Programa uygun olarak fırlatma yapılıyor.”</p>

    <p>Saat -00:00:15’e ulaştığında, televizyon kanalları beklediklerine kavuştular. Zaman kontrolörü sesli geri sayıma başladı. “On beş,” dedi kadın, “on dört... on üç... on iki... on bir...” Binlerce kişi Cape Canaveral’de toplanmıştı; bu insansız bir roketin fırlatılışını izlemeye gelen en büyük kitleydi. Tribünlerde yankılanan sesli geri sayımı dinliyorlardı.</p>

    <p>“...on... dokuz... sekiz... yedi...”</p>

    <p>Yörünge hesaplamaları arasında kendini kaybetmiş olan Rich Purnell saatin kaç olduğunu unutmuştu. İş arkadaşlarının, televizyonun bulunduğu büyük toplantı odasına geçtiklerini fark etmedi. Aklının bir köşesinde, ofisin normale göre daha sessiz olduğunu düşündü ama bu konuda daha fazla kafa yormadı.</p>

    <p>“...altı... beş... dört...”</p>

    <p>“Ateşleme sekansı başlatılsın.”</p>

    <p>“...üç... iki... bir...”</p>

    <p>Kelepçeler salındı ve motor duman ve ateş arasında başta yavaşça, ardından daha da hızlanarak yükselmeye başladı. Toplanmış kalabalık roketi tezahüratlarla yolladılar.</p>

    <p>“...ve İris ikmal roketinin fırlatması,” dedi zaman kontrolörü.</p>

    <p>Roket yükselirken, Mitch’in bu olayı ana ekranda izlemeye zamanı yoktu. “Rüzgâr açısı?” diye bağırdı.</p>

    <p>“Rüzgâr açısı iyi durumda, Uçuş.”</p>

    <p>“Rota?” diye sordu.</p>

    <p>“Doğru rotada.”</p>

    <p>“İrtifa bin metre,” dedi birisi.</p>

    <p>“Güvenli iptal yüksekliğine vardık,” diye bağırdı başka biri. Bu, eğer gerekirse, geminin güvenli bir şekilde Atlantik Okyanusu’na düşürebileceği anlamına geliyordu.</p>

    <p>“İrtifa bin beş yüz metre.”</p>

    <p>“Yukarı çıkma ve yanlama manevrası başlatılıyor.”</p>

    <p>“Biraz sarsıntı geliyor, Uçuş.”</p>

    <p>Mitch tırmanış uçuşu direktörüne baktı. “Tekrar et?”</p>

    <p>“Hafif bir sarsıntı. Roketin kılavuzu bununla ilgileniyor.”</p>

    <p>“Gözün üzerinde olsun,” dedi Mitch.</p>

    <p>“İrtifa iki bin beş yüz metre.”</p>

    <p>“Yukarı çıkma ve yanlama manevrası tamamlandı, bir sonraki evreye yirmi iki saniye kaldı.”</p>

    <p class="bolum_arasi">* * *</p>

    <p>İris’i tasarlarken, JPL başarısız bir iniş senaryosunu da göz önünde bulundurdu. Normal yiyecek kitleri yerine, yiyeceklerin büyük kısmı küp halindeki protein barı materyalindendi ve bunlar İris balonlarını şişirmese ve inanılmaz bir hızla çakılsa bile hâlâ yenilebilir durumda olurdu.</p>

    <p>İris insansız bir görev olduğundan, hız konusunda bir sınır yoktu. Roketin içindekiler, hiçbir insanın dayanamayacağı kuvvetlere dayanabiliyordu. Fakat NASA protein küpleri üzerinde aşırı g-kuvvetlerinin etkilerini test etmiş olsa da, simultane yanal titreşimle birlikte test yapmadılar. Daha fazla zamanları olsaydı, yapabilirlerdi.</p>

    <p>Ufak bir yakıt karışımı dengesizliğinden doğan zararsız sarsıntı uzay aracının içeriğini sarstı. Roketin üzerindeki kabuğun içine sıkıca yerleştirilmiş İris sağlam duruyordu. İris’in içindeki protein küpleri ise sağlam değildi.</p>

    <p>Mikroskobik seviyede, protein küpleri yoğun sebze yağı içerisinde asılı duran sert yiyecek partiküllerinden oluşuyordu. Yiyecek partikülleri orijinal boyutlarının yarısından azına küçüldüler fakat yağ neredeyse hiç etkilenmedi. Bu katı-sıvı oranını büyük ölçüde değiştirdi ve yığının sıvı olarak davranmaya başlamasına neden oldu. “Sıvılaştırma” olarak bilinen bu işlem, protein küplerini sağlam bir halden akışkan bir tortuya dönüştürdü.</p>

    <p>Normalde boşluksuz bir alanda saklanan yiyecekler, artık küçüldüklerinden çalkalanmaya yetecek kadar alan buldular.</p>

    <p>Sarsıntı da yükün dengesizleşmesini sağlayarak, tortuyu içinde bulunduğu kompartımanın ucuna doğru ilerlemeye zorladı. Ağırlıktaki bu değişim sorunu sadece büyütmeye yaradı ve sarsıntı giderek güçlendi.</p>

    <p class="bolum_arasi">* * *</p>

    <p>“Sarsıntı güçleniyor,” diye rapor verdi tırmanış uçuşu direktörü.</p>

    <p>“Ne kadar güçlü?” diye sordu Mitch.</p>

    <p>“İstediğimizden daha fazla,” dedi. “Ama ivmeölçer bunu fark etti ve yeni kütle merkezini hesapladı. Kılavuz bilgisayarı motorun iticilerini bununla başa çıkmak için ayarlıyor. Hâlâ iyi durumdayız.”</p>

    <p>“Beni haberdar edin,” dedi Mitch.</p>

    <p>“Bir sonraki evreye on üç saniye.”</p>

    <p>Beklenmedik ağırlık değişimi doğrudan felaket olduğuna işaret değildi. Tüm sistemler en kötü durum senaryolarına göre hazırlanmıştı; her biri görevini iyi bir şekilde yerine getirdi. Gemi yörüngeye doğru, sofistike bilgisayar tarafından otomatik olarak uygulanan ufak bir rota ayarlamasıyla devam etti.</p>

    <p>İlk modül yakıtını bitirdi ve roket, modül kelepçelerini patlayıcı vidalar sayesinde atarken saniyenin ufacık bir parçası kadar havada asılı kaldı. Artık boşalmış olan modül araçtan düşerken ikinci modül motorları ateşleme için hazırlandı.</p>

    <p>Sert kuvvetler kayboldu. Protein tortusu konteynırın içerisinde, havada özgürce dolaştı. İki saniyesi olsaydı, tortu tekrar genişleyip sertleşebilirdi. Fakat bir saniyenin sadece dörtte biri kadar zamanı oldu.</p>

    <p>İkinci modül ateşlendikçe, araç büyük bir kuvveti aniden göğüsledi. İlk modülün ölü ağırlığından da kurtulduğu için, bu seferki hızlanma çok büyüktü. Üç yüz kiloluk tortu konteynırının arka kısmına çarptı. Darbe noktası İris’in ucuydu ve kütlenin burada olması beklenmiyordu.</p>

    <p>İris’i bir arada tutan beş büyük cıvata olsa da, darbe sadece bir tanesine iletilmişti. Bu cıvata çok büyük kuvvetlere dayanmak üzere tasarlanmıştı; gerekirse içeriğin tüm ağırlığını taşıyabilirdi. Fakat bu cıvata üç yüz kiloluk bir kütleden gelen ani bir darbeye dayanmak üzere tasarlanmamıştı.</p>

    <p>Cıvata söküldü. Daha sonra yük kalan dört cıvataya düştü. Vurucu darbe geçtiği için, bu cıvataların işi dövüşü kaybeden arkadaşlarınınkinden daha kolaydı.</p>

    <p>Rampa ekibine normal denetlemelerini yapmak için zaman verilseydi, bu cıvatalardan birindeki ufak kusuru fark ederlerdi. Bu kusur cıvatayı hafifçe zayıflatıyordu ama normal bir görevde başarısızlığa neden olmazdı. Yine de rampa ekibi bu cıvatayı sorunsuz bir cıvatayla değiştirirdi.</p>

    <p>Merkez dışı yük, kalan diğer dört cıvataya eşit dağılmayan bir kuvvet oluşturdu ve kusurlu olan cıvata bu kuvvetin en büyüğüyle karşılaştı. Kısa sürede, o cıvata da dövüşü kaybetti. Bunun ardından, diğer üç cıvata hızla savaşı kaybetmeye başladı.</p>

    <p>İris kabuktaki desteklerinden kaydı ve gövdeye çarptı.</p>

    <p class="bolum_arasi">* * *</p>

    <p>“Oha!” diye bağırdı tırmanış uçuşu direktörü. “Uçuş, büyük oranda devinimle karşı karşıyayız!”</p>

    <p>“Ne?” dedi Mitch alarmlar öterken ve tüm konsollar üzerindeki ışıklar yanıp sönerken.</p>

    <p>“İris üzerindeki kuvvet yedi g’de,” dedi birisi.</p>

    <p>“Sinyal kesik kesik geliyor,” diye bağırdı bir başkası.</p>

    <p>“Tırmanış, neler oluyor burada?” diye sordu Mitch.</p>

    <p>“Her şey çığırından çıktı. İris on yedi derecelik bir devinimle uzun aks üzerinde dönüyor.”</p>

    <p>“Ne kadar kötü?”</p>

    <p>“En azından beş rp ve rotadan çıkıyor.”</p>

    <p>“Yörüngeye çıkmasını sağlayabilir misin?”</p>

    <p>“Onunla iletişimi tamamen kaybettim; sağlı sollu sinyal kopuklukları yaşıyorum.”</p>

    <p>“İletişim!” diye bağırdı Mitch iletişim direktörüne.</p>

    <p>“Üzerinde çalışıyorum, Uçuş,” cevabı geldi. “Roket sistemi üzerinde bir sorun var.”</p>

    <p>“İçerisinde büyük g var, Uçuş.”</p>

    <p>“Yüzey telemetrisi hedef yolun iki yüz metre altında olduğunu gösteriyor.”</p>

    <p>“Roket üzerindeki okumaları kaybettik, Uçuş.”</p>

    <p>“Roketi tamamen mi kaybettik?” diye sordu Mitch.</p>

    <p>“Olumlu, Uçuş. Gemiden kesintili olarak sinyal geliyor ama roket tamamen koptu.”</p>

    <p>“Siktir,” dedi Mitch. “Gemi kabuğun içinde serbest kaldı.”</p>

    <p>“Havada dönmeye başladı, Uçuş.”</p>

    <p>“Yörüngeye çıkabilir mi?” dedi Mitch. “Çok düşük yörünge gücü bile yeter? Belki-”</p>

    <p>“Sinyal kaybı, Uçuş.”</p>

    <p>“Burada da aynı durum.”</p>

    <p>Alarmlar dışında, odaya bir sessizlik çöktü.</p>

    <p>Bir anın ardından, Mitch, “Yeniden bağlanma?”</p>

    <p>“Mümkün değil,” dedi İletişim.</p>

    <p>“Yüzey?” diye sordu Mitch.</p>

    <p>“Yüzey Kontrol,” cevabı geldi. “Araç çoktan görsel alandan çıktı.”</p>

    <p>“Uydu Kontrol?” diye sordu Mitch.</p>

    <p>“Uydulara gelen sinyal yok.”</p>

    <p>Mitch önündeki ana ekrana baktı. Ekran şimdi siyahtı ve ortasında büyük beyaz harflerle “Sinyal Kaybı” yazıyordu.</p>

    <p>“Uçuş,” diye birisi konuşmaya başladı telsizden, “Birleşik Devletler destroyeri <em>Stockton</em> gökyüzünden düşen enkaz olduğunu rapor etti. Kaynak İris’in son bilinen konumuyla uyumlu.”</p>

    <p>Mitch kafasını ellerinin arasına koydu. “Anlaşıldı,” dedi.</p>

    <p>Ardından uçuş direktörlerinin hiçbir zaman söylemeyeceklerini umdukları sözleri söyledi. “Yüzey Kontrol, Uçuş. Kapıları kilitleyin.”</p>

    <p>Başarısızlık sonrası prosedürlerin başlatılması için verilen sinyaldi bu.</p>

    <p>VIP gözlem odasından, Teddy ümitsiz Görev Kontrol Merkezi’ni izledi. Derin bir nefes aldı, ardından o nefesi verdi. Üzgün bir şekilde elinde tuttuğu, sorunsuz fırlatmayı övdüğü neşeli konuşmayı içeren mavi dosyaya baktı. Dosyayı evrak çantasına yerleştirdi ve içinde <em>diğer</em> konuşmanın olduğu kırmızı dosyayı çıkardı.</p>

    <p class="bolum_arasi">* * *</p>

    <p>Venkat ofisinin penceresinden dışarıdaki uzay merkezini izledi, insanlığın en ileri seviye roketçilik bilgilerine ev sahipliği yapan fakat bugünkü fırlatmada başarısız olan uzay merkezine...</p>

    <p>Cep telefonu çalmaya başladı. Yine eşi arıyordu. Şüphesiz onun hakkında endişeleniyordu. Sesli mesaja geçmesine izin verdi. Şu an onunla yüzleşemezdi. Ya da herhangi biriyle...</p>

    <p>Bilgisayarından bir ses yükseldi. Ekrana baktığında, JPL’den gelen bir e-posta olduğunu gördü. <em>Pathfinder</em>’dan gelen bir mesajı iletiyorlardı:</p>

    <blockquote class="duzyazi_2">
      <p>[16:03] WATNEY: Fırlatma nasıl geçti?</p>
    </blockquote>
  </div>
</body>
</html>
