<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">12. Bölüm</h1>

    <p>Watney ranzasında huzurla uyuyordu. Hoş bir rüya suratına bir gülümseme yerleştirirken hafifçe kımıldandı. Önceki gün üç GDF yapmıştı ve bütün günü Hab’ın bakımıyla alakalı ağır işlerle geçirmişti. O yüzden uzun süredir uyuduğundan çok daha derin ve daha iyi uyuyordu.</p>

    <p>“Günaydın, mürettebat!” diye bağırdı Lewis. “Bugün yepyeni bir gün! Sol 6! Ayaklanın bakalım!”</p>

    <p>Watney de kendi sesini homurdananlara ekledi.</p>

    <p>“Haydi,” diye ısrar etti Lewis, “zırlamaya gerek yok. Dünya’da uyuyacağınızdan kırk dakika daha fazla uyudunuz.”</p>

    <p>Ranzadan ilk kalkan Martinez oldu. Hava kuvvetlerinden gelen Martinez, Lewis’in donanma rutinini rahatlıkla takip edebiliyordu. “Günaydın, Kumandan,” dedi canlı bir şekilde.</p>

    <p>Johanssen oturdu ama battaniyelerinin ötesindeki dünyaya adım atmak için bir harekette bulunmadı. Yazılım mühendisi olduğundan, sabahları kalkmak hiçbir zaman onun baskın tarafı olmadı.</p>

    <p>Vogel yavaşça ranzasından çıktı ve saatini kontrol etti. Tek bir kelime etmeden tulumunu eline aldı ve elinden geldiğince kırışıklıkları düzeltmeye çalıştı. Duş olmadan geçecek bir başka günün kirli hissi yüzünden iç geçirdi.</p>

    <p>Watney arkasını döndü ve kafasını yastığıyla sardı. “Gürültücü insanlar, gidin başımdan,” diye mırıldandı.</p>

    <p>“Beck!” diye seslendi Martinez görev doktorunu sarsarken. “Hadi kalk bakalım, dostum!”</p>

    <p>“Tamam, tamam,” dedi Beck uykulu bir şekilde.</p>

    <p>Johanssen ranzasından düştü ve yerde öylece durdu.</p>

    <p>Watney’nin ellerinden yastığı çekerek, “Haydi hareketlen, Watney! Sam Amca burada geçireceğimiz her bir saniye için yüz binlerce dolar harcadı,” dedi Lewis.</p>

    <p>“Kötü kadın yastığı aldı,” diye homurdandı Watney, gözlerini açmayı reddederek.</p>

    <p>“Dünya’dayken 90 kiloluk erkekleri ranzalarından düşürmüşlüğüm var. 0.4 yerçekiminde neler yapabileceğimi görmek ister misin?”</p>

    <p>“Hayır, pek istemem,” dedi Watney oturarak.</p>

    <p>Askerleri ayaklandırdıktan sonra, Lewis Houston’dan gece gönderilmiş mesaj var mı diye bakmak için iletişim istasyonunu kontrol etti.</p>

    <p>Watney yiyecek dolabına gitti ve rastgele bir kahvaltı aldı.</p>

    <p>“Bana oradan bir ‘yumurta’ versene,” dedi Martinez.</p>

    <p>“Farklarını anlayabiliyor musun?” diye sordu Watney, Martinez’e paketi gönderirken.</p>

    <p>“Pek sayılmaz,” dedi Martinez.</p>

    <p>“Beck, sen ne istiyorsun?” diye devam etti Watney.</p>

    <p>“Fark etmez,” dedi Beck. “Ne olursa ver işte.”</p>

    <p>Watney ona da bir paket gönderdi.</p>

    <p>“Vogel, her zamanki sosislerinden mi?”</p>

    <p>“<em>Ja,</em> lütfen,” diye cevap verdi Vogel.</p>

    <p>“Tam bir Alman klişesisin, biliyorsun değil mi?”</p>

    <p>“Bununla bir sorunum yok,” diye cevap verdi Vogel sunulan kahvaltıyı alarak.</p>

    <p>“Hey Sabah Güneşim,” diye seslendi Watney Johanssen’a. “Bugün kahvaltı istiyor musun?”</p>

    <p>“Mnrrn,” diye homurdandı Johanssen.</p>

    <p>“Büyük ihtimalle bu hayır demek oluyor,” diye bir tahminde bulundu Watney.</p>

    <p>Mürettebat sessizlik içinde yemeğini yedi. Johanssen yiyecek dolabına yalpaladı ve bir kahve paketi aldı. Bunu acemice suya ekledi ve uyanıklık vücudunu ele geçirinceye kadar yudumladı.</p>

    <p>“Houston’dan görev güncellemeleri var,” dedi Lewis. “Uydular gelen bir fırtına olduğunu gösteriyor ama o buraya varmadan yüzey operasyonlarını tamamlayabiliriz. Vogel, Martinez siz benimle dışarı geleceksiniz. Johanssen, sen hava raporlarını izleyeceksin. Watney senin toprak deneylerin bugüne kaydırıldı. Beck, dün GDF’den elde edilen örnekleri spektrometreden geçir.”</p>

    <p>“Fırtına yaklaşırken ille de dışarı gitmek gerekiyor mu?” diye sordu Beck.</p>

    <p>“Houston onay verdi,” dedi Lewis.</p>

    <p>“Gereksiz tehlike gibi duruyor.”</p>

    <p>“Mars’a gelmek gereksiz tehlikeye girmek demekti,” dedi Lewis. “Ne anlamı var ki?”</p>

    <p>Beck omuz silkti. “Dikkatli ol yeter.”</p>

    <p class="bolum_arasi">* * *</p>

    <p>Üç figür doğuya baktı. Cüsseli GDF elbiseleri her birinin tıpatıp benzer görünmesine neden oluyordu. Sadece Vogel’ın omzundaki Avrupa Birliği bayrağı Vogel’ı, omuzlarında Birleşik Amerika bayrağı taşıyan Lewis ve Martinez’den ayırıyordu.</p>

    <p>Doğuya uzanan karanlık yükselen güneşin ışıklarıyla dalgalanıp parladı.</p>

    <p>“Fırtına,” dedi Vogel aksanlı İngilizcesiyle, “Houston’ın raporundan daha yakında.”</p>

    <p>“Zamanımız var,” dedi Lewis. “İşinize odaklanın. Bu GDF tamamen kimyasal analizle alakalı. Vogel, kimyacı sensin, o yüzden neyi kazacağımızın sorumlusu sensin.”</p>

    <p><em>“Ja,”</em> dedi Vogel. “Lütfen otuz santim kazın ve toprak örneği alın. Örnekler en az yüz gram olmalı. Otuz santim kazmak çok önemli.”</p>

    <p>“Tamamdır,” dedi Lewis. “Hab’ın yüz metrelik çevresinde kalın,” diye ekledi.</p>

    <p>“Mm,” dedi Vogel.</p>

    <p>“Emredersiniz, efendim,” dedi Martinez.</p>

    <p>Ayrıldılar. Apollo günlerinden beri büyük ilerleme kaydedilen GDF elbiseleri çok daha fazla hareket özgürlüğü sağlıyordu. Kazı yapmak, eğilmek ve örnekleri torbalamak artık çok kolaydı.</p>

    <p>Bir zaman sonra, Lewis, “Kaç tane örneğe ihtiyacın var?” diye sordu.</p>

    <p>“Mesela, yedişer tane?”</p>

    <p>“Uygun,” diye teyit etti Lewis. “Bende dört tane var şimdilik.”</p>

    <p>“Bende beş tane,” dedi Martinez. “Elbette donanmanın hava kuvvetleriyle âşık atmasını bekleyemeyiz, değil mi?”</p>

    <p>“Bu şekilde oynamak istiyorsun demek,” dedi Lewis.</p>

    <p>“Ben sadece gördüğümü söylüyorum, Kumandanım.”</p>

    <p>“Johanssen konuşuyor.” Sistem operatörünün sesi telsizden duyuldu. “Houston fırtınanın durumunu ‘şiddetliye’ çıkardı. On beş dakikaya burada olacak.</p>

    <p>“Üsse geri dönüyoruz,” dedi Lewis.</p>

    <p class="bolum_arasi">* * *</p>

    <p>Astronotlar merkezde toplanmış beklerken, Hab gürleyen rüzgârla sallandı. Altısı da MTA’yla acil durum kalkışı yapılması gerekebilir diye uçuş uzay elbiselerini giymişti. Johanssen laptopunu izlerken, diğerleri de onu seyrediyordu.</p>

    <p>“Sürekli rüzgâr şu an saatte yüz kilometrenin üzerinde,” dedi. “Saatte yüz yirmi beşe doğru ilerliyor.”</p>

    <p>“Tanrım, en sonunda Oz’a düşeceğiz,” dedi Watney. “Görev iptali için rüzgârın kaça çıkması gerekiyor?”</p>

    <p>“Teknik olarak saatte yüz elli kilometre,” dedi Martinez. “Daha fazlası olursa, MTA devrilebilir.”</p>

    <p>“Fırtına yolu hakkında herhangi bir tahmin var mı?” diye sordu Lewis.</p>

    <p>“Burası fırtınanın kenarı,” dedi Johanssen ekrana bakarken. “Hava düzelmeden önce çok daha kötüleşecek.”</p>

    <p>İç destek üniteleri rüzgârın her esişinde savrulur ve titrerken, Hab brandası acımasız bir saldırıyla dalgalanıyordu. Ahenksizlik giderek daha da artıyordu.</p>

    <p>“Pekâlâ,” dedi Lewis. “Görev iptali için hazırlanın. MTA’ya gideceğiz ve en iyisini umacağız. Eğer rüzgâr çok yükselirse, o zaman buradan ayrılacağız.”</p>

    <p>Hab’dan çiftler olarak ayrılarak, 1 numaralı hava kilidinin önünde toplandılar. Güçlü rüzgâr ve kum onlara saldırsa da, ayakları üzerinde kalmayı becerdiler.</p>

    <p>“Görünürlük neredeyse sıfır,” dedi Lewis. “Eğer kaybolursanız, elbisemin telemetrisine gelin. Biz Hab’dan uzaklaştıkça, rüzgâr daha da şiddetli gelecektir, o yüzden hazır olun.”</p>

    <p>Şiddetli rüzgârın içinden geçerken, Lewis ve Beck önde, Watney ve Johanssen en arkada olmak üzere MTA’ya doğru yalpaladılar.</p>

    <p>“Hey,” dedi Watney nefes nefese. “Belki MTA’yı destekleyebiliriz. Devrilme ihtimalini azaltırız.”</p>

    <p>“Nasıl?” diye sordu Lewis nefes arasında.</p>

    <p>“Güneş tertibatının kablolarını gergi kabloları olarak kullanabiliriz.” Birkaç saniye nefes aldı ve sonra devam etti. “Yüzey araçları direk görevi görür. İşin zor kısmı, kabloları-”</p>

    <p>Uçan yıkıntılar Watney’ye çarptı ve onu rüzgârla geriye uçurdu.</p>

    <p>“Watney!” diye çığlık attı Johanssen.</p>

    <p>“Ne oldu?” diye sordu Lewis.</p>

    <p>“Bir şey ona çarptı!” diye Johanssen rapor verdi.</p>

    <p>“Watney, rapor ver,” dedi Lewis.</p>

    <p>Cevap yok.</p>

    <p>“Watney, rapor ver,” diye tekrarladı Lewis.</p>

    <p>Bir kez daha, aldığı cevap sadece sessizlikti.</p>

    <p>“Çevrimdışı,” diye rapor verdi Johanssen. “Onun nerede olduğunu bilmiyorum!”</p>

    <p>“Kumandanım,” dedi Beck, “telemetriyi kaybetmeden önce, basınç kaybı alarmı çalmaya başladı!”</p>

    <p>“Kahretsin!” diye bağırdı Lewis. “Johanssen, onu en son ne zaman gördün?”</p>

    <p>“Tam önümdeydi, ardından birden kayboldu,” dedi. “Batıya doğru uçtu.”</p>

    <p>“Tamam,” dedi Lewis. “Martinez, MTA’ya git ve fırlatma için hazırlan. Diğerleri, siz de Johanssen’ı takip edin.</p>

    <p>“Dr. Beck,” dedi Vogel fırtınada yalpalarken, “bir insan basınç kaybında ne kadar süre hayatta kalabilir?”</p>

    <p>“Bir dakikadan az,” dedi Beck, duygular sesini boğarken.</p>

    <p>“Bir şey göremiyorum,” dedi Johanssen mürettebat etrafında toplanırken.</p>

    <p>“Sıraya geçin ve batıya doğru yürüyün,” diye emretti Lewis. “Küçük adımlar atın. O muhtemelen yerde yatıyor olacak; üzerine basmak istemeyiz.”</p>

    <p>Birbirlerini gözlerinin önünden ayırmadan, kaosun içerisinde ilerlediler.</p>

    <p>Martinez MTA’nın hava kilidine girdi ve rüzgâr yüzünden zorlanarak kilidi kapattı. Basınç eşitlendiğinde, hemen elbisesini çıkardı. Mürettebat kompartımanına tırmandıktan sonra, pilot koltuğuna oturdu ve sistemi başlattı.</p>

    <p>Bir eliyle acil durum kalkışı kontrol listesini aldıktan sonra, diğeriyle hızla düğmelere basmaya başladı. Teker teker, sistemler uçuşa hazır olduğunu belirtti. Sistemler çevrimiçi oldukça, özellikle bir tanesine dikkat etti.</p>

    <p>“Kumandanım,” dedi telsize. “MTA yedi derece meyilde. 12.3’te devrilecek.”</p>

    <p>“Anlaşıldı,” dedi Lewis.</p>

    <p>“Johanssen,” dedi Beck kol bilgisayarına bakarken, “Watney’nin biyo-monitörü çevrimdışı olmadan önce bir şey gönderdi. Bilgisayarımda sadece “Bozuk Veri Paketi” yazıyor.”</p>

    <p>“Bende de öyle,” dedi Johanssen. “Gönderim tamamlanmadı. Verilerin bir kısmı eksik ve sağlama yapılmadı. Bir saniye bakayım.”</p>

    <p>“Kumandanım,” dedi Martinez. “Houston’dan mesaj var. Resmi olarak görev iptal edildi. Fırtına kesinlikle çok şiddetli olacak.”</p>

    <p>“Anlaşıldı,” dedi Lewis.</p>

    <p>“Bunu dokuz dakika öncesinin uydu verilerine bakarken,” diye devam etti Martinez, “dört buçuk dakika önce göndermişler.”</p>

    <p>“Anlaşıldı,” dedi Lewis. “Kalkış için hazırlığa devam et.”</p>

    <p>“Anlaşıldı,” dedi Martinez.</p>

    <p>“Beck,” dedi Johanssen. “Ham verileri buldum. Şifresiz hali şöyle diyor: KB 0, KAH 0, VI 36.2. Bu kadarı gönderilmiş.”</p>

    <p>“Anlaşıldı,” dedi Beck somurtarak. “Kan basıncı sıfır, kalp atım hızı sıfır, vücut ısısı normal.”</p>

    <p>Kanal bir süre sessiz kaldı. Kum fırtınası arasından sendeleyerek ilerlemeye devam ederek bir mucize umdular.</p>

    <p>“Vücut ısısı normal mi?” dedi Lewis, sesinde ufak bir ümitle.</p>

    <p>“Şeyin soğuması bir süre-” diye kekeledi Beck. “Soğuması biraz zaman alıyor.”</p>

    <p>“Kumandanım,” dedi Martinez. “10.5 derecede meyil var ve rüzgârlar 11’ye çıkartıyor.”</p>

    <p>“Anlaşıldı,” dedi Lewis. “Pilot kontrolünde misin?”</p>

    <p>“Olumlu,” diye cevapladı Martinez. “Hemen kalkış yapabilirim.”</p>

    <p>“Eğer devrilmeye başlarsa, tamamen düşmeden kalkış yapabilir misin?</p>

    <p>“Hmm,” dedi Martinez, beklemediği soruyla karşılaşınca. “Evet, efendim. Manuel kontrole geçerim ve gazı köklerim. Ardından burnu yukarıya yöneltirim ve programlanmış tırmanışa geri döneriz.”</p>

    <p>“Anlaşıldı,” dedi Lewis. “Herkes Martinez’in elbisesini takip etsin. Böylece MTA hava kilidine ulaşacaksınız. İçeri girin ve kalkış için hazırlanın.”</p>

    <p>“Siz ne yapacaksınız, Kumandanım?” diye sordu Beck.</p>

    <p>“Ben biraz daha arayacağım. Siz harekete geçin. Martinez, eğer devrilmeye başlarsanız, kalkış yap.”</p>

    <p>“Gerçekten seni arkada bırakacağımı mı sanıyorsun?” dedi Martinez.</p>

    <p>“Şimdi sana bunu emrettim,” diye cevapladı Lewis. “Siz üçünüz, gemiye gidin.”</p>

    <p>İsteksizce Lewis’in emrini dinlediler ve MTA’ya doğru ilerlediler. Şiddetli rüzgâr her adımlarında onlara karşı çıkıyordu.</p>

    <p>Yeri göremediğinden, Lewis ayaklarını sürüyerek ilerledi. Aklına bir şey geldiğinde, sırtına uzandı ve bir çift kaya matkabı ucunu kavradı. Günün ilerleyen saatlerinde jeolojik örnek toplanma olacağını tahmin ettiğinden, bir metrelik matkap uçlarını ekipmanlarına eklemişti o sabah. İki ucu da birer elinde tutarak, yürürken uçları yanında sürükledi.</p>

    <p>Yirmi metrenin ardından, geri döndü ve ters yönde yürüdü. Düz yürümek imkânsızdı. Görünürlüğün çok az olmasının yanında, dur durak bilmeyen rüzgâr onu yolundan da çıkardı. Saldıran kumun miktarı, attığı her adımda ayaklarını kuma gömmeye yetiyordu. Homurdanarak, yoluna devam etti.</p>

    <p>Beck, Johanssen ve Vogel MTA’nın hava kilidine sıkıştılar. Normalde iki kişi için tasarlanmış olan hava kilidi, acil durumlarda üç kişi tarafından kullanılabiliyordu. Hava basıncı eşitlenirken, Lewis’in sesi telsizde duyuldu.</p>

    <p>“Johanssen,” dedi, “yüzey araçlarının infrared kameraları işe yarar mı?”</p>

    <p>“Olumsuz,” diye cevapladı Johanssen. “Infrared kumlar arasından görünen ışıktan fazla ilerleyemez.”</p>

    <p>“Aklından ne geçiyor?” diye sordu Beck kaskını çıkartırken. “O bir jeolog. Infraredin kum fırtınasında işe yaramayacağını biliyor.”</p>

    <p>“Umut verecek bir şey bulmaya çalışıyor,” dedi Vogel iç kapıyı açarken. “Koltuklara geçmeliyiz. Lütfen acele edin.”</p>

    <p>“Bu durum içime sinmedi,” dedi Beck.</p>

    <p>“Benim de sinmedi, doktor,” dedi Vogel merdivene tırmanırken, “ama kumandan bize bir emir verdi. Emre itaatsizlik bir işe yaramaz.”</p>

    <p>“Kumandanım,” dedi Martinez, “11.6 derece meyildeyiz. Sağlam bir rüzgâr gelirse, devriliriz.”</p>

    <p>“Peki ya çevre radarı?” diye sordu Lewis. “O Watney’nin elbisesinin yerini bulabilir mi?”</p>

    <p>“İmkânı yok,” dedi Martinez. “Radar yörüngedeki <em>Hermes</em>’i görmek için tasarlandı, tek bir elbisedeki metali tespit etmek için değil.”</p>

    <p>“Sen bir dene,” dedi Lewis.</p>

    <p>“Kumandanım,” dedi Beck, hızlanma koltuğuna otururken kulaklığını taktığında, “bunu duymak istemediğinizi biliyorum ama Watn- Mark öldü.”</p>

    <p>“Anlaşıldı,” dedi Lewis. “Martinez, radarı dene.”</p>

    <p>“Anlaşıldı,” dedi Martinez.</p>

    <p>Radarı çalıştırdı ve radarın kendini kontrol etmesini bekledi. Beck’e ters ters bakarken, “Sorunun ne senin?” diye sordu.</p>

    <p>“Az önce arkadaşım öldü,” diye cevapladı Beck. “Kumandanımın da ölmesini istemiyorum.”</p>

    <p>Martinez ona sert bir şekilde baktı. Dikkatini radara geri çevirerek, “Çevre radarıyla iletişim sağlanamadı,” dedi.</p>

    <p>“Hiç mi yok?” diye sordu Lewis.</p>

    <p>“Hab’ı bile zorla görüyor,” diye cevapladı. “Kum fırtınası her şeyin içine sıçıyor. Kum fırtınası olmasa bile, elbisede yeterince metal- siktir!”</p>

    <p>“Kemerlerinizi bağlayın!” diye bağırdı mürettebata. “Devriliyoruz!”</p>

    <p>MTA giderek daha da hızla devrilirken gıcırdadı.</p>

    <p>“On üç derece,” diye bağırdı Johanssen koltuğundan.</p>

    <p>Kemerini bağlarken, “Dengeyi kaybettik. Geri sallanmayacağız,” dedi Vogel.</p>

    <p>“Onu geride bırakamayız!” diye bağırdı Beck. “Bırak devrilsin, düzeltiriz!”</p>

    <p>“Yakıt da dahil otuz iki metrik ton,” dedi Martinez elleri kontroller üzerinde uçarken. “Eğer yere düşerse tanklar, gövde ve muhtemelen ikinci evre motoru yapısal hasar görecek. Bunu tamir edemeyiz.”</p>

    <p>“Onu arkada bırakamazsın!” dedi Beck. “Bunu yapamazsın.”</p>

    <p>“Bir numaram var. İşe yaramazsa, onun emrine uyacağım.”</p>

    <p>Yörüngesel manevra sistemini çalıştırarak, burun konisinden devamlı ateşlemeye başladı. Ufak iticiler yavaşça devrilmekte olan uzay aracının ağırlığıyla savaştılar.</p>

    <p>“YMS’i mi ateşliyorsun?” diye sordu Vogel.</p>

    <p>“İşe yarayacak mı bilmiyorum. Çok hızlı devrilmiyoruz,” dedi Martinez. “Sanırım yavaşlıyor...”</p>

    <p>“Aerodinamik kapaklar otomatik olarak fırlatılacak,” dedi Vogel. “Geminin yanındaki üç delik yüzünden sarsıntılı bir tırmanış olacak.”</p>

    <p>“Tavsiye için sağ ol,” dedi Martinez ateşlemeyi devam ettirip meyil okumasını izlerken. “Haydi...”</p>

    <p>“Hâlâ on üç derecede,” diye rapor verdi Johanssen.</p>

    <p>“Neler oluyor orada?” diye sordu Lewis telsizden. “Sesiniz kesildi. Cevap verin.”</p>

    <p>“Beklemede kal,” diye cevapladı Martinez.</p>

    <p>“On iki nokta dokuz derece,” dedi Johanssen.</p>

    <p>“İşe yarıyor,” dedi Vogel.</p>

    <p>“Şimdilik,” dedi Martinez. “Manevra yakıtı yetecek mi bilmiyorum.”</p>

    <p>“Şu an on iki nokta sekiz derece,” dedi Johanssen.</p>

    <p>“YMS yakıtı altmış derecede,” dedi Beck. “<em>Hermes</em>’e kenetlenmek için ne kadara ihtiyacın var?”</p>

    <p>“Hata yapmazsam yüzde on yeter,” dedi Martinez itici açısını ayarlarken.</p>

    <p>“On iki nokta altı,” dedi Johanssen. “Geri sallanıyoruz.”</p>

    <p>“Ya da rüzgâr biraz hafifledi,” diye bir varsayımda bulundu Beck. “Yakıt yüzde kırk beşte.”</p>

    <p>“Deliklerin hasar görme riski var,” diye uyardı Vogel. “YMS uzun süreli itişler için yapılmadı.”</p>

    <p>“Biliyorum,” dedi Martinez. “Gerekirse burun delikleri olmadan da kenetlenebilirim.”</p>

    <p>“Neredeyse oldu...” dedi Johanssen. “Tamam, 12.3’ün altındayız.”</p>

    <p>“YMS’i sonlandırıyorum,” diye duyurdu Martinez.</p>

    <p>“Hâlâ geri düşüyoruz,” dedi Johanssen. “11.6... 11.5... 11.5’te duruyor.”</p>

    <p>“YMS yakıtı yüzde yirmi ikide,” dedi Beck.</p>

    <p>“Evet, görüyorum,” diye cevapladı Martinez. “Yeterli.”</p>

    <p>“Kumandanım,” diye telsize konuştu Beck, “artık gemiye gelmeniz gerekiyor.”</p>

    <p>Mürettebattaki dört kişi kumandanlarının cevabını bekledi.</p>

    <p>“Anlaşıldı,” diye cevapladı en sonunda. “Geliyorum.”</p>

    <p>Her biri ses çıkarmadan, koltuklarına bağlı ve kalkışa hazır halde bekledi. Beck Watney’nin boş koltuğuna baktı ve Vogel’ın da aynısını yaptığını gördü. Martinez burun konisindeki YMS iticilerinin üzerinde bir kontrol yapıyordu. Artık onları kullanmak güvenli değildi. Hasarı günlüğüne kaydetti.</p>

    <p>Hava kilidi açıldı. Elbisesini çıkardıktan sonra, Lewis uçuş kabinine girdi. Tek bir kelime etmeden kendini koltuğuna bağladı. Suratı adeta donmuş bir maskeydi. Konuşmaya cesaret edebilen bir tek Martinez vardı.</p>

    <p>“Hâlâ pilot kontrolündeyiz,” dedi kısık sesle. “Kalkış için hazırız.</p>

    <p>Lewis gözlerini kapattı ve başını salladı.</p>

    <p>“Özür dilerim, Kumandanım,” dedi Martinez. “Komutu sözlü olarak-”</p>

    <p>“Kalkışı başlat,” dedi.</p>

    <p>“Emredersiniz,” diye cevapladı ve işlemi başlattı.</p>

    <p>Destek kancaları kalkış rampasından atılarak yere düştü. Saniyeler sonra, ön ateşleme başlayarak ana motorları ateşledi ve MTA yukarı doğru yalpaladı.</p>

    <p>Gemi yavaş yavaş hız kazandı. Hız kazandıkça, rüzgâr değişimi gemiyi yolundan çıkardı. Problemi fark eden tırmanış yazılımı geminin açısını rüzgâra karşı koyacak şekilde ayarladı.</p>

    <p>Yakıt kullanıldıkça, gemi ağırlık kaybetti ve hızlanma daha da arttı. Bu şekilde katlanarak arttığından, araç kısa sürede azami hızına ulaştı. Bu hız sınırı geminin gücüyle değil, içindeki narin insan vücutlarının dayanıklılığıyla belirlenmekteydi.</p>

    <p>Gemi yükseldikçe, açık YMS portları zarar gördü. Araç şiddetle sallandıkça, mürettebat da ileri geri sallandı. Her ne kadar sürekli bir uğraş gerektirse de, Martinez ve tırmanış yazılımı gemiyi dengede tutmak için ellerinden geleni yaptılar. Türbülans giderek azaldı ve atmosfer inceldikçe en sonunda sıfıra düştü.</p>

    <p>Birdenbire bütün sürtünme sona erdi. İlk evre tamamlanmıştı. Mürettebat birkaç saniyeliğine yerçekiminin pençesinden kurtuldu ve daha sonra sonraki evre başlarken koltuklarına geri düştüler. Dışarıda, artık boşalmış olan ilk evre düşmeye başladı ve eninde sonunda geride kalan gezegenin bilinmeyen bir kısmına inecekti.</p>

    <p>İkinci evre gemiyi daha da yukarıya, düşük yörüngeye çıkardı. Büyük ilk evreden daha kısa süren ve daha az sarsıntı yaşayarak itişe başlayan ikinci evre, neredeyse sonradan eklenmiş bir işlem gibiydi.</p>

    <p>Aniden, motor durdu ve bir önceki karmaşanın yerini baskın bir sakinlik aldı.</p>

    <p>“Ana motor kapatıldı,” dedi Martinez. “Tırmanış zamanı: Sekiz dakika, on dört saniye. <em>Hermes</em>’le birleşme yolundayız.”</p>

    <p>Normalde, kazasız bir kalkış kutlama gerektirirdi. Bu seferki ise, sadece Johanssen’ın sessiz hıçkırıklarıyla bölünen bir sessizliği hak ediyordu.</p>

    <p class="bolum_arasi">* * *</p>

    <p><em>Dört ay sonra...</em></p>

    <p class="paragraf_1">Beck, kendisini sıfır yerçekiminde bitki yetiştirme deneyini yapmak zorunda bırakan acı verici olayı düşünmemeye çalıştı. Çim ve eğrelti otlarının yapraklarının boyutunu ve şeklini not etti, fotoğraflarını çekti ve not aldı.</p>

    <p>Günlük bilim programını tamamladıktan sonra, saatine baktı. Tam zamanında... Veri akışı yakında tamamlanmış olacaktı. Reaktörün yanında uçarak Semicone-A merdivenine vardı.</p>

    <p>Merdiveni sadece ayaklarıyla çıktıktan sonra, dönmekte olan geminin merkezcil kuvveti kendini gösterdiğinde merdiveni iyi kavraması gerekti. Semicone-A’ya ulaştığında, 0.4 yerçekimindeydi.</p>

    <p>Lüksten de öte, <em>Hermes</em>’in merkezcil yerçekimi mürettebatın sağlıklı kalmasını sağlamaktaydı. Yerçekimi olmasa, Mars’taki ilk haftalarını doğru düzgün yürüyemeden geçirmek zorunda kalırlardı. Sıfır yerçekimi egzersizleri kalp ve kemiklerin sağlıklı kalmasını sağlayabilirdi ama bu egzersizlerin hiçbiri Sol 1’den itibaren tam kapasite çalışmalarını sağlamak için tasarlanmamıştı.</p>

    <p>Gemi bunun için tasarlandığından, dönüş yolculuğunda da bu sistemi kullandılar.</p>

    <p>Johanssen istasyonunda oturuyordu. Vogel ve Martinez yakında beklerken, Lewis de yan koltukta oturuyordu. Veri aktarımı evden gelen e-posta ve videoları taşıyordu. Günün önemli olayı buydu.</p>

    <p>“Geldi mi?” diye sordu Beck köprüye girerken.</p>

    <p>“Neredeyse bitti,” dedi Johanssen. “Yüzde doksan sekizde.”</p>

    <p>“Neşeli görünüyorsun, Martinez,” dedi Beck.</p>

    <p>“Oğlum dün üç yaşına girdi.” Suratı parlıyordu. “Partinin resimlerinden göndereceklerdir. Ya sen?”</p>

    <p>“Öyle özel bir şey değil,” dedi. “Birkaç sene önce yazdığım bir makalenin hakem değerlendirmeleri...”</p>

    <p>“Tamamlandı,” dedi Johanssen. “Kişisel e-postalarınız laptoplarınıza gönderildi. Ayrıca Vogel için bir telemetri güncellemesi, benim için de bir sistem güncellemesi var. Hah... Tüm mürettebat için de bir sesli mesaj var.”</p>

    <p>Omzunun üzerinden Lewis’e baktı.</p>

    <p>Lewis omuz silkti. “Oynat.”</p>

    <p>Johanssen mesajı başlattı ve arkasına yaslandı.</p>

    <p>“<em>Hermes,</em> Mitch Henderson konuşuyor,” diye başladı mesaj.</p>

    <p>“Henderson mı?” dedi Martinez şaşırmış bir şekilde. “CAPCOM olmadan doğrudan bizimle mi konuşuyor?”</p>

    <p>Lewis sessizlik için elini kaldırdı.</p>

    <p>“Size bazı haberlerim var,” diye devam etti Mitch’in sesi. “Bunu alıştıra alıştıra söylemenin bir yolu yok: Mark Watney hâlâ hayatta.”</p>

    <p>Johanssen’ın nefesi kesildi.</p>

    <p>“Ne-” diye kekeledi Beck.</p>

    <p>Şaşırmış bir ifade suratına düşerken, Vogel ağzı bir karış açık kalakaldı.</p>

    <p>Martinez Lewis’e baktı. Lewis uzanarak yanağını çimdikledi.</p>

    <p>“Bunun bir sürpriz olduğunu biliyorum,” diye devam etti Mitch. “Birçok sorunuzun da olacağını biliyorum. O soruları cevaplayacağız. Ama şimdilik size sadece temel bilgileri vereceğim.”</p>

    <p>“Watney hayatta ve sağlıklı. Bunu iki ay önce öğrendik ve size söylememe kararı aldık; bu yüzden kişisel mesajları bile sansürledik. Ben tüm bunlara <em>tamamen</em> karşıydım. Size şimdi söylememizin sebebi, onunla en sonunda iletişim kurabilmiş olmamız ve mümkün bir kurtarma planı yapmış olmamız. Plan kısaca Ares 4’ün Watney’yi modifiye edilmiş MİA ile almasına dayanıyor.</p>

    <p>“Tam olarak neler yaşandığına dair bir yazı göndereceğiz size ama bu kesinlikle sizin suçunuz değil. Mark ne zaman bu konu açılsa, bunu üzerine basa basa söylüyor. Bu sadece kötü şans.</p>

    <p>“Bu haberi hazmetmek için biraz zaman ayırın. Yarınki bilim programlarınız iptal edildi. İstediğiniz tüm soruları bize gönderin ve biz onları cevaplayalım. Bu kadar.”</p>

    <p>Mesajın sonlanması, beraberinde köprüye sersemlemiş bir sessizlik getirdi.</p>

    <p>“O... O hayatta mıymış?” diye sordu Martinez ve ardından gülümsedi.</p>

    <p>Vogel heyecanla başıyla onayladı. “Yaşıyor.”</p>

    <p>Johanssen gözleri fal taşı açılmış bir şekilde ekrana bakıyordu.</p>

    <p>“Ha siktir,” diye kahkaha attı Beck. “Ha siktir! Kumandan! O yaşıyor!”</p>

    <p>“Onu geride bıraktım,” dedi Lewis fısıldayarak.</p>

    <p>Tayfa kumandanlarının ifadesini gördüğünde, kutlamalar anında sona erdi.</p>

    <p>“Ama,” diye başladı Beck, “hepimiz birlikte ay-”</p>

    <p>“Siz emirleri takip ediyordunuz,” diye araya girdi Lewis. “Ben onu geride bıraktım. Çorak, ulaşılmaz, Tanrı’nın unuttuğu bir çölde...”</p>

    <p>Beck Martinez’e yalvarırcasına baktı. Martinez ağzını açtı ama söyleyecek bir şey bulamadı.</p>

    <p>Lewis yorgun adımlarla köprüden ayrıldı.</p>
  </div>
</body>
</html>
