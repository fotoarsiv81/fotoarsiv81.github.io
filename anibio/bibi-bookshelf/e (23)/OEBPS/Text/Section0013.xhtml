<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">6. Bölüm</h1>

    <p>Venkat Kapoor ofisine döndü, evrak çantasını yere bıraktı ve deri koltuğuna gömüldü. Bir an pencerelerden dışarı baktı. 1 numaralı binadaki ofisi, ona Johnson Uzay Merkezi’nin ortasındaki büyük parka bakan bir manzara sağlamıştı. Onun ötesinde, uzaktaki Mud Lake’e kadar dağılmış düzinelerce bina manzarayı kaplıyordu.</p>

    <p>Bilgisayarının ekranına göz attığında, acilen dikkatini isteyen kırk yedi okunmamış e-posta olduğunu gördü. Onlar bekleyebilirlerdi. Bugün üzücü bir gün olmuştu. Bugün Mark Watney’nin anma töreni yapılmıştı.</p>

    <p>Başkan bir konuşma yapmış, Watney’nin cesareti ve fedakârlığıyla, Kumandan Lewis’in ekibini güvene kavuşturmadaki çabuk hareketlerini övmüştü. Kumandan Lewis ve hayatta olan ekip, Hermes’ten yapılan uzun mesafe konuşmasıyla kaybettikleri arkadaşları için derin uzaydan anma konuşması yapmışlardı.</p>

    <p>Yönetici de bir konuşma yapmıştı ve herkese uzay yolculuğunun inanılmaz derecede tehlikeli olduğunu ve zorluk karşısında yılmayacağımızı hatırlatmıştı.</p>

    <p>Venkat’a da konuşma yapmak isteyip istemediğini sormuşlardı. Venkat reddetmişti. Bunun ne anlamı vardı ki? Watney ölmüştü. Mars operasyonlarının direktörünün söyleyeceğini hoş sözler onu geri getirmeyecekti.</p>

    <p>“Sen iyi misin, Venk?” diye tanıdık bir ses geldi kapıdan.</p>

    <p>Venkat etrafında döndü. “İyiyim sanırım,” dedi.</p>

    <p>Teddy Sanders tertemiz spor ceketinin üzerindeki serseri bir ipliği süpürdü. “Bir konuşma yapabilirdin.”</p>

    <p>“İçimden gelmedi. Bunu biliyorsun.”</p>

    <p>“Evet, biliyorum. Benim de gelmedi. Ama ben NASA’nın yöneticisiyim. Benden beklenen bir şey. Sen iyi olduğuna emin misin?”</p>

    <p>“Evet, bir şeyim yok.”</p>

    <p>“Güzel,” dedi Teddy kol düğmelerini ayarlarken. “İşimize geri dönelim o zaman.”</p>

    <p>“Elbette.” Venkat omuz silkti. “Öyleyse bana uyduları kullanmam için yetki vererek başlayabiliriz.”</p>

    <p>Teddy iç geçirerek duvara yaslandı. “Yine bu.”</p>

    <p>“Evet,” dedi Venkat. “Yine bu. Sorun nedir?”</p>

    <p>“Pekâlâ, açıkla o zaman bana. Tam olarak neyin peşindesin?”</p>

    <p>Venkat öne doğru eğildi. “Ares 3 başarısız oldu ama ondan bir şeyler kurtarabiliriz. Bize beş Ares görevi için para sağlandı. Kongre’den altıncısı için gerekli parayı alabiliriz bence.”</p>

    <p>“Bilemiyorum, Venk...”</p>

    <p>“Çok basit, Teddy.” Venkat devam etti. “Altı sol ardından Mars’tan ayrıldılar. Orada neredeyse bütün bir göreve yetecek kadar ikmal var. Normal bir göreve harcayacağımızın sadece ufak bir kısmı tutar. Bir alanı hazırlamak için normalde on dört ikmal roketi göndermemiz gerekiyor. Eksik olanları üç, belki de iki roketle gönderebiliriz.”</p>

    <p>“Venk, alandan saatte 175 kilometrelik bir fırtına geçti. Çok kötü bir durumdadır.”</p>

    <p>“Bu yüzden görüntü istiyorum işte,” dedi Venkat. “Bana sadece alanın birkaç görüntüsü gerekiyor. Bunlardan birçok şeyi öğrenebiliriz.”</p>

    <p>“Ne gibi? Her şeyin kusursuz çalıştığından emin olmadan Mars’a birilerini göndereceğimizi mi sanıyorsun?”</p>

    <p>“Her şeyin kusursuz olmasına gerek yok,” dedi Venkat hemen. “Bozuk olanların yerine yenisini göndeririz.”</p>

    <p>“Görüntülerden neyin çalışıp neyin çalışmadığını nasıl anlayacağız?”</p>

    <p>“Bu sadece ilk adım. Tahliyenin sebebi rüzgârın MTA için bir tehdit olmasıydı ama Hab çok daha fazlasına dayanabilir. Hâlâ olduğu gibi duruyor olabilir.</p>

    <p>“Bunu anlamak da çok kolay. Eğer delindiyse, tamamen sönüp çökmüş olur. Ama hâlâ ayaktaysa, o zaman içindeki her şey iyi durumda demektir. Hem yüzey araçları da sağlam. Mars’ta yaşanabilecek herhangi bir fırtınaya dayanabilirler. Bir kere bakmama izin ver Teddy, tek istediğim bu.”</p>

    <p>Teddy pencerenin önüne geldi ve karşıda genişliğe yayılmış binalara baktı. “Uydulara erişim isteyen bir tek sen değilsin. Ares 4 tedarik görevleri yaklaştı. Schiaparelli kraterine odaklanmamız gerekiyor.”</p>

    <p>“Anlayamıyorum, Teddy. Buradaki sorun nedir?” diye sordu Venkat. “Başka bir görev eklemekten bahsediyorum ben. Mars yörüngesinde on iki uydumuz var; bir ya da iki tanesini birkaç saatliğine bana ayırabilirsin herhalde. Her birinin Ares 3 için doğru açıya geleceği zamanları sana gön-”</p>

    <p>“Sorun uydulara erişim değil, Venk,” diye sözünü kesti Teddy.</p>

    <p>Venkat dondu kaldı. “O zaman... ama... ne...”</p>

    <p>Teddy onunla yüz yüze gelmek için döndü. “Biz kamuya açık bir organizasyonuz. Sır ya da gizli bilgi diye bir şey yok burada.”</p>

    <p>“Ne olmuş?”</p>

    <p>“Elde ettiğimiz her görüntü halka açılıyor.”</p>

    <p>“Tamam da ne olmuş?”</p>

    <p>“Mark Watney’nin cesedi Hab’ın 20 metrelik bir alanında olacak. Belki de kuma yarı gömülmüş olacak ama yine de göğsüne saplanmış bir iletişim anteniyle oldukça görünür bir halde olacak. Alacağımız her görüntü bunu gösterecek.”</p>

    <p>Venkat bakakaldı ve ardından ters bir şekilde bakmaya başladı. “Bu yüzden mi benim görüntü isteklerimi iki ay boyunca reddettin?”</p>

    <p>“Venk, şimdi-”</p>

    <p>“Ciddi misin, Teddy?” diye sordu. “Bir halkla ilişkiler sorunundan mı korkuyorsun?”</p>

    <p>“Medyanın Watney’nin ölümüyle olan saplantısı nihayet sona ermeye başladı,” dedi Teddy sakince. “İki aydır eleştiri ve kötü haberlerden geçilmiyor. Bugünkü anma töreni insanlar için bir kapanış oldu ve medya artık başka bir hikâyeye geçebilir. İstediğimiz son şey bunu daha fazla kurcalamak.”</p>

    <p>“Ne yapacağız o zaman? Cesedi çürümeyecek. Sonsuza kadar öyle kalacak.”</p>

    <p>“Sonsuza kadar değil,” dedi Teddy. “Bir yıl içinde, normal hava hareketlerinden dolayı kuma gömülecek.”</p>

    <p>“Bir yıl mı?” dedi Venkat ayağa kalkarak. “Bu saçmalık. Bunun için bir yıl bekleyemeyiz.”</p>

    <p>“Neden ki? Ares 4 beş yıl daha fırlatılmayacak. Bol bol vakit var.”</p>

    <p>Venkat derin bir nefes alıp bir an düşündü.</p>

    <p>“Peki, şunu bir düşün: Watney’nin ailesine gösterilen sempati oldukça yüksek. Ares 6 onun cesedini geri getirebilir. Görevin amacı budur demeyiz ama bir kısmının bunu içerdiğini belli ederiz. Eğer bu şekilde dile getirirsek, Kongre’den daha fazla destek alabiliriz. Ama bir sene beklersek bu şans kaçar. Bir seneye, insanlar umursamıyor olacak.”</p>

    <p>Teddy çenesini ovuşturdu. “Hmm...”</p>

    <p class="bolum_arasi">* * *</p>

    <p>Mindy Park tavana uzun uzun baktı. Yapacak pek bir işi yoktu. Sabah üç vardiyası oldukça sıkıcıydı. Sadece ardı arkası kesilmeyen kahve onu ayakta tutuyordu.</p>

    <p>Transferi kabul ettiğinde, Mars etrafındaki uyduları gözlemlemek heyecan verici bir teklif gibi gelmişti. Fakat uydular kendi başlarının çaresine bakabiliyorlardı. İşi, görüntüler geldikçe onları e-postayla göndermekten ibaretti.</p>

    <p>“Makine mühendisliğinde yüksek lisans yaptım o kadar,” diye homurdandı. “Ama bütün gece açık olan bir fotoğraf kabininde çalışıyorum.”</p>

    <p>Kahvesinden bir yudum aldı.</p>

    <p>Ekranındaki bir hareketlenme gönderilmek üzere yeni görüntülerin geldiğini haber verdi. İsteği kimin yaptığına baktı. Venkat Kapoor.</p>

    <p>Veriyi doğrudan iç sunuculara gönderdi ve Dr. Kapoor’a bir e-posta yazdı. Görüntünün enlem ve boylamını yazarken, rakamları tanıdı.</p>

    <p>“31.2°N, 28.5°W... Acidalia Planitia... Ares 3?”</p>

    <p>Meraktan on yedi resimden ilkini açtı.</p>

    <p>Şüphelendiği gibi, bu Ares 3’ün alanıydı. Oranın görüntülerini çekeceklerini duymuştu. Kendinden bir miktar utanarak, Mark Watney’nin cesedine dair bir iz var mı diye görüntüyü inceledi. Bir dakikalık sonuçsuz bir araştırmanın ardından, aynı anda hem rahatlamış hem de hayal kırıklığına uğramıştı.</p>

    <p>Görüntünün geri kalanını incelemeye başladı. Hab sağlamdı; Dr. Kapoor bunu gördüğüne sevinecekti.</p>

    <p>Kahve kupasını dudaklarına götürdü, sonra birden dondu.</p>

    <p>“Aa...” diye homurdandı. “Aaa...”</p>

    <p>NASA intranetini açtı ve Ares görevlerinin detaylarının olduğu sitede gezindi. Kısa bir araştırmanın ardından, telefonunu eline aldı.</p>

    <p>“Hey, ben Uydu Kontrol’den Mindy Park. Bana Ares 3’ün görev günlüğü lazım, bunu nereden bulabilirim? A-ha... a-ha... Tamam... Teşekkür ederim.”</p>

    <p>İntranette biraz daha zaman geçirdikten sonra, koltuğuna yaslandı. Artık uyanık kalmak için kahveye ihtiyacı kalmamıştı.</p>

    <p>Telefonu tekrar eline aldı ve konuşmaya başladı. “Alo, Güvenlik? Ben Uydu Kontrol’den Mindy Park. Dr. Venkat Kapoor’un acil durum numarasına ihtiyacım var. Evet, bu acil bir durum.”</p>

    <p class="bolum_arasi">* * *</p>

    <p>Venkat yorgun argın içeri girerken Mindy koltuğunda kıpırdandı. Mars operasyonları direktörünün Uydu Kontrol’ü ziyaret etmesi olağandışıydı. Onu kot pantolon ve bir tişört giyerken görmek daha da olağandışıydı.</p>

    <p>“Mindy Park sen misin?” diye sordu suratında iki saat uykuyla hareket eden birinin somurtmasıyla.</p>

    <p>“Evet,” dedi sesi titreyerek. “Sizi buraya sürüklediğim için kusura bakmayın.”</p>

    <p>“Bunun için iyi bir nedenin olduğunu varsayıyorum. Nedir?”</p>

    <p>“Aa,” dedi yere bakarak. “Şey... İstediğiniz görüntüler... Aa. Gelin bir bakın.”</p>

    <p>Venkat bir sandalye çekip oturdu. “Bu Watney’nin cesediyle mi ilgili? O yüzden mi bu kadar şok olmuş durumdasın?”</p>

    <p>“Hayır,” dedi. “Aa, şey... ah.” Kendi acemiliğine yüzünü buruşturup ekranı işaret etti.</p>

    <p>Venkat resmi inceledi. “Hab hâlâ tek parça gibi görünüyor. Bu iyi bir haber. Güneş hücresi tertibatı iyi durumda görünüyor. Araçlarda da sorun yok. Ana çanak etrafta görünmüyor. Bu şaşırtıcı değil. Acil durum nedir?”</p>

    <p>“Aa,” dedi parmağıyla ekrana dokunarak. “Şu.”</p>

    <p>Venkat eğildi ve daha yakından baktı. Hab’ın hemen altında, araçların yanında kum üzerinde iki beyaz daire vardı. “Hmm. Hab’ın brandasına benziyor. Belki de Hab’ın durumu o kadar da iyi değildir? Herhalde bir parçası koptu ve-”</p>

    <p>“Şey,” diye sözünü kesti Mindy. “Bunlar araçların çadırlarına benziyorlar.”</p>

    <p>Venkat tekrar baktı. “Hmm. Muhtemelen öyle.”</p>

    <p>“Peki nasıl kuruldular?” diye sordu Mindy.</p>

    <p>Venkat omuz silkti. “Kumandan Lewis muhtemelen tahliye sırasında kurulmalarını istemiştir. Kötü de bir fikir değil. MTA çalışmazsa ve Hab delinirse diye acil durum barınaklarını hazırlamak...”</p>

    <p>“Evet, şey...” dedi Mindy bilgisayarında bir dosya açarak. “Bu Sol 1’den Sol 6’nın sonuna kadarki bütün görev günlüğü. MİA’nın inişinden MTA’nın acil durum kalkışına kadar.”</p>

    <p>“Tamamı, yani?”</p>

    <p>“Bunu baştan sona okudum. Birkaç kez hem de. Çadırların açılma emri yok.” Son kelimeye geldiğinde sesi çatladı.</p>

    <p>“Eee...” dedi Venkat alnını kırıştırarak. “Belli ki emir verilmiş, sadece günlüğe işlenmemiş.”</p>

    <p>“İki acil durum çadırını kurup kimseye söylemediler mi yani?”</p>

    <p>“Hmm. Bu pek mantıklı değil, evet. Belki de fırtına yüzünden araçlar çadırları otomatik olarak açtı.”</p>

    <p>“Bundan sonra da çadırlar kendilerini araçtan ayırıp yirmi metre ötede yan yana mı dizildiler?”</p>

    <p>Venkat görüntüye baktı. “Herhalde bir şekilde açıldılar.”</p>

    <p>“Güneş hücreleri neden temiz?” dedi Mindy gözyaşlarını tutmaya çalışırken. “Büyük bir kum fırtınası geçti oradan. Neden üstleri kumla kaplı değil?”</p>

    <p>“Temiz bir rüzgâr yapmış olabilir?” dedi Venkat pek de ikna olmadan.</p>

    <p>“Watney’nin cesedini hiçbir yerde bulamadığımı söylemiş miydim?” dedi burnunu çekerek.</p>

    <p>Venkat resme bakarken gözleri genişledi. “Oh...” dedi sessizce. “Tanrım...”</p>

    <p>Mindy suratını ellerine gömdü ve sessizce ağlamaya başladı.</p>

    <p class="bolum_arasi">* * *</p>

    <p>“Siktir!” dedi Annie Montrose. “Siz benimle dalga mı geçiyorsunuz?”</p>

    <p>Teddy lekesiz maun masasının arkasından basın ilişkileri direktörüne ters ters baktı. “Yardımcı olmuyorsun, Annie.”</p>

    <p>Mars operasyonları direktörüne döndü. “Bundan ne kadar eminiz?”</p>

    <p>“Neredeyse yüzde yüz,” dedi Venkat.</p>

    <p>“Siktir!” dedi Annie.</p>

    <p>Teddy masasının üzerinde bulunan bir dosyayı mouse pad’iyle aynı hizaya gelsin diye hafifçe kaydırdı. “Durum böyle. Bunun çaresine bakmamız gerekiyor.”</p>

    <p>“Bunun ne kadar büyük bir skandala neden olacağı hakkında en ufak bir fikriniz var mı?” diye cevapladı Annie. O kahrolası muhabirlerle her gün yüzleşmek zorunda kalan siz değilsiniz, benim!”</p>

    <p>“Her şey sırayla,” dedi Teddy. “Venk, Watney’nin hayatta olduğunu düşünmene neden olan nedir?”</p>

    <p>“Öncelikle, ceset yok,” diye açıklamaya başladı Venkat. “Ayrıca çadırlar kurulmuş ve güneş hücreleri temiz. Tüm bunları fark ettiği için Uydu Kontrol’den Mindy Park’a teşekkür edebilirsin, bu arada.”</p>

    <p>“Ama,” diye devam etti Venkat, “cesedi Sol 6’daki fırtınada kuma gömülmüş olabilir. Çadırlar otomatik olarak kurulmuş ve rüzgâr tarafından taşınmış olabilir. Daha sonra esen saatte 30 kilometrelik bir rüzgâr kum taşıyamaz ama güneş hücrelerini temizleyecek kadar güçlü olabilir. Bu pek muhtemel değil ama imkânsız da değil.</p>

    <p>“O yüzden son birkaç günü kontrol edebileceğim her şeyi kontrol ederek geçirdim. Kumandan Lewis 2 numaralı yüzey aracıyla iki göreve çıkmış. İkincisi Sol 5’te gerçekleşmiş. Günlükte yazdığına göre, aracı şarj olsun diye Hab’a takmış. Araç daha sonra bir daha kullanılmamış ve zaten on üç saat sonra da tahliye etmişler.”</p>

    <p>Masanın üzerinden Teddy’ye bir resim gönderdi.</p>

    <p>“Bu dün gece aldığımız görüntülerden biri. Gördüğün gibi, 2 numaralı aracın arkası Hab’a dönük. Doldurma noktası aracın burnunda ve kablo erişecek kadar uzun değil.”</p>

    <p>Teddy dalgın bir şekilde resmi masanın kenarlarıyla paralel olacak şekilde düzeltti. “Aracı, önü Hab’a gelecek şekilde park etmiş olmalı, yoksa Hab’a bağlayamazdı,” dedi. “Araç Sol 5’ten sonra kullanılmış.”</p>

    <p>“Evet,” dedi Venkat, Teddy’ye başka bir resim vererek. “Ama asıl delil burada. Görüntünün sağ alt köşesinde MİA’yı görebilirsin. Parçalara ayrılmış. Bize söylemeden böyle bir şey yapmayacaklarından eminim.</p>

    <p>“Ama noktayı koyan şey görüntünün sağ tarafında,” diye belirtti Venkat. “MTA’nın iniş takımları... Görünüşe göre yakıt tankı tamamen sökülmüş ve bu sırada iniş takımlarına büyük hasar verilmiş. Böyle bir şeyin kalkıştan önce olmasının imkânı yok. Bu, Lewis’in izin vereceğinden çok daha fazla zarar verirdi MTA’ya.”</p>

    <p>“Hey,” dedi Annie. “Neden Lewis’le konuşmuyoruz? CAPCOM’a gidelim ve direkt ona soralım.”</p>

    <p>Cevap vermek yerine, Venkat bilmiş bir şekilde Teddy’ye baktı.</p>

    <p>“Çünkü,” dedi Teddy, “eğer Watney hayattaysa, Ares 3 ekibinin bunu bilmesini istemeyiz.”</p>

    <p>“Ne!?” dedi Annie. “Onlara nasıl söylemezsiniz?”</p>

    <p>“Dönüş yolculuklarının daha on ayı var,” diye açıkladı Teddy. “Uzay yolculuğu tehlikelidir. Tetikte olmaları gerekiyor. Dikkatleri dağılmamalı. Bir ekip arkadaşı kaybettikleri için üzgünler ama onu hayattayken geride bıraktıklarını öğrenirlerse yıkılırlar.”</p>

    <p>Annie Venkat’a baktı. “Buna sen de katılıyor musun?”</p>

    <p>“Doğrusu bu,” dedi Venkat. “Bırakalım da uçurmaları gereken bir uzay gemisinde olmadıkları zaman duygusal travmayla başa çıkmaya çalışsınlar.”</p>

    <p>“Bu Apollo 11’den beri en çok konuşulan olay olacak,” dedi Annie. “Bunu onlardan nasıl saklayacaksınız?”</p>

    <p>Teddy omuz silkti. “Çok basit. Onlarla olan tüm iletişimi biz kontrol edeceğiz.”</p>

    <p>“Siktir,” dedi Annie laptopunu açarken. “Halka ne zaman açıklamayı istiyorsunuz?”</p>

    <p>“Sen ne düşünüyorsun?” diye sordu Teddy.</p>

    <p>“Mmm,” dedi Annie. “Halka yayınlamamız gerekmeden önce bu resimleri yirmi dört saat elimizde tutabiliriz. Resimlerle birlikte bir de beyanname yayınlarız. İnsanların bu sonuca kendi başlarına varmalarına izin veremeyiz. Adi insanlar gibi görünürüz.”</p>

    <p>“Tamam,” diye kabul etti Teddy, “bir beyanname hazırla.”</p>

    <p>“Kim bilir ne eğlenceli olacak,” diye homurdandı Annie.</p>

    <p>“Bundan sonraki adım nedir?” diye Venkat’a sordu Teddy.</p>

    <p>“İlk adım iletişim kurmak,” dedi Teddy. “Resimlerden, iletişim tertibatının mahvolduğu ortada. Konuşmak için başka bir yol bulmalıyız. Konuşmaya başladık mı, durumu değerlendirip plan yapabiliriz.</p>

    <p>“Pekâlâ,” dedi Teddy. “Bunun üzerinde çalışmaya başla. İstediğin departmandan kimi istersen al. İstediğin kadar mesai kullan. Onunla konuşmanın bir yolunu bul. Şu an tek işin bu.”</p>

    <p>“Anlaşıldı.”</p>

    <p>“Annie, biz duyurana kadar kimsenin bundan haberi olmadığından emin ol.”</p>

    <p>“Tamam,” dedi Annie. “Başka kimin haberi var?”</p>

    <p>“Sadece üçümüz ve Uydu Kontrol’den Mindy Park,” dedi Venkat.</p>

    <p>“Onunla konuşurum,” dedi Annie.</p>

    <p>Teddy ayağa kalktı ve telefonunu açtı. “Ben Chicago’ya gidiyorum. Yarın dönerim.”</p>

    <p>“Niye?” diye sordu Annie.</p>

    <p>“Watney’nin ailesi orada yaşıyor,” dedi Teddy. “Durum haberlerde geçmeden onlara yüz yüze bir açıklama borçluyum.”</p>

    <p>“Oğullarının hayatta olduğunu öğrendiklerinde mutlu olacaklardır,” dedi Annie.</p>

    <p>“Evet, hayatta,” dedi Teddy. “Fakat doğru hesapladıysam, biz ona yardım edemeden açlıktan ölmeye mahkûm. Bu görüşmeyi iple çekmiyorum.”</p>

    <p>“Siktir,” dedi Annie düşünceli bir şekilde.</p>

    <p class="bolum_arasi">* * *</p>

    <p>“Yok mu? Hiç mi yok?” diye yakındı Venkat. “Siz benimle dalga mı geçiyorsunuz? Bunun üzerinde on iki saat çalışan yirmi uzmanınız vardı. Multi milyar dolarlık bir iletişim ağımız var. Onunla konuşmak için tek bir yol bile bulamadınız mı?”</p>

    <p>İki adam Venkat’ın ofisinde, sandalyelerinde kıpırdandılar.</p>

    <p>“Telsizi yok,” dedi Chuck.</p>

    <p>“Aslında,” dedi Morris, “telsizi var ama çanağı yok.”</p>

    <p>“Şöyle ki,” diye Chuck devam etti, “çanağı olmadan, oraya erişecek sinyalin çok güçlü-”</p>

    <p>“Hani güvercinleri kızartacak kadar güçlü,” diye ekledi Morris.</p>

    <p>“-olması gerekir,” diye tamamladı Chuck.</p>

    <p>“Mars uydularını kullanmayı düşündük,” dedi Morris. “Onlar çok daha yakınlar. Fakat hesaplar tutmuyor. En güçlü vericiye sahip olan SuperSurveyor 3’ün bile on dört kat daha güçlü-”</p>

    <p>“On yedi kat,” dedi Chuck.</p>

    <p>“On dört kat,” diye ısrar etti Morris.</p>

    <p>“Hayır, on yedi kat. Isıtıcılar için gerekli olan minimum amperi eklemeyi-”</p>

    <p>“Beyler,” diye araya girdi Venkat, “anladım ben.”</p>

    <p>“Affedersin.”</p>

    <p>“Affedersin.”</p>

    <p>“Biraz huysuzsam, kusura bakmayın,” dedi Venkat. “Dün gece iki saat falan uyudum.”</p>

    <p>“Sorun değil,” dedi Morris.</p>

    <p>“Tamamen anlaşılabilir bir durum,” dedi Chuck.</p>

    <p>“Peki,” dedi Venkat. “Tek bir fırtınanın Ares 3 ile iletişiminizi nasıl kopardığını açıklayın.”</p>

    <p>“İleri görüşlülüğün yetersiz kalması,” dedi Chuck.</p>

    <p>“Böyle bir şeyi kesinlikle öngörmemiştik,” diye katıldı Morris de.</p>

    <p>“Ares görevlerinde kaç tane yedek iletişim sistemi bulunuyor?” diye sordu Venkat.</p>

    <p>“Dört,” dedi Chuck.</p>

    <p>“Üç,” dedi Morris.</p>

    <p>“Hayır, dört,” diye düzeltti Chuck.</p>

    <p>“Yedek sistem dedi,” diye üsteledi Morris. “Bu, ana sistemler dahil değil demektir.”</p>

    <p>“Ha doğru. Üç tane.”</p>

    <p>“Yani toplamda dört tane o zaman,” dedi Venkat. “Dördünü de nasıl kaybettiğimizi açıklayın.”</p>

    <p>“Ana sistem büyük uydu çanağını kullanıyordu,” dedi Chuck. “Fırtınada koptu bu. Yedekler de MTA’nın içindeydi.”</p>

    <p>“Aynen,” diye katıldı Morris. “MTA bir nevi bir iletişim makinesi. Dünya’yla, Hermes’le hatta gerektiğinde Mars etrafındaki uydularla bile konuşabilir. Bir meteor yağmuru dışında başka hiçbir şey bunu engellemesin diye üç ayrı bağımsız sistemi var.”</p>

    <p>“Sorun şu ki,” dedi Chuck. “Kumandan Lewis ve diğerleri giderken MTA’yı yanlarında götürdüler.”</p>

    <p>“O yüzden dört bağımsız iletişim sistemi bir taneye düştü. O da bozuldu,” diye tamamladı Morris.</p>

    <p>Venkat burun köprüsünü sıvazlıyordu. “Bunu nasıl göz ardı ederiz?”</p>

    <p>Chuck omuz silkti. “Hiç aklımıza gelmedi. Birinin yanında MTA olmadan Mars’ta kalacağını hiç düşünmedik.”</p>

    <p>“Yani düşünün bir kere!” dedi Morris. “Bunun olasılığı nedir ki?”</p>

    <p>Chuck ona döndü. “Empirik veriye göre, üçte bir. Düşündüğünde oldukça kötü aslında.”</p>

    <p class="bolum_arasi">* * *</p>

    <p>Bu zor olacaktı ve Annie bunun farkındaydı. NASA tarihindeki en büyük hata kabulünü açıklamak zorunda kalmanın yanında, bunun her bir saniyesi sonsuza dek hatırlanacaktı. Kollarının her bir hareketi, sesinin tonu ve suratındaki ifade milyonlarca insan tarafından tekrar tekrar izlenecekti. Sadece günlük basında da değil, gelecek yıllar boyunca hem de... Watney hakkında yapılan her belgeselde bu klip kullanılacaktı.</p>

    <p>Podyuma çıkarken bu endişelerin hiçbirinin yüz ifadesine sızmadığından emindi.</p>

    <p>“Böyle kısa bir sürede gelebildiğiniz için hepinize teşekkür ederim,” dedi toplanmış muhabirlere. “Yapmak istediğimiz önemli bir açıklama var. Hepiniz yerlerinizi alırsanız.”</p>

    <p>“Bu ne hakkında, Annie?” diye sordu NBC’den Bryan Hess. “Hermes’e bir şey mi oldu?”</p>

    <p>“Lütfen yerlerinizi alın,” diye tekrarladı Annie.</p>

    <p>Muhabirler kısa bir süre oyalanıp sandalyeler konusunda tartıştılar, ardından nihayet yerleştiler.</p>

    <p>“Bu kısa ama çok önemli bir açıklama olacak,” dedi Annie. “Şu an hiçbir soru almayacağım fakat yaklaşık bir saat içerisinde soru cevap kısmıyla birlikte tam bir basın konferansı düzenleyeceğiz. Kısa zaman önce Mars’tan alınan uydu görüntülerini inceledik ve astronot Mark Watney’nin şu anda hâlâ hayatta olduğunu saptadık.”</p>

    <p>Pür dikkat bir sessizlikle dolu kocaman bir saniyenin ardından, oda gürültüyle patladı.</p>

    <p class="bolum_arasi">* * *</p>

    <p>Bu şaşırtıcı açıklamadan bir hafta sonrasında, bu hâlâ dünyadaki her bir haber bülteninde ana haberdi.</p>

    <p>“Günlük basın konferanslarından bana gına geldi,” diye Venkat Annie’ye fısıldadı.</p>

    <p>“Bana da saatlik basın konferanslarından gına geldi,” diye fısıldadı Annie de.</p>

    <p>İkisi diğer sayısız NASA yöneticileri ve müdürleriyle birlikte basın odasındaki ufak sahnenin üzerinde duruyorlardı. Karşılarında, en ufak bir haber kırıntısına aç bir muhabir ordusu vardı.</p>

    <p>“Geç kaldığım için kusura bakmayın,” dedi Teddy sahneye yan kapıdan girerken. Cebinden birkaç kart çıkardı, kartları elinde düzenledi ve ardından boğazını temizledi.</p>

    <p>“Mark Watney’nin hayatta olduğunu duyurmamızın ardından gelen sonraki dokuz günde, her sektörden büyük bir destek gördük. Bunu utanmadan kullanabildiğimiz kadar kullanıyoruz.”</p>

    <p>Odada hafif kıkırdama dalgalandı.</p>

    <p>“Dün isteğimiz üzerine, bütün SETİ ağı Mars’a odaklandı. Watney zayıf bir radyo sinyali gönderiyor mu diye baktık. Görünüşe göre göndermiyor fakat bu herkesin bize yardımcı olmadaki kararlılığını göstermektedir.</p>

    <p>“Halk bu konuda ilgili ve biz de herkesi bilgilendirmede elimizden geleni yapıyoruz. CNN’in hafta içi her gün yarım saati sadece bu konuya ayıracağını öğrendim. Basın ilişkileri takımımızın bazı üyelerini o programa göndereceğiz, böylece halk en yeni bilgilere en hızlı şekilde ulaşabilecek.</p>

    <p>“Üç uydunun yörüngesini Ares 3 alanından daha fazla görüntü alabilmek için ayarladık ve yakın zamanda Mark’ı dışarıda yakalayabileceğimizi umuyoruz. Onu dışarıda yakalayabilirsek, duruşu ve aktivitelerine bakarak fiziksel sağlığı konusunda bazı yorumlar yapabileceğiz.</p>

    <p>“Aklımızı kurcalayan sorular çok: Ne kadar süre hayatta kalabilir? Elinde ne kadar yiyecek var? Ares 4 onu kurtarabilir mi? Onunla nasıl iletişim kuracağız? Bu soruların cevapları duymak istediğimiz cevaplar değil.</p>

    <p>“Onu kurtarma konusunda başarılı olacağımızın sözünü veremem fakat şunun sözünü verebilirim: NASA’nın bütün odağı Mark Watney’yi eve geri getirmek. Bu, Mark Watney Dünya’ya dönene kadar ya da Mars’ta ölümü teyit edilene kadar tek ve her şeyin önüne geçen saplantımız olacaktır.”</p>

    <p class="bolum_arasi">* * *</p>

    <p>“Güzel konuşmaydı,” dedi Venkat, Teddy’nin odasına girerken.</p>

    <p>“Her kelimesini içten söyledim,” dedi Teddy.</p>

    <p>“Biliyorum.”</p>

    <p>“Senin için ne yapabilirim, Venk?”</p>

    <p>“Bir fikrim var. Daha doğrusu JPL’nin bir fikri var. Ben sadece iletiyorum.”</p>

    <p>“Fikirleri severim,” dedi Teddy sandalyeye doğru işaret ederek.</p>

    <p>Venkat oturdu.</p>

    <p>“Onu Ares 4’le kurtarabiliriz. Bu çok riskli. Bu fikri Ares 4 mürettebatıyla paylaştık. Bunu yapmayı istemeyi bırak, şimdi ille de yapalım diye bize baskı yapıyorlar.”</p>

    <p>“Doğal olarak,” dedi Teddy. “Astronotlar doğuştan çılgınlar. Hem de gerçekten asiller. Fikir nedir?”</p>

    <p>“Aslında,” diye başladı Venkat, “bu henüz daha ilk aşamada fakat JPL MİA’nın onu kurtarmak adına amacı dışında kullanılabileceğini düşünüyor.”</p>

    <p>“Ares 4 daha fırlatılmadı bile. MİA’yı niye amacı dışında kullanalım? Niye daha iyisini yapmayalım?”</p>

    <p>“Özel bir araç yapacak vaktimiz yok. Aslına bakarsan, Ares 4 oraya varana kadar Watney’nin hayatta kalma imkânı da yok fakat bu farklı bir sorun.”</p>

    <p>“O zaman bana MİA’yı anlat.”</p>

    <p>“JPL MİA’yı soyar, biraz ağırlık kaybettirir ve birkaç yakıt tankı ekler. Ares 4 tayfası Ares 3 alanına etkili bir şekilde iner. Daha sonra tam bir yakımla, ama gerçek anlamda tam bir yakımla, tekrar havalanabilirler. Yörüngeye çıkamazlar ama Ares 4 alanına yanal uçuşla gidebilirler ve bu bayağı korkutucu aslında. Orada da MTA var.”</p>

    <p>“Ağırlığı nasıl kaybedecekler?” diye sordu Teddy. “Zaten olabileceği kadar hafif değil?”</p>

    <p>“Güvenlik ve acil durum ekipmanlarını sökerek.”</p>

    <p>“Ne güzel,” dedi Teddy. “Yani altı kişinin daha canını tehlikeye atacağız.”</p>

    <p>“Evet,” dedi Venkat. “Ares 4 tayfasını Hermes’te bırakıp sadece pilotu MİA ile aşağıya göndermek daha güvenli olur. Bu da görevden vazgeçmek anlamına gelir ve onlar yaşamlarını riske etmeyi yeğler.”</p>

    <p>“Astronotlar işte,” dedi Teddy.</p>

    <p>“Astronotlar işte,” diye onayladı Venkat.</p>

    <p>“Bunun üzerinde biraz daha çalışacağız,” dedi Venkat. “Daha güvenli hale getirmeye çalışacağız.”</p>

    <p>“Çalışın. Dört sene nasıl hayatta tutacağınıza dair bir fikriniz var mı?”</p>

    <p>“Hayır.”</p>

    <p>“Onun üzerinde de çalışın.”</p>

    <p>“Tamamdır,” dedi Venkat.</p>

    <p>Teddy sandalyesinde döndü ve pencerenin ötesindeki gökyüzüne baktı. Gece çökmeye başlamıştı. “Nasıl bir duygudur acaba?” diye kafa yordu. “Orada tıkılmış kalmış. Yapayalnız olduğunu ve bizim ondan umudu kestiğimizi düşünüyor. Bu bir insanın psikolojisini nasıl etkiler?”</p>

    <p>Tekrar Venkat’a döndü. “Acaba şu an ne düşünüyordur?”</p>

    <p class="kayit">GÜNLÜK GİRİŞİ: SOL 61</p>

    <p>Aquaman nasıl oluyor da balinaları kontrol edebiliyor? Balinalar memeli! Zerre mantık yok.</p>
  </div>
</body>
</html>
