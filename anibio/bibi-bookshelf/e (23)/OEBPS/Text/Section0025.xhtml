<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">18. Bölüm</h1>

    <p class="kayit">GÜNLÜK GİRİŞİ: SOL 197</p>

    <p>Of, off...</p>

    <p>Bir kere de bir şey planladığım gibi gitse keşke.</p>

    <p>Mars beni sürekli öldürmeye çalışıyor.</p>

    <p>Aslında... <em>Pathfinder</em>’ı elektrikle öldüren Mars değildi. O yüzden şöyle düzelteceğim:</p>

    <p>Mars ve salaklığım beni sürekli öldürmeye çalışıyor.</p>

    <p>Pekâlâ, bu kadar acınmak yeter. Bütün her şeyi yitirmiş değilim. İşler sadece planladığımdan biraz daha zor olacak, o kadar. Tek yapmam gereken hayatta kalmak. <em>Hermes</em> hâlâ geliyor.</p>

    <p>Kayaları kullanarak Mors koduyla bir mesaj yazdım. “PF 9 AMP’LE KIZARDI. TAMAMEN ÖLÜ. PLAN AYNI. MTA’YA ULAŞACAĞIM.”</p>

    <p>Eğer Ares 4 MTA’sına varabilirsem, kurtuldum demektir. Ama NASA ile iletişimimi kaybettiğimden, kendi Mars Winnebago’mu tasarlamam gerekecek.</p>

    <p>Şimdilik, karavan üzerindeki bütün çalışmaları kestim. Plan yapmadan devam etmek istemiyorum. Eminim NASA’nın bir sürü değişik fikri vardı ama artık kendi fikirlerimi kendim bulmam gerekecek.</p>

    <p>Daha önce bahsettiğim gibi, Büyük Üçlü (atmosfer düzenleyici, oksijen verici ve su arıtıcı) kritik bileşenler. <em>Pathfinder</em>’a giderken onlar olmadan idare edebildim. Atmosferi düzenlemek için CO<sub>2</sub> filtreleri kullandım ve tüm yolculuğa yetecek kadar oksijenle su getirdim yanımda. Ama bu, bu sefer işe yaramaz. Büyük Üçlü’ye ihtiyacım var.</p>

    <p>Sorun şu ki, bunlar çok fazla güç kullanıyorlar ve bütün gün boyunca çalışmaları gerekiyor. Yüzey aracının akülerinin 19 kilovat saatlik şarjı var. Oksijen verici bile <em>kendi başına</em> sol başına 44.1 kilovat saat enerji kullanıyor. Sorunumu anlıyor musunuz?</p>

    <p>Aslında var ya... “Sol başına kilovat saat” demek çok zor geliyor. Yeni bir bilimsel ünite adı üreteceğim. Sol başına bir kilovat saat... herhangi bir şey olabilir... aa... bu işte hiç de iyi değilim... tamam, “korsan-ninja” olsun.</p>

    <p>Toplamda Büyük Üçlü, çoğunluğu oksijen verici ve atmosfer düzenleyiciye giden 69.2 korsan-ninjaya ihtiyaç duyuyor. (Su arıtıcı bunun sadece 3.6’sına ihtiyaç duyuyor.)</p>

    <p>Kesintiye gideceğim.</p>

    <p>En kolay kesinti su arıtıcısından geliyor. 620 litre suyum var (Hab patlamadan önce çok daha fazlası vardı). Sol başında sadece üç litreye ihtiyacım var, o yüzden su mevcudum bana 206 sol yetecek. Buradan ayrılıp <em>Hermes</em> tarafından alınana kadar (ya da bu yolda ölene kadar) sadece 100 sol geçecek.</p>

    <p>Sonuç: Su arıtıcısına ihtiyacım bile yok. Gerektiği kadar su içeceğim ve atıklarımı dışarıya atacağım. Evet, aynen öyle Mars, üzerinde işeyip sıçacağım. Beni sürekli öldürmeye çalışırsan böyle olur işte.</p>

    <p>Alın işte. 3.6 korsan-ninja tasarruf yaptım bile.</p>

    <p class="kayit">GÜNLÜK GİRİŞİ: SOL 198</p>

    <p>Oksijen verici konusunda büyük bir gelişme kaydettim!</p>

    <p>Günün büyük kısmını teknik speklere bakarak geçirdim. Oksijen verici CO<sub>2</sub>’i 900 °C’ye ısıtıyor, ardından karbon atomlarını çekmek için zirkonya elektrolizinden geçiriyor. Enerji harcayan gazın ısıtılması. Bu neden önemli? Çünkü ben tek kişiyim ve oksijen verici altı kişi için yapıldı. CO<sub>2</sub>’in altıda biri demek, ısıtmak için kullanılacak enerjinin altıda biri demektir.</p>

    <p>Teknik spekler oksijen vericinin 44.1 korsan-ninja kullandığını söylüyor ama tüm bu zaman boyunca oksijen verici düşen yük yüzünden sadece 7.35 kullanıyormuş. Şimdi bir yerlere varıyoruz işte!</p>

    <p>Daha sonra atmosfer düzenleyici de var. Düzenleyici havadan örnek alıyor, ne sorunu olduğunu buluyor ve sorunu ortadan kaldırıyor. Çok mu fazla CO<sub>2</sub> var? Fazlayı al. Yeterli miktarda O<sub>2</sub> yok mu? Biraz ekle o zaman. O olmadan, oksijen verici hiçbir işe yaramaz. CO<sub>2</sub>’in işlenebilmesi için önce ayrıştırılması gerekiyor.</p>

    <p>Düzenleyici havayı spektroskopiyle analiz ediyor, ardından da gazları aşırı soğutmayla ayrıştırıyor. Farklı elementler, farklı ısılarda sıvıya dönüşmektedir. Dünya’da bu kadar çok havayı aşırı soğutmak müthiş büyük bir enerji gerektirir. Ama (ama cin gibi zekâmla farkına vardığım gibi) burası Dünya değil.</p>

    <p>Mars’ta, aşırı soğutma havayı Hab’ın dışındaki bir bileşene göndererek yapılıyor. Hava hızla -150 °C ila 0 °C arasında değişen dışarısının ısısına düşüyor. Dışarısı sıcakken, ek soğutma kullanılıyor ama soğuk günlerde hava sıvıya bedavaya dönüşebilmektedir. Asıl enerji kullanımı havayı geri ısıtırken gerçekleşiyor. Eğer Hab’a ısıtılmadan geri girerse, donarak ölürüm.</p>

    <p>“Ama bir dakika!” Şimdi, “Mars’ın atmosferi sıvı değil. O zaman Hab’ın havası niye sıvıya dönüşüyor?” diye düşünüyorsunuz.</p>

    <p>Hab’ın atmosferi 100 kat daha yoğun, o yüzden sıvıya çok daha yüksek ısıda dönüşüyor. Düzenleyici iki dünyanın da en yararlı yönlerini kullanıyor. Gerçekten öyle. Yan not: Mars’ın atmosferi kutuplarda sıvılaşıyor <em>aslında.</em> Kuru buza dönüşüyor hatta.</p>

    <p>Sorun: Düzenleyici 21.5 korsan-ninja kullanıyor. Hab’ın enerji hücrelerinden bir kısmını eklemek bile düzenleyicinin bir solluk kullanımı ancak karşılayabiliyor ama bana yine yol almak için şarj bırakmıyor.</p>

    <p>Biraz daha düşünmem gerekiyor.</p>

    <p class="kayit">GÜNLÜK GİRİŞİ: SOL 199</p>

    <p>Buldum. Oksijen vericiyi ve atmosfer düzenleyiciyi nasıl çalıştıracağımı biliyorum.</p>

    <p>Küçük boyutlu basınç alanlarında karşılaşılan sorun CO<sub>2</sub> zehirlenmesidir. Dünyadaki tüm oksijene sahip olun, CO<sub>2</sub> seviye yüzde 1’in üzerine çıktı mı uyku bastırmaya başlar. Yüzde 2’de, sarhoş gibi olursunuz. Yüzde 5’te, bilincinizi kaybetmeniz an meselesidir. Yüzde 8 sizi eninde sonunda öldürecektir. Hayatta kalmak oksijenle alakalı değildir, CO<sub>2</sub>’ten kurtulmakla alakalıdır.</p>

    <p>Yani atmosfer vericiye ihtiyacım var. Ama oksijen vericiye sürekli ihtiyacım yok. Sadece CO<sub>2</sub>’i dışarı atıp boşluğu oksijenle doldurmam gerekiyor. Hab’da iki adet 25 litrelik tankta 50 litre sıvı oksijenim var. Bu gaz halinde 50,000 litreye eşittir ve 85 gün yeter. Ben kurtulana kadar yetmeyecek ama cidden büyük bir kısmında işimi görür.</p>

    <p>Düzenleyici CO<sub>2</sub>’i ayrıştırıp bir tankta biriktirebilir ve gerektiğinde havama oksijen tanklarındaki oksijeni ekleyebilir. Oksijen seviyem düşmeye başladığında, bir gün kamp kurabilir ve <em>tüm</em> enerjimi birikmiş CO<sub>2</sub> üzerinde kullanabilirim. Böylece, oksijen vericinin enerji tüketimi benim sürüşümü etkilemez.</p>

    <p>Yani düzenleyiciyi sürekli çalıştıracağım ama oksijen vericiyi sadece onu kullanmaya ayırdığım günlerde çalıştıracağım.</p>

    <p>Şimdi sıra bir sonraki soruna geldi. Düzenleyici CO<sub>2</sub>’i dışarıda dondurduktan sonra, oksijen ve nitrojen hâlâ gaz formunda olacak ama -75 °C olacaklar. Eğer düzenleyici bunları ısıtmadan içeri geri sokarsa, saatler içinde dondurmaya dönerim. Düzenleyicinin enerjisinin büyük kısmı başıma bu gelmesin diye geri dönen havayı ısıtmaya harcanıyor.</p>

    <p>Ama benim ısıtmak için daha iyi bir yöntemim var. NASA’nın gözünü en çok kararttığı günlerde bile kullanmayı düşünmeyeceği bir yöntem.</p>

    <p>RTJ!</p>

    <p>Evet, RTJ. Onu <em>Pathfinder</em> için yaptığım heyecanlı yolculuğumdan hatırlarsınız. 1500 vatlık ısı yayacak kadar radyoaktif olan güzelim bir plütonyum topu. Bu ısının 100 vatını elektrik üretmek için kullanıyor. Peki kalan 1400 vata ne oluyor: Isı olarak yayılıyor.</p>

    <p><em>Pathfinder</em>’a giderken, kahrolası şey içerisi çok ısıtmasın diye yalıtımı bile sökmem gerekiyordu. Yalıtımı bu sefer yerine takacağım çünkü düzenleyicinin geri döndürdüğü havayı ısıtmak için ısıya ihtiyacım olacak.</p>

    <p>Hesaplamaları yaptım. Düzenleyici havayı sürekli ısıtmak için 790 vat kullanıyor. RTJ’nin 1400 vatı bunu yapmanın yanında, aracın içindeki ısıya da uygun bir derecede tutmaya yeter de artar bile.</p>

    <p>Test etmek için, düzenleyicideki ısıtıcıları kapattım ve bu şekildeki enerji kullanımı not ettim. Birkaç dakikanın ardından, ısıtıcıları tekrar çalıştırdım. Tanrım, geri dönen hava buz gibiydi. Ama istediğim veriyi aldım ben.</p>

    <p>Isıtıcılar açıkken, düzenleyicinin 21.5 korsan-ninjaya ihtiyacı var. Isıtıcılar olmadan... (davullar) 1 korsan-ninja. Aynen öyle, enerjinin neredeyse <em>tamamı</em> ısıtmaya gidiyormuş.</p>

    <p>Hayatın önünüze çıkardığı sorunların çoğu gibi, bu da bir kutu <em>saf radyasyonla</em> çözülebilir.</p>

    <p>Günün çoğunluğunu hesaplamalarımı ikinciye kontrol ederek ve daha fazla test yaparak geçirdim. Sağlamalar çıktı. Bunu yapabilirim.</p>

    <p class="kayit">GÜNLÜK GİRİŞİ: SOL 200</p>

    <p>Bugün kaya taşıdım.</p>

    <p>Yüzey aracı/karavanın ne tarz güç etkinliği kazanacağını bilmem gerekiyordu. <em>Pathfinder</em>’a giderken, 18 kilovat saatten 80 kilometrelik verim aldım. Bu sefer, yüküm çok daha fazla olacak. Karavanı ve içindeki şeyleri de çekiyor olacağım.</p>

    <p>Yüzey aracını geri geri karavana yanaştırdım ve çekme kancalarını taktım. Burası oldukça kolay.</p>

    <p>Karavan bir süredir atmosfersizdi (ne de olsa üzerinde birkaç yüz tane ufak delik var), o yüzden içerisine rahatça erişebileyim diye iki hava kilidini de açtım. Ardından içine bir sürü kaya fırlattım.</p>

    <p>Ağırlığı tahmin etmem gerekti. Yanımda getireceğim en ağır şey su olacak. Yaklaşık 620 kilogram kadar. Dondurularak kurutulmuş patateslerim bir 200 kilogram daha ekleyecek. Muhtemelen öncekinden daha fazla güneş hücresi alacağım ve belki Hab’dan bir de akü alırım. Ayrıca atmosfer düzenleyici ve oksijen verici de olacak elbette. Tüm bunları teker teker tartmak yerine, kafadan bir tahmin yaptım ve 1200 kilogram dedim.</p>

    <p>Yarım metreküp bazalt hemen hemen o kadar ediyor (aşağı yukarı). Başından sonuna kadar çok fazla mızmızlandığım iki saatlik öldürücü işten sonra, hepsini yüklemiş oldum.</p>

    <p>Ardından iki adet tamamen dolu aküyle, ikisini de bitirene kadar Hab etrafında daireler çizdim.</p>

    <p>Lastik yakıcı bir saatte azami 25 kilometre hızla, aksiyon dolu heyecanlı bir sürüş olmadı. Ama onca fazladan yükle o hızı koruması beni etkiledi. Yüzey aracının gerçekten harika bir çekişi var.</p>

    <p>Ama fiziksel yasa pişkin şerefsizin teki ve bu fazladan yükün bedelini de aldı. Akülerim bitmeden sadece 57 kilometre yol yapabildim.</p>

    <p>Bu 57 kilometre düz yolda, düzenleyiciyi çalıştırmadan yapıldı (ki o da ısıtıcı olmadan çok fazla enerji kullanmayacak). Garanti olsun diye günde 50 kilometre diyelim. Bu hızla, Schiaparelli’ye 64 günde ulaşabilirdim.</p>

    <p>Ama bu sadece sürüş zamanı.</p>

    <p>Arada sırada, bir gün yola ara verip oksijen vericinin tüm enerjiyi kullanmasına izin vermem gerekiyor. Ne sıklıkta? Bir dolu hesabın ardından, benim 18 korsan-ninjalık bütçemin oksijen vericiyi 2.5 solluk O<sub>2</sub> üretecek kadar çalıştırabileceğini buldum. İki üç solda bir oksijen kazanmak için durmam gerekecekti. Altmış dört solluk yolculuğum doksan ikiye çıkacaktı!</p>

    <p>Bu çok uzun. Aracın içinde o kadar süre yaşamak zorunda kalırsam, kendi kellemi alırım ben.</p>

    <p>Her neyse, kaya taşımak ve kaya taşımak hakkında mızmızlanmak yordu beni. Sanırım belimi de incittim. Bugünün geri kalanında pek ağır bir şey yapmayacağım.</p>

    <p class="kayit">GÜNLÜK GİRİŞİ: 201</p>

    <p>Evet, gerçekten belimi incitmişim. Acılar içinde uyandım bugün.</p>

    <p>O yüzden araç planlamalarına biraz ara verdim. Onun yerine günün geri kalanını ilaç içerek ve radyasyonla oynayarak geçirdim.</p>

    <p>İlk olarak sırtım için biraz Valium içtim. Beck’in tıbbi malzemeleri çok yaşasın!</p>

    <p>Daha sonra RTJ’yi almaya gittim. Tam bıraktığım yerde, dört kilometre ötedeydi. Sadece bir geri zekâlı bunu Hab’ın yanına bırakırdı. Yani her neyse işte, sonra onu Hab’a geri getirdim.</p>

    <p>Beni ya öldürecek ya da öldürmeyecek. Bunun kırılmamasını garantiye almak için üzerinde çok çalıştılar. NASA’ya da güvenemeyeceksem, kime güvenebilirim ki? (Şimdilik NASA’nın bize bunu çok uzaklara gömmemizi söylediğini unutacağım.)</p>

    <p>Dönüş yolculuğunda onu aracın üzerinde taşıdım. Ufaklık cidden çok ısı veriyor.</p>

    <p>Ufak su arıtıcısı tamiratları için gönderilen esnek plastik borular var. RTJ’yi Hab’a soktuktan sonra, <em>çok ama çok dikkatli</em> bir şekilde boruların bir kısmını ısı tabakalarının etrafına yapıştırdım. Kâğıttan yaptığım bir huni yardımıyla, borunun içinden biraz su geçirerek suyun bir örnek muhafazasına dökülmesine izin verdim.</p>

    <p>Gerçekten de su ısınıverdi. Bu pek büyük bir sürpriz olmadı ama termodinamiğin böyle uslu davrandığını görmek güzel.</p>

    <p>İşin sıkıntılı bir kısmı var ama: atmosfer düzenleyici sürekli çalışmıyor. Dondurarak ayırma hızı dışarıdaki havaya bağlı. O yüzden geri dönen soğuk hava sürekli bir akış halinde değil. Ve RTJ sürekli, tahmin edilebilir bir miktarda ısı üretiyor. Isı üretimini “artıramaz” yani.</p>

    <p>O yüzden RTJ’yi kullanarak bir ısı rezervi oluşturmak için su ısıtacağım, ardından da dönen havanın bunun içinden geçmesini sağlayacağım. Böylece hava içeri girdiğinde endişelenmek zorunda kalmayacağım ve araç içerisinde ani ısı değişiklikleriyle uğraşmak zorunda kalmayacağım.</p>

    <p>Vicodin’in etkisi geçtiğinde, sırtım öncekinden de çok ağrıyordu. Biraz daha ağırdan almam gerekecek. Sonsuza dek hap içip duramam. O yüzden ağır işlere birkaç günlüğüne ara veriyorum. Bu amaçla, kendim için ufak bir icat yaptım...</p>

    <p>Johanssen’ın karyolasını aldım ve hamağı keserek çıkardım. Daha sonra fazla Hab brandasını çerçevenin üzerinden geçirerek, fazla brandanın kenarlardan taşmasıyla karyolanın içerisinde bir çukur oluşturdum. Fazla brandayı kayalarla bastırınca, su geçirmez bir küvetim oldu!</p>

    <p>Sığ küvetimi doldurmak için sadece 100 litre kullanmam gerekti.</p>

    <p>Ardından su arıtıcısının pompasını çaldım (su arıtıcısı çalışmadan uzun süre idare edebilirim). Pompayı RTJ su ısıtıcıma bağladım ve pompanın hem giriş hem de çıkış uçlarını küvete soktum.</p>

    <p>Evet, bunun saçma olduğunu biliyorum ama Dünya’dan beri hiç duş almadım ve sırtım ağrıyor. Ayrıca, RTJ’yle 100 sol geçireceğim nasıl olsa, birkaç sol daha fazla geçirsem bir şey olmaz. Bu benim uyduruk bahanem ve ona sığınmakta ısrar ediyorum.</p>

    <p>Suyun 37 °C’ye gelmesi iki saat sürdü. Bir kere ısındı mı, pompayı kapattım ve küvete girdim. Off be! Tek diyebileceğim: “Ahhhhhhh.”</p>

    <p>Ben bunu ne diye daha önce düşünmemişim ki?</p>

    <p class="kayit">GÜNLÜK GİRİŞİ: SOL 207</p>

    <p>Son haftayı sırtımın iyileşmesini bekleyerek geçirdim. Ağrı çok fazla değildi ama Mars’ta masör diye bir şey yok, o yüzden işimi şansa bırakmadım.</p>

    <p>Günde iki defa sıcak duş aldım, ranzamda bol bol yattım ve yetmişlerin uyduruk dizilerinden izledim. Lewis’in bütün koleksiyonunu izlemiştim ama yapacak fazla bir şeyim de yoktu. Tekrarları izlemeye başladım ben de.</p>

    <p>Bol bol da düşündüm.</p>

    <p>Yanıma daha fazla güneş paneli alarak her şeyi daha kolaylaştırabilirim. <em>Pathfinder</em>’a giderken yanımda getirdiğim on dört panel akülerimin depolayabileceği 18 kilovat saat enerji sağladı. Seyahat ederken panelleri aracın tepesine yerleştirdim. Karavan bana bir yedi tane daha panel koyacak yer sağlıyor (açtığım delik yüzünden aracın tavanının yarısı olmayacak).</p>

    <p>Yolculuğun enerji ihtiyacını yönlendiren oksijen verici olacak. Her şey tek bir solda o açgözlü şeye ne kadar enerji verebileceğime bağlı. Yol almadan geçirdiğim günleri asgariye düşürmek istiyorum. Oksijen vericiye ne kadar çok enerji sağlayabilirsem, o kadar oksijen kazanırım ve “hava solları” arasında o kadar uzun süre yol alabilirim.</p>

    <p>Biraz açgözlülük yapayım. Yedi panel yerine fazladan on dört panel koyacak yer buldum diyelim. Bunu nasıl yapacağımı bilmiyorum ama diyelim ki yapabildim. Bu bana harcayabileceğim otuz altı korsan-ninja verir ve bunun karşılığında hava solu başına beş solluk oksijen kazanırım. Sadece beş solda bir durmam gerekir. Bu daha makul işte.</p>

    <p>Ayrıca fazla enerji için akü ayarlayabilirsem, o zaman sol başına 100 kilometre yol alabilirim! Bunu söylemesi kolay, tabii ki. O ek 18 kilovat saati depolamak zor olacak. Hab’ın 9 kilovat saatlik yakıt hücrelerinden ikisini alıp, onları yüzey aracına ya da karavana yüklemem gerekecek. Bunlar yüzey aracının akülerinden farklılar; ufak ya da taşınabilir değiller. Yeteri kadar hafifler ama yine de bayağı büyükler. Onları aracın gövdesinin dışına falan bağlamam gerekebilir ve bu benim güneş hücresi yerimi azaltır.</p>

    <p>Sol başına yüz kilometre oldukça iyimser bir hedef. Ama diyelim ki oksijen kazanmak için beş solda bir durmanın yanında, sol başına 90 kilometre yol yapabilirim. Oraya kırk beş solda varırım. Bu harika olur!</p>

    <p>Günün diğer başlıklarına gelirsek; NASA’nın şu anda korkudan altına doldurduğunu fark ettim. Beni uydularla izliyorlar ve altı gündür Hab’dan çıktığımı görmediler. Sırtım da iyileştiğinden, onlara haber vermenin zamanı gelmişti.</p>

    <p>GDF için dışarı çıktım. Bu sefer kayaları taşırken çok daha dikkatli davranarak, Mors koduyla bir mesaj yazdım: “SIRTIM İNCİNDİ. ŞİMDİ DAHA İYİ. ROVER MODLARINA DEVAM.”</p>

    <p>Bugünlük bu kadar bedensel iş yeterdi. Aşırıya kaçmak istemiyorum.</p>

    <p>Diyorum ki bir duş alayım.</p>

    <p class="kayit">GÜNLÜK GİRİŞİ: SOL 208</p>

    <p>Bugün panellerle deney yapma zamanıydı.</p>

    <p>Öncelikle, Hab’ı düşük enerji moduna geçirdim; iç ışıklar kapalı, temel olmayan sistemlerin hepsi devre dışı, tüm iç ısıtma sistemleri devre dışı. Günün büyük kısmını dışarıda geçireceğim nasıl olsa.</p>

    <p>Ardından güneş çiftliğinden yirmi sekiz panel söktüm ve yüzey aracının yanına sürükledim. Bir öyle, bir böyle şekilde panelleri istiflerken dört saat harcadım. Zavallı araç Beverly Hillbillies’deki arabaya benzedi. Ne yaptıysam işe yaramadı.</p>

    <p>Yirmi sekiz paneli tavana yerleştirmenin tek yolu, onları ilk kırdığım direksiyonda yere saçılacak kadar yüksek istiflemekti. Onları birbirine bağlarsam, toplu olarak düşerler. Onları kusursuz bir şekilde araca bağlamanın bir yolunu bulursam, bu sefer de araç devrilir. Denemeye yeltenmedim bile. Bakmak bile yetiyordu ve bir şeyleri kırmak istemiyordum.</p>

    <p>Karavandan tavanın bir kısmını hâlâ sökmedim. Deliklerin yarısı delinmiş durumda ama hiçbir şey planladığım yok daha. Eğer onu orada bırakırsam, yedi hücreden oluşan dört istif yapabilirim. Bu gayet de işe yarar; <em>Pathfinder</em>’a giderken yaptığım iki araçla yapılmış hali bu.</p>

    <p>Sorun şu ki o deliğe ihtiyacım var. Düzenleyicinin basınçlı bir alanda durması gerekiyor ve üzerinde oynamadığım aracın içine giremeyecek kadar büyük bu. Buna ek olarak, oksijen vericinin de çalışırken basınçlı bir alanda bulunması gerekiyor. Ona sadece beş solda bir ihtiyacım olacak ama o solda ne yapacağım sonra? Hayır, o deliğin orada olması gerekiyor.</p>

    <p>Şu anki haliyle, yirmi bir paneli koyabilirim. Diğer yedisi için bir yere ihtiyacım var. Onları koyabileceğim tek bir yer kalıyor: Yüzey aracının ve karavanın yanları.</p>

    <p>İlk yaptığım araç modifikasyonlarından birisi yüzey aracının üzerinden sarkıttığım “heybelerdi”. Bir taraf ikinci aküyü tutarken (şimdi karavana dönüşen araçtan çalmıştım), diğer taraf ise dengede durması için kayalarla doluydu.</p>

    <p>Bu seferki yolculukta heybelere ihtiyacım olmayacak. İkinci aküyü geldiği yere koyabilirim. Aslında bakarsanız, bu beni sürüş ortasında kabloları değiştirmek için her gün yapmak zorunda kaldığım sürüş ortası GDF’sinden kurtaracak.</p>

    <p>Araçlar birbirine bağlandığında, birbirleriyle elektrik de dahil tüm kaynakları paylaşıyorlar.</p>

    <p>Gidip karavanın aküsünü de eski yerine yerleştirdim. Bu iki saatimi aldı ama en azından aradan çıktı. Heybeleri de çıkardım ve bir kenara koydum. İleride işime yarayabilirler. Eğer Mars Kulübü’ndeki ikametimden bir şey öğrendiysem, o da <em>her şeyin</em> bir işe yarayabilecek olmasıdır.</p>

    <p>Yüzey aracının ve karavanın yan kısımlarını böylece boşaltmış oldum. Onlara bir süre durup baktıktan sonra, aradığım çözümü de buldum.</p>

    <p>Şasiden uzanan ve kancanın yukarı baktığı, L şeklinde destekler yapacağım. Her bir yana koyacağım iki destek bir raf oluşturacak. Panelleri rafların üzerine koyup araçlara yaslayabilirim. Ardından ev yapımı iple onları aracın gövdesine bağlayabilirim.</p>

    <p>Toplamda dört “raf” olacak; iki tanesi yüzey aracında, iki tanesi karavanda. Eğer destekler iki panele yetecek kadar uzanırlarsa, böylece fazladan sekiz panel koyabilirim. Bu planladığımdan bir fazla panel ediyor.</p>

    <p>Yarın o destekleri hazırlayıp takacağım. Bugün yapardım, ama hava kararmaya başladı ve bana da zor geldi.</p>

    <p class="kayit">GÜNLÜK GİRİŞİ: SOL 209</p>

    <p>Dün gece içerisi soğuktu. Güneş hücreleri hâlâ çiftlikten sökülmüş durumdaydılar, o yüzden Hab’ı düşük enerji modunda çalıştırmak zorunda kaldım. Isıyı sonradan açtım (o kadar da manyak değilim), ama enerji tasarrufu için iç ısıyı 1 °C’ye ayarladım. Buz gibi havada uyanmak şaşırtıcı derecede nostaljik geldi. Ne de olsa, Chicago’da büyüdüm ben.</p>

    <p>Ama nostalji de bir yere kadar. Panelleri çiftliğe geri döndürebilmek için o destekleri bugün tamamlamaya ant içtim. Daha sonra kahrolası ısıtıcıyı açabilirim.</p>

    <p>Raflar için metal bulmak için MTA’nın iniş payandalarının olduğu yere gittim. MTA’nın çoğu alaşımdan yapılmıştı ama payandaların inişin şokuna dayanmaları gerekiyordu. O yüzden onlarda metal kullanılmıştı.</p>

    <p>GDF elbisesi içinde çalışmanın sıkıntısından kurtulmak için payandalardan birini Hab’ın içine getirdim. Bu birbirine vidalarla tutturulmuş, metal şeritlerden oluşan üçgen şeklinde bir örgüydü. Parçalarına ayırdım.</p>

    <p>Desteklere şekil vermek için kullandıklarım çekiç ve... o kadar aslında. L şekli vermek öyle pek de incelik istemiyor.</p>

    <p>Vidaların gireceği yerlerde deliklere ihtiyacım var. Şansıma, <em>Pathfinder</em> katili matkabım bu işi çabucak halletti.</p>

    <p>Destekleri şasiye eklemenin zor olacağından korkuyordum ama beklediğimden çok daha kolay oldu. Şasi kolayca sökülebiliyor. Birkaç delik ve vidanın ardından, destekleri şasiye eklemiş oldum ve ardından şasiyi yüzey aracına tekrar taktım. Aynı işlemi karavan için de tekrarladım. Önemli bir nokta; şasi basınç alanının bir parçası değil. Deldiğim delikler hava kaçırmayacak.</p>

    <p>Destekleri, onlara kayalarla vurarak test ettim. Bu tarz sofistike yöntemler biz gezegenlerarası yolculuk eden bilim insanlarının meşhur olduğu şeylerdendir.</p>

    <p>Desteklerin ilk kullanımda kırılmayacağına kendimi ikna ettikten sonra, yeni düzeni denedim. Yedi güneş panelinden oluşan iki istifi yüzey aracının çatısına, bir istifi karavanınkine ve raf başına da iki güneş paneli koydum. Hepsi yerine oturdu.</p>

    <p>Hücreleri yerlerine bağladıktan sonra, ufak bir gezintiye çıktım. Biraz hızlanıp hız kestim, giderek keskinleşen dönüşler yaptım ve bir kere ani duruş bile denedim. Hücreler yerlerinden kımıldamadı.</p>

    <p>Yirmi sekiz güneş hücresi, bebeğim! Ve fazladan bir tanesini koyacak yerim de var.</p>

    <p>Hak ettiğim birkaç beşliğin ardından, hücreleri söktüm ve çiftliğe geri sürükledim. Yarın sabah Chicago sabahına uyanmayacağım.</p>

    <p class="kayit">GÜNEŞ HÜCRELERİ: SOL 211</p>

    <p>Şu an kocaman bir şekilde gülümsüyorum. Bu gülümseme, arabasının içini kurcalayıp da arabasını <em>bozmamış</em> bir adamın gülümsemesi.</p>

    <p>Bugünü yüzey aracından ve karavandan gereksiz şeyleri sökmekle geçirdim. Bu konuda hiç de çekingen davranmadım. Basınç alanında bulunan yer değerliydi. Yüzey aracının içinden ne kadar çok ıvır zıvırı çıkartırsam, benim için o kadar çok yer açılırdı. Karavandan ne kadar çok ıvır zıvırı çıkartırsam, içine o kadar çok malzeme koyabilirdim ve bu malzemeleri yüzey aracına yükleme gereksiniminden o kadar kurtulabilirdim.</p>

    <p>İlk olarak: Her aracın içinde yolcular için koltuklar vardı. Güle güle!</p>

    <p>Sonra: Karavanın içinde yaşam destek ekipmanlarının bulunmasının bir mantığı yoktu. Oksijen tankları, nitrojen tankları, CO<sub>2</sub> filtresi tertibatı... hepsi gereksiz. Yüzey aracıyla havayı paylaşıyor olacağım (yüzey aracının içinde de bunların aynılarından var) ve karavanın içinde düzenleyiciyle oksijen verici bulunacak. Hab bileşenleri ve yüzey aracı arasında, iki adet gereksiz yaşam destek sistemim olacak. Yeterli yani.</p>

    <p>Daha sonra karavanın içindeki sürücü koltuğunu ve kontrol panelini söktüm. Yüzey aracıyla olan bağlantı fiziksel. Karavan oraya buraya çekilmek ve hava beslemek dışında başka bir şey yapmıyor. Kontrollere ya da beyne ihtiyacı yok. Yine de onun bilgisayarını sakladım. Bu oldukça küçük ve hafif, o yüzden bunu yanımda götüreceğim. Yoldayken yüzey aracının bilgisayarında bir sıkıntı çıkarsa, yedeğim olacak.</p>

    <p>Karavanda tonlarca boşluk var artık. Deney yapma zamanı gelmişti.</p>

    <p>Hab’ın on iki adet 9 kilovat saatlik aküsü bulunuyor. Bunlar kocaman ve hantallar. İki metrenin üzerinde uzun, yarım metre geniş ve bir metrenin dörtte üçü kadar kalınlar. Aküleri büyütünce, depolanan her kilovat saatin daha az kütleye denk gelmesi sağlanıyor. Evet, bunu böyle yapmak biraz mantıksız. Ama NASA kütleyi düşürmek için hacmi artırabileceklerini fark ettiğinde, bunu hemen kullanmaya başladılar. Kütle Mars’a bir şeyler göndermenin pahalı kısmı.</p>

    <p>Akülerden ikisini söktüm. Gün bitmeden onları yerlerine geri götürdüğüm sürece, sorun çıkmamalı. Hab, aküleri genellikle geceleri kullanıyor.</p>

    <p>Karavanın iki hava kilidi kapısı da açıkken, ilk aküyü içeri sokabildim. Bir süre gerçek boyutlu Tetris oynadıktan sonra, ilk aküyü ikincisini sokmaya yetecek kadar ittirmenin bir yolunu buldum. Bu ikisi beraber karavanın ön kısmını tamamen doldurdular.</p>

    <p>Daha öncesinde gereksiz şeyleri dışarı çıkarmış olmasaydım, bu ikisini kesinlikle içeri sokamazdım.</p>

    <p>Karavanın aküsü şasinin yanında ama ana güç kablosu aracın içinden geçiyor, o yüzden Hab’ın akülerini doğrudan bağlayabildim (Kahrolası GDF elbisesinin içindeyken bunu yapmak kolay olmadı).</p>

    <p>Yüzey aracında yaptığım bir sistem kontrolü, bağlantıyı doğru yapmış olduğumu gösterdi.</p>

    <p>Bunlar ufak şeyler gibi görünebilir ama harikalar. Bu, yirmi dokuz güneş hücresi ve 36 kilovat saatlik depolama alanına sahip olabileceğim anlamına geliyor. Yani günde 100 kilometre yol alabileceğim gibi görünüyor.</p>

    <p>Beş günün dördü işte, neyse.</p>

    <p class="bolum_arasi">* * *</p>

    <p>Takvimime göre, <em>Hermes</em> ikmal roketi iki gün içerisinde Çin’den fırlatılıyor (herhangi bir erteleme yaşanmadıysa tabii). Eğer bunda sorun çıkarsa, bütün mürettebat sıçmış demektir. Ben her şeyden çok bundan endişeleniyorum.</p>

    <p>Ben aylardır ölümcül tehlike içindeyim; bir nevi alıştım artık. Ama tekrar endişelenmeye başladım. Ölmek çok kötü olurdu ama mürettebatımın ölmesi çok daha kötü. Ve fırlatmanın nasıl geçtiğini, Schiaparelli’ye varana kadar öğrenemeyeceğim.</p>

    <p>İyi şanslar, millet.</p>
  </div>
</body>
</html>
