<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">13. Bölüm</h1>

    <p class="paragraf_2"><em>Deyo Plastik çalışanları Ares 3 görevi için Hab brandasını zamanında bitirebilmek için iki vardiya çalışıyordu. Eğer NASA siparişi tekrar artıracak olursa, vardiyaların üçe çıkartılacağından söz ediliyordu. Kimse bundan şikâyetçi değildi. Mesai ücretleri harikaydı ve fonun dibi yoktu.</em></p>

    <p><em>Dokunmuş karbon iplik yavaşça, ipliği polimer tabakalar arasına sıkıştıran pres makinesinden geçti. Tamamlanan materyal dört kere katlanıp birbirine yapıştırıldı. Elde edilen kalın tabaka daha sonra yumuşak reçineyle kaplandı ve iyice yerleşsin diye ısı odasına götürüldü.</em></p>

    <p class="kayit">GÜNLÜK GİRİŞİ: SOL 114</p>

    <p>NASA şimdi benimle konuşmaya başladı ya, artık susmak nedir bilmiyorlar.</p>

    <p>Her bir Hab sistemi hakkında sürekli güncelleme istiyor ve koca bir oda dolusu insan mahsullerimin her bir ufak ayrıntısını kontrol etmeye çalışıyorlar. Dünya’daki bir avuç ahmağın, bana, bir botaniste nasıl bitki yetiştireceğini söylemeleri gerçekten <em>harika</em> bir şey.</p>

    <p>Onları çoğunlukla duymazlıktan geliyorum. Kendini beğenmiş bir tavır sergilemek istemem ama gezegendeki en iyi botanist benim bir kere.</p>

    <p>Büyük bir bonus da var: e-posta! <em>Hermes</em>’teki eski günlerde olduğu gibi, burada da veri dökümleri alıyorum. Elbette genelde eş dosttan olan e-postaları bana gönderiyorlar ama NASA arada halktan seçtikleri mesajları da bana iletiyor. Rock yıldızlarından, atletlerden, aktör ve aktrislerden, hatta ve hatta Birleşik Devletler Başkanı’ndan bile bir e-posta aldım.</p>

    <p>Bunlardan bir tanesi de mezun olduğum okul olan Chicago Üniversitesi’ndendi. Bir yerde bir kere mahsul yetiştirdin mi, orayı “resmi” olarak kolonize etmiş olduğunu söylüyorlar. Yani teknik olarak, ben Mars’ı kolonize ettim.</p>

    <p><em>Kapak olsun,</em> Neil Armstrong!</p>

    <p>Fakat en beğendiğim e-posta annemden gelendi. Tam olarak tahmin ettiğiniz gibi bir mesajdı. Tanrı’ya şükürler olsun hayattasın, umudunu yitirme, ölmemeye bak, baban da selam söylüyor vs.</p>

    <p>Bunu arka arkaya elli kere okudum. Şimdi yanlış bir fikre kapılmayın tabii ki, ben anasının kuzusu birisi falan değilim. Ben sadece arada sırada bebek bezi takan (GDF elbisesinde takmanız gerekiyor) yetişkin birisiyim. Kamptayken evini özleyen bir çocuk değilim ya?</p>

    <p>Elbette, e-postaları kontrol etmek için günde beş defa yüzey aracına gitmem gerekiyor. Dünya’dan Mars’a kadar bir mesajı aktarabiliyorlar ama bir on metre daha getirip Hab’a ulaştıramıyorlar. Ama gidip de bu konuda ağlayacak değilim. Artık hayatta kalma ihtimalim çok daha yüksek.</p>

    <p>En son duyduğumda, Ares 4 MİA’sının ağırlık sorununu çözmüşlerdi. MİA buraya indiğinde, ısı kalkanını, tüm yaşam destek ekipmanlarını ve birkaç boş yakıt tankını çıkartacaklar. Ardından yedimizi (ben ve Ares 4 tayfası) Schiaparelli’ye kadar götürebilecekler. Şimdiden yüzey operasyonları için görevlerim üzerinde çalışıyorlarmış. Olayın güzelliğine bakar mısınız?</p>

    <p>Günün diğer başlıklarında, artık Mors alfabesi öğreniyorum. Neden mi? Çünkü bu bizim yedek iletişim sistemimiz. NASA onlarca yıllık bir uzay gemisinin tek iletişim yolu olarak pek de ideal olmadığını düşünüyor.</p>

    <p><em>Pathfinder</em> bozulursa, ben kayalarla mesaj yazacağım ve NASA uydularıyla bunu görecek. Cevap veremeyecekler ama en azından tek yollu bir iletişimimiz olacak. Peki neden Mors alfabesi? Çünkü kayalarla nokta ve çizgi yapmak, harf yapmaktan çok daha kolay.</p>

    <p>Bu iletişim için uyduruk bir yol. Umarım o duruma düşmeyiz.</p>

    <p class="paragraf_2"><em>Tüm kimyasal reaksiyonlar tamamlandıktan sonra, tabaka sterilize edildi ve temiz bir odaya taşındı. Orada bir işçi kenarından bir şerit kesti ve o şeridi karelere böldü. Ardından her bir kareyi bir dizi sıkı testten geçirdi.</em></p>

    <p><em>İncelemeyi geçtikten sonra, tabaka gereken şekilde kesildi. Kenarları katlandı, dikildi ve reçineyle bir kez daha kaplandı. Elinde bir not panosu olan bir adam son bir inceleme yaparak, diğer incelemelerden bağımsız bir şekilde ölçüleri kontrol etti ve ardından kullanım için onay verdi.</em></p>

    <p class="kayit">GÜNLÜK GİRİŞİ: SOL 115</p>

    <p>İşime burnunu sokan botanistler gönülsüzce iyi bir iş çıkardığımı itiraf etmek zorunda kaldılar. Sol 900’e yetecek kadar yiyeceğim olduğuna katılıyorlar. Bunu da göz önünde bulundurarak, NASA ikmal roketinin görev detaylarını ortaya koydu.</p>

    <p>Başta buraya Sol 400’den önce bir roket göndermek üzere çaresizlikten doğan bir plan üzerinde çalışıyorlardı. Fakat patates tarlamla onlara beş yüz sol daha kazandırdım, o yüzden bunun üzerinde çalışmak için daha fazla zamanları var.</p>

    <p>Roketi gelecek sene Hohmann Transfer Aralığı’nda fırlatacaklar ve buraya gelmesi yaklaşık dokuz ay sürecek. Sol 856 civarı buraya varmış olmalı. İçinde bolca yiyecek, yedek bir oksijen verici, su arıtıcısı ve iletişim sistemi olacak. Daha doğrusu üç tane yedek iletişim sistemi. Herhalde yanına yaklaştığım telsizlerin bozulma alışkanlığını düşününce, bu sefer işi şansa bırakmıyorlar.</p>

    <p>Bugün <em>Hermes</em>’ten ilk e-postamı aldım. NASA doğrudan iletişimimizi kısıtladı. Herhalde, “Beni Mars’ta terk ettiniz, insafsızlar!” gibi bir şey söyleyeceğimi sanıyorlar. Mürettebatın, Geçmiş Mars Görevleri Hayaleti’nden haber almaları şaşırtıcı, biliyorum ama o kadar da değil! Keşke NASA bazen dadılığı bu kadar abartmasa. Her neyse, en sonunda Kumandandan bir e-postaya izin verdiler.</p>

    <blockquote class="duzyazi_2">
      <p>Watney, hayatta olduğunu duyduğumuzda çok sevindik. Durumundan sorumlu kişi olarak, keşke doğrudan yardım edebilmek için yapabileceğim daha fazlası olsaydı. Ama görünüşe göre NASA’nın iyi bir kurtarma planı var. Eminim o harika becerikliliğini kullanmaya devam edip bunu da atlatacaksındır. Dünya’dayken sana bir bira ısmarlamayı dört gözle bekliyorum.</p>

      <p class="sag">Lewis</p>
    </blockquote>

    <p>Cevabım:</p>

    <blockquote class="duzyazi_2">
      <p>Kumandanım, durumumun sorumlusu sen değilsin, tamamen kötü şans. Sen doğru kararı verdin ve diğerlerinin hayatını kurtardın. Bunun zor bir karar olduğunu biliyorum ama o gün hakkında yapılacak her analiz senin doğru kararı verdiğini gösterecek. Diğerlerini eve sağ salim ulaştırman beni mutlu etmeye yeter</p>

      <p>O biraya hayır demem ama.</p>

      <p class="sag">Watney</p>
    </blockquote>

    <p class="paragraf_2"><em>İşçiler özenle tabakayı katladı ve argon dolu hava geçirmez bir nakliye konteynırına yerleştirdi. Not panosu olan adam paketin üzerine bir etiket yerleştirdi: “Ares 3 Projesi; Hab Brandası; Tabaka AL102.”</em></p>

    <p><em>Paket kiralık bir uçağa yerleştirildi ve Edwards Hava Kuvvetleri Üssü’ne uçuruldu. Uçuş daha az sarsıntılı geçsin diye, uçak büyük bir yakıt karşılığında anormal derecede yüksekten uçtu.</em></p>

    <p><em>Üsse vardığında, paket özel bir konvoy tarafından Pasadena’ya özenle transfer edildi. Oraya vardığında, JPL Uzay Aracı Montaj Tesisi’ne taşındı. Sonraki beş hafta boyunca, beyaz tulumlu mühendisler Önikmal 309’u topladı. Bunun içerisinde AL102’nin yanında diğer on iki Hab Brandası paketi de bulunuyordu.</em></p>

    <p class="kayit">GÜNLÜK GİRİŞİ: SOL 116</p>

    <p>Neredeyse ikinci hasat zamanı geldi.</p>

    <p>Aynen öyle.</p>

    <p>Keşke pantolon askılarım ve bir hasır şapkam olsaydı.</p>

    <p>Patatesleri tekrar ekme işlemim iyi gitti. Mars’taki mahsullerin, etrafımdaki milyar dolarlık yaşam destek ekipmanları sayesinde, yüksek derecede verimli olduğunu görüyorum. Artık dört yüz adet sağlıklı patates bitkim var ve her biri benim yemem için bir sürü kalori dolu patates yapıyor. Sadece on gün içerisinde olgunlaşmış olacaklar!</p>

    <p>Ayrıca bu sefer, onları bir kez daha tohum olarak kullanmayacağım. Bunlar benim yiyecek mevcudum. Tamamen doğal, organik, Mars’ta yetişmiş patatesler... Bu her gün duyabileceğiniz bir şey değil, değil mi?</p>

    <p>Patatesleri nasıl depolayacağımı merak ediyor olabilirsiniz. Onları öylece Hab’ın içine yığamam; ben onları yemeye fırsat bulamadan çoğu çürür gider. Onun yerine, Dünya’da mümkün olmayan bir şey yapacağım: Patatesleri dışarıya atacağım.</p>

    <p>İçlerindeki suyun büyük kısmı büyük oranda havasız olan atmosferde emilecek; geri kalan kısım da donacak. Patateslerimi çürütmeyi planlayan bakterilerin her biri çığlıklar ata ata ölecek.</p>

    <p>Günün diğer başlıklarında, Venkat Kapoor’dan bir e-posta aldım:</p>

    <blockquote class="duzyazi_2">
      <p>Mark, daha önce sorduğun bazı soruların cevapları:</p>

      <p>Hayır, Botanist Ekibimize “siktirip gitmelerini” söylemeyeceğiz. Uzun bir süredir kendi başına idare ettiğini anlıyorum ama artık biz de yanındayız ve bizim söylediklerimizi de dinlemen senin yararına olacaktır.</p>

      <p>The Cubs, sezonu Ulusal Merkez Ligi’nde sonuncu olarak kapattı.</p>

      <p>Veri transfer oranı müzik dosyalarına yetecek kadar hızlı değil maalesef, sıkıştırılmış formatlarda bile. O yüzden, “Tanrım, disko olmasın da ne olursa olsun,” isteğin reddedildi. Diskonun tadını çıkar.</p>

      <p>Ayrıca rahatsızlık verici bir not daha var... NASA bir komite topluyor. Senin orada mahsur kalmana neden olan, kaçınılabilecek herhangi bir hata var mı, onu belirlemek istiyorlar. Haberin olsun diye söylüyorum. İleride seni de sorgulamak isteyebilirler.</p>

      <p>Aktivitelerin konusunda bizi haberdar etmeye devam et.</p>

      <p class="sag">Kapoor</p>
    </blockquote>

    <p>Cevabım:</p>

    <blockquote class="duzyazi_2">
      <p>Venkat, inceleme komitesine cadı avlarını bensiz yapmak zorunda kalacaklarını ilet. Ve nihayetinde suçu Kumandan Lewis’te bulduklarında, bunu açıkça yalanlayacağımdan emin ol. Eminim mürettebatın geri kalanı da aynısını yapacaktır.</p>

      <p>Ayrıca onlara her birinin annesinin birer fahişe olduğunu söyle.</p>

      <p class="sag">Watney</p>

      <p class="sag">Not: Kız kardeşleri de öyle.</p>
    </blockquote>

    <p class="paragraf_2"><em>Ares 3’ün önikmal roketleri Hohmann Transfer Aralığı sırasında on dört sıralı gün boyunca fırlatıldı. Önikmal 309 üçüncü fırlatılan roketti. Mars’a olan 251 günlük yolculuk, sadece iki adet ufak yol ayarlaması gerektirerek, oldukça sorunsuz geçti.</em></p>

    <p><em>Yavaşlamak için gerekli olan birkaç havada frenleme manevrasının ardından, roket Acidalia Planitia’ya doğru son inişini gerçekleştirdi. İlk olarak bir ısı kalkanı sayesinde atmosfere girişe dayandı. Ardından, bir paraşüt açıldı ve artık kullanılmış olan kalkanı attı.</em></p>

    <p><em>Roket üzerindeki radar yüzeyden otuz metre yukarıda olduğunu tespit ettiğinde, paraşütü saldı ve gövdesinin dört bir yanındaki balonları şişirdi. Yüzeye kabaca düştü ve hareketsiz kalana kadar bir süre zıplayıp yerde yuvarlandı.</em></p>

    <p><em>Balonlarını söndürdükten sonra, bilgisayar başarılı inişi Dünya’ya bildirdi.</em></p>

    <p><em>Ardından yirmi üç ay bekledi.</em></p>

    <p class="kayit">GÜNLÜK GİRİŞİ: SOL 117</p>

    <p>Su arıtıcı sıkıntı çıkartıyor.</p>

    <p>Altı kişi günde 18 litre su salacaktır. O yüzden su arıtıcı günde 20 litre işleyebilecek gibi tasarlandı. Fakat son zamanlarda, bunu başaramıyor. En fazla 10 litre işleyebiliyor.</p>

    <p>Benden günde 10 litre su çıkıyor mu? Hayır, ben işeme şampiyonu falan değilim. Su mahsullerden geliyor. Hab’ın içinde nem, Hab’ın tasarlandığı sınırdan çok daha yüksek, o yüzden su arıtıcı sürekli havadan su çekiyor.</p>

    <p>Bu konuda pek endişelenmiyorum. Gerekirse, doğrudan bitkilerin üzerine işeyebilirim. Bitkiler paylarını öyle de alabilirler ve kalan su duvarlarda yoğunlaşır. Eminim, bu yoğunlaşan suyu toplamak için bir şeyler yapabilirim. Durum şu ki, su başka bir yere gidemez. Burası kapalı bir sistem.</p>

    <p>Pekâlâ, <em>teknik olarak</em> yalan söylüyorum. Bitkiler suyu tüketmiyor değil. Suyun bir kısmından hidrojeni alıp (oksijeni de havaya salıp) bitkinin kendisini oluşturan kompleks hidrokarbon yapmak için kullanıyorlar. Fakat bu çok küçük bir kayıp ve MİA yakıtından 600 litreye yakın su yaptım. <em>Duş</em> bile alsam, geriye bol miktarda su kalır.</p>

    <p>Fakat NASA korkudan neredeyse altına sıçmak üzere. Su arıtıcıyı hayatta kalmak için kritik bir öğe olarak görüyorlar. Bunun bir yedeği yok ve su arıtıcı olmadan hemen öleceğimi düşünüyorlar. Onlar için ekipman arızaları korkunç bir durum. Benim içinse, sadece bir başka “salı günü”.</p>

    <p>O yüzden hasadım için hazırlanmak yerine, yüzey aracıyla Hab arasında mekik dokuyup, sorularını yanıtlamam gerekiyor. Her yeni mesajda denemem için yeni bir çözüm önerisi sunuyorlar ve ben de sonuçları onlara rapor ediyorum.</p>

    <p>Şimdiye kadar arızanın elektroniklerle, soğutma sistemiyle, enstrümantasyonla ya da ısıyla alakalı olmadığını öğrendik. Eminim bir yerinde ufak bir delik falan çıkacak ve NASA bana bunun üzerini koli bandıyla kapatmamı söylemeden önce dört saatlik toplantılar yapacaktır.</p>

    <p class="paragraf_2"><em>Lewis ve Beck Önikmal 309’u açtı. Cüsseli GDF elbiseleri içerisinde, ellerinden geldiğince iyi çalışarak Hab brandasının çeşitli büyüklüklerini çıkardılar ve yere serdiler. Önikmal roketlerinin üç tanesi tamamen Hab için ayrılmıştı.</em></p>

    <p><em>Yüzlerce kere üzerinde çalıştıkları prosedürü takip ederek, parçaları etkili bir şekilde birleştirdiler. Yamalar arasına yerleştirilen özel şeritler, parçaların hava geçirmez bir şekilde birleşmesini sağladı.</em></p>

    <p><em>Hab’ın ana yapısını diktikten sonra, üç hava kilidini topladılar. Tabaka AL102 1 numaralı hava kilidi için hazırlanmış birebir bir deliğe sahipti. Beck hava kilidinin dış kısmını hava geçirmez hale getirmek için tabakayı iyice gerdi.</em></p>

    <p><em>Tüm hava kilitleri yerlerine yerleştirildikten sonra, Lewis Hab’ı havayla doldurdu ve AL102 ömründe ilk kez basınç hissetti. Lewis ve Beck bir saat bekledi. Hiçbir basınç kaybı olmamıştı; kurulum kusursuz yapılmıştı.</em></p>

    <p class="kayit">GÜNLÜK GİRİŞİ: SOL 118</p>

    <p>Su arıtıcı konusunda NASA’yla yaptığım konuşma sıkıcıydı ve teknik detaylarla doluydu. O yüzden sizin için özet geçeceğim:</p>

    <p>Ben: “Tıkanıklık olduğu belli. Arıtıcıyı parçalayıp iç boruları kontrol etmeme ne dersiniz?”</p>

    <p>NASA: (Beş saatlik bir toplantının ardından) “Hayır, bir şeylerin içine eder, ölürsün.”</p>

    <p>Ben de arıtıcıyı parçalarına ayırdım.</p>

    <p>Evet, biliyorum. NASA’da bir sürü ultra zeki insan var ve cidden dediklerini dinlemem gerekiyor. Bütün günü beni kurtarmak için harcadıkları göz önüne alındığında, fazla inatçılık yapıyorum.</p>

    <p>Sadece kıçımı nasıl sileceğimin söylenmesine sinir oluyorum. Ares astronotlarını seçerken aradıkları özelliklerden biri bağımsız hareket edebilmekti. Bu on üç aylık bir görev ve çoğu Dünya’dan birçok ışık dakikası uzakta geçiyor. Kendi başlarına hareket etmeyi bilen insanlar istiyorlardı.</p>

    <p>Eğer Kumandan Lewis burada olsaydı, onun dediklerini yapardım, o konuda sıkıntı yok. Ama Dünya’da bulunan yüzsüz bir bürokrat komitesi? Kusura bakmayın ama bu konuda biraz zorluk yaşıyorum.</p>

    <p>Hem çok dikkatliydim. Her söktüğüm parçayı etiketledim ve masaya güzelce yerleştirdim. Bilgisayarda şemaları bulunuyor, o yüzden hiçbir şey sürpriz olmadı.</p>

    <p>Ve tam şüphelendiğim gibi, tıkanmış bir boru vardı. Su arıtıcı sidiği arıtıp havadan suyu almak için (nefes verirken, işediğiniz kadar su kaybediyorsunuz) tasarlanmıştı. Ben suyumu toprakla karıştırdığım için suyum mineral suyuna dönüşmüştü. Mineraller de su arıtıcının içinde birikmiş.</p>

    <p>Boruları temizleyip yerine taktım. Sorun tamamen çözüldü. Bunu bir gün tekrar yapmam gerekecek ama yüz sol sorun çıkarmaz. Önemli değil yani.</p>

    <p>NASA’ya ne yaptığımı söyledim. (Özetle) konuşmamız şöyleydi:</p>

    <p>Ben: “Su arıtıcıyı parçaladım, sorunu buldum ve düzelttim.”</p>

    <p>NASA: “İt herif.”</p>

    <p class="paragraf_2"><em>AL102 şiddetli fırtınada sallandı. Dayanması beklenen kuvvetlerden çok daha fazlasına göğüs gererken, hava kilidinin mühür şeridine karşı şiddetle dalgalandı. Brandanın diğer kısımları kendi mühür şeritleriyle birlikte dalgalanırken, AL102’nin böyle bir lüksü yoktu. Hava kilidi neredeyse hiç hareket etmezken, fırtınanın tüm kuvvetini göğüslemek AL102’ye kalıyordu.</em></p>

    <p><em>Plastik katmanlarının sürekli bükülmesi saf sürtünmeyle reçineyi ısıttı. Bu yeni, daha gevşek ortam karbon liflerin ayrılmasına olanak sağladı.</em></p>

    <p><em>AL102 esnedi.</em></p>

    <p><em>Çok değil. Sadece dört milimetre... Fakat normalde aralarında 500 mikron boşluk olan karbon liflerin arasında artık sekiz kat daha büyük bir boşluk oluşmuştu.</em></p>

    <p><em>Fırtına sona erdikten sonra, yalnız astronot Hab üzerinde tam bir inceleme yaptı. Fakat ters olan bir şeyle karşılaşmadı. Brandanın zayıf kısmı mühür şeridinin altında gizliydi.</em></p>

    <p><em>Otuz bir solluk bir görev için tasarlanmış AL102, kullanma tarihinin çok ötesinde sorunsuzca işlemeye devam etti. Yalnız astronot neredeyse günlük olarak dışarı çıkıp içeri girerken, sollar birbirini kovaladı. 1 numaralı hava kilidi yüzey aracı şarj istasyonuna en yakın olan istasyondu, o yüzden astronot bu hava kilidini diğerlerine tercih ediyordu.</em></p>

    <p><em>Basınç eklendiğinde, hava kilidi hafifçe genişledi; basınç kaybettiğinde ise küçüldü. Astronot hava kilidini her kullandığında, AL102’nin gerginliği rahatlayıp bir kez daha gerildi.</em></p>

    <p><em>Çekildi, baskı gördü, zayıfladı, gerindi...</em></p>

    <p class="kayit">GÜNLÜK GİRİŞİ: SOL 119</p>

    <p>Dün gece Hab’ın titremesine uyandım.</p>

    <p>Orta seviye kum fırtınası başladığı gibi aniden bitti. Bu sadece saatte 50 kilometre rüzgârları olan üçüncü sınıf bir fırtınaydı. Endişelenecek bir şey değil. Yine de, mutlak sessizliğe alışmışken, uğuldayan rüzgârları duymak biraz cesaret kırıcıydı.</p>

    <p><em>Pathfinder</em> için endişeleniyorum. Eğer kum fırtınası ona zarar verdiyse, NASA’yla olan iletişimimi kaybedeceğim. Mantıken, endişelenmemeliyim. Alet onlarca yıldır yüzeyde durdu. Böyle ufak bir fırtına ona bir zarar vermez.</p>

    <p>Dışarı çıktığımda, günün terletici, sinir bozucu işlerine geçmeden önce, <em>Pathfinder</em>’ın çalışmaya devam ettiğini teyit edeceğim.</p>

    <p>Evet, her kum fırtınasıyla birlikte, benim gibi Marslılar tarafından nesillerdir uygulanan bir gelenek olan kaçınılmaz Güneş Hücrelerinin Temizliği’nin zamanı geliyor. Bu bana Chicago’da büyüdüğüm ve kürekle kar temizlediğim zamanları hatırlatıyor. Babama hakkını vermek lazım; hiçbir zaman bunun karakterimi geliştirmek ya da bana ağır işlerin değerini öğretmek için olduğunu iddia etmedi.</p>

    <p>“Kar küreme aletleri pahalı,” derdi. “Sen bedavasın.”</p>

    <p>Bir keresinde anneme yaranmaya çalıştım. “Bu kadar ödlek olma,” diye öneride bulundu.</p>

    <p>Günün diğer başlıklarında, hasada yedi sol kaldı ve ben hâlâ hazırlanmadım. Başlangıç olarak, bir çapa yapmam gerekiyor. Ayrıca patates için dışarıya bir kulübe de yapmam gerekiyor. Patatesleri öylece dışarıya atamam. Vuracak bir sonraki fırtına Büyük Marslı Patates Göçü’ne neden olur.</p>

    <p>Her neyse, bunların hepsinin beklemesi gerekiyor. Bugün bütün gün işim var. Güneş hücrelerini temizledikten sonra, fırtınanın güneş tertibatına zarar vermediğinden emin olmak için bütün tertibatı kontrol etmem gerekiyor. Ardından aynısını yüzey aracı için de yapmam gerekiyor.</p>

    <p>Bir an önce başlasam iyi olur.</p>

    <p class="bolum_arasi">* * *</p>

    <p>1 numaralı hava kilidi, basıncı yavaşça 0.006 atmosfere doğru düşürdü. Bir GDF elbisesi giyen Watney, hava kilidinin içerisinde işlemin tamamlanmasını bekledi. Bunu yüzlerce kere yapmıştı. Bu artık yüzeye çıkmadan önce yapılması gereken sıkıcı bir işe dönüşmüştü onun için.</p>

    <p>Basınç azaltma işlemi devam ettikçe, Hab’ın atmosferi hava kilidini sıkıştırdı ve AL102 son kez gerindi.</p>

    <p>Sol 119’da, Hab delindi.</p>

    <p>İlk yırtık bir milimetreden küçüktü. Dikey karbon liflerin bu yırtığın büyümesini engellemesi gerekiyordu. Fakat brandanın dayanmak zorunda kaldığı sayısız kullanım, dikey liflerin açılmasına ve zayıflamış yatay liflerin kullanılamayacak hale gelmesine neden oldu.</p>

    <p>Hab’ın atmosferi tam güçle yırtıktan dışarı kaçmaya başladı. Saniyenin onda birini kaplayan bir sürede bir metreyi bulan yırtık, mühür şeridine paralel uzanıyordu. Yırtık başlangıç noktasına gelene kadar yayıldı. Hava kilidi artık Hab’a bağlı değildi.</p>

    <p>Hab’ın atmosferi hızla yırtıktan kaçmaya başladığında, direnişle karşılaşmayan basınç hava kilidini bir havan topu gibi fırlattı, içeride, şaşkınlık içinde olan Watney fırlatmanın hızıyla hava kilidinin arka kapısına çarptı.</p>

    <p>Hava kilidi yere düşmeden önce kırk metre öteye uçtu. Önceki şoktan daha kendine tam olarak gelememiş Watney, ön kapıya yüzüstü çarparak ikinci bir darbe yedi.</p>

    <p>Darbe alan kısım kaskının ön yüzüydü ve güvenlik camı yüzlerce ufak küpe parçalanmıştı. Kafası kaskın içine çarptı ve kendinden geçti.</p>

    <p>Hava kilidi yuvarlanarak bir on beş metre daha ilerledi. Watney’nin elbisesinin içindeki dolgu maddeleri birçok kemiğinin kırılmasının önüne geçti. Durumun ne olduğunu anlamaya çalışıyordu ama bilinci pek de yerinde değildi.</p>

    <p>Yuvarlanışı bittiğinde, hava kilidi bir toz bulutu içerisinde yan dönmüş halde kalakaldı.</p>

    <p>Sırtüstü yatan Watney, parçalanmış koruyucu camındaki delikten yukarıya doğru bakıyordu. Alnındaki bir kesikten suratına doğru ince ince kan akıyordu.</p>

    <p>Biraz kendine geldiğinde, eşyalarını topladı. Kafasını yana çevirerek arka kapının penceresinden dışarı baktı. Yıkılmış Hab uzakta dalgalanıyordu ve önündeki alan savrulan malzemelerle bir çöplüğe dönmüştü.</p>

    <p>Ardından bir tıslama sesi kulaklarına ulaştı. Dikkatle dinlediğinde, bunun elbisesinden gelmediğini fark etti. Telefon kulübesi büyüklüğündeki hava kilidinin bir yerinde, ufak bir delik havanın kaçmasına izin veriyordu.</p>

    <p>Dikkatle tıslamayı dinledi ve ardından kırık kaskına dokundu. Ardından tekrar pencereden dışarıya baktı.</p>

    <p>“Dalga mı geçiyorsun lan sen benimle?” dedi.</p>
  </div>
</body>
</html>
