<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">24. Bölüm</h1>

    <p>Departman yöneticileri projeksiyon ekranındaki uydu görüntülerine bakıyorlardı.</p>

    <p>“Tanrım,” dedi Mitch. “Ne oldu orada?”</p>

    <p>“Yüzey aracı yan döndü,” dedi Mindy ekranı işaret ederek. “Karavan da ters dönmüş durumda. Etraftaki üçgenler de güneş hücreleri.”</p>

    <p>Venkat bir elini çenesine dayadı. “Yüzey aracının basınç durumuyla alakalı herhangi bir bilgimiz var mı?”</p>

    <p>“Görünürde bir şey yok,” dedi Mindy.</p>

    <p>“Kazanın ardından Watney’nin bir şeyler yaptığına dair bir iz var mı? Bir GDF belki?”</p>

    <p>“GDF yok,” dedi Mindy. “Hava açık. Dışarı çıkmış olsaydı, görünürde ayak izleri olurdu.”</p>

    <p>“Tüm kaza alanı bu mu?” diye sordu Bruce Ng.</p>

    <p>“Öyle sanırım,” dedi Mindy. “Fotoğrafın üst kısmında, burası kuzey oluyor, normal tekerlek izleri var. Kazanın,” Mindy topraktaki büyük bir bozukluğu işaret etti, “şurada olduğunu sanıyorum. Hendeğin bulunduğu yere bakılırsa, yüzey aracının buradan tekerlenip kaydığını söyleyebilirim. Ardında bıraktığı oyuğu görebilirsiniz. Karavanda burnu üzeri dönerek tavanın üzerine düşmüş.”</p>

    <p>“Her şeyin yolunda olduğunu söylemiyorum ama,” dedi Bruce, “göründüğü kadar da kötü olduğunu sanmıyorum.”</p>

    <p>“Devam et,” dedi Venkat.</p>

    <p>“Yüzey aracı yuvarlanmayı kaldırabilecek şekilde tasarlandı,” diye açıkladı Bruce. “Ve basınç kaybı olsa, kumda yıldız yağmuru izleri olurdu. Ben öyle bir şey göremiyorum.”</p>

    <p>“Watney yine de yaralanmış olabilir,” dedi Mitch. “Kafasını vurmuş ya da kolunu kırmış olabilir.”</p>

    <p>“Tabii ki,” dedi Bruce. “Ben sadece yüzey aracının sağlam olduğunu söylüyorum.”</p>

    <p>“Bu görüntü ne zaman çekildi?”</p>

    <p>Mindy kol saatine baktı. “Bunu on yedi dakika önce aldık. Dokuz dakika içinde, MGS4’ün yörüngesini görüş açısına girdiğinde bir başka görüntü daha alacağız.”</p>

    <p>“İlk yapacağı şey bir GDF ile hasarı incelemek olacaktır,” dedi Venkat. “Mindy, herhangi bir gelişmede bizi haberdar et.”</p>

    <p class="kayit">GÜNLÜK GİRİŞİ: SOL 498</p>

    <p>Hmm.</p>

    <p>Evet.</p>

    <p>Schiaparelli Havzası’na girişte işler pek de iyi gitmedi. Durumun ne kadar kötü olduğu hakkında size bir ipucu verebilmek için şunu söyleyebilirim; bunu yazmak için bilgisayara uzanmak zorundayım. Çünkü bilgisayar hâlâ kontrol panelinin üzerinde ve yüzey aracı yan yatmış durumda.</p>

    <p>Aracın içinde sağa sola çok çarptım ama zor zamanlarda iyi yağlanmış bir makine gibiyimdir. Yüzey aracı dengesini kaybettiği gibi, hemen top olarak sindim. Benden de ancak böyle bir aksiyon filmi kahramanı olur.</p>

    <p>İşe de yaradı ama. Çünkü yaralanmadım.</p>

    <p>Basınç alanı sağlam, bu da bir artı. Karavan hortumlarına uzanan vanalar kapalı. Muhtemelen hortumlar çıktı demektir bu. Ayrıca karavan bağlantısı da kopmuş olmalı. Ne güzel.</p>

    <p>İçeridekilere bakıyorum da, hiçbir şeyin bozulduğunu sanmıyorum. Su tankları delinmemiş. Hava tanklarında gözle görülen bir sızıntı yok. Yatak odam dağılmış biraz ve dört bir yana saçılmış ama o da sadece branda, yani çok fazla zarar görmüş olamaz.</p>

    <p>Sürüş kontrolleri iyi durumda ve navigasyon bilgisayarı bana yüzey aracının “kabul edilemez derecede tehlikeli bir meyilde” olduğunu söylüyor. Çok teşekkür ederim, Nav!</p>

    <p>Yuvarlandıysam yuvarlandım. Dünyanın sonu değil ya. Hâlâ hayattayım ve yüzey aracı iyi durumda. Ben asıl muhtemelen üzerinden yuvarlandığım güneş hücreleri için endişeleniyorum. Ayrıca karavan da koptuğuna göre, onun da büyük zarar görmüş olma ihtimali var. Balon tavan o kadar da sağlam değil. Eğer patladıysa, içindekiler dört bir yana dağılmış olacaktır ve onları gidip bulmam gerekecek. Bu benim kritik yaşam destek sistemim.</p>

    <p>Yaşam destek sisteminden bahsetmişken, vanalar kapandığında yüzey aracı yerel tanklara geçiş yapmış. Aferin yüzey aracına! Al sana bir Scooby bisküvisi.</p>

    <p>Yirmi litre oksijenim var (kırk gün nefes almama yetecek kadar) ama düzenleyici olmadan (karavanda o) kimyasal CO<sub>2</sub> emilimine geri dönmüş durumdayım. 312 saate yetecek kadar filtrem var. Ayrıca GDF elbisesinin filtresinde de 171 saat var. Toplamda, buradan 483 saat kazanıyorum; yani yaklaşık yirmi sol. O yüzden aletleri tekrar çalışır hale getirmeliyim.</p>

    <p>MTA’ya o kadar yakınım ki. Yaklaşık 220 kilometre. Bu kadarcık bir şeyin oraya varmamı engellemesine izin vermeyeceğim. Her şeyin tam kapasite çalışmasına ihtiyacım yok artık. Bana sadece yüzey aracının 220 kilometre daha gidebilmesi ve yaşam destek sistemlerinin elli bir sol daha çalışması gerekiyor. Bu kadar.</p>

    <p>Elbiseyi giyip karavanı arama zamanı.</p>

    <p class="kayit">GÜNLÜK GİRİŞİ: SOL 498 (2)</p>

    <p>Bir GDF yaptım ve durum çok da kötü değil. Elbette, o kadar iyi de değil.</p>

    <p>Üç güneş hücresini mahvetmişim. Üçü de yüzey aracının altında fena kırılmışlar. En fazla birkaç vat çıkarabilirler ama pek de umutlu değilim. Şansıma, bu yolculuğa elimde fazladan bir güneş hücresiyle çıkmıştım. Günlük operasyonlarım için yirmi sekiz güneş hücresine ihtiyacım vardı ve ben yanımda yirmi dokuz tane getirdim (yüzey aracının tavanında on dört tane, karavanın tavanında yedi tane ve iki aracın iki yanına eklediğim derme çatma raflarda sekiz tane).</p>

    <p>Yüzey aracını ittirerek düzeltmeyi denedim ama yeteri kadar güçlü değildim. Kaldıraç avantajını kazanmak için bir şeyler ayarlamam gerekecek. Yan yatmış olmasının dışında, başka bir sorun göremiyorum.</p>

    <p>Aslında bu tam da doğru değil. Çekme kancası tamir edilemez durumda. Yarısı kopmuş gitmiş. Şansıma, karavanda da aynısından var bir tane, o yüzden bir tane yedeğim var.</p>

    <p>Karavan sakat bir durumda. Ters dönmüş ve şişmiş tavanının üzerinde duruyor. Hangi tanrının halime acıyıp balonun patlamasını engellediğini bilmiyorum ama ona minnettarım. Önceliğim onu düzeltmek olacak. Balon üzerine ne kadar uzun süre baskı uygularsa, patlama ihtimali o kadar yüksek olacak.</p>

    <p>Dışarıdayken, yüzey aracının altında kalmayan yirmi altı güneş hücresini topladım ve akülerimi şarj etmek için onları kurdum. Bari bunu da aradan çıkartayım, değil mi?</p>

    <p>Yani şu an üstesinden gelmem gereken birkaç sorunum var: İlk olarak karavanı düzeltmem gerekiyor. Ya da en azından yükü balonun üzerinden kaldırmalıyım. Ardından, yüzey aracını düzeltmem gerekiyor. Son olarak da, yüzey aracının çekme kancasını karavanınkiyle değiştirmem gerekiyor.</p>

    <p>Ayrıca NASA için bir mesaj da yazmalıyım. Muhtemelen endişelenmişlerdir.</p>

    <p class="bolum_arasi">* * *</p>

    <p>Mindy Mors kodunu sesli olarak okudu. “DEVRİLDİM. ŞİMDİ DÜZELTİYORUM.”</p>

    <p>“Ne? Bu kadar mı?” dedi Venkat telefonun öbür tarafından.</p>

    <p>“Sadece bunları söylüyor,” diye rapor verdi Mindy, ilgilenen partilere gönderilecek bir e-postayı yazarken omzuyla kulağı arasında sıkıştırdığı telefona.</p>

    <p>“Sadece bu üç kelime mi? Beden sağlığı hakkında hiçbir şey yok mu? Ekipmanları ya da malzemeleri hakkında?”</p>

    <p>“Yakalandım,” dedi Mindy. “Ayrıntılı bir durum güncellemesi bıraktı. Ben de kafa olsun diye yalan söylemeye karar verdim.”</p>

    <p>“Çok komik,” dedi Venkat. “Şirketinde senden yedi seviye üstteki adama karşı ukalalık yap. Bak bakalım sonun nasıl olacak.”</p>

    <p>“Hayır, olamaz,” dedi Mindy. “Gezegenlerarası sapıklık işimi mi kaybedeceğim? Sanırım yaptığım yüksek lisansı artık başka bir yerde kullanmak zorunda kalacağım.”</p>

    <p>“Senin içine kapanık olduğun zamanları hatırlıyorum.”</p>

    <p>“Artık uzay paparazisiyim ben. Tavırlarım mesleğin gereksinimi.”</p>

    <p>“Evet, evet,” dedi Venkat. “E-postayı gönder yeter.”</p>

    <p>“Gönderdim bile.”</p>

    <p class="kayit">GÜNLÜK GİRİŞİ: SOL 499</p>

    <p>Bugün oldukça meşgul bir gün geçirdim ve birçok şey yaptım.</p>

    <p>Güne her yerimde ağrılarla başladım. Yüzey aracının duvarında uyumak zorunda kaldım. Hava kilidi göğü seyrederken yatak odası işe yaramıyor. Yine de yatak odasının bir kısmını kullanmayı becerdim. Katlayıp yatak olarak kullandım.</p>

    <p>Her neyse, kısacası, yüzey aracının duvarları üzerinde yatılması için yapılmamış. Ama bir sabah patatesi ve Vicodin’in ardından, kendimi çok daha iyi hissediyordum.</p>

    <p>Başta ilk önceliğimin karavan olduğunu düşünüyordum. Ardından fikrimi değiştirdim. Karavana bir süre baktıktan sonra, onu kendi başıma düzeltemeyeceğime karar verdim. Yüzey aracına ihtiyacım olacaktı.</p>

    <p>O yüzden bugünü yüzey aracını düzeltmeye odaklanarak geçirdim.</p>

    <p>MTA modifikasyonları sırasında ihtiyacım olur diye, bu yolculuk için tüm alet edevatımı getirmiştim yanımda. Onların arasında kablo da vardı. MTA’ya vardığımda, güneş hücrelerim ve akülerim belli bir yerde duracak. MTA’nın öte tarafında ne zaman matkap kullanmam gerekse, onları da taşımak istemiyorum. O yüzden araçlarda yer bulabildiğim tüm kabloları yanımda getirdim.</p>

    <p>İyi de yapmışım. Çünkü bunları ip olarak da kullanabilirim.</p>

    <p>En uzun kabloyu arayıp buldum. <em>Pathfinder</em>’ı mahveden matkapta kullandığım kablo bu. Ona “şanslı kablom” diyorum.</p>

    <p>Bir ucunu aküye, diğerini de adı çıkmış örnek matkabına bağladım ve ardından elimde matkap, sağlam zemin bulmaya çıktım. Bulduğunda, kablo izin verdiği kadar ilerlemeye devam ettim. Bir metrelik bir ucu kayanın tekine yarım metre kadar soktum, güç kablosunu çıkardım ve matkap ucunun girişinin etrafına doladım.</p>

    <p>Ardından yüzey aracına geri döndüm ve ipi yüzey aracının yukarıya bakan güneş hücrelerini istiflemek için kullandığım demirine bağladım. Şimdi elimde yüzey aracına dik duran gergin bir ipim oldu.</p>

    <p>Kablosunun ortasına kadar geldim ve yana doğru çekmeye başladım. Yüzey aracı üzerindeki kaldıraç etkisi devasaydı. Bir tek, yüzey aracını devirmeden önce matkap ucu kırılmaz diye umuyordum.</p>

    <p>İpi çeke çeke gerilemeye başladım. Bir tarafın pes etmesi gerekiyordu ve pes eden ben olmayacaktım. Arşimet benim tarafımdaydı. Yüzey aracı en sonunda devrildi.</p>

    <p>Büyük bir toz bulutu kaldırarak tekerleklerinin üzerine düştü. Sessiz bir gelişim oldu bu. İnce atmosferin bana ses taşıyamayacağı kadar uzaktaydı.</p>

    <p>Güç kablosunu çözdüm, matkap ucunu çıkardım ve yüzey aracına geri taşıdım. Kapsamlı bir sistem kontrolü yaptım. Müthiş sıkıcı bir iş ama yapmam gerekiyordu.</p>

    <p>Her sistem ve altsistem düzgün çalışıyordu. JPL bu yüzey araçlarını yaparken cidden çok iyi bir iş başarmışlar. Dünya’ya geri dönebilirsem, Bruce Ng’a bir bira ısmarlayacağım. Gerçi tüm JPL ekibine bira ısmarlamalıyım sanırım.</p>

    <p>Dünya’ya dönebilirsem, herkese ısmarlayacağım.</p>

    <p>Her neyse, yüzey aracı tekrar tekerleklerinin üzerinde olduğuna göre, sıra karavan üzerinde çalışmaya geldi. Sorun şu ki, gün ışığı bitti. Unutmayın, bir kraterin içindeyim.</p>

    <p>Yüzey aracıyla yuvarlanmaya başladığımda, Rampa’nın çoğunu inmiştim. Rampa kraterin batı kenarına dayalı. O yüzden benim tarafımdan güneş çok erken batıyor. Bu da çok can sıkıcı bir durum.</p>

    <p>Mars Dünya değil. Işığı büküp köşelerin etrafına ışık taşıyacak partikülleri kaldıracak yoğun bir atmosferi yok. Burada neredeyse hiç basınç yok. Güneş görünürde yoksa, o zaman karanlıktayım demektir. Phobos bana biraz ay ışığı veriyor ama çalışmama yetecek kadar değil. Deimos da kimseye hayrı olmayan gereksizin teki.</p>

    <p>Karavanın balonu üzerinde bir gece daha balonu üzerinde bırakmak hiç hoşuma gitmiyor ama elimden gelen pek bir şey yok. Nasıl olsa bir günü bu şekilde atlattı; şimdilik muhtemelen stabil durumdadır diye düşünüyorum.</p>

    <p>Öte yandan, yüzey aracı da düzeldiğine göre, yatak odasını tekrar kullanabilirim! Hayatta küçük şeylerle mutlu olmayı bileceksin.</p>

    <p class="kayit">GÜNLÜK GİRİŞİ: SOL 500</p>

    <p>Sabah uyandığımda, karavan hâlâ patlamamıştı. Yani güne güzel başladım.</p>

    <p>Karavan yüzey aracına göre daha zorluydu. Yüzey aracının sadece devrilmesi gerekiyordu. Karavanı tamamen tersyüz etmem gerekiyor. Bu da dünkü kaldıraç hilesine kıyasla çok daha fazla güç gerektiriyor.</p>

    <p>İlk adım yüzey aracını karavanın yanına sürmekti. Ardından sıra kazıya geldi.</p>

    <p>Tanrım, şu kazı yok mu.</p>

    <p>Karavan burnu yukarıya bakar şekilde ters duruyordu. Karavanı düzeltmenin en iyi yolunun yokuştan yararlanıp karavanı burnu üstü yuvarlamak olduğuna karar verdim. Kısacası tekerlekleri üzerine düşmesi için takla attırmam gerekiyordu.</p>

    <p>Bunu, karavanın arka kısmına bir kablo bağlayıp yüzey aracıyla çekerek gerçekleştirebilirim. Ama bunu bir çukur kazmadan denersem, karavan yerde öylece sürüklenir durur. Bana devrilmesi gerekiyordu. Burnun düşeceği bir çukura ihtiyacım vardı.</p>

    <p>O yüzden ben de bir çukur kazdım. Bir metre uzunluğunda, üç metre genişliğinde ve bir metre derinliğinde bir çukur... Canımı çıkaran bir dört saat sürdü ama sonunda bitirdim.</p>

    <p>Yüzey aracına bindim ve karavanı arkamdan çekerek aşağıya doğru sürmeye başladım. Umduğum gibi, karavan çukura burnu üstü girdi ve bu şekilde dikildi. Oradan da, büyük bir toz bulutuyla tekerleklerinin üzerine düştü.</p>

    <p>Ardından bir an öylece, planım gerçekten işe yaradığına inanamayan gözlerle öylece oturdum.</p>

    <p>Şimdi de yine güneşim bitti. Bu kahrolası gölgeden çıkmayı dört gözle bekliyorum. MTA’ya doğru bir günlük sürüşe ihtiyacım var, o zaman duvardan uzaklaşmış olacağım. Ama şimdilik, başka bir erken gecedeyim.</p>

    <p>Bu geceyi yaşam destek konusunda karavan olmadan geçireceğim. Karavan düzeltilmiş olabilir ama içindekilerin hâlâ çalışıp çalışmadığına dair hiçbir fikrim yok. Yüzey aracının içinde hâlâ bol bol malzeme var.</p>

    <p>Akşamın geri kalanını bir patatesin tadını çıkararak geçireceğim. “Tadını çıkarmak” derken “öyle nefret ediyorum ki katliam yapmak istiyorum” demek istiyorum.</p>

    <p class="kayit">GÜNLÜK GİRİŞİ: SOL 501</p>

    <p>Güne biraz hiç çayıyla başladım. Hiç çayını yapmak kolay. Öncelikle biraz sıcak su alın, ardından biraz hiç ekleyin. Birkaç hafta önce patates kabuğu çayını denedim. Ondan ne kadar az bahsedersek, o kadar iyi.</p>

    <p>Bugün karavana girdim. Bu kolay olmadı. İçerisi bayağı sıkışık. GDF elbisemi hava kilidinde bırakmak zorunda kaldım.</p>

    <p>İlk fark ettiğim şey, içerisinin çok sıcak olmasıydı. Bunun neden olduğunu anlamam birkaç dakika sürdü.</p>

    <p>Atmosfer düzenleyici hâlâ kusursuz durumdaydı ama yapacak hiçbir şeyi yoktu. Yüzey aracına bağlı olmayınca, CO<sub>2</sub> üretimimle başa çıkması gerekmiyordu. Karavanın içindeki atmosfer kusursuzdu; niye bir şeyleri değiştirmeye kalksın ki?</p>

    <p>Herhangi bir düzenlemeye gerek kalmayınca, ADDB’ye dondurularak ayrıştırılması için hava pompalanmıyordu. Böylece de ısıtılması gereken sıvı olarak geri dönüş olmuyordu.</p>

    <p>Ama unutmayın, RTJ sürekli ısı veriyor. Onu durduramazsınız. O yüzden ısı giderek yükselmiş. Nihayetinde, ısı RTJ’nin dışarı kaçan ısıyı ancak karşılayabildiği bir denge noktasına ulaşmış. Merak ediyorsanız, bu nokta cehennem gibi bir 41 °C’di.</p>

    <p>Düzenleyici ve oksijen verici üzerinde tam bir hata tanısı yaptım ve ikisinin de sorunsuzca çalıştığını memnuniyetle söyleyebilirim.</p>

    <p>RTJ’nin su tankı boştu; buna şaşırmadım. Kapağı açıktı ve tersyüz edilmesi planlanmıyordu. Karavanın yerinde tulumumla uzun bir süreden ancak temizleyebildiğim bir su birikintisi vardı. Tankı karavana daha önceden yerleştirdiğim kapalı bir tanktan aldığım suyla doldurdum. Unutmayın dönen havanın kabarcık halinde geçmesi gereken suya ihtiyacım var. Bu benim ısıtıcı sistemim.</p>

    <p>Ama genel olarak bakıldığında, haberler iyiydi. Kritik bileşenler iyi durumdaydı ve iki araç da tekerleklerinin üzerindeydi.</p>

    <p>Yüzey aracıyla karavanı birbirine bağlayan hortumlar iyi tasarlanmışlardı ve kopmadan salınmışlardı. Onları hemen yerlerine yerleştirdim ve iki araç tekrar yaşam destek sistemini paylaşmaya başladı.</p>

    <p>Geriye, tamir edilmesi gereken bir tek çekme kancası kalmıştı. Tamamen mahvolmuştu. Kazanın tüm yükü ona binmişti. Düşündüğüm gibi, karavanın çekme kancasında bir çizik bile yoktu. O yüzden onu yüzey aracına taşıdım ve yolculuk için iki aracı birbirine bağladım.</p>

    <p>Toplamda, bu küçük kaza bana dört sola mal olmuştu. Ama şimdi tekrar yollara düşüyorum!</p>

    <p>Bir nevi.</p>

    <p>Ya tekrar bir başka toz çukuruna denk gelirsem? Bu sefer şansım yaver gitti. Bir sonraki sefere bu kadar şanslı olmayabilirim. Önümdeki zeminin güvenli olduğunu öğrenmenin bir yolunu bulmalıyım. En azından Rampa’da olduğum süre boyunca. Schiaparelli Havzası’na indiğimde, alışık olduğum normal kumlu yüzeye güvenebilirim.</p>

    <p>Eğer <em>istediğim bir şeye</em> sahip olabilsem, NASA’ya Rampa’dan güvenli bir yolu soracağım bir telsiz isterdim. Pekâlâ, eğer gerçekten istediğim bir şeye sahip olabilsem, o zaman beni kurtaracak yeşil derili ama güzel mi güzel Mars Kraliçesi’nin gelmesini isterdim ki ben de ona şu Dünyalıların “sevişme” dedikleri şeyi ona öğretebileyim.</p>

    <p>Bir kadın görmeyeli çok uzun zaman oldu be. Söylüyorum sadece.</p>

    <p>Her neyse, bir daha kaza yapmayacağımı garantiye almak için, bu sefer; cidden söylüyorum... senelerdir kadın görmedim. Fazla bir şey istemiyorum, inanın, Dünya’dayken bile botanist/makine mühendisi olan birisinin kapısında sıralanmıyordu kadınlar. Ama yine de, adalet mi bu?</p>

    <p>Her neyse. Daha yavaş ilerleyeceğim. Sürünülmüş gibi. Bir tekerlek batmaya başlarsa, bana tepki verecek yeterli zaman vermeli. Ayrıca düşük hız bana daha fazla tork vererek çekişi kaybetme ihtimalimi azaltacak.</p>

    <p>Şimdiye kadar saatte 25 kilometreyle ilerliyordum, o yüzden bunu saatte 5 kilometreye düşüreceğim. Ben hâlâ Rampa nın üst kısımlarındayım ama zaten tüm Rampa 45 kilometre. Yaklaşık sekiz saatte yüzeye güvenli bir şekilde inebilmek için sabredebilirim.</p>

    <p>Bunu yarın yapacağım. Bugün yine gün ışığım bitti. Bu da bir başka bonus: rampadan indiğimde, MTA’ya doğru ilerlemeye başlayabilirim ve bu benim krater duvarından uzaklaştıracak. Yarım gün yerine, tam günün güneşinin tadını çıkarmaya devam edebilirim.</p>

    <p>Dünya’ya dönersem, ünlü olacağım, değil mi? Tüm zorluklara göğüs germiş korkusuz bir astronot olacağım, değil mi? Eminim kadınlar böyle bir şeyi severler.</p>

    <p>Hayatta kalmak için başka bir motivasyon daha.</p>

    <p class="bolum_arasi">* * *</p>

    <p>“Görünüşe göre her şeyi düzeltmiş durumda,” diye açıkladı Mindy. “Ve bugünkü mesajı ‘HER ŞEY YOLUNDA’ idi, o yüzden sanırım her şey çalışır durumda.”</p>

    <p>Toplantı odasındaki gülümseyen suratları inceledi.</p>

    <p>“Harika,” dedi Mitch.</p>

    <p>“Harika bir haber.” Bruce’un sesi hoparlörden duyuldu.</p>

    <p>Venkat telefona doğru eğildi. “MTA modifikasyon planları ne durumda, Bruce? JPL bu prosedürü yakında hazır edecek mi?”</p>

    <p>“Üzerinde dur durak bilmeden çalışıyoruz,” dedi Bruce. “Büyük engellerin çoğunu aştık. Şimdi ayrıntılara yoğunlaşıyoruz.”</p>

    <p>“Güzel, güzel,” dedi Venkat. “Bilmem gereken herhangi bir sürpriz var mı?”</p>

    <p>“Aa şey...” dedi Bruce. “Evet, birkaç tane var. Burası bunlar için uygun olmayabilir. Birkaç güne prosedürle birlikte Houston’a geleceğim. O zaman onları tartışabilirim.”</p>

    <p>“Uğursuz haberler,” dedi Venkat. “Peki tamam, sonra konuşuruz.”</p>

    <p>“Haberi yayabilir miyim?” diye sordu Annie. “Bu gece haberlerde kazadan başka bir şey görmek güzel olur.”</p>

    <p>“Kesinlikle,” dedi Venkat. “Bir değişiklik olarak, iyi haberler güzel olur. Mindy, MTA’ya varması ne kadar sürecek?”</p>

    <p>“Her zamanki sol başına 90 kilometrelik hızıyla,” dedi Mindy, “oraya Sol 504’te varmış olması gerekir. Biraz daha yavaş giderse Sol 505. Her zaman sabah erken saatlerde yola çıkıp öğlen civarı bitiriyor.” Mindy bilgisayarındaki uygulamayı kontrol etti. “Sol 504’ün öğleni Houston’da bu çarşamba sabah 11:41’e denk geliyor. Sol 505’in öğleni ise perşembe günü öğleden sonra 12:21’e denk geliyor.”</p>

    <p>“Mitch, Ares 4 MTA iletişimi kimin elinde?”</p>

    <p>“Ares 3 Görev Kontrol ekibi,” dedi Mitch. “2 numaralı Kontrol Odası’nda.”</p>

    <p>“Orada olacağını varsayıyorum?”</p>

    <p>“Elbette olacağım.”</p>

    <p>“Ben de öyle.”</p>

    <p class="kayit">GÜNLÜK GİRİŞİ: SOL 502</p>

    <p>Her Şükran Günü’nde, ailem Chicago’dan Sandusky’ye giderdi; sekiz saatlik bir yolculuk. Annemin kız kardeşi orada yaşıyordu. Arabayı her zaman babam sürerdi ve o direksiyon başına geçmiş en yavaş, en dikkatli sürücüdür.</p>

    <p>Ciddiyim. Sürücü kursundaymış gibi sürerdi. Hız sınırını aşmazdı, elleri her zaman saat on ve iki yönündeydi, yola çıkmadan her seferinde aynaları ayarlardı, aklınıza ne gelirse...</p>

    <p>İnsanı çileden çıkartırdı. Otoyoldayken, arabalar sağımızdan ve solumuzda uçar giderdi. Kimileri de geçerken kornalarını öttürürdü çünkü, dürüst olmak gerekirse, hız sınırında sürmek sizi bir yol tehlikesi haline getiriyor. Arabadan inip itmek istiyordum.</p>

    <p>Bugün koca gün aynen böyle hissettim. Saatte beş kilometre ilerlemek gerçekten yürüme hızıdır. Ben bu hızda sekiz saat sürdüm.</p>

    <p>Ama yavaş hız yoldaki diğer toz çukurlarına düşmememi sağladı. Ve tabii ki hiçbir çukurla karşılaşmadım. Tam gaz gidip hiçbir sorunla karşılaşmazmışım. Pişman olacağıma işimi sağlama alayım, daha iyi.</p>

    <p>İyi haber şu ki, Rampa’dan indim artık. Zemin düzeldiği gibi kamp kurdum. Çoktan günlük yolculuk süremi aşmıştım. Daha ileri gidebilirdim, hâlâ yüzde 15 civarında aküm vardı ama güneş hücrelerime alabildiğim kadar gün ışığı almak istedim.</p>

    <p>En sonunda Schiaparelli Havzası’ndayım. Krater duvarından da uzaklaştım. Bundan sonra her gün tam gün ışığı alacağım.</p>

    <p>Özel bir durumun zamanı geldiğine karar verdim. “Beni Öldürmesi Gereken Bir Şeyi Atlattım” etiketli paketi yedim. Tanrım, gerçek yiyeceklerin ne kadar lezzetli olduğunu unutmuşum.</p>

    <p>Biraz da şansla, “Varış” paketini de birkaç sola yiyeceğim.</p>

    <p class="kayit">GÜNLÜK GİRİŞİ: SOL 503</p>

    <p>Dün, normalde edebildiğim kadar şarj edemedim. Uzun süren sürüşüm yüzünden, gece çökmeden sadece yüzde 70’e kadar doldurabildim. O yüzden bugünün yolu biraz kısa kesildi.</p>

    <p>Kamp yapmam gerekmeden önce 63 kilometre gidebildim. Ama umurumda bile değil. Çünkü MTA’dan sadece 148 kilometre uzaktayım. Yani yarından sonraki sol oraya varacağım.</p>

    <p>Ulan var ya, gerçekten oraya varabileceğim!</p>

    <p class="kayit">GÜNLÜK GİRİŞİ: SOL 504</p>

    <p>Hasiktir, bu harika! Hasiktir! Hasiktir!</p>

    <p>Pekâlâ sakin ol. Sakin ol.</p>

    <p>Bugün 90 kilometre yaptım. Tahminime göre, MTA’dan 50 kilometre uzaktayım. Oraya yarın varmış olmam gerekiyor. Bu yüzden heyecanlıyım ama beni asıl heyecanlandıran şey şu: MTA’dan bir sinyal yakaladım!</p>

    <p>NASA MTA’dan Ares 3 Hab’ının dönüş sinyalini yayınlıyor. Niye yayınlamasınlar ki? Çok mantıklı. MTA pırıl pırıl, denileni yapmaya hazır, tamamen işlevsel bir makine. Ares 3 Hab’ı gibi davranmasını sağlayarak, yüzey aracımın sinyali görüp bana yerini söylemesine neden olacaklar.</p>

    <p>Bu <em>fevkalade</em> bir fikir! Onu bulmak için etrafı aramama gerek kalmayacak. Doğrudan ona gideceğim.</p>

    <p>Ben sadece ufak bir parçasını yakalayabildim. Yaklaştıkça daha fazlasını yakalayacağım. MTA Dünya’yla sorunsuz bir şekilde konuşabilirken, bir kum tepesinin benim MTA’yı duymamı engelleyebiliyor olması çok tuhaf. MTA’nın Dünya’yla konuşmak için üç farklı fazla iletişim sistemi bulunuyor ama bunlar aşırı derecede yönlendirilmiş ve görüş alanına göre tasarlanmış sistemler. Ve Dünya’yla konuştuklarında, aralarına girecek herhangi bir kum tepesi yok.</p>

    <p>Nasıl yaptılarsa, MTA’yı kandırıp bunu ne kadar zayıf olursa olsun, bir telsiz sinyaline çevirmişler. Ve ben de bunu duydum!</p>

    <p>Günün mesajı “SİNYALİ ALDIM” oldu. Elimde daha fazla kaya olsa, “HARİKA FİKİR!!!” diye eklerdim. Ama burası çok kumlu bir yer.</p>

    <p class="bolum_arasi">* * *</p>

    <p>MTA Schiaparelli’nin güneybatısında bekledi. Konik bedeni öğlen güneşinde parıldarken, etkileyici yirmi yedi metrelik boyuyla etkileyici bir şekilde dikiliyordu.</p>

    <p>Yüzey aracı, karavan peşinde, yakınlardaki bir kum tepesine tırmandı. Birkaç saniyeliğine yavaşladı, ardından gemiye doğru tam gaz ilerlemeye devam etti. Yirmi metre ötede durdu.</p>

    <p>İçerideki astronot giyinirken, on dakika öylece durdu.</p>

    <p>Astronot hava kilidinden heyecan içinde çıkarken yere düştü ve ardından tekrar ayağa kalktı. MTA’yı seyrederken, inanamazmış gibi kollarını iki yana açtı.</p>

    <p>Kolları yukarıda, ellerini yumruk yapmış halde, birkaç kere havaya sıçradı. Daha sonra tek dizinin üzerine çöktü ve yeri yumrukladı.</p>

    <p>Uzay aracına koşarak, İniş Payandası B’ye sarıldı. Birkaç saniyenin ardından, hoplamalı zıplamak sevinç gösterilerine devam etmek için payandadan ayrıldı.</p>

    <p>Artık yorulan astronot, elleri belinde, önünde duran mühendislik harikasının keskin hatlarını inceledi.</p>

    <p>İniş evresinin merdivenini tırmanarak, tırmanış evresine vardı ve hava kilidinden içeri girdi. Kapıyı da arkasından kapattı.</p>
  </div>
</body>
</html>
