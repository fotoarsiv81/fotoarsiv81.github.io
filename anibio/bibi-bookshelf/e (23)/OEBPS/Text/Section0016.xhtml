<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">9. Bölüm</h1>

    <p class="kayit">GÜNLÜK GİRİŞİ: SOL 79</p>

    <p>Şu an yoldaki sekizinci günümün akşamındayım. Sirius 4 şimdiye kadar başarılı gitti.</p>

    <p>Artık işim rutine dönüştü. Her sabah şafak sökerken uyanıyorum. İlk yaptığım şey oksijen ve CO<sub>2</sub> seviyelerini kontrol etmek oluyor. Ardından bir kahvaltı paketi yiyip bir bardak su içiyorum. Ondan sonra, elimden geldiğince az su kullanarak dişlerimi fırçalıyorum ve elektrikli jiletle tıraş oluyorum.</p>

    <p>Araçta tuvalet yok. Elbiselerimizin levazım sistemini kullanmamız bekleniyordu. Fakat bunlar yirmi günün işini görmek için tasarlanmadılar.</p>

    <p>Sabah çişim, ağzı kapatılabilen plastik kutuya gidiyor. Kutuyu açtığımda, içerisi bir kamyon durağının erkekler tuvaleti gibi kokuyor. Bunu dışarı çıkarıp buharlaşmasını sağlayabilirim. Fakat bu suyu yapmak için çok uğraştım ve bunu ziyan etmek yapacağım son şey olur. Geri döndüğümde, bunu su arıtıcısına besleyeceğim.</p>

    <p>Daha da değerli olan benim gübrem. Bu patates tarlası için çok önemli ve Mars’taki tek kaynak benim. Şansıma, uzayda çok zaman geçirdiğinizde, torbaya sıçmayı öğreniyorsunuz. Ve çiş kutusunun kötü koktuğunu sanıyorsanız, demir attığımdaki kokuyu bir hayal edin.</p>

    <p>Bu hoş rutinin ardından, dışarı çıkıyorum ve güneş hücrelerini topluyorum. Bunu dün gece neden mi yapmadım? Çünkü <em>zifiri karanlıkta</em> güneş hücrelerini toplayıp istiflemek hiç de eğlenceli değil. Bunu zor yoldan öğrendim.</p>

    <p>Güneş hücrelerini sağlamladıktan sonra, içeri dönüyorum ve yetmişlerin uyduruk müziklerinden açıp yola çıkıyorum. Saatte 25 kilometreyle ilerliyorum; bu aracın son hızı. İçerisi rahat. RTJ içerisini pişirirken, alelacele yapılmış bir kot şortla ince bir tişört giyiyorum. İçerisi çok sıcak olduğunda, koli bandıyla yapıştırdığım yalıtımı söküyorum. Çok soğuk olduğunda, tekrar yapıştırıyorum.</p>

    <p>İlk akü bitmeden hemen hemen iki saat ilerleyebiliyorum. Kabloları değiştirmek için kısa bir GDF yapıyorum ve ardından günün ikinci sürüşü için tekrar direksiyon başına geçiyorum.</p>

    <p>Zemin dümdüz. Aracın altı, etraftaki kayaların hepsinden daha yüksekte ve tepeler yüzyılların kum fırtınalarıyla yumuşatılmış, hafifçe eğimli oluşumlar.</p>

    <p>Diğer akü de bittiğinde, ikinci bir GDF’nin zamanı geliyor. Güneş hücrelerini tavandan alıyorum ve yere seriyorum. İlk birkaç solda onları düzgün bir şekilde diziyordum. Artık neresi olursa oraya bırakıyorum ve tembellikten aracın yakınına koymaya çalışıyorum.</p>

    <p>Ardından günün inanılmaz derecede sıkıcı kısmı geliyor. On iki saat boyunca, yapacak bir şeyim olmadan oturuyorum. Bu araçtan bıkmaya başladım. İçerisi bir karavan büyüklüğünde. Çok yer varmış gibi görünüyor ama bir karavanın içinde sekiz gün kısılı kalmayı deneyin. Hab’ın geniş açıklığında patates tarlamla ilgilenmeyi dört gözle bekliyorum.</p>

    <p>Hab’ı özlemle anıyorum. Durumun boktanlığına bakar mısınız?</p>

    <p>İzlemek için uyduruk yetmişler dizileri ve okumak için birkaç Poirot romanım var. Fakat zamanımın çoğunu Ares 4’e varmayı düşünerek geçiriyorum. Bunu bir gün yapmak zorundayım. Bu aracın içinde 3200 kilometrelik bir yolcuğu nasıl atlatacağım ben? Muhtemelen elli gün sürecek. Su arıtıcıyı, oksijen vericiyi, belki Hab’ın ana akülerinden bazılarını ve her şeyi şarj edebilmek için birkaç tane daha güneş hücresi almam gerekecek. Bunları nereye koyacağım? Bu uzun, sıkıcı günlerde aklımı kurcalayan düşünceler bunlar.</p>

    <p>Nihayetinde karanlık çöküyor ve ben yorgun düşüyorum. Yiyecek paketleri, su tankları, fazla O<sub>2</sub> tankı, CO<sub>2</sub> filtreleri, çiş kutusu, bok torbaları ve kişisel eşyalarım arasında uzanıyorum. Battaniyem ve yastığımın yanında, yatak olarak tayfanın tulumlarını kullanıyorum. Kısacası, her akşam çöplerin arasında uyuyorum.</p>

    <p>Uyku demişken... Hadi iyi geceler.</p>

    <p class="kayit">GÜNLÜK GİRİŞİ: SOL 80</p>

    <p>Tahminimce, <em>Pathfinder</em>’dan 100 kilometre uzaktayım. Teknik olarak orası “Carl Sagan Anıt istasyonu”. Carl kusura bakmasın ama oraya nasıl istersem öyle hitap ederim. Ben Mars’ın Kralı’yım.</p>

    <p>Bahsettiğim gibi, bu uzun ve sıkıcı bir yolculuk oldu. Hâlâ da dış kısımdayım. Ama ben bir astronotum ne de olsa. Uzun yolculuklar benim işim.</p>

    <p>Navigasyon zor.</p>

    <p>Hab’ın navigasyon işareti sadece 40 kilometre öteye uzanıyor, o yüzden bu kadar uzakta işime yaramaz. Bu ufak yolculuğu planlarken, bunun bir sorun olacağını biliyordum, o yüzden işe yaramayan harika bir plan yaptım.</p>

    <p>Bilgisayarda ayrıntılı haritalar var, o yüzden doğal oluşumlarla yolumu bulurum diye düşündüm. Yanılmışım. Şöyle ki, eğer kahrolası oluşumlardan hiçbirini bulamazsanız, onları kullanarak yolunuzu da bulamıyormuşsunuz.</p>

    <p>İniş alanımız uzun zaman önce kurumuş bir nehrin deltasında. NASA burayı, eğer etrafta mikroskobik fosiller varsa, buranın iyi bir aday olduğunu düşünerek seçti. Ayrıca su binlerce kilometre öteden kaya ve toprak örnekleri de taşımış olabilirdi. Biraz kazdıktan sonra, geniş bir jeolojik geçmişi ortaya çıkarabilirdik.</p>

    <p>Bu bilim için harika bir haber fakat aynı zamanda, Hab’ın <em>belirleyici özellikleri bulunmayan bir çölün ortasında</em> olması demek oluyor.</p>

    <p>Bir pusula yapmayı düşündüm. Aracın içinde yeteri kadar elektrik ve sağlık çantasında iğneler var. Tek bir sorun çıktı: Mars’ın manyetik alanı yok.</p>

    <p>O yüzden Phobos’u kullanarak yolumu buluyorum. Mars’ın etrafında o kadar hızlı dönüyor ki, batıdan doğuya doğru, günde iki kere doğup batıyor. Hatasız bir sistem değil ama işe yarıyor.</p>

    <p>İşler Sol 75’te kolaylaştı. Batıya gittikçe yükselen bir vadiye ulaştım. Kolay sürüş için düz bir zemini var ve tek yapmam gereken tepelerin kenarlarını takip etmek. Buraya korkusuz kumandanımızın ardından “Lewis Vadisi” adını verdim. Jeoloji âşığı olduğundan, Lewis buraya bayılırdı.</p>

    <p>Üç sol sonra, Lewis Vadisi geniş bir ovaya açıldı. Yine referans noktam kalmamıştı ve rehber için Phobos’a bel bağlamaya devam ettim. Burada muhtemelen bir sembolizm var. Phobos korku tanrısıdır ve ben yolumu göstermesi için ona danışıyorum. Bu iyiye işaret değil.</p>

    <p>Fakat bugün şansım en sonunda değişti. İki solu çölde gezerek harcadıktan sonra, yolumu gösterecek bir şey buldum. Bu beş kilometrelik bir kraterdi ve öyle küçüktü ki ona bir isim bile koymamışlardı. Fakat bu krater haritada yer alıyordu ve o yüzden benim için adeta İskenderiye Feneri’ydi. Krateri bir kere gördüm mü, tam olarak nerede olduğumu buldum.</p>

    <p>Aslına bakarsanız, şimdi onun yanında kamp kurdum.</p>

    <p>Sonunda haritadaki boş kısımları aştım. Yarın bana yol gösterecek Fener’im var ve onun ardından Hamelin Krateri geliyor. iyi durumdayım.</p>

    <p>Şimdi sıra bir sonraki görevimde: on iki saat boyunca oturup hiçbir şey yapmamak.</p>

    <p>Başlasam iyi olacak!</p>

    <p class="kayit">GÜNLÜK GİRİŞİ: SOL 81</p>

    <p>Bugün neredeyse <em>Pathfinder</em>’a varmıştım fakat akülerim bitti. Geriye sadece 22 kilometre kaldı!</p>

    <p>Sorunsuz bir sürüş... Navigasyon sorun olmadı. Fener arkada gözden kaybolurken, Hamelin kraterinin ucu ortaya çıktı.</p>

    <p>Acidalia Planitia’yı geride bırakalı çok oldu. Artık iyice Ares Vallis’e girdim. Çöl düzlükleri daha kum tarafından gömülmemiş volkan püskürükleriyle dolu bozuk zeminle yer değiştirmeye başladı. Sürüşü zahmetli hale getiriyor; daha dikkatli olmam gerekiyor.</p>

    <p>Şimdiye kadar kayalarla dolu bir yolda ilerliyordum. Fakat güneye doğru, kayalar gittikçe büyüyor ve çoğalıyor. Süspansiyona zarar vermeyi göze almamak için kimilerinin etrafından dolaşmam gerekiyor. Bunu uzun süre yapmak zorunda olmamam iyi haberlerden. <em>Pathfinder</em>’a ulaştığımda, dönüp diğer tarafa gidebilirim.</p>

    <p>Hava çok iyiydi. Görünürde rüzgâr ya da fırtına yok. Sanırım şansım yaver gitti. Son birkaç soldan kalan araç izlerimin kaybolmamış olma ihtimali yüksek. Onları takip ederek Lewis Vadisi’ne varabilmeliyim.</p>

    <p>Bugünlük güneş panellerini kurduktan sonra, ufak bir yürüyüşe çıktım. Aracı görüşümden hiç ayırmadım; başıma gelmesini isteyeceğim son şey yaya olarak kaybolmak. Fakat o tıkışık, leş gibi fare yuvasına geri dönmek istemedim. Hemen değil.</p>

    <p>Tuhaf bir his gerçekten. Nereye gitsem, ilkim. Araçtan dışarı mı çıktım? Oraya gelen ilk kişi benim! Bir tepeye mi tırmandım? O tepeye tırmanan ilk kişi benim! Bir taşı mı tekmeledim? O taş bir milyon yıldır yerinden kımıldamamıştı!</p>

    <p>Mars’ta uzun yolculuğa çıkan ilk kişi benim. Mars’ta otuz bir soldan fazla zaman geçiren ilk kişi benim. Mars’ta mahsul yetiştiren ilk kişi benim. İlk, ilk, ilk!</p>

    <p>Hiçbir şeyde ilk olmayı beklemiyordum. İniş yaptığımızda, MİA’dan inen beşinci kişiydim; yani Mars’a ayak basan on yedinci kişiyim. Egres sırası yıllar önce belirlenmişti. Fırlatmadan bir ay önce, her birimiz “Mars rakamlarımızın” dövmesini yaptırdık. Johanssen neredeyse acıyacağından korktuğu için “15” dövmesini yaptırmaktan vazgeçti. Bu kadın santrifüjü, kusmuk kuyrukluyıldızını, sert sondaj tatbikatlarını ve 10 kilometrelik koşuları atlattı. Bu kadın tepetaklak iken yapay ortamda oluşturulmuş bir MİA bilgisayar hatasını düzeltti. Fakat dövme iğnesinden korkuyordu.</p>

    <p>Var ya, özlüyorum onları.</p>

    <p>Tanrım, onlarla beş dakika daha konuşabilmek için neler vermezdim... Kim olursa, nerede olursa olsun. Ne hakkında olursa olsun...</p>

    <p>Koca bir gezegende tek başına kalan ilk kişi de benim.</p>

    <p>Pekâlâ bu kadar zırlamak yeter. Ben zaten birisiyle <em>konuşuyorum</em> şu an: Bu günlüğü okuyan kişiyle. Biraz tek taraflı bir konuşma ama yetineceğim artık. Ölebilirim fakat söylemek istediklerimi ileteceğim ulan.</p>

    <p>Bu yolculuğun amacı bir telsiz bulmaktı. Ölmeden önce insanlarla iletişim bile kurabilirim.</p>

    <p>Bir başka ilk daha: Yarın bir Mars roketini geri kazanan ilk kişi olacağım.</p>

    <p class="kayit">GÜNLÜK GİRİŞİ: SOL 82</p>

    <p>Zafer benim! Onu buldum!</p>

    <p>İkiz Tepeler’i uzakta gördüğümde doğru yerde olduğumu anladım. Bu iki ufak tepe iniş alanından bir kilometre ötede. Daha da iyisi, tepeler alanında öte tarafından. Tek yapmam gereken uzay aracını bulana kadar tepelere doğru ilerlemek.</p>

    <p>Ve işte karşımdaydı! Tam da olması gereken yerde! Heyecanla dışarı çıktım ve iniş alanına doğru ilerledim.</p>

    <p><em>Pathfinder</em>’ın son iniş evresi balonla kaplı bir tetrahedrondu. Balonlar inişin darbesini yumuşattı. Uzay aracı sabit konuma geldiğinde, balonlar söndü ve tetrahedron açılarak içindeki aracı ortaya çıkardı.</p>

    <p>Bu aslında iki parçadan oluşuyor. Uzay aracının kendisi ve Sojourner aracı. Sojourner etrafı gezip bulduğu kayaları incelerken, uzay aracı hareketsizdi. Ben ikisini de yanımda götüreceğim fakat önemli olan kısım uzay aracı. Dünya’yla iletişim kurabilen kısım bu.</p>

    <p>Bunu bulduğum için ne kadar sevindiğimi anlatamam. Buraya gelmek <em>çok uğraştırdı</em> ama sonunda başardım.</p>

    <p>Uzay aracı yarı gömülü haldeydi. Bir süre çabucak ve dikkatlice kazdıktan sonra, büyük bir kısmını ortaya çıkardım, gerçi büyük tetrahedron ve sönmüş balonlar hâlâ yüzeyin altındaydı.</p>

    <p>Kısa bir aramanın ardından, Sojourner’ı da buldum. Ufaklık uzay aracından sadece iki metre ötedeydi. Hayal meyal, NASA’nın onu en son gördüğünde uzay aracından daha uzakta olduğunu hatırlıyorum. Muhtemelen arıza moduna girip, iletişimi sağlamaya çalışırken uzay aracının çevresinde dönmeye başlamıştır.</p>

    <p>Sojourner’ı hemen aracımın içine attım. O zaten ufak, hafif ve hava kilidine rahatlıkla sığıyor. Uzay aracıysa farklı bir hikâyeydi.</p>

    <p>Aletin tamamını Hab’a geri götürme umudum yoktu. Bu, bunun için çok büyük fakat bana da zaten roketin kendisi lazım sadece. Makine mühendisi şapkamı takmamın zamanı gelmişti.</p>

    <p>Roket açılmamış tetrahedronun ana panelinin üzerindeydi. Diğer üç taraf, metal bir menteşeyle ana panele bağlanmıştı. JPL’deki herkesin size söyleyebileceği gibi, roketler narin makinelerdir. Ağırlık büyük bir kaygı kaynağıdır, o yüzden bunlar pek kötü hava koşullarına dayanmak için yapılmamışlardır.</p>

    <p>Menteşelere levyeyi soktuğum gibi açıldılar!</p>

    <p>Ardından işim zorlaştı. Ana panel tertibatını kaldırmaya çalıştığımda, yerinden kımıldamadı.</p>

    <p>Diğer üç panel gibi, ana panelin de altında sönmüş balonlar vardı.</p>

    <p>Onca yıl boyunca, balonlar yırtılmış ve içleri kumla dolmuştu.</p>

    <p>Balonları kesebilirdim fakat onlara erişebilmek için kazmam gerekecekti. Bu pek de zor olmazdı, ne de olsa bu sadece kum. Fakat diğer üç panel kahrolası yolumun üzerinde.</p>

    <p>Kısa sürede diğer panellerin durumunu hiç umursamadığımı fark ettim. Araca geri döndüm, Hab brandasından birkaç şerit kestim ve bunları ilkel ama güçlü bir ip haline getirdim. İpin güçlü olması benim sayemde değil. Bu konuda NASA’ya teşekkür etmek gerek. Ben sadece ip şeklini verdim.</p>

    <p>Bir ucunu panellerden birine, diğerini de araca bağladım. Araç yüksek derecede bozuk yüzeyde, bazen dik açılarda yol almak için yapıldı. Hızlı olmayabilir ama harika bir çekişi var. Paneli çotuk çeken bir köylü gibi çekip çıkardım.</p>

    <p>Artık kazacak bir yerim vardı. Her açığa çıkardığım balonu kestim. Bütün iş bir saat sürdü.</p>

    <p>Ardından ana panel tertibatını kaldırdım ve bir damla ter akıtmadan araca taşıdım!</p>

    <p>En azından yapmak istediğim buydu. Kahrolası şey hâlâ çok ağırdı. 200 kilogram olduğunu tahmin ediyorum. Mars’taki yerçekiminde bile bu biraz fazla. Hab’ın içinde belki rahatlıkla taşırım ama hareketlerimi kısıtlayan bir GDF elbisesi içinde taşımak mı? İmkânı yok.</p>

    <p>O yüzden araca kadar sürükledim.</p>

    <p>Sıradaki hedefim: Bunu tavana yerleştirmek.</p>

    <p>Tavan o an boştu. Hemen hemen tamamen dolu aküler varken bile, durduğumda güneş hücrelerini kurmuştum. Neden kurmayayım ki? Bedava enerji işte.</p>

    <p>Ben önceden planımı yapmıştım. Buraya gelirken, tüm tavanda iki sıra güneş paneli vardı. Dönerken, roket için yer açmak için tek bir istif yapacağım. Bu biraz daha tehlikeli; istif yere düşebilir Ayrıca, hücreleri o kadar yükseğe koymak zor olacak. Ama bir şekilde hallederim.</p>

    <p>Ama aracın üzerinden bir ip atıp <em>Pathfinder</em>’ı yukarı çekemem. Onu bozmak istemiyorum. Yani, <em>Pathfinder</em> zaten bozuk; 1997’de onunla iletişim koptu. Ben sadece <em>daha fazla</em> bozmak istemiyorum.</p>

    <p>Bir çözüm buldum ama bir gün için yeteri kadar bedensel iş yapmıştım ve gün ışığım bitti bitecekti.</p>

    <p>Şimdi aracın içinde, Sojourner’ı inceliyorum. Durumu iyi gibi görünüyor. Dışında fiziksel bir hasar yok. Güneş ışığında pişmiş gibi de durmuyor. Her yanına bulaşmış olan Mars pisliği uzun süreli güneş hasarını engellemiş.</p>

    <p>Sojourner’ın pek işime yaramayacağını düşünebilirsiniz. Dünya’yla iletişim kuramaz. O zaman ona niye özen gösteriyorum?</p>

    <p>Çünkü onun birçok oynar parçası var.</p>

    <p>NASA ile bir bağlantı kurabilirsem, onlarla kameraya doğru bir yazı tutarak konuşabilirim. Peki onlar benimle nasıl konuşacak? Roketin üzerindeki tek oynar parçalar uzun alıcılı antenle (ki bu da sürekli Dünya’ya dönük olmalı) kamera kolu. NASA’nın kamera başlığını hareket ettirerek benimle konuşabileceği bir sistem geliştirmemiz gerekir. Bu da müthiş yavaş olur.</p>

    <p>Fakat Sojourner’ın nispeten daha hızlı dönen altı bağımsız dişlisi var. Onlarla konuşmak daha kolay olur. Dişliler üzerine harfleri çizebilirim. NASA onları döndürerek benimle harf harf konuşabilir.</p>

    <p>Tüm bunlar roketin telsizini çalışır duruma getirebileceğimi varsayıyor tabii ki.</p>

    <p>Uyuma zamanı geldi. Yarın yapmam gereken bir sürü yorucu işim var. Dinlenmeye ihtiyacım var.</p>

    <p class="kayit">GÜNLÜK GİRİŞİ: SOL 83</p>

    <p>Ah Tanrım, nasıl yorgunum...</p>

    <p>Fakat roketi güvenli bir şekilde tavana yerleştirmek için aklıma gelen tek yol buydu.</p>

    <p>Kaya ve kum kullanarak bir rampa yaptım. Eski Mısırlıların yaptıkları gibi.</p>

    <p>Ares Vallis’te bol olan bir şey varsa, o da kayalardır!</p>

    <p>İlk olarak rampanın ne kadar dik olabileceğini bulmak için birkaç deney yaptım. Roketin yanına birkaç kaya yerleştirdim ve bunun üzerinde çıkarıp indirdim. Daha sonra öbeği daha da dik yaptım ve roketi yukarı doğru sürükleyebileceğimden de emin oldum. Rampam için en iyi açıyı bulana kadar bunu tekrar tekrar yaptım: 30 derece. Daha fazlası fazla riske girmek demekti. Tutuşumu kaybeder ve roketin rampadan yuvarlanmasına neden olabilirdim.</p>

    <p>Aracın tavanı yerden iki metreden daha yüksekte. O yüzden en azından dört metrelik bir rampaya ihtiyacım vardı. Çalışmaya başladım.</p>

    <p>İlk birkaç kaya kolaydı. Ardından kayalar giderek daha ağır gelmeye başladı. Uzay elbisesi içinde ağır iş bildiğiniz ölüm. Üzerinizde 20 kiloluk elbise olduğu için, her daha fazla çaba gerektiriyor ve hareketleriniz kısıtlı. Yirmi dakika içinde nefes nefese kalmıştım.</p>

    <p>O yüzden hile yaptım. O<sub>2</sub> karışımımı arttırdım. Gerçekten çok yardımcı oldu. Bunu bir alışkanlık haline getirmemem muhtemelen daha iyi olur. Ayrıca hiç sıcaklamadım da. Elbise, vücudumun üretebildiği ısının daha fazlasını kaybediyor. Sıcaklığı dayanabilecek seviyede tutan şey ısıtma sistemi. Benim bedensel çalışmam sadece elbisenin içerisini ısıtmak için fazla çalışmaması gerektiği anlamına geliyor.</p>

    <p>Saatler süren işkenceden sonra, en sonunda rampa hazırdı. Araca dayanan bir kaya öbeğinden başka bir şey değil ama tavana kadar çıkıyordu.</p>

    <p>İlk önce rampanın stabil olduğundan emin olmak için aşağı yukarı rampanın üzerinde zıpladım ve ardından roketi yukarı doğru çektim. Sıkıntısız hallettim!</p>

    <p>Roketi yerine bağladığımda, etrafa gülücükler saçıyordum ve hatta güneş hücrelerini bile kocaman bir istif yaptım (rampayı niye ziyan edeyim?).</p>

    <p>Ama daha sonra kafama dank etti. Ben sürmeye başladığımda rampa çökecekti ve kayalar tekerleklere ya da şasiye zarar verebilirdi. Bunu engellemek için rampayı elle bozmam gerekecekti.</p>

    <p>Ahhh.</p>

    <p>Rampayı bozmak, kurmaktan daha kolaydı. Her kayayı sağlam bir yere özenle koymam gerekmiyordu. Neresi olursa saldım kayaları. Sadece bir saatimi aldı.</p>

    <p>Bunun ardından işim tamamdı!</p>

    <p>Yarın 200 kilogramlık bozuk telsizimle eve dönüş yolculuğuna başlayacağım.</p>
  </div>
</body>
</html>
