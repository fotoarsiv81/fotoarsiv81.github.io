<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">11. Bölüm</h1>

    <p>“BİR ŞEY GELİYOR... evet... evet! Bu <em>Pathfinder!</em>”</p>

    <p>Kalabalık oda, alkış ve tezahürata boğuldu. Venkat tanımadığı bir teknisyenin sırtına vururken Bruce yumruğunu havaya kaldırdı.</p>

    <p>Doğaçlama oluşturulan <em>Pathfinder</em> kontrol merkezi bile kendi başına bir başarı sayılırdı. Son yirmi gün içerisinde, JPL mühendislerinden oluşan bir ekip zamanı geçmiş bilgisayarları toplamak, ağ bağlantıları kurmak ve eski sistemlerin modern Derin Uzay Ağı’yla uyumlu çalışmasını sağlamak için alelacele bir program kurmak için gecesini gündüzüne katmıştı.</p>

    <p>Oda eskiden bir toplantı odasıydı; JPL’nin ani gerekler için hazır bir odası yoktu. Çoktan bilgisayarlar ve ekipmanlarla dolu olan oda, içeri gelen meraklı gözlerle iyice tıkış tıkış olmuştu.</p>

    <p>Associated Press haber ajansından gelen bir kamera ekibi sırtlarını arka duvara vermiş, bu büyük anı kameralara alırken ayakaltından kaçmaya çalışıyor ve bunda başarısız oluyorlardı. Basının geri kalanı canlı AP yayınıyla yetinmek zorunda kalmışlardı ve basın toplantısını bekliyorlardı.</p>

    <p>Venkat Bruce’a döndü. “Vay anasını, Bruce. Bu sefer cidden şapkandan bir tavşan çıkarmayı becerdin! Tebrik ederim!”</p>

    <p>“Ben sadece direktörüm,” dedi Bruce alçakgönüllülükle. “Tüm bunların çalışmasını sağlayanlara teşekkür et.”</p>

    <p>“Edeceğim, edeceğim!” dedi Venkat heyecanla. “Ama önce yeni arkadaşımla konuşmam gerekiyor!”</p>

    <p>İletişim konsolundaki kulaklıklı adama dönerek, Venkat, “Adın nedir, yeni arkadaşım?” diye sordu.</p>

    <p>“Tim,” dedi adam gözlerini ekrandan kaçırmadan.</p>

    <p>“Şimdi ne olacak?” diye sordu Venkat.</p>

    <p>“Cevap telemetrisini otomatik olarak gönderdik. Oraya on bir dakikada varacak. Vardığında, <em>Pathfinder</em> yüksek kazanmalı yayına başlayacak. Yani <em>Pathfinder</em>’dan yirmi dakika sonra haber alacağız.”</p>

    <p>“Venkat fizik üzerine doktora yaptı, Tim,” dedi Bruce. “Ona gönderim zamanını açıklamana gerek yok.”</p>

    <p>Tim omuz silkti. “Yöneticilerin sağı solu belli olmuyor.”</p>

    <p>“Aldığımız gönderimde ne vardı?” diye sordu Venkat.</p>

    <p>“Sadece temel bilgiler vardı. Donanım kontrolü yaptı. Bir sürü “çalışmayan” sistemi var çünkü onlar Watney’nin çıkardığı panellerdeydi.”</p>

    <p>“Kamera ne durumda?”</p>

    <p>“Görüntüleme cihazının çalıştığını söylüyor. En kısa sürede bir panorama çekeceğiz.”</p>

    <p class="kayit">GÜNLÜK GİRİŞİ: SOL 97</p>

    <p>İşe yaradı!</p>

    <p>Ha siktir, işe yaradı gerçekten de!</p>

    <p>Uzay elbisemi giydim ve uzay aracını kontrol ettim. Yüksek kazanımlı anten <em>doğrudan</em> Dünya’ya dönmüştü! <em>Pathfinder</em>’ın konumunu bilmesinin imkânı yok, o yüzden Dünya’nın nerede olduğunu bilmiyor. Bunu öğrenebilmesinin <em>tek</em> yolu, Dünya’dan sinyal alması.</p>

    <p>Hayatta olduğumu biliyorlar!</p>

    <p>Ne söyleyeceğimi bile bilmiyorum. Bu çılgınca bir plandı ve nasıl olduysa işe yaradı! Tekrar birileriyle konuşuyor olacağım. Üç ayı tarihin en yalnız insanı olarak geçirdim ve bu sonunda bitti.</p>

    <p>Doğru, belki kurtarılamayabilirim. Ama yalnız olmayacağım.</p>

    <p><em>Pathfinder</em>’la uğraştığım tüm bu zaman boyunca, bu anın nasıl olacağını hayal ettim. Biraz hoplarım zıplarım, sevinç naraları atarım ya da belki dağa taşa hareket çekerim (çünkü kahrolası gezegenin alayı bana düşman) diye düşünüyordum fakat böyle olmadı. Hab’a geri döndüğümde, GDF elbisemi çıkardım, toprağın üzerine oturdum ve ağlamaya başladım. Birkaç dakika küçük bir çocuk gibi hüngür hüngür ağladım. En sonunda burnumu çekmeye başladım ve derin bir huzur hissettim.</p>

    <p>Güzel bir huzurdu bu.</p>

    <p>Şimdi aklıma geldi: Madem artık kurtulma şansım var, utanç verici anları günlüğe kaydetme konusunda daha dikkatli olmam gerekiyor. Günlük girişleri nasıl siliniyordu ki? Görünürde bir seçenek yok... Neyse, buna sonra bakarım. Yapmam gereken daha önemli işlerim var.</p>

    <p>Konuşmam gereken insanlar var benim!</p>

    <p class="bolum_arasi">* * *</p>

    <p>Venkat, JPL basın odasının podyumuna çıkarken sırıtıyordu.</p>

    <p>“Yarım saat önce yüksek kazanımlı bir cevap aldık,” dedi toplanmış basın mensuplarına. “Hemen <em>Pathfinder</em>’a panoramik bir görüntü almasını söyledik. Watney’nin bize bir tür mesajı olduğunu umuyoruz. Sorular?”</p>

    <p>Muhabir denizi ellerini kaldırdı.</p>

    <p>“Cathy, seninle başlayalım,” dedi Venkat CNN muhabirini işaret ederek.</p>

    <p>“Teşekkürler,” dedi Cathy. “Sojourner’la bir iletişim kurabildiniz mi?”</p>

    <p>“Maalesef, hayır,” diye cevapladı. “Uzay aracı Sojourner’la bağlantı kuramadık ve bizim buradan doğrudan onunla bağlantı kurma yolumuz yok.”</p>

    <p>“Sojourner’ın ne sorunu olabilir?”</p>

    <p>“Bu konuda bir tahminde bulunmak mümkün değil,” dedi Venkat. “Mars’ta o kadar zaman geçirdikten sonra, <em>herhangi</em> bir sorun çıkmış olabilir.”</p>

    <p>“En iyi tahmininiz?”</p>

    <p>“En iyi tahminimiz Watney’nin onu Hab’a soktuğu. Uzay aracının sinyali Hab brandasından Sojourner’a ulaşamaz.” Başka bir muhabiri işaret ederek, “Sen,” dedi.</p>

    <p>“Marty West, NBC Haber,” dedi Marty. “Tüm sistemler hazır olduğunda, Watney ile nasıl iletişim kuracaksınız?”</p>

    <p>“Bu Watney’ye kalmış,” dedi Venkat. “Bizim elimizdeki tek şey kamera. O not yazıp bize gösterebilir fakat bizim ona cevap vermemiz biraz daha zor.”</p>

    <p>“Neden?” diye sordu Marty.</p>

    <p>“Çünkü elimizde bir tek kamera platformu var. Hareket edebilen tek parça bu. Sadece platformu kullanarak karşıya bilgi aktarmanın birkaç yolu var fakat bunları Watney’ye anlatmanın bir yolu yok. Onun bir yol bulup bize söylemesi gerekecek. Biz onu takip edeceğiz.”</p>

    <p>Sıradaki muhabiri işaret ederek, “Buyur,” dedi.</p>

    <p>“Jill Holbrook, BBC. Otuz iki dakikalık bir ileri geri iletişim ve konuşmak için tek bir hareket eden platformla, bu müthiş derecede yavaş bir konuşma olacak, değil mi?”</p>

    <p>“Evet, öyle olacak,” dedi Venkat. “Şu an Acidalia Planitia’da sabahın erken saatleri yaşanıyor ve burada, Pasadena’da sabahın üçü. Bütün gece burada olacağız ve bu daha başlangıç. Şimdilik bu kadar soru yeter. Panorama birkaç dakikaya elimizde olacak. Sizleri haberdar edeceğiz.”</p>

    <p>Kimse başka bir soru soramadan, Venkat yan kapıdan çıktı ve hızla derme çatma <em>Pathfinder</em> kontrol merkezine gitti, iletişim konsoluna giderken kalabalığın arasından geçti.</p>

    <p>“Haber var mı, Tim?”</p>

    <p>“Olmaz mı,” diye cevap verdi Tim. “Ama bu siyah ekrana bakıyoruz çünkü bu Mars resimlerinden çok daha ilginç.”</p>

    <p>“Ukalanın tekisin, Tim,” dedi Venkat.</p>

    <p>“Anlaşıldı.”</p>

    <p>Bruce da kalabalığın arasından sıyrıldı. “Hâlâ birkaç saniye var,” dedi.</p>

    <p>Bu saniyeler sessizlik içerisinde geçti.</p>

    <p>“Bir şeyler geliyor,” dedi Tim. “Evet. Panoramik bu.”</p>

    <p>Görüntü aktarılmaya başlandığında, gergin sessizliğin yerini rahatlayan nefesler ve fısıldamalar aldı. Görüntü, modası geçmiş aracın bağlantı kısıtlamaları yüzünden salyangoz hızıyla gelirken soldan sağa doğru ekranı doldurmaya başladı.</p>

    <p>“Mars yüzeyi...” dedi Venkat görüntü yavaşça gelirken. “Mars yüzeyi...”</p>

    <p>“Hab’ın kenarı!” dedi Bruce ekranı işaret ederek.</p>

    <p>“Hab,” dedi Venkat gülümseyerek. “Daha fazla Hab... daha fazla Hab... Mesaj mı o? Evet, mesaj!”</p>

    <p>Görüntü genişledikçe, kameranın yüksekliğinde, demir bir çubuğa tutturulmuş elle yazılmış bir not ortaya çıktı.</p>

    <p>“Mark’tan bir not var!” diye odaya duyurdu Venkat.</p>

    <p>Alkışlar odayı doldurdu ve kısa sürede kesildi. “Diyor ki... ‘Buraya sorular yazacağım, alıyor musunuz?’”</p>

    <p>“Tamam?..” dedi Bruce.</p>

    <p>“Böyle yazıyor,” diyerek omuz silkti Venkat.</p>

    <p>“Başka bir not daha var,” dedi Tim daha fazla görüntü gelen ekranı göstererek.</p>

    <p>Venkat tekrar eğildi. “Bu seferkinde, ‘Evet için buraya işaret edin,’ yazıyor.”</p>

    <p>Venkat kollarını bağladı. “Pekâlâ. Mark’la iletişim kurduk. Tim, kamerayı ‘Evet’e döndür. Ardından başka bir soru gelene kadar on dakikada bir fotoğraf çek.”</p>

    <p class="kayit">GÜNLÜK GİRİŞİ: SOL 97 (2)</p>

    <p>“Evet!” “Evet!” dediler.</p>

    <p>Yıl sonu balosundan beri “evet” cevabı beni bu kadar heyecanlandırmamıştı!</p>

    <p>Pekâlâ, sakin ol.</p>

    <p>Elimde sınırlı sayıda kâğıt var. Bu kâğıtlar örnekleri etiketlemek içindi. Elimde yaklaşık elli kâğıt var. İki tarafına da yazabilirim ve iş oraya gelirse, eski soruların üzerini karalayıp kâğıtları tekrar kullanabilirim.</p>

    <p>Kullandığım kalem kâğıtlardan daha uzun süre yetecek, o yüzden mürekkep sorun değil. Fakat yazıları Hab’ın içinde yazmam gerekiyor. Bu mürekkebin hangi halüsinojenik maddeden yapıldığını bilmiyorum ama Mars atmosferine maruz kalırsa buharlaşıp gideceğinden oldukça eminim.</p>

    <p>Kartları asmak için anten tertibatının eski parçalarını kullanıyorum. Burada gözden kaçırılamayacak bir ironi var.</p>

    <p>Her yarım saatte gelen evet/hayır sorularından daha hızlı konuşmamız gerekli. Kamera 360 derece dönebiliyor ve bende bir sürü anten parçası var. Alfabe yapma zamanı. Fakat gidip de A’dan Z’ye kadar tüm harfleri kullanamam. Soru kartım ve yirmi dokuz harf, uzay aracının etrafına otuz tane kart koymam gerektiği anlamına geliyor. Bunun her birinin 12 derece açıda olması gerekir. JPL kamerayı doğru yerlere doğrultsa bile, hangi harfi göstermeye çalıştıklarını anlayamama ihtimalim var.</p>

    <p>O yüzden ASCII kullanmak zorundayım. Bilgisayarlar karakterleri böyle kullanıyor. Her karakterin 0 ile 255 arasında bir sayısal kodu var. 0 ile 255 arasındaki değerler 2 on altılık basamakla ifade edilebilir. Bana iki çift on altılık basamak verecek ve rakamlar, tonlamalar da dahil istedikleri karakteri gönderebilirler.</p>

    <p>Hangi değerin hangi karaktere denk geldiğini nereden mi biliyorum? Çünkü Johanssen’ın laptopu tam bir bilgi kaynağı. İçinde bir yerlerde ASCII tablosunu olduğundan emindim. Tüm ineklerin bilgisayarında oluyor.</p>

    <p>O yüzden 0’dan 9’a ve A’dan F’ye kartlar hazırlayacağım. Bu da soru kartı da dahil kameranın etrafına yerleştirilecek 17 kart demek oluyor. On yedi kart, kart başı 21 dereceye denk geliyor. Bununla başa çıkması daha kolay olacak.</p>

    <p>Çalışma zamanı!</p>

    <p><em>Harfleri ASCII ile gönderin. 21 derece artışla 0’dan F’ye. Kamerayı benim zamanımda 11.00’de izleyeceğim. Mesaj tamamlandığında, kamerayı bu pozisyona geri getirin. Ardından yeni bir fotoğraf çekmek için 20 dakika bekleyin (ki ben de yazıp cevabı gönderebileyim). İşlemi her saat başı tekrarlayın.</em></p>

    <p>D... U... R... U... M</p>

    <p><em>Bedensel bir sorunum yok. Hab’ın tüm parçaları sağlam. Porsiyonların 3/4’ünü yiyorum. Hab’ın içinde kültürlü toprakta başarılı bir şekilde mahsul yetiştiriyorum. Not: Durum Ares 3 tayfasının suçu değil. Kötü şans.</em></p>

    <p>N... A... S... I... L... Ö... L... M... E... D... İ... N</p>

    <p><em>Anten parçası delip geçti. Düşen basınç bayılttı. Yüzüstü düştüm, akan kan deliği kapattı. Mürettebat gittikten sonra uyandım. Biyo-monitör darbede hasar gördü. Tayfanın hayatta olduğumu düşünmeleri için neden yoktu. Onların suçu değil.</em></p>

    <p>M... A... H... S... U... L... L... E... R... ?</p>

    <p><em>Uzun hikâye, ileri seviye botanik. Patates yetişen 126 m<sup>2</sup> tarlam var. Yiyecek mevcudum uzun süre yetecek ama Ares 4’e yetecek kadar yok. Aracı uzun mesafe yolculuk için hazırladım, Ares 4’e gitmeyi planlıyorum.</em></p>

    <p>G... Ö... R... D... Ü... K... - ... U... Y... D... U</p>

    <p><em>Hükümet beni uydularla mı izliyor? Alüminyum şapkaya ihtiyacım var! Ayrıca iletişim için daha hızlı bir yola ihtiyacımız var Speak&amp;Spell koca gün sürüyor Fikriniz var mı?</em></p>

    <p>S... J... R... N... R... G... E... T... İ... R</p>

    <p><em>Sojourner’ı çıkardım uzay aracının bir metre kuzeyine yerleştirdim. Eğer bağlantı kurabilirseniz, çarkların üzerine on altılık karakterleri yazabilirim ve bana bir kerede altı bayt gönderebilirsiniz.</em></p>

    <p>S... J... R... N... R... Y... N... I... T... Y... O... K</p>

    <p><em>Kahretsin. Başka fikriniz var mı? Daha hızlı iletişime ihtiyacımız var</em></p>

    <p>Ü... Z... R... N... D... E... Ç... A... L... Y... R... Z</p>

    <p><em>Dünya batmak üzere. Yarın sabah benim zamanımda 08:00’de devam edin. Aileme iyi olduğumu söyleyin. Mürettebata selamımı iletin. Kumandan Lewis’e diskonun berbat olduğunu söyleyin.</em></p>

    <p class="bolum_arasi">* * *</p>

    <p>Venkat masasındaki kâğıtları düzenlemeye çalışırken uykulu gözlerini birkaç kez kırpıştırdı. JPL’deki geçici masası dinlenme odasına yerleştirilmiş açılır bir masadan ibaretti. İnsanlar abur cubur almak için gün boyu gelip gidiyorlardı fakat en azından kahve makinesi yakındaydı.</p>

    <p>“Affedersiniz,” dedi masaya yaklaşan bir adam.</p>

    <p>“Evet, Diyet Kola bitmiş,” dedi Venkat kafasını kaldırmadan. “Dolabın ne zaman doldurulacağını bilmiyorum.”</p>

    <p>“Aslında ben buraya sizinle konuşmak için geldim, Dr. Kapoor.”</p>

    <p>“Ha?” dedi Venkat kafasını kaldırarak. Kafasını salladı. “Kusura bakma, bütün gece ayaktaydım.” Kahvesinden büyük bir yudum aldı. “Sen kimdin?”</p>

    <p>“Jack Trevor,” dedi Venkat’ın karşısındaki ince, soluk tenli adam. “Yazılım mühendisliğinde çalışıyorum.”</p>

    <p>“Senin için ne yapabilirim?”</p>

    <p>“İletişim için bir fikrimiz var.”</p>

    <p>“Dinliyorum.”</p>

    <p>“Eski <em>Pathfinder</em> yazılımını gözden geçiriyorduk. Test için aynı yazılımı kullanan bilgisayarlarımız var. Orijinal görevi neredeyse öldüren bir sorunu keşfettikleri bilgisayarlardan. Aslında oldukça ilginç bir hikâye bu; Sojourner’ın güvenlik sisteminde önceliklerinde bir karışıklık olmuş ve-”</p>

    <p>“Sadede gel, Jack,” diye araya girdi Venkat.</p>

    <p>“Peki. Olay şu ki, <em>Pathfinder</em>’ın işletim sistemini güncelleme işlemi var. Yani yazılımı istediğimiz şekilde değiştirebiliriz.”</p>

    <p>“Bu bize nasıl yardımcı olacak?”</p>

    <p>“<em>Pathfinder</em>’ın iki farklı iletişim sistemi var. Birisi bizimle konuşmak için, öbürü de Sojourner’la konuşmak için. Bu ikinci sistemi Ares 3’ün yüzey araçlarının frekansında yayın yapması için değiştirebiliriz. Kendini, Hab’ın işaret sinyaliymiş gibi göstermesini sağlayabiliriz.”</p>

    <p>“<em>Pathfinder</em>’ı Mark’ın yüzey aracıyla konuşturabilir misiniz yani?”</p>

    <p>“Bu tek seçeneğimiz. Hab’ın telsizi bitik durumda fakat yüzey araçlarında Hab’la ve diğer araçla konuşmak için üretilmiş iletişim ekipmanları var. Sorun şu ki, yeni bir iletişim sistemi eklemek için iki ucun da doğru yazılımı kullanıyor olması lazım. <em>Pathfinder</em>’ı uzaktan güncelleyebiliriz ama yüzey aracını güncelleyemeyiz.”</p>

    <p>“Yani,” dedi Venkat, “<em>Pathfinder</em>’ın yüzey aracıyla konuşmasını sağlayabilirsiniz ama aracın dinlemesini ya da cevap vermesini sağlayamazsınız.”</p>

    <p>“Doğru. Tercihen, mesajlarımızın aracın ekranında görünmesini ve Watney’nin yazdıklarını bize geri göndermesini istiyoruz. Bu yüzey aracının yazılımında değişiklik yapılmasını gerektirir.”</p>

    <p>Venkat iç geçirdi. “Eğer yüzey aracının yazılımını güncelleyemiyorsak, o zaman bu konuşmanın ne yararı var?”</p>

    <p>Jack devam ederken sırıtmaya başladı. “Yamayı <em>biz</em> yapamayız ama Watney yapabilir! Biz ona verileri göndeririz ve o aracı kendi başına güncelleyebilir.”</p>

    <p>“Ne kadar veriden bahsediyoruz burada?”</p>

    <p>“Şu an aracın yazılımı üzerinde çalışanlar var. Yama dosyası en azından yirmi megabayt olacak. ‘Speak&amp;Spell’ ile Watney’ye her dört saniyede bir bayt gönderebiliriz. Bu yamayı oraya göndermek için üç sene aralıksız yayın yapmamız gerekir. Elbette, bu da işimizi yaramıyor.”</p>

    <p>“Ama bunları bana anlattığına göre, bir çözümünüz var, değil mi?” diye sordu Venkat, bağırma dürtüsünü bastırarak.</p>

    <p>“Tabii ki!” derken Jack’in suratı parladı. “İş veri idaresine geldiğinde, yazılım mühendisleri sinsilikte sınır tanımazlar.”</p>

    <p>“Aydınlat beni,” dedi Venkat.</p>

    <p>“İşin sinsi kısmı şu,” dedi Jack büyük bir sırrı paylaşırcasına. “Yüzey araçları şu anda sinyalleri baytlara ayırarak inceliyor ve ardından Hab’ın gönderdiği belli sıralamayı tanımlıyor. Böylece doğal radyo dalgaları hedef sinyalin yerini alamıyor. Eğer baytlar uygun değilse, araç onları görmezden geliyor.”</p>

    <p>“Peki, yani?”</p>

    <p>“Bu da demektir ki, kodun içerisinde incelediği baytları sakladığı bir yer var. Yazılıma ufacık, sadece yirmi yönergeden oluşan bir kod ekleyerek, yazılımın sinyallerin uygunluğunu kontrol etmeden incelenen baytları bir günlük dosyasına kaydetmesini sağlayabiliriz.</p>

    <p>“Bu işe yarar gibi görünüyor...” dedi Venkat.</p>

    <p>“Öyle!” dedi Jack heyecanlı bir şekilde. “İlk önce yüzey aracıyla konuşmayı öğrensin diye <em>Pathfinder</em>’ı güncelleyeceğiz. Ardından Watney’ye yüzey aracının yazılımını o yirmi yönergeyi eklemek için tam olarak nasıl hackleyeceğini anlatacağız. Ardından <em>Pathfinder</em>’ın yeni yazılımı araca yayınlamasını sağlayacağız. Araç bunları bir günlük dosyasına kaydedecek. En sonunda, Watney bu dosyayı çalıştırılabilir bir dosya olarak başlatacak ve araç kendi kendini yamalayacak!”</p>

    <p>Venkat uykusuz beyninin işlemeyi reddettiğinden fazla bilgiyi hazmetmeye çalıştırırken alnını kırıştırdı.</p>

    <p>“Aa,” dedi Jack. “Sevinçten naralar atmıyorsun ya da dans etmiyorsun.”</p>

    <p>“Yani sadece Watney’ye o yirmi yönergeyi göndermemiz gerekiyor, öyle mi?” diye sordu Venkat.</p>

    <p>“O var, bir de dosyaları nasıl düzenleyeceğini ve yönergeleri nereye ekleyeceğini anlatacağız.”</p>

    <p>“O kadar mı?”</p>

    <p>“O kadar!”</p>

    <p>Venkat bir an sessiz kaldı. “Jack, ekibindeki herkese imzalı <em>Star Trek</em> hatırası alacağım.”</p>

    <p>“Ben <em>Star Wars</em>’u tercih ederim,” dedi ayrılmak için dönerken. “Sadece orijinal üçleme, tabii ki.”</p>

    <p>“Tabii ki,” dedi Venkat.</p>

    <p>Jack oradan ayrılırken, Venkat’ın masasına bir kadın yaklaştı.</p>

    <p>“Evet?” dedi Venkat.</p>

    <p>“Diyet Kola bulamadım, bitti mi?”</p>

    <p>“Evet,” dedi Venkat. “Dolabın ne zaman doldurulacağını bilmiyorum.”</p>

    <p>“Teşekkür ederim,” dedi kadın.</p>

    <p>Venkat tam işine geri dönmek üzereyken, cep telefonu çalmaya başladı. Telefonunu masasından almak için uzanırken, gürültülü bir şekilde tavana doğru yakındı.</p>

    <p>“Alo,” dedi Venkat, elinden geldiğince neşeli bir şekilde.</p>

    <p>“Bana Watney’nin bir resmi lazım.”</p>

    <p>“Merhaba, Annie. Senin de sesini duymak güzel. Houston’da işler nasıl?”</p>

    <p>“Boş muhabbeti kes, Venkat. Bana resim lazım.”</p>

    <p>“Bu o kadar basit değil,” diye açıkladı Venkat.</p>

    <p>“Adamla kamera aracılığıyla konuşuyorsunuz be. Bu ne kadar zor olabilir ki?”</p>

    <p>“Mesajlarımızı harf harf gönderiyoruz, yirmi dakika bekliyoruz ve ondan sonra resim çekiyoruz. Watney o zaman çoktan Hab’a geri dönmüş oluyor.”</p>

    <p>“O zaman bir sonraki resmi çekerken, beklemesini söyleyin,” diye talepte bulundu Annie.</p>

    <p>“Saatte sadece bir mesaj gönderebiliyoruz ve o da ancak Acidalia Planitia Dünya’ya doğru döndüğü zamanlarda mümkün,” dedi Venkat. “Sırf poz vermesini söylemek için bir mesajı harcamayacağız. Ayrıca, GDF elbisesini giyiyor olacak. Suratını bile göremeyeceksin.”</p>

    <p>“Bana bir şeyler lazım, Venkat,” dedi Annie. “Yirmi dört saattir onunla iletişim halindesiniz ve basın kafayı yemek üzere. Hikâye için bir resim istiyorlar. Bu dünyadaki her haber sitesinde yayınlanacak.”</p>

    <p>“Notlarının resimleri var işte. Onlarla yetinmeye bak.”</p>

    <p>“Onlar yeterli değil,” dedi Annie. “Basın bunun için boğazımdan aşağı iniyor. Kıçımdan da yukarı çıkıyor. İki yönde ilerliyorlar, Venkat! Ortada buluşacaklar!”</p>

    <p>“Birkaç gün beklemeleri gerekecek. <em>Pathfinder</em>’ı yüzey aracının bilgisayarıyla-”</p>

    <p>“Birkaç gün mü!?” diye bağırdı Annie şaşkınlıkla. “Şu an herkesin ağzında bu haber var. Tüm dünyada hem de. Bu Apollo 13’ten beri en büyük hikâye. Bana bir tane kahrolası resim ver!”</p>

    <p>Venkat iç geçirdi. “Yarın resmi almaya çalışırım.”</p>

    <p>“Harika!” dedi. “Dört gözle bekliyorum.</p>

    <p class="kayit">GÜNLÜK GİRİŞİ: SOL 98</p>

    <p>Konuşmaya başladıklarında kamerayı izlemem gerekiyor. Her seferinde yarım bayt geliyor. O yüzden bir çift rakamı seyrediyorum, ardından hazırladığım ASCII tablosuna bakıyorum. Bu bir harf ediyor.</p>

    <p>Harfleri unutmak istemiyorum, o yüzden harflere yere bir çubukla yazıyorum. Harfin hangisi olduğuna bakmak ve onu yere yazmak birkaç saniye sürüyor. Bazen kameraya geri baktığımda, bir rakamı kaçırmış oluyorum. Bunu genelde bağlamdan çıkarabiliyorum ama arada bir şeyleri kaçırıyorum.</p>

    <p>Bugün, kalkmam gereken zamandan saatler önce kalktım. Bayram sabahı gibiydi! Saat 08:00’in gelmesini dört gözle bekliyordum. Kahvaltı yaptım, Hab ekipmanı üzerinde birkaç gereksiz kontrol gerçekleştirdim ve biraz Poirot okudum. En sonunda zaman geldi!</p>

    <p>PTHFNDRLKNŞMAKİÇNARACIHCKLEUZNMSJİÇNHZR</p>

    <p>Evet. Beni de bir duraklattı. “<em>Pathfinder</em>’la konuşması için aracı hackleyebilirsin. Uzun mesaj için hazırlan.”</p>

    <p>Bunu çözmek için biraz kafamı çalıştırmam gerekti. Ama bu harika bir haberdi! Eğer bunu ayarlayabilirsek, tek kısıtlamamız gönderim zamanı olacaktı! Üzerinde, “Anlaşıldı,” yazan bir not hazırladım.</p>

    <p>“Uzun mesaj” derken tam olarak ne dediklerini bilmiyordum fakat hazır olsam iyi olur diye düşündüm. Saat başından on beş dakika önce dışarı çıkıp toprağın büyük bir kısmını düzelttim. Elimdeki en uzun anten çubuğunu buldum. Böylece bunu kullanarak, toprağın üzerine basmadan düzelttiğim kısma erişebilecektim.</p>

    <p>Ardından beklemeye başladım.</p>

    <p>Tam saat başında, mesaj geldi.</p>

    <p>ARÇBLGSYARDhexiditÇLŞTR-/usr/lib/habcomm.soDSYAÇSOLDKDİZN:2AAE5GÖR,GÖNDRCĞMİZ141BYTVE RİGİR,SNRAKİRSMİÇNBUMSJNARDNDAN20DKBRDBEKL</p>

    <p>Tanrım. Pekâlâ...</p>

    <p>Yüzey aracının bilgisayarında “hexedit”i çalıştırmamı, ardından /usr/lib/habcomm.so dosyasını başlatmamı ve soldaki dizin 2AAE5 gösterene kadar aramamı, ardından da NASA’nın bir sonraki mesajda göndereceği 141 baytlık diziyi oradaki baytlarla değiştirmemi istiyorlar. Pekâlâ.</p>

    <p>Ayrıca nedense, bir sonraki resim için burada beklememi istiyorlar. Neden bilmiyorum. Elbisenin içindeyken beni göremezsiniz ki. Yüz koruyucum bile çok fazla ışık yansıtır. Yine de bunu istiyorlar.</p>

    <p>İçeri girdim ve ileride bakmak için mesajı kopyaladım. Ardından ufak bir not yazıp dışarı çıktım. Normalde notu asıp içeri girerdim. Fakat bu sefer fotoğraf için kendim bekledim.</p>

    <p>Kameraya üzerinde “Eyyyyy!” yazan notumun yanında, bir tane başparmağımı kaldırarak poz verdim.</p>

    <p>Yetmişlerin dizilerinin suçu hep.</p>

    <p class="bolum_arasi">* * *</p>

    <p>“Ben bir resim istedim, karşılığında da Fonz’u mu alıyorum?” diye sordu Annie Venkat’ı azarlayarak.</p>

    <p>“Fotoğrafını aldın işte, sızlanmayı kes,” dedi Venkat, telefonu omzuyla kulağı arasında sıkıştırarak. Önündeki şemalara, konuşmadan daha çok ilgi gösteriyordu.</p>

    <p>“Eyyyyy!” diye dalga geçti Annie. “Bunu niye yapmış ki?”</p>

    <p>“Sen Mark Watney ile <em>tanıştın</em> mı?”</p>

    <p>“Tamam, tamam,” dedi Annie. “Ama en kısa sürede suratının bir resmini istiyorum.”</p>

    <p>“İmkânı yok.”</p>

    <p>“Neden?”</p>

    <p>“Çünkü kaskını çıkartırsa, ölür. Annie kapatmam gerekiyor, JPL’nin programcılarından biri geldi ve acil. Görüşürüz!”</p>

    <p>“Ama-” diyebildi Annie Venkat telefonu kapatırken.</p>

    <p>Kapıda duran Jack, “Acil değil,” dedi.</p>

    <p>“Evet, biliyorum,” dedi Venkat. “Senin için ne yapabilirim?”</p>

    <p>“Şey düşünüyorduk,” diye başladı Jack. “Bu yüzey aracı hack’i biraz ayrıntılı hale gelebilir. Watney’yle görüş alışverişinde bulunmamız gerekebilir.”</p>

    <p>“Sorun değil,” dedi Venkat. “Acele etmeyin, doğru düzgün yapın.”</p>

    <p>“Daha kısa bir gönderim zamanı olsa, bunu çok daha hızlı halledebiliriz,” dedi Jack.</p>

    <p>Venkat kafası karışmış bir şekilde ona baktı. “Dünya’yla Mars’ı birbirine yaklaştırmak için bir planın mı var?”</p>

    <p>“İşin içine Dünya’yı katmamıza gerek yok,” dedi Jack. “<em>Hermes</em> şu an Mars’tan yetmiş üç milyon kilometre uzakta. Sadece dört ışık dakikası ötede. Beth Johanssen harika bir programcı. Mark’a yol gösterebilir.”</p>

    <p>“İmkânı yok,” dedi Venkat.</p>

    <p>“O görevin sistem operatörü,” diye bastırdı Jack. “Bu onun uzmanlık alanı.”</p>

    <p>“Yapamayız, Jack. Mürettebatın hâlâ haberi yok.”</p>

    <p>“Sorun ne ki? Onlara niye söylemiyorsun?”</p>

    <p>“Benim tek sorumlu olduğum kişi Watney değil,” dedi Venkat. “Uzayın derinliklerinde dönüş yolculuklarına odaklanması gereken beş astronotum daha var. Kimse bunu düşünmüyor ama istatistiksel olarak, onlar Watney’den daha büyük tehlike içerisindeler. Watney bir gezegende, onlarsa uzaydalar.”</p>

    <p>Jack omuz silkti. “Peki, yavaş yoldan yapacağız.”</p>

    <p class="kayit">GÜNLÜK GİRİŞİ: SOL 98 (2)</p>

    <p>Daha önce hiç tek seferde yarım bayt halinde gönderilen, 141 baytı yazmak zorunda kaldınız mı?</p>

    <p>Çok sıkıcı iş. Kaleminiz olmayınca daha da zor.</p>

    <p>Önceleri harfleri kuma yazmam yetiyordu. Fakat bu sefer, numaraları taşınabilir bir şeye kaydetmem gerekiyor, ilk planım: Laptoplardan birini kullan!</p>

    <p>Herkesin kendine ait bir laptopu vardı. Yani elimden çıkarabileceğim altı laptop var. Daha doğrusu, altı tane vardı. Şimdi beş tane var. Laptopa dışarıda bir şey olmayacağını sandım. Sadece elektronik nasıl olsa, değil mi? Kısa süreli kullanımda yeteri kadar sıcak kalacaktır ve havaya ihtiyacı yok.</p>

    <p>Laptop anında öldü. Ben daha hava kilidinden adımımı atamadan ekranı karardı. Görünüşe göre “LCD”deki “L”, “Liquid”in (Sıvı) kısaltmasıymış. Sanırım ya dondu ya da buharlaştı. Belki bir tüketici yorumu yazarım. “Ürünü Mars yüzeyine çıkardım. Çalışmamaya başladı. 0/10.”</p>

    <p>O yüzden bir kamera kullandım. Özellikle Mars’ta çalışması için tasarlanmış, bir sürü kameram var. Baytlar geldikçe onları kuma yazdım, bir resim çektim ve daha sonra resimleri Hab’ın içinde yazıya döktüm.</p>

    <p>Artık gece oldu, o yüzden başka mesaj yok. Yarın bunu yüzey aracına yükleyeceğim ve JPL’deki inekler geri kalanını oradan hallederler.</p>

    <p class="bolum_arasi">* * *</p>

    <p><em>Pathfinder</em> kontrol odasında kendini belli eden bir koku vardı. Havalandırma sistemi bu kadar insan için tasarlanmamıştı ve herkes uyanık oldukları her anı, kişisel temizliğe pek zaman ayıramadan burada çalışarak geçiriyordu.</p>

    <p>“Buraya gel, Jack,” dedi Venkat. “Bugün Tim’e en yakın olma hakkı senin.”</p>

    <p>“Teşekkür ederim,” dedi Jack, Venkat’ın yerini alarak. “Selam, Tim!”</p>

    <p>“Jack,” dedi Tim.</p>

    <p>“Yama ne kadar sürecek?” diye sordu Venkat.</p>

    <p>“Hemen hemen anında gerçekleşmeli,” diye cevapladı Jack. “Watney hack’i gün başında girdi ve çalıştığını teyit ettik. <em>Pathfinder</em>’ın işletim sistemini herhangi bir sıkıntıyla karşılaşmadan güncelledik. Yüzey aracının yamasını gönderdik ve <em>Pathfinder</em> onu araca yönlendirdi. Watney yamayı çalıştırıp aracın bilgisayarını yeniden başlattığında, bağlantı kurmuş olmamız gerekiyor.”</p>

    <p>“Tanrım, ne kadar karmaşık bir işlem,” dedi Venkat.</p>

    <p>“Sen bir Linux sunucuyu güncellemeyi gör,” dedi Jack.</p>

    <p>Sessiz geçen bir anın ardından Tim, “Bir espri yaptı, biliyorsun değil mi? Ona gülmen gerekiyordu.”</p>

    <p>“Ah,” dedi Venkat. “Ben fizikçilerdenim ama, bilgisayarcılardan değil.”</p>

    <p>“Bilgisayarcılar da gülmüyor zaten.”</p>

    <p>“Sen çok kaba birisin, Tim,” dedi Jack.</p>

    <p>“Sistem çevrimiçi,” dedi Tim.</p>

    <p>“Ne?”</p>

    <p>“Sistem çevrimiçi. Haberin olsun.”</p>

    <p>“Hadi be!” dedi Jack.</p>

    <p>“İşe yaradı!” diye duyurdu Venkat odaya.</p>

    <p class="bolum_arasi">* * *</p>

    <blockquote class="duzyazi_2">
      <p>[11:18] JPL: Mark, ben Venkat Kapoor. Seni Sol 49’dan beri izliyoruz. Bütün dünyanın kalbi seninle. Pathfinder’ı bulman harika bir işti. Kurtarma planları üzerinde çalışıyoruz. JPL Ares 4’ün MİA’sını yüzey üzeri kısa bir uçuş yapabilsin diye düzenliyor. Seni oradan alacaklar ve Schiaparelli’ye götürecekler. Ares 4 gelene kadar seni beslemek için bir ikmal görevi hazırlıyoruz.</p>

      <p>[11:39] WATNEY: Bunu duyduğuma sevindim. Ölmemeyi dört gözle bekliyorum. Bunun mürettebatın bir hatası olmadığını tekrar belirtmek istiyorum. Bir sorum var: Hayatta olduğumu öğrendiklerinde ne dediler? Ayrıca, “Merhaba, Anne!”</p>

      <p>[11:44] JPL: Bize “mahsullerinden” bahset. Yiyecek paketlerinin öğün başı porsiyonların 3/4’ünü tükettiğinde Sol 400’e kadar yeteceğini hesapladık. Mahsuller bunu artıracak mı? Soruna gelince: Mürettebata henüz söylemedik. Kendi görevlerine konsantre olmalarını istiyoruz.</p>

      <p>[11:52] WATNEY: Mahsuller patates; Şükran Günü için hazırlayacağımız patateslerden yetiştirdim. Durumları çok iyi ama elimdeki tarla süreklilik için yeterli değil. Sol 900 civarı yiyeceğim bitecek. Ayrıca: Mürettebata hayatta olduğumu söylesenize! Manyak mısınız, amına koyayım?</p>

      <p>[12:04] JPL: Detaylı sorular sormaları ve kontrol yapmaları için birtakım botanistler getireceğiz. Hayatın bu mahsullere bağlı, o yüzden emin olmak istiyoruz. Sol 900 harika bir haber. Bize ikmal görevini hazırlamak için çok daha fazla zaman kazandıracak. Ayrıca, lütfen diline sahip çık. Yazdığın her şey, tüm dünyada canlı olarak yayınlanıyor.</p>

      <p>[12:15] WATNEY: Bakın! Memelere bakın! -&gt; (.Y.)</p>
    </blockquote>

    <p class="bolum_arasi">* * *</p>

    <p>“Teşekkür ederim, Sayın Başkan,” dedi Teddy telefona. “Aradığınız için çok sağ olun, tebriklerinizi tüm organizasyona ileteceğim.”</p>

    <p>Telefonu kapattı ve masasının köşesine, kenarıyla paralel bir şekilde koydu.</p>

    <p>Mitch açık kapıyı tıklattı.</p>

    <p>“Müsait misin?” diye sordu.</p>

    <p>“İçeri gel, Mitch,” dedi Teddy. “Geç, otur.”</p>

    <p>“Teşekkür ederim,” dedi Mitch kaliteli deri kaplamalı koltuğa otururken. Kulaklığına uzanıp sesini kıstı.</p>

    <p>“Görev Kontrol ne durumda?” diye sordu Teddy.</p>

    <p>“Müthiş,” dedi Mitch. “<em>Hermes</em>’te her şey yolunda. JPL’de yaşanan sayesinde herkesin morali yüksek. Bugün bir değişiklik olarak gerçekten güzel bir gün oldu!”</p>

    <p>“Evet, öyleydi,” diye kabul etti Teddy. “Watney’yi canlı bir şekilde geri getirmek için bir adım daha.”</p>

    <p>“Evet,” dedi Mitch.</p>

    <p>“O konuya gelmişken,” dedi Mitch. “Muhtemelen niye geldiğimi biliyorsun.”</p>

    <p>“Tahmin edebiliyorum,” dedi Teddy. “Mürettebata Watney’nin hayatta olduğunu söylemek istiyorsun.”</p>

    <p>“Evet,” dedi Mitch.</p>

    <p>“Bunu Venkat Pasadena’dayken söylüyorsun ki karşı çıkamasın.”</p>

    <p>“Bunu ne sana ne de Teddy’ye sormama gerek kalmalıydı. Ben uçuş direktörüyüm. En baştan beri bu kararın benim olması gerekiyordu ama ikiniz araya girip benim yerime karar verdiniz. Tüm bunları bir kenara bırakırsak, hepimiz bir kurtarma umudu olduğunda onlara söyleyeceğimiz konusunda anlaşmıştık. Artık umut var. İletişimi kurduk, üzerinde çalıştığımız bir kurtarma planımız var ve Watney’nin tarlası ona ikmal göndermemiz için bize yeterli zaman kazandıracak.”</p>

    <p>“Tamam, söyle onlara,” dedi Teddy.</p>

    <p>Mitch durakladı. “Bu kadar mı yani?”</p>

    <p>“Eninde sonunda buraya geleceğini biliyordum, o yüzden üzerinde kafa yordum ve kararımı verdim. Gidip söyle onlara.”</p>

    <p>Mitch ayağa kalktı. “Pekâlâ, teşekkür ederim,” dedi ofisten ayrılırken.</p>

    <p>Teddy sandalyesinde döndü ve pencereden gece göğüne baktı. Yıldızlar arasındaki soluk, kırmızı noktayı inceledi. “Sık dişini, Watney,” dedi. “Geliyoruz.”</p>
  </div>
</body>
</html>
