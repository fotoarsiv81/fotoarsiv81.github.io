<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">22. Bölüm</h1>

    <p class="kayit">GÜNLÜK GİRİŞİ: SOL 458</p>

    <p>Mawrth Vallis! Sonunda geldim!</p>

    <p>Aslına bakarsanız, bu öyle büyük bir başarı değil. Sadece on soldur yoldayım. Ama burası güzel bir psikolojik yol taşı.</p>

    <p>Şimdiye kadar, yüzey aracı ve benim derme çatma yaşam destek sistemim sorunsuzca çalıştı. En azından, planlanmış ömrünün on katı daha uzun süre çalışan ekipmanlardan beklenebileceği kadar...</p>

    <p>Bugün benim ikinci Hava Günüm (ilki beş sol önceydi). Bu planı yaparken, Hava Günlerinin müthiş sıkıcı geçeceğini sanıyordum. Şimdiyse, onları dört gözle bekliyorum. Onlar benim tatil günlerim.</p>

    <p>Normal bir günde, uyanıyorum, yatak odasını topluyorum, güneş hücrelerini istifliyorum, dört saat yol alıyorum, güneş hücrelerini seriyorum, yatak odasını kuruyorum, ekipmanlarımın her birini kontrol ediyorum (özellikle de yüzey aracının şasisini ve tekerleklerini), ardından da etrafta yeterince taş bulursam, NASA’ya Mors koduyla bir durum raporu veriyorum.</p>

    <p>Hava Günü’nde ise, uyanıyorum ve oksijen vericiyi çalıştırıyorum. Güneş panelleri zaten bir önceki günden serili. Her şey hazır durumda. Daha sonra yatak odamda ya da yüzey aracının içinde takılıyorum. Bütün gün benim. Yatak odası bana tıkılı kalmış hissetmemi engelleyecek kadar yer sağlıyor ve yüzey aracının bilgisayarında tadını çıkarmam için yeteri kadar dizi tekrarı var.</p>

    <p>Teknik olarak, Mawrth Vallis’e dün girdim. Ama bunun farkına sadece haritaya bakarak varabildim. Vadinin girişi o kadar geniş ki, kanyon duvarları iki tarafta da görünmüyor.</p>

    <p>Ama şu an kesinlikle bir kanyonun içindeyim. Ve bunun tabanı güzel ve düz. Tam da umduğum gibi. Harika bir şey aslında; bu vadi bir nehrin yavaşça onu kazımasıyla oluşmadı. Tek bir günde, mega bir sel tarafından oluşturuldu. Tanık olunası bir olaymış.</p>

    <p>Tuhaf bir düşüncem var: Artık Acidalia Planitia’da değilim. Orada 457 sol geçirdim, neredeyse bir buçuk sene ve oraya bir daha geri dönmeyeceğim. Acaba hayatımın ilerleyen dönemlerinde orayı özleyecek miyim diye merak ediyorum.</p>

    <p>Eğer “hayatımın ilerleyen dönemleri” diye bir şey olura, biraz özleme katlanmaya razıyım. Ama şimdilik, sadece evime dönmek istiyorum.</p>

    <p class="bolum_arasi">* * *</p>

    <p>“CNN’in <em>Mark Watney Raporu</em> programına hoş geldiniz,” dedi Cathy kameraya doğru. “Sıklıkla programımıza konuk olan Dr. Venkat Kapoor’la konuşuyoruz. Dr. Kapoor, sanırım insanların bilmek istedikleri şey şu: Mark Watney, ölüme mahkûm mu?”</p>

    <p>“Olmadığını umuyoruz,” diye cevapladı Venkat, “ama önünde gerçekten zorlu bir engel var.”</p>

    <p>“En yeni uydu verilerinize göre, Arabia Terra’daki kum fırtınası hiç de sakinliyormuş gibi görünmüyor ve bu fırtına güneş ışığını yüzde seksen oranında engelleyecek, öyle mi?”</p>

    <p>“Bu doğru.”</p>

    <p>“Ve Watney’nin tek enerji kaynağı güneş panelleri, değil mi?”</p>

    <p>“Evet, öyle.”</p>

    <p>“Onun modifiye yüzey aracı yüzde yirmi enerjiyle çalışabilir mi?”</p>

    <p>“Bunu gerçekleştirmenin bir yolunu bulamadık, hayır. Yaşam destek sistemi bile bundan daha fazla enerji istiyor.”</p>

    <p>“Fırtınaya girmesine ne kadar kaldı?”</p>

    <p>“Mawrth Vallis’e daha yeni girdi. Şimdiki yolculuk hızında, Sol 471’de fırtınanın kenarına varacak. Yani on iki gün sonra.”</p>

    <p>“Elbette bir şeylerin yolunda olmadığını görecektir,” dedi Cathy. “Böyle düşük bir görme mesafesiyle, güneş hücrelerinin bir sorunla karşılaşacağını fark etmesi zaman almayacaktır. O noktada geri dönse olmaz mı?”</p>

    <p>“Maalesef, her şey onun aleyhine işliyor,” dedi Venkat. “Fırtına kenarı kesin bir çizgiden oluşmuyor. Bu sadece kumların biraz daha yoğunlaştığı bir alan. Fırtına içine girdikçe kumlar giderek daha da yoğunlaşacak. Ama bunun gözle görülmesi çok zor; her gün, bir önceki günden çok az daha karanlık olacak. Farkına varılması çok zor olacak.”</p>

    <p>Venkat iç geçirdi. “Güneş panellerinin neden performans kaybı yaşadığını merak ederek, görme mesafesiyle ilgili bir sorun yaşamadan önce yüzlerce kilometre yol almış olacak. Ve o doğuya ilerlerken, fırtına da batıya ilerliyor olacak. Kaçamayacak kadar derine girmiş olacak.”</p>

    <p>“Gözlerimizin önünde bir trajedinin gerçekleşmesini mi izliyoruz?” diye sordu Cathy.</p>

    <p>“Her zaman umut var,” dedi Venkat. “Belki fırtınayı sandığımızdan daha erken fark edecek ve zamanında geri dönebilecektir. Belki de fırtına birdenbire dağılacaktır. Belki yaşam destek sistemlerini, bizim sandığımızdan daha düşük enerjide çalıştırmanın bir yolunu bulacaktır. Mark Watney artık Mars’ta hayatta kalma uzmanı. Eğer bunu başaracak biri varsa, o da Watney’dir.”</p>

    <p>“On iki gün,” dedi Cathy kameraya doğru. “Dünya izlemeye devam ediyor ama yardım edemeyecek kadar âciz bir durumda.”</p>

    <p class="kayit">GÜNLÜK GİRİŞİ: SOL 462</p>

    <p>Olaysız geçen bir sol daha. Yarın Hava Günü, yani şu an bir nevi benim cuma gecem.</p>

    <p>Mawrth Vallis’i hemen hemen yarıladım. Tam da umduğum gibi, yolculuk rahat geçti. Herhangi büyük bir yükseklik değişikliği olmadı. Doğru düzgün bir engelle karşılaşmadım. Sadece yarım metreden küçük taşlar ve dümdüz kum...</p>

    <p>Yolumu nasıl bulduğumu merak ediyor olabilirsiniz. <em>Pathfinder</em>’a gittiğimde, doğu-batı eksenini belirlemek için Phobos’un gökyüzünden geçişini izliyordum. Ama <em>Pathfinder</em> buna göre kolay bir yolculuktu ve yolumu bulmama yardımcı olan bir sürü doğal oluşum vardı.</p>

    <p>Bu sefer bunu kullanamam. “Haritam” (olduğu kadar yani) işime yaramayacak kadar düşük çözünürlüklü uydu görüntülerinden oluşuyor. 50 kilometrelik kraterler gibi büyük oluşumları görebiliyorum sadece. Bu kadar uzaklara seyahat etmem beklenmiyordu. <em>Pathfinder</em> alanının yüksek çözünürlüklü görüntülerinin elimde olmasının tek nedeni iniş amaçlı görüntüler olmalarıydı; Martinez hedeften uzağa iniş yapmak zorunda kalırsa diye.</p>

    <p>O yüzden bu sefer, Mars’taki tam konumumu belirlemek için güvenilir bir yola ihtiyacım vardı.</p>

    <p>Enlem ve boylam. Anahtar bunlar. İlki kolay. Dünya’nın eski zaman denizcileri bunu hemen çözmüşlerdi. Dünya Kuzey Yıldızı’na 23.5 derecelik bir açıyla bakıyor. Mars’ın da 25 derecenin hemen üzerinde bir meyli var, yani o da Deneb’e bakıyor.</p>

    <p>Sekstant yapmak hiç de zor değil. Tek ihtiyacınız olan içinden bakabileceğiniz bir boru, bir ip, bir ağırlık ve üzerinde derece işaretleri bulunan bir şey. Kendi sekstantımı yapmam bir saat bile sürmedi.</p>

    <p>O yüzden ev yapımı sekstantımla dışarı çıkıyorum ve Deneb’i buluyorum. Aslında düşündüğünüzde, bu oldukça salakça. Mars’ta uzay elbisemin içerisindeyim ve 16. yüzyıl aletleriyle yönümü bulmaya çalışıyorum. Ama ne de olsa işe yarıyorlar.</p>

    <p>Boylam ise farklı bir konu. Dünya’da, boylamı hesaplamak için ilk keşfedilen yolda tam zamanı bilmeleri ve bunu güneşin gökyüzündeki yeriyle karşılaştırmaları gerekiyordu. O zamanlar bu işin zor kısmı gemilerde çalışan bir saat üretmekti (sarkaçlı saatler gemilerde çalışmıyor). Zamanın tüm büyük zekâları bu sorun üzerinde çalışmıştı.</p>

    <p>Şansıma, benim doğru saatlerim var. Hemen gözümün önünde bile dört adet bilgisayar var şu an. Ve burada Phobos var.</p>

    <p>Phobos Mars’a müthiş derecede yakın olduğundan, gezegenin etrafında bir Mars gününden daha kısa bir sürede dönüyor. Batıdan doğuya ilerliyor (Güneş ve Deimos’un aksine) ve on bir saatte bir batıyor. Doğal olarak, oldukça tahmin edilebilir bir düzene sahip.</p>

    <p>Güneş panelleri aküleri şarj ederken, her solun on üç saatini boş boş oturarak geçiriyorum. Bu süre zarfından Phobos’un en azından bir kere batması garanti. Battığı zamanı not ediyorum. Daha sonra kendi oluşturduğum bir formüle bu zamanı ekliyorum ve boylamımı öğrenmiş oluyorum.</p>

    <p>Boylamı bulmam Phobos’un batmasını; enlemi bulmam da Deneb’i görebileyim diye gece olmasını gerektiriyor. Bu pek de hızlı bir sistem değil. Ama bunu sadece günde bir kez yapmam gerekiyor. Park halindeyken konumunu belirliyorum ve sonraki günün yolculuğunda bunun üzerinden hesapta bulunuyorum. Bu bir nevi sıralı bir tahmin süreci. Şu ana kadar işe yaradı. Ama kim bilir? Şimdiden görebiliyorum: Elimde bir harita, kafamı kaşıyıp acaba Venüs’e nasıl geldim diye düşünüyorum.</p>

    <p class="bolum_arasi">* * *</p>

    <p>Mindy Park alışkanlıktan doğan bir rahatlıkla en yeni uydu fotoğrafını yakınlaştırdı. Watney’nin kampı ortada görünebiliyordu ve her zaman yaptığı gibi, güneş hücrelerini dairesel bir şekilde sermişti.</p>

    <p>Atölye şişirilmişti. Görüntüdeki zaman pusulasına baktığında, görüntünün yerel saate göre öğlende çekildiğini gördü. Durum raporunu hemen bulabildi; taş bol olduğunda, Watney raporu aracın yakınına, genellikle kuzeyine yazıyordu.</p>

    <p>Zaman kazanmak için, Mindy Mors kodunu öğrenmişti, böylece her sabah her harfe bakmak zorunda kalmıyordu. E-postayı açtı ve Watney’nin günlük raporunu isteyen kişilerin giderek uzayan listesine yönlendirdi.</p>

    <blockquote class="duzyazi_2">
      <p>“SOL 494’TE VARMA YOLUNDAYIM.”</p>
    </blockquote>

    <p>Suratını astı ve, “Not: kum fırtınasına girişe beş sol kaldı,” diye bir not düştü.</p>

    <p class="kayit">GÜNLÜK GİRİŞİ: SOL 466</p>

    <p>Mawrth Vallis boyunca işler zevkliydi. Şimdi Arabia Terra’nın içerisindeyim.</p>

    <p>Enlem ve boylam hesaplamalarım doğruysa, kenarına henüz girdim. Ama hesaplamalar olmadan da, yüzeyin değişmekte olduğu oldukça açık.</p>

    <p>Son iki soldur, neredeyse tüm zamanımı, Mawrth Vallis’in sırt duvarına doğru tırmanışta geçirdim. Bu hafif ama sürekli bir yükselişti. Şu an çok daha yüksek bir rakımdayım. Acidalia Planitia (Yalnız Hab’ın bulunduğu yer) sıfır yüksekliğinin 3000 metre aşağısında ve Arabia Terra bunun 500 metre aşağısında. Yani iki buçuk kilometre yukarı çıkmışım.</p>

    <p>Sıfır noktasının ne olduğunu mu öğrenmek istiyorsunuz? Dünya’da bu deniz seviyesidir. Elbette, bu Mars’ta işe yaramıyor. O yüzden önlüklü inekler kafa kafaya vermişler ve Mars’ın sıfır noktasının hava basıncının 610.5 paskal olduğu yerler olduğuna karar vermişler. Burası da benim şu an bulunduğum yerin 500 metre yukarısı işte.</p>

    <p>Şimdi durum karışmaya başlıyor. Acidalia Planitia’dayken, yolumdan çıktığımda yeni verilere göre hemen doğru yöne dönebiliyordum. Bunun ardından, Mawrth Vallis’teyken hata yapmak imkânsızdı. Kanyonu takip etmem yetiyordu.</p>

    <p>Şimdi daha tehlikeli mahallelere gelmiş durumdayım. Buralarda yüzey aracınızın kapılarını sürekli kilitli tutmanız ve kavşaklarda kesinlikle tamamen durmamanız gerekir. Pekâlâ, tam olarak böyle değil ama burada yoldan çıkmak çok kötü olur.</p>

    <p>Arabia Terra’nın etrafından dolanmam gereken geniş, acımasız kraterleri var. Eğer yolumu iyi belirlemezsem, kendimi bu kraterlerden birinin ucunda bulabilirim. Gidip de bir ucundan aşağı inip öbüründen tırmanamam. Tırmanış yapmak çok enerji istiyor. Düz zeminde, günde 90 kilometre ilerleyebilirim. Dik bir bayırda ise, 40 kilometre yapsam kâr sayarım. Ayrıca, bayırlarda ilerlemek tehlikelidir. Tek bir hata yaparsam, yüzey aracını devirebilirim. Bunu düşünmek bile istemiyorum.</p>

    <p>Evet, eninde sonunda Schiaparelli’ye doğru bayır aşağı inmem gerekecek. Bunu es geçmenin bir yolu yok. Çok dikkatli olmam gerekecek.</p>

    <p>Her neyse, eğer kendimi bir krater ucunda bulursam, işime yarayacak bir yere gelene kadar geri dönmem gerekecek. Ve burası kraterlerden oluşan bir labirent sanki. Her an dikkatli ve tetikte olmam gerekecek. Hem oluşumlara bakarak hem de enlem ve boylama bakarak yolumu bulmam gerekecek.</p>

    <p>İlk zorlu görevim Rutherford ve Trouvelot kraterleri arasından geçmek. Bu çok zor olmamalı. Aralarında 100 kilometre var. Ben bile bunun içine sıçamam herhalde, değil mi?</p>

    <p>Değil mi?</p>

    <p class="kayit">GÜNLÜK GİRİŞİ: SOL 466</p>

    <p>Rutherford ve Trouvelot arasındaki iğneden başarıyla geçmeyi başardım. Doğrusu iğne 100 kilometre genişliğindeydi ama olsun.</p>

    <p>Şu an dördüncü Hava Günümün tadını çıkarıyorum. Yirmi soldur yoldayım. Şimdiye kadar planımın gerisine düşmedim. Haritalarıma göre, 1440 kilometre yol aldım. Yolun yarısına gelmedim ama neredeyse ordayım.</p>

    <p>Her kamp yaptığım yerden toprak ve kaya örnekleri topluyorum. Aynısını <em>Pathfinder</em>’a giderken de yapmıştım. Ama bu sefer, NASA’nın beni izlediğini biliyorum. O yüzden her örneği soluna göre etiketliyorum. Konumumu benden çok daha kesin biliyorlardır. Örnekleri konumlarıyla daha sonra eşleştirebilirler.</p>

    <p>Bu boşa giden bir çaba olabilir. MTA kalkış yaparken, yanımda ağır bir şey götüremeyebilirim. <em>Hermes</em>’e ulaşmak için, MTA’nın kaçış süratine ulaşması gerekecek ama o sadece yörüngeye çıkmak üzere tasarlandı. Bu kadar hız kazanmanın tek yolu çok fazla ağırlık kaybetmekten geçiyor.</p>

    <p>En azından çözüm bulma işi NASA’nın olacak, benim değil. MTA’ya vardığımda, onlarla tekrar iletişim kurmuş olacağım ve bana nasıl modifikasyonlar yapmam gerektiğini söyleyebilirler.</p>

    <p>Muhtemelen, “Örnek topladığın için teşekkür ederiz ama onları ardında bırak. Kollarından birini de... Hangisini en az seviyorsan,” diyecekler. Ama olur da örnekleri yanımda getirme şansım olur diye, topluyorum işte.</p>

    <p>Sonraki birkaç günün yolculuğu kolay geçmeli. Bir sonraki büyük engel Marth Krateri. Schiaparelli’ye olan düz yolumun tam ortasında. Etrafından dolanmak bana yaklaşık bir yüz kilometreye falan mal olacak ama elden gelen bir şey yok. Güney ucunu hedefleyeceğim. Kenarına ne kadar gelirsem, etrafından dolaşmak için o kadar zaman harcarım.</p>

    <p class="bolum_arasi">* * *</p>

    <p>“Bugünün güncellemelerini okudun mu?” diye sordu Lewis mikrodalgadaki yemeğini alırken.</p>

    <p>“Evet,” dedi Martiniz içeceğinden bir yudumla birlikte.</p>

    <p>Lewis, Rek masasında onun karşısına oturdu ve dikkatle dumanı tutan paketi açtı. Yemeden önce biraz soğuması için beklemeye karar verdi. “Mark kum fırtınasına dün girdi.”</p>

    <p>“Evet, gördüm,” dedi Martinez.</p>

    <p>“Schiaparelli’ye ulaşamayacağı olasılığıyla da yüzleşmeliyiz,” dedi Lewis. “Bu gerçekleşirse, moralimizi yüksek tutmamız gerekiyor. Eve dönüş için hâlâ uzun bir yolumuz var.”</p>

    <p>“Daha öncesinde de ölmüştü,” dedi Martinez. “Bu moralimize bir darbe oldu ama yine de yolumuza devam ettik. Ayrıca, o ölmeyecek.”</p>

    <p>“Durumu hiç de iç açıcı değil, Rick,” dedi Lewis. “Fırtınaya çoktan elli kilometre girdi ve her sol doksan kilometre daha girecek. Yakında kurtarılamayacak kadar içeri girmiş olacak.”</p>

    <p>Martinez kafasını salladı. “O kurtulacaktır, Kumandanım. Biraz inançlı ol.”</p>

    <p>Lewis ümitsizce gülümsedi. “Rick, benim dindar olmadığımı biliyorsun.”</p>

    <p>“Biliyorum,” dedi Martinez. “Ben sana Tanrı’ya inan demiyorum, Mark Watney’ye inan diyorum. Mars’ın onun önüne çıkardığı onca şeyi düşünsene bir kere ve o hâlâ hayatta. Bundan da canlı çıkacak. Nasıl bilmiyorum ama başaracak. Akıllı adamın tekidir o.”</p>

    <p>Lewis yiyeceğinden bir lokma aldı. “Umarım haklısındır.”</p>

    <p>“Yüz dolarına bahse var mısın?” dedi Martinez gülümseyerek.</p>

    <p>“Tabii ki yokum,” dedi Lewis.</p>

    <p>“Aynen öyle işte,” diye gülümsedi Martinez.</p>

    <p>“Mürettebatımdan birinin ölmesi üzerine asla bahse girmem,” dedi Lewis. “Ama bu demek değildir ki, ben-”</p>

    <p>“Bla bla bla,” diye araya girdi Martinez. “İçten içe, sen de başaracağına inanıyorsun.”</p>

    <p class="kayit">GÜNLÜK GİRİŞİ: SOL 473</p>

    <p>Beşinci Hava Günümdeyim ve her şey yolunda gidiyor. Yarın Marth Krateri’nin güney kenarından yol almaya başlayacağım. Ondan sonrası daha kolay olacak.</p>

    <p>Bir üçgen oluşturan bir dizi kraterin ortasındayım. Buraya Watney Üçgeni diyorum çünkü yaşadığım onca şeyden sonra, Mars’ta bazı şeylere benim adımın verilmesi gerekiyor.</p>

    <p>Trouvelot, Becquerel ve Marth üçgenin köşelerini oluştururken, beş farklı büyük krater de kenarlarına dizilmiş durumda. Normalde bu bir sorun olmazdı ama benim büyük oranda kaba navigasyonum yüzünden, rahatlıkla o kraterlerden birinin ağzına denk gelip geri dönmek zorunda kalabilirim.</p>

    <p>Marth’ın ardından, Watney Üçgeni’nden (evet, bu ismi giderek daha fazla sevmeye başladım) çıkmış olacağım. Daha sonra rahatlıkla Schiaparelli’ye doğru dümdüz yol alabilirim. Yoluma çıkan daha bir sürü krater olacak ama onlar nispeten küçük kraterler ve etraflarından dolanmak bana çok zaman kaybettirmeyecek.</p>

    <p>İlerlemem harika durumda. Arabia Terra kesinlikle Acidalia Planitia’dan daha kayalıklı ama korktuğum kadar da kötü değil. Kayaların büyük kısmının üzerinden geçerken çok büyük olanların etrafından dolanıyorum. Daha gidecek 1435 kilometrem var.</p>

    <p>Schiaparelli üzerinde biraz araştırma yaptım ve bazı iyi haberlerle karşılaştım. En verimli yol dümdüz gideceğim yol oluyor. Çevresinden dolanmama hiç gerek kalmayacak. Ve yolu bulmak oldukça kolay, yol bulma konusunda beceriksiz olsanız bile. Kuzeybatı kenarında daha ufak bir krater bulunuyor ve bulmaya çalışacağım oluşum bu olacak. Bu ufak kraterin güneybatısında ise Schiaparelli Havzası’na inen narin bir bayır var.</p>

    <p>Bu küçük kraterin bir ismi yok. En azından, elimdeki haritalarda yok. O yüzden ona “Giriş Krateri” ismini veriyorum. Çünkü bunu yapabilirim.</p>

    <p>Diğer başlıklara gelirsek; ekipmanlarımda yıpranma izleri görmeye başladım. Son kullanılma tarihlerini geçeli çok zaman olduğu için, bu pek de şaşırtıcı değil. Son iki soldur, akülerin şarj olması daha uzun sürüyor. Güneş hücreleri eskiden olduğu kadar elektrik gücü üretmiyorlar. Bu pek de büyük bir sorun değil. Sadece biraz daha uzun süre şarj etmem gerekiyor.</p>

    <p class="kayit">GÜNLÜK GİRİŞİ: SOL 474</p>

    <p>Sonunda işleri bok ettim.</p>

    <p>Eninde sonunda böyle bir şey olacaktı. Yolumu yanlış hesapladım ve kendimi Marth Krateri’nin sırtında buldum. Krater 100 kilometre genişliğinde olduğundan, tamamını göremiyorum, o yüzden dairenin tam neresinde olduğumu da bilmiyorum.</p>

    <p>Bayır gittiğim yöne dik çıkıyor. O yüzden hangi yöne gitmem gerektiğini bilmiyorum. Ve eğer yapmama şansım varsa, uzun yolu seçmek istemiyorum. Başta, güneyinden giderek etrafından dolanmak istiyordum ama yoldan çıktığımdan, kuzey de en kısa yol olabilir artık.</p>

    <p>Boylamımı hesaplamak için Phobos’un bir kere daha geçmesini beklemem ve enlemimi hesaplamak için gecenin çöküp Deneb’i görmem gerekiyor. O yüzden bugünlük yolculuğa ara verdim. Şansıma, normalde aldığım 90 kilometrenin 70’ini almıştım, o yüzden çok fazla kaybım yok.</p>

    <p>Marth çok dik değil. Muhtemelen bir kenarından inip öbüründen tırmanabilirim. Krater o kadar büyük ki bir geceliğine içinde kamp kurmam gerekir. Ama gereksiz riskler almak istemiyorum. Bayırlar kötü ve bayırlardan uzak durmam gerekir. Kendime yeteri kadar hata payı bıraktım, o yüzden kendimi tehlikeye atmayacağım.</p>

    <p>Bugünün sürüşünü erken bitiriyorum ve şarj dolumu için kuruluyorum. Güneş hücrelerinin durumunu da göz önüne alınca bu her türlü iyi bir fikir; çalışmak için daha fazla zamanları olacak. Dün gece de tam kapasite çalışmadılar. Tüm bağlantılarını kontrol ettim ve üzerlerinde kum olmadığından emin oldum ama yine de 100’de yüz oranında çalışmadılar.</p>

    <p class="kayit">GÜNLÜK GİRİŞİ: SOL 475</p>

    <p>Başım belada.</p>

    <p>Dün Phobos’un geçişini iki kere izledim ve dün gece Deneb’i buldum. Konumumu elimden geldiğince hatasız buldum ve bu görmek istediğim şey değildi. Görebildiğim kadarıyla, Marth Krateri’ne kafalama girmişim.</p>

    <p>Siktiiiiiir.</p>

    <p>Kuzeye ya da güneye gidebilirim. Yol kraterin etrafından daha kısa süreceği için, bunlardan biri muhtemelen ötekinden daha iyi olacaktır.</p>

    <p>Hangi yönün daha iyi olduğunu bulmaya biraz çaba harcayayım dedim, o yüzden bu sabah ufak bir yürüyüşe çıktım. Kenarın zirvesine kadar tam bir kilometre yürüdüm. Bu, Dünya’daki insanların düşünmeden yaptıkları bir yürüyüş olabilir ama GDF elbisesi içerisindeyken, tam bir eziyet.</p>

    <p>Torunlarım olmasını dört gözle bekliyorum. “Ben gençken, bir kraterin kenarına kadar yürümem gerekti. Tepeye doğru hem de! Bir GDF elbisesi içinde! Mars’ta diyorum, velet! Duydun mu beni? Mars’ta!”</p>

    <p>Her neyse, kenara vardım ve anasını satayım, manzara inanılmaz güzel. Yüksek görüş alanımdan, göz alıcı bir panoramayla karşılaştım. Marth Krateri’nin uzak ucunu görebilirim diye düşündüm ve belki böylece en iyi yol hangisi bulurum dedim.</p>

    <p>Ama ucu göremiyordum. Havada bir bulanıklık vardı. Bu aslında görülmemiş bir şey değil; Mars’ın havası, rüzgârı ve kumu ne de olsa. Ama bu normalden de bulanık görünüyordu. Eski kır evimin bulunduğu Acidalia Planitia’nın geniş açıklıklarına alışkınım.</p>

    <p>Daha sonra durum daha da tuhaflaştı. Arkamı dönüp yüzey aracı ve karavanın olduğu yere baktım. Hepsi yerli yerindeydi (Mars’ta araba hırsızı pek yok). Ama görüntü çok daha netti.</p>

    <p>Tekrar Marth’ın doğusuna baktım. Ardından batıya ve oradan da ufka. Tekrar doğuya ve ardından batıya. GDF elbiselerinin tasarımı yüzünden, her dönüşte bütün vücudumu yönlendirmem gerekti.</p>

    <p>Dün, bir krateri geçtim. O krater buranın yaklaşık 50 kilometre batısında. Ufukta hemen hemen görünüyor. Ama doğuya baktığımda, o kadar uzaklıktaki hiçbir şeyi göremiyorum. Marth Krateri 110 kilometre genişliğinde. 50 kilometrelik bir görüş mesafesiyle, en azından kenarın hatlarını görebiliyor olmam lazım. Ama göremiyorum.</p>

    <p>Başta, bundan ne anlam çıkarmam gerektiğini bilemedim. Ama simetrinin eksikliği canımı sıktı. Ve ben her şeyden şüphelenmem gerektiğini öğrendim. İşte o an bir sürü taş yerine oturmaya başladı:</p>

    <p>1. Asimetrik görüş mesafesinin tek açıklaması bir kum fırtınası.</p>

    <p>2. Kum fırtınaları güneş hücrelerinin verimini azaltır.</p>

    <p>3. Güneş hücrelerim birkaç soldur yavaşça verim kaybetmekteydi.</p>

    <p>Bundan aşağıdaki sonuçları çıkardım:</p>

    <p>1.Birkaç soldur bir kum fırtınasının içindeyim.</p>

    <p>2. Siktir.</p>

    <p>Kum fırtınasının içinde olmayı bırak, fırtına ben Schiaparelli’ye yaklaştıkça daha da yoğunlaşıyor. Birkaç saat önce, Marth Krateri’nin etrafından dolaşacağım için endişeleniyordum. Şimdiyse çok daha büyük bir şeyin etrafından dolaşmam gerekecek.</p>

    <p>Ve bir an önce harekete geçmem gerekiyor. Kum fırtınaları hareket halindedir. Yerimde kalmak demek, muhtemelen fırtınanın ortasında kalmak demek. Ama hangi yöne gideceğim? Konu artık hangi yönün daha kısa olduğu değil. Bu sefer yanlış yöne gidersem, toz yutup ölürüm.</p>

    <p>Uydu görüntülerim yok. Fırtınanın boyutunu, şeklini ya da hangi yöne ilerlediğini bilmeme imkân yok. NASA’yla beş dakika konuşabilmek için neler vermezdim. Şimdi düşündüm de, NASA bunun gerçekleşmesini izlerken altına sıçıyor olmalı.</p>

    <p>Zamanım kısıtlı. Fırtına hakkında bilmem gereken şeyleri nasıl öğreneceğimi öğrenmem gerekiyor önce. Ve bunu şimdi yapmam gerekiyor.</p>

    <p>Ve tam şu anda, aklıma hiçbir şey gelmiyor.</p>

    <p class="bolum_arasi">* * *</p>

    <p>Mindy bilgisayarına doğru yalpaladı. Bugünün vardiyası öğleden sonra 2:10’da başladı. Rutini Watney’ninkini takip ediyordu. Watney uyuduğunda uyuyordu. Watney Mars’ta gece olduğunda uyurken, Mindy’nin her gün uyku zamanını 40 dakika ileri atması ve uyuyabilmek için camlarına alüminyum folyo yapıştırması gerekiyordu.</p>

    <p>En yeni uydu görüntülerini ekranına getirdi. Mindy merakla bir kaşını kaldırdı. Kampını henüz bozmamıştı. Normalde, yol bulmaya yetecek kadar ışık olduğunda, sabahın erken saatlerine yola düşerdi. Daha sonra da aküleri şarj etmede en çok verimi almak için öğle güneşini kullanırdı.</p>

    <p>Ama bugün yerinden kımıldamamıştı ve sabah çoktan geçmişti.</p>

    <p>Yüzey araçlarının ve yatak odasının etrafına bakarak mesaj var mı diye baktı. Mesajı her zamanki yerinde (kamp alanının kuzeyinde) buldu. Mors kodunu okurken, gözleri fal taşı gibi açıldı.</p>

    <p>“KUM FIRTINASI. PLAN YAPIYORUM.”</p>

    <p>Aceleyle cep telefonunu çıkarttıktan sonra, Venkat’ın özel telefon numarasını tuşladı.</p>
  </div>
</body>
</html>
