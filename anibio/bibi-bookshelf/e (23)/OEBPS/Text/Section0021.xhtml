<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">14. Bölüm</h1>

    <p class="kayit">SES KAYDI TRANSKRİPSİYONU: SOL 119</p>

    <p>Ulan var ya?! Sikeyim böyle işi! Bu hava kilidini de, bu Hab’ı da, bu gezegeni de sikeyim!</p>

    <p>Cidden, buraya kadar! Canıma tak etti! Havam tükenmeden sadece birkaç dakikam var ve o dakikaları Mars’ın oyunlarını oynayarak geçirirsem, Tanrı da beni kahretsin. Bu işten o kadar bıktım ki, burama kadar geldi!</p>

    <p>Tek yapmam gereken burada oturmak. Hava tükenecek ve öleceğim.</p>

    <p>Her şey bitecek. Daha fazla umutlanmak yok, daha fazla kendini kandırmak yok ve daha fazla sorun çözmek yok. <em>Yetti</em> ulan artık!</p>

    <p class="kayit">SES KAYDI TRANSKRİPSİYONU: SOL 119 (2)</p>

    <p>Oof of... pekâlâ. Öfke krizini de geçirdiğime göre artık nasıl hayatta kalacağımı çözmem gerekiyor. Bir kez daha... Pekâlâ, bakalım burada neler yapabilirim.</p>

    <p>Hava kilidinin içerisindeyim. Pencereden Hab’ı görebiliyorum; en azından bir 50 elli metre ötede. Normalde hava kilidi Hab’a <em>bağlıdır.</em> Bu sorunlardan biri mesela.</p>

    <p>Hava kilidi yan yatmış durumda ve sürekli bir tıslama duyuyorum. Ya burası hava kaçırıyor ya da içerisi yılan kaynıyor. İki durumda da, başım belada.</p>

    <p>Ayrıca, şey sırasında... her ne olduysa... pinpon topu gibi bir oraya bir buraya vurdum ve kaskımın ön yüzü parçalandı. GDF elbisenizde kocaman bir delik olduğunda, hava içeride kalma konusunda sizinle işbirliği yapmayı pek sevmez.</p>

    <p>Görünüşe göre Hab tamamen sönmüş ve yıkılmış. O yüzden hava kilidinden ayrılabileceğim sağlam bir GDF elbisem olsa bile, gidecek bir yerim yok. O yüzden bu da çok kötü bir durum.</p>

    <p>Bir dakikalığına düşünmem gerekiyor. Ve bu GDF elbisesini çıkarmam gerekiyor. Elbise cüsseli ve hava kilidi ufak. Ayrıca bana da bir yararı dokunuyor değil ya.</p>

    <p class="kayit">SES KAYDI TRANSKRİPSİYONU: SOL 119 (3)</p>

    <p>Durum göründüğü kadar kötü değil.</p>

    <p>Yine sıçmış durumdayım elbette. Ama önceki kadar çok değil.</p>

    <p>Hab’a ne olduğundan emin değilim ama yüzey aracı hâlâ iyi durumda. Pek ideal değil ama en azından hava kaçıran bir telefon kulübesi değil.</p>

    <p>Elbette, GDF elbisemde bir yırtık kiti var. Sol 6’da hayatımı kurtaranın aynısı. Ama hemen heyecanlanmayın. Elbiseye pek bir yardımı dokunmayacak. Yırtık kiti, geniş ağzında aşırı derecede yapışkan bir reçine bulunan, koni şeklindeki bir vanadan oluşuyor. Bu ağzı sekiz santimden geniş deliklerle başa çıkabilecek kadar büyük değil. Yani eğer dokuz santimlik bir delik varsa, kite uzanamadan ölmüş olacaksınız.</p>

    <p>Yine de bu önemli bir araç ve hava kilidinin sızıntısını kapatmak için bunu kullanabilirim. Ve şu an bu en öncelikli sorunum.</p>

    <p>Sızıntı küçük. Kaskımın ön yüzü kırılınca, GDF elbisesi etkili bir şekilde bütün hava kilidiyle başa çıkabiliyor. Kaçan basıncın eksikliğini kapatmak için hava ekliyor. Ama o da eninde sonunda bitecek.</p>

    <p>Sızıntıyı bulmam gerekiyor. Sesin geldiği yöne bakılırsa, sızıntı ayaklarımın yanında bir yerde. Elbiseyi de çıkardığıma göre, etrafımda dönebilir ve bakınabilirim...</p>

    <p>Hiçbir şey göremiyorum... Sesini duyabiliyorum ama... aşağıda bir yerde ama nerede bilmiyorum.</p>

    <p>Sızıntıyı bulabilmek için aklıma tek bir yol geliyor: ateş yakmak!</p>

    <p>Evet, biliyorum. Fikirlerim çoğu bir şeyi ateşe vermeyi içeriyor. Ve evet, ufak, kapalı bir alanda ateş yakmak çoğunlukla çok kötü bir fikirdir. Ama dumana ihtiyacım var. Sadece bir tutam...</p>

    <p>Her zamanki gibi, yine yanmaması için özellikle tasarlanmış şeyleri yakmaya çalışıyorum. Ama NASA ne kadar özenle tasarlamış olursa olsun, elinde bir tank saf oksijen bulunan azimli bir kundakçı her zaman bir yolunu bulur.</p>

    <p>Maalesef, GDF elbisesi tamamen yanmayan materyallerden yapılmış. Hava kilidi de öyle. Kıyafetlerim de, hatta kıyafetlerimde kullanılan iplikler bile yanmayan materyalden.</p>

    <p>Normalde güneş tertibatını kontrol etmeyi ve dün geceki fırtınanın ardından, gerekliyse tamirat yapmayı planlıyordum. O yüzden alet kutum yanımda. Ama içine bakıyorum da, hepsi ya metal ya da yanmayan plastikten yapılmış.</p>

    <p>Şimdi yanıcı bir şeyim olduğunu fark ettim: kendi kıllarım. Bunun yetmesi gerekecek. Alet çantasında keskin bir bıçak var. Kol kıllarımdan bir kısmını tıraş ederek ufak bir yığın oluşturacağım.</p>

    <p>Sıradaki adım: Oksijen. Elimde saf oksijen akışı kadar iyi bir şey yok. Tek yapabileceğim GDF elbisesinin kontrolleriyle oynayarak, bütün hava kilidindeki oksijen oranını arttırmak. Bunu yüzde 40’a çıkarmak yeter diye düşünüyorum.</p>

    <p>Şimdi tek ihtiyacım olan bir kıvılcım.</p>

    <p>GDF elbisesinde elektronikler var ama çok düşük voltajda çalışıyorlar. Onları kullanarak bir kıvılcım çıkartabileceğimi sanmıyorum. Ayrıca elbiseyle oynamak istemiyorum. Hava kilidinden yüzey aracına gidebilmek için elbisenin çalışır durumda olmasına ihtiyacım var.</p>

    <p>Hava kilidinin de elektronikleri var ama onlar da Hab’ın elektriğini kullanıyordu. Sanırım NASA hava kilidi 50 metre uzağa uçarsa ne olur diye hiç düşünmemiş. Tembel herifler.</p>

    <p>Plastik yanmayabilir ama eskiden balonla oynamış olan herkes statik oluşturmayı bilir. Bunu yaptım mı, metal bir alete dokunarak bir kıvılcım çıkartabilmeliyim.</p>

    <p>Eğlenceli bir bilgi: Apollo 1 tayfası da tam olarak böyle öldü. Bana şans dileyin!</p>

    <p class="kayit">SES KAYDI TRANSKRİPSİYONU: SOL 119 (4)</p>

    <p>Yanık kıl kokusuyla dolmuş bir kutunun içindeyim. Bu hiç de hoş bir koku değil.</p>

    <p>İlk denememde, ateş yandı ama duman öyle amaçsızca havada asılı kaldı. Nefes alışverişim dumanın kafasını karıştırıyordu. O yüzden nefesimi tuttum ve tekrar denedim.</p>

    <p>İkinci denememde, işi bozan GDF elbisesi oldu. Elbise kaçan havayı sürekli yenilediğinden, kırık ön yüzde hafif bir hava akışı vardı. O yüzden elbiseyi kapattım, nefesimi tuttum ve bir kez daha denedim. Çabuk olmak zorundaydım; basınç düşüyordu.</p>

    <p>Üçüncü denememde, ateşi yakmak için yaptığım hızlı hareketler bozdu her şeyi. Hareket etmek bile dumanı dört bir yana dağıtacak kadar türbülansa neden oluyor.</p>

    <p>Dördünce seferde elbiseyi kapalı bıraktım, nefesimi tuttum ve ateşi yakma zamanı geldiğinde, bunu yavaşça yaptım. Daha sonra dumanın hava kilidinin zeminindeki kılcal bir deliğe doğru uçuşunu izledim.</p>

    <p>Yakaladım seni, küçük sızıntı!</p>

    <p>Nefes aldım ve GDF elbisesini tekrar açtım. Küçük deneyim sırasında basınç 0.9 atmosfere düşmüştü. Fakat benimle kıl ateşinin nefes alması için havada bolca oksijen vardı. Elbise kısa sürede her şeyi normal hale döndürdü.</p>

    <p>Deliğe baktığımda, deliğin küçücük olduğunu görebiliyorum. Bunu yırtık kitiyle kapatmak çocuk oyuncağı olacak ama aslında düşündüm de, bu iyi bir fikir değil.</p>

    <p>Kaskımın ön yüzünü de bir şekilde tamir etmem gerekecek. Bunu nasıl yapacağımı henüz bilmiyorum ama yırtık kiti ve kitin içindeki basınca dayanıklı reçine muhtemelen çok önemli olacak. Ayrıca bunu ufak ufak da kullanamam. Yırtık kitinin mührünü bir kez kırdım mı, reçinenin ikili bileşenleri karışıyor ve sertleşmeden önce sadece altmış saniyem kalıyor. Küçük bir kısmını alıp hava kilidini tamir etmek için kullanamam.</p>

    <p>Zamanım olsa, kaskın ön yüzünü tamir etmek için bir plan yapabilirim. Daha sonra bu plan sırasında, birkaç saniye ayırıp reçinenin bir kısmını da hava kilidindeki deliği kapatmak için kullanırım. Ama zamanım yok.</p>

    <p>N<sub>2</sub> tankım yüzde 40’a düşmüş. O deliği bir an önce kapatmam gerekiyor ve bunu yırtık kitini kullanmadan yapmam gerekiyor.</p>

    <p>Aklıma gelen ilk fikir: Little Dutch Boy. Avucumu yalıyorum ve deliğin üzerine yerleştiriyorum.</p>

    <p>Pekâlâ... Deliği tamamen kapatamıyorum, o yüzden hava akımı var... soğumaya başladı... bayağı rahatsız edici oldu... Pekâlâ, <em>sikerim</em> böyle işi.</p>

    <p>O zaman sıra ikinci fikirde. Koli bandı!</p>

    <p>Alet çantamda koli bandı var. Deliğin üzerine yapıştırayım ve bakalım akışı yavaşlatacak mı. Basınç bandı ne kadar dayanacak, merak ediyorum. Şimdi yapıştırıyorum.</p>

    <p>Yapıştırdım... hâlâ duruyor...</p>

    <p>Elbiseyi bir kontrol edeyim... Okumalar basıncın stabil olduğunu söylüyor. Görünüşe göre koli bandı iyi bir mühür oldu.</p>

    <p>Bakalım sağlam duracak mı...</p>

    <p class="kayit">SES KAYDI TRANSKRİPSİYONU: SOL 119 (5)</p>

    <p>Bandı yapıştıralı on beş dakika oldu ve bant hâlâ sağlam. Görünüşe göre sorun çözüldü.</p>

    <p>Beklediğimden sönük geçti açıkçası. Çoktan deliği buzla tıkamanın yolunu düşünüyordum. GDF elbisemin suluğunda iki litre su var. Elbisenin ısıtma sistemlerini kapatabilirdim ve hava kilidinin donma noktasına düşmesine izin verebilirdim. Ondan sonra da ben... Her neyse.</p>

    <p>Buzla da yapabilirdim yani, onu diyorum.</p>

    <p>Pekâlâ. Sıra diğer soruna geldi. GDF elbisesini nasıl düzeltebilirim? Koli bandı ufak bir deliği kapamada işe yarıyor olabilir ama kırık ön yüzdeki delik kadar büyük bir delikte basınca dayanamaz.</p>

    <p>Yırtık kiti de çok küçük ama yine de işime yarayabilir. Reçineyi ön yüzün kenarlarına denk gelen yerlere yayabilirim ve ardından deliği kapatacak bir şeyi oraya yapıştırabilirim. Yalnız şu sorun var; deliği neyle kapatacağım? Bana büyük basınca dayanacak bir şeyler lazım.</p>

    <p>Etrafıma bakındığımda, bir atmosferi içinde barındırabilecek kadar güçlü olan tek şey GDF elbisesinin kendisi. Kullanabileceğim materyal de çok ve istediğim gibi kesebilirim bile. Hab brandasını şeritler halinde kestiğim zamanı hatırlıyor musunuz? O zaman kullandığım makaslar şu an alet çantamda.</p>

    <p>GDF elbisemden parçalar kesmek, elbisemde başka deliklerin açılmasına neden olacak. Ama bu deliğin şeklini ve yerini ben kontrol edebileceğim.</p>

    <p>Evet... Sanırım burada bir çözüm görüyorum. Kolumu keseceğim!</p>

    <p>Yani hayır. <em>Kendi</em> kolumu değil. GDF elbisesinin kolunu. Tam sol dirseğimin altından keseceğim. Daha sonra kolumun etrafından keserek bunu bir dikdörtgene dönüştürebilirim. Bu ön yüzü kapatmaya yetecek kadar büyük olacak ve reçine bunu iyice yapıştırabilecek.</p>

    <p>Atmosfer basıncına dayanması için tasarlanmış materyal? Var.</p>

    <p>Açılmış bir yırtığı atmosfer basıncına karşı kapatmak için tasarlanmış reçine? Var.</p>

    <p>Peki kopuk kolum ne olacak? Kaskımın ön yüzünün aksine, elbisenin materyali esnek. İki ucunu birbirine çekeceğim ve reçineyle yapıştıracağım. Elbiseyi giyerken sol kolumu gövdeme bastırmam gerekecek ama bana yetecek kadar yer olacak.</p>

    <p>Reçineyi bayağı ince kalacak şekilde yayıyor olacağım ama cidden insanlığın tanıdığı en güçlü yapıştırıcı bu. Ben güvenli bir yere geçene kadar sağlam dursun yeter.</p>

    <p>Peki bu “güvenli yer” neresi oluyor? Onu hiç bilmiyorum işte.</p>

    <p>Her neyse, her şey sırayla. Şimdilik GDF elbisesini tamir ediyorum.</p>

    <p class="kayit">SES KAYDI TRANSKRİPSİYONU: SOL 119 (6)</p>

    <p>Elbisenin kolunu kesmek kolaydı; boyunca kesip bir dikdörtgen oluşturmak da öyle... O makaslar gerçekten çok güçlü.</p>

    <p>Kaskın ön yüzündeki cam parçacıklarını temizlemek beklediğimden daha uzun sürdü. GDF elbisesinin materyalini delebileceklerini sanmıyorum ama işimi de şansa bırakmak istemiyorum. Ayrıca kaskı taktığımda cam parçacıklarının suratıma gelmesini istemiyorum.</p>

    <p>Daha sonra sıra işin zorlu kısmına geldi. Yırtık kitinin mührünü bir kere kırdım mı, reçine kurumadan önce altmış saniyem var. Reçineyi parmaklarımla yırtık kitinden aldım ve hızlıca ön yüzün kenarlarına sürdüm. Daha sonra kalanını aldım ve kolumdaki deliği kapattım.</p>

    <p>Dikdörtgen elbise materyalini iki elimde kaskın üzerine bastırırken, dizimle de koldaki kaynak yerini bastırdım.</p>

    <p>İşimi garantiye almak için, 120’ye kadar saydım.</p>

    <p>İyi gibi duruyordu. Mühür sağlam görünüyordu ve reçine kaya gibi sertti. Fakat, maalesef, elimi de kaska yapıştırmıştım.</p>

    <p>Gülmeyi kesin.</p>

    <p>Şimdi bakınca, reçineyi yaymak için parmaklarımı kullanmam yaptığım en iyi planlardan biri değildi. Şansıma, sol elim hâlâ serbestti. Biraz homurdanıp, ağzımı bol bol bozduktan sonra, alet kutusuna erişebildim. Tornavidayı elime aldığımda, kazıyarak elimi kurtardım (bunu yaparken de kendimi tam bir aptal gibi hissettim). Bunu nazik bir şekilde yapmam gerekti çünkü parmaklarımın derisini yüzmek istemiyordum. Tornavidayı reçineyle kaskın arasına yerleştirmem gerekiyordu. Elimi kurtardım ve kanımı akıtmadım, o yüzden bunu bir zafer sayıyorum. Gerçi uhuyla oynayan küçük çocuklar gibi, sertleşmiş reçine günlerce parmaklarımdan çıkmayacak.</p>

    <p>Kol bilgisayarımı kullanarak, elbisenin atmosferi fazla yükselterek, 1.2’ye çıkarmasını sağladım. Kaskın ön yüzündeki yama dışarı doğru fırladı ama bunun dışında sağlam kaldı. Kol ise yeni kaynağı patlatmayı tehdit edercesine şişti ama tek parça kaldı.</p>

    <p>Daha sonra bunların ne kadar hava kaçırdığını görmek için okumaları izledim.</p>

    <p>Cevap: Pek değil.</p>

    <p>Tamamen dışarıya hava <em>salıyordu.</em> Altmış saniyede o kadar çok hava kaçırdı ki, bütün hava kilidin basıncını 1.2’ye çıkardı.</p>

    <p>Elbise sekiz saatlik kullanım için tasarlanmıştı. Bu da 250 mililitre sıvı oksijene denk geliyor. İşini sağlama almak için, elbisenin bir litre O<sub>2</sub> kapasitesi var. Ama bu, hikâyenin sadece yarısı. Havanın geri kalanı nitrojenden oluşuyor. Nitrojen sadece basınç eklemeye yarıyor. Elbisede sızıntı olduğunda, elbise boşluğu bununla kapatıyor. Elbisenin iki litrelik N<sub>2</sub> deposu var.</p>

    <p>Hava kilidinin hacmine iki metreküp diyelim. Şişmiş GDF elbisesi muhtemelen bunun yarısını kaplıyor. Yani 1 metreküpe 0.2 atmosfer eklemek beş dakika sürdü. Bu 285 gram hava demek oluyor (hesabıma güvenin). Tanklardaki hava metreküp başına yaklaşık bir grama denk geliyor, yani ben şimdi 285 mililitre kaybettim.</p>

    <p>Üç dolu tank toplamda 3000 mililitre ediyor. Bunların çoğu hava kilidi hava kaçırırken, kaybolan havanın açığını kapatmak için kullanıldı. Ayrıca nefes almam oksijenin bir kısmını karbondioksite dönüştürdü ve bu karbondioksite elbisenin CO<sub>2</sub> filtreleri tarafından yakalandı.</p>

    <p>Okumaları kontrol ettiğinde, 410 mililitre oksijen ve 738 mililitre nitrojenim olduğunu görüyorum. İkisi toplamda hemen hemen 1150 mililitre ediyor. Bunu her dakika kaybettiğim 285 mililitreye böldüğümde...</p>

    <p>Hava kilidinden ayrıldığımda, GDF elbisesi sadece dört dakika yetecek.</p>

    <p>Siktir.</p>

    <p class="kayit">SES KAYDI TRANSKRİPSİYONU: SOL 119 (7)</p>

    <p>Pekâlâ, biraz daha düşündüm.</p>

    <p>Yüzey aracı benim ne işime yarayacak? Buranın yerine orada mahsur kalmış olacağım. Daha geniş bir alan, güzel ama yine de sonunda öleceğim. Ne su arıtıcım var, ne oksijen vericim, ne de yiyeceğim... istediğinizi seçin; bu sorunların her biri kendi başına ölümcül oluyor.</p>

    <p>Hab’ı tamir etmem gerekiyor. Ne yapmam gerektiğini biliyorum; bunun alıştırmasını eğitim sırasında yapmıştık. Yama için gerekli yedek malzemeyi bulmak için artık yıkık olan brandanın sağını solunu aramam gerekecek. Daha sonra yırtığı bulup üzerine bir mühür şeridi koymalıyım.</p>

    <p>Ama tamir etmek saatler sürecek ve benim GDF elbisem işe yaramaz durumda.</p>

    <p>Bana başka bir elbise lazım. Martinez’in elbisesi eskiden yüzey aracında duruyordu. Yedeğe ihtiyacım olur diye, <em>Pathfinder</em>’a giderken onu yanıma almıştım. Ama geri döndüğümde elbiseyi Hab’a geri koydum.</p>

    <p>Kahretsin!</p>

    <p>Pekâlâ, o zaman yüzey aracına gitmeden önce başka bir elbiseye ihtiyacım var. Peki hangisi? Johanssen’ınki benim için çok küçük (ufacık bir kadın bizim şu Johanssen). Lewis’inki suyla dolu. Aslına bakarsanız, şimdiye yavaşça süblimleşmekte olan buzla dolmuştur. Yanımdaki çarpık, yamalanmış elbise benim orijinal elbisem. Geriye sadece Martinez’in, Vogel’ın ve Beck’in elbiseleri kalıyor.</p>

    <p>Martinez’inkini acele bir elbiseye ihtiyacım olur diye ranzamın yanına koymuştum. Elbette ani basınç patlamasının ardından, her yerde olabilir. Yine de aramaya başlayacak bir yerim var.</p>

    <p>Sıradaki sorunum: Hab’dan 50 metre falan uzaktayım. Cüsseli GDF elbisemin içerisinde, 0.4 g’de koşmak pek de kolay değil. En iyi durumda, saniyede 2 metre ilerleyebilirim. Bu da çok değerli 25 saniye ediyor; dört dakikamın neredeyse sekizde biri... Bu süreyi düşürmem gerekiyor.</p>

    <p>Ama nasıl?</p>

    <p class="kayit">SES KAYDI TRANSKRİPSİYONU: SOL 119 (8)</p>

    <p>Kahrolası hava kilidini yuvarlayacağım.</p>

    <p>Bu sadece yan devrilmiş bir telefon kulübesi. Bunun üzerinde biraz deneme yaptım.</p>

    <p>Hava kilidini yuvarlamak istiyorsam, duvara elimden geldiğinde sert bir şekilde vurmam gerekiyor. Ve bu sırada havada olmam gerekiyor. Hava kilidinin başka bir kısmını bastırıyor olamam. Kuvvetler birbirlerini sıfırlar ve hava kilidi yerinden oynamaz.</p>

    <p>İlk önce kendimi bir duvardan ötekine fırlatmayı denedim. Hava kilidi biraz kaydı ama sadece o kadar.</p>

    <p>Daha sonra kendimi hava fırlatarak iki ayağımla duvarı tekmelemek için bir süper şınav çekmeyi (yaşasın 0.4 g) denedim. Bir kez daha hava kilidi sadece kaydı.</p>

    <p>Üçüncü denememde, yolunu buldum. İşin sırrı, iki ayağımı da duvarın yanında yere basmak ve daha sonra kendimi havaya fırlatarak karşı duvarda sırtımla durmaktan ibaret. Bunu az önce denediğimde, bana hava kilidini devirip Hab’a doğru bir yüzünü yuvarlamak için yeterli kuvveti verdi.</p>

    <p>Hava kilidi bir metre genişliğinde, yani... oof of... bunu elli kere falan yapmam gerekecek.</p>

    <p>Bunun sonucunda çok fena sırt ağrısı çekeceğim.</p>

    <p class="kayit">SES KAYDI TRANSKRİPSİYONU: SOL 119 (9)</p>

    <p>Sırtım çok fena ağrıyor.</p>

    <p>Üzerinde ince düşündüğüm, kurnaz “vücudumu duvara fırlatma” tekniğinin bazı kusurları vardı. Bu her on denemeden sadece biri işe yarıyordu ve çok canımı yakıyordu. Ara vermek, gerinmek ve genel olarak kendimi duvara tekrar tekrar fırlatmak için vücudumu ikna etmem gerekti.</p>

    <p>Koca gece bununla geçti ama sonunda başardım.</p>

    <p>Şu an Hab’dan on metre ötedeyim. Daha fazla yaklaşamam çünkü basınç patlamasının ardından dört bir yana uçuşan malzemeler var yerde. Bu bir “arazi” hava kilidi değil. Malzemelerin üzerinde yuvarlanmasını sağlayamam.</p>

    <p>Hab patladığında sabahtı. Şimdi yine sabah. Koca bir günü bu kahrolası kutunun içinde geçirdim. Ama yakında buradan kurtuluyorum.</p>

    <p>Şimdi GDF elbisemin içerisindeyim ve harekete geçmeye hazırım.</p>

    <p>Pekâlâ... Tamam... Planı bir kere daha gözden geçireyim: Manuel vanaları kullanarak hava kilidini aç. Dışarı çık ve çabucak Hab’a git. Çökmüş brandanın altında aramaya başladı. Martinez’in (ya da daha önce rastlarsam, Vogel’ın) elbisesini bul. Yüzey aracına git. Ardından güvendeyim demektir.</p>

    <p>Eğer bir elbise bulamadan zamanım tükenirse, doğrudan yüzey aracına koşacağım. Başım yine belada olacak ama düşünecek zamanım ve işimi görebileceğim materyallerim olacak.</p>

    <p>Derin nefes al... haydi bakalım!</p>

    <p class="kayit">GÜNLÜK GİRİŞİ: SOL 120</p>

    <p>Hâlâ hayattayım ve şimdi yüzey aracının içindeyim!</p>

    <p>İşler pek de planladığım gibi gitmedi ama ölmedim de, yani bu da bir başarı.</p>

    <p>Hava kilidini açarken sıkıntı çıkmadı. Otuz saniye içerisinde yüzeye çıkmıştım. Hab’a doğru zıplayarak (bu yerçekiminde hareket etmenin en hızlı yolu) giderken, enkazın arasından geçtim. Yırtık ben de dahil her şeyi cidden sağa sola fırlatmıştı.</p>

    <p>Önümü görmek zordu; kaskımın ön yüzü üstünkörü yamayla kaplıydı. Şansıma, kolumda bir kamera vardı. NASA GDF elbisesindeyken bir yere bakmak için bütün vücudunuzu döndürmenin büyük bir zaman kaybı olduğunu keşfetti. O yüzden sağ kolun üzerinde ufak bir kamera yerleştirdiler. Gelen görüntü kaskımın içine yansıtılıyor. Bu da istediğimiz yere sadece kolumuzu o tarafa çevirerek bakmamıza olanak sağlıyor.</p>

    <p>Kaskın ön yüzündeki yama pek de düzgün ya da yansıtıcı özellikte değildi, o yüzden kamera yayınının dalgalı, çarpık bir versiyonuna bakmak zorunda kaldım. Yine de etrafımda neler olduğunu görmeme yetti.</p>

    <p>Doğruca eskiden hava kilidinin bulunduğu yere gittim. Orada kocaman bir delik olduğunu biliyordum ve oradan içeri girebilirdim. Orayı rahatlıkla buldum. Yırtık da az kötü değildi yalnız. Orayı düzeltmek çok uğraştıracak.</p>

    <p>İşte bu sırada planımın kusurları ortaya çıkmaya başladı. Kullanabileceğim tek bir kolum vardı. Sol kolum vücuduma dayalıydı ve elbisenin yarım kolu ise özgürce hareket ediyordu. O yüzden brandanın altına girerken, brandayı havaya kaldırmak için sağlam olan tek kolumu kullanmak zorunda kaldım. Bu da beni yavaşlattı.</p>

    <p>Görebildiğim kadarıyla, Hab’ın içi tam bir kaos içinde. Her şeyin yeri değişmiş. Koca masalar ve ranzalar, daha önceki yerlerinden metrelerce ötedeler. Daha hafif objelerinse çoğu yüzeye uçmuş ve birbirine karışmış durumda. Her şey toprakla ve ezilmiş patates bitkileriyle kaplanmış.</p>

    <p>İleriye doğru yalpalayarak, Martinez’in elbisesini bıraktığım yere geldim. Şaşırtıcı bir şekilde, elbise bıraktığım yerdeydi!</p>

    <p>“Yaşasın!” diye düşündüm safça. “Sorun çözüldü.”</p>

    <p>Maalesef, elbise bir masanın altına sıkışmıştı ve branda da masanın üzerine çökmüştü. Eğer iki kolumu da kullanabilseydim, elbiseyi oradan çekebilirdim ama tek bir kolla bunu beceremedim.</p>

    <p>Zamanım da giderek azaldığından, elbisenin kaskını çıkardım. Onu bir kenara koyarak, masanın altına uzanarak Martinez’in yırtık kitini aldım. Bunu kol kamerasının yardımıyla buldum. Kiti kaskın içine koydum ve hemen oradan çıktım.</p>

    <p>Yüzey aracına ucu ucuna yetiştim. Yüzey aracının hava kilidi etrafı harika 1 atmosferlik havayla doldurmaya başladığında, kulaklarım düşen basınç yüzünden çınlıyordu.</p>

    <p>İçeriye tırmandıktan sonra, yere kapaklandım ve bir süre derin derin nefes aldım.</p>

    <p>Yani şimdi yüzey aracının içindeyim. Büyük <em>Pathfinder</em> Seferi’nde olduğu gibi. Argh. En azından bu sefer biraz daha iyi kokuyor.</p>

    <p>NASA muhtemelen benim için bayağı endişelenmeye başlamıştır. Muhtemelen hava kilidinin Hab’a doğru hareket ettiğini görmüşlerdir, o yüzden hayatta olduğumu biliyorlar ama yine de durumu bilmek isteyecekler. Ve şansıma, <em>Pathfinder</em>’la iletişim kurmamı sağlayan şey bu yüzey aracı.</p>

    <p>Bir mesaj göndermeye çalıştım ama <em>Pathfinder</em> cevap vermiyor. Şaşırtıcı değil. <em>Pathfinder</em>’ın gücü doğrudan Hab’dan geliyor ve Hab şu an çevrimdışı. Dışarıda verdiğim kısa ve panik dolu mücadelede, <em>Pathfinder</em>’ın bıraktığım yerde olduğunu ve enkazın ona kadar ulaşmadığını gördüm. Güç aldığında, bir sorun çıkaracağını sanmıyorum.</p>

    <p>Şu anki durumdaysa, asıl büyük kazancım kask oldu. Bu kasklar birbirlerinin yerine kullanılabiliyor, o yüzden kendi kırık kaskımı Martinez’inkiyle değiştirebilirim. Kesik kol sorun olmaya devam edecek ama sızıntının asıl kaynağı kaskın ön yüzüydü. Ayrıca yeni yırtık kiti sayesinde, kolumu biraz daha reçine kullanarak kapatabilirim.</p>

    <p>Ama bu biraz daha bekleyebilir. Yirmi dört saatten fazla bir süredir uyanığım. Artık ani tehlike içerisinde değilim, o yüzden biraz uyuyacağım.</p>

    <p class="kayit">GÜNLÜK GİRİŞİ: SOL 121</p>

    <p>İyi bir uyku çektim ve güzel ilerleme kaydettim bugün.</p>

    <p>İlk yaptığım kolumu tekrar yapıştırmaktı. Son yaptığımda, reçineyi az kullanmak zorunda kalmıştım; çoğunu kaskın ön yüzünde kullanmıştım. Fakat bu sefer sadece kol üzerinde kullanacağım koca bir yırtık kitim vardı. Kusursuz şekilde yapıştırdım.</p>

    <p>Hâlâ tek kollu bir elbise giyiyorum ama en azından artık hava kaçırmıyor.</p>

    <p>Havamın büyük kısmını dün kaybettim ama geriye yarım saatlik oksijen kalmış. Daha önce dediğim gibi, insan vücudunun çok oksijene ihtiyacı yok. Asıl sıkıntı basıncı muhafaza etmek.</p>

    <p>Bu kadar zamanda, yüzey aracının GDF tankı doldurucusundan yararlanabildim. Elbisem hava kaçırırken bunu yapmam mümkün değildi.</p>

    <p>Tank doldurucusu acil durumlar için burada. Yüzey aracının planlanan kullanımı, dolu GDF elbisesiyle yola çıkıp geriye hava arttırarak gelmekti. Uzun yolculuklar için, hatta gece aşırı kalmak için bile tasarlanmadı bunlar. Fakat acil durumlarla karşılaşılır diye, dışarıya dolum hortumları koydular. İçeride yer zaten kısıtlı ve NASA havayla alakalı acil durumların çoğunun dışarıda olacağı sonucuna varmış.</p>

    <p>Fakat tankları doldurmak yavaş sürüyor; elbisem daha hızlı hava kaçırıyor... O yüzden kaskları değiştirene kadar burasını kullanamazdım. Şimdi içinde basıncı tutabilecek kadar sağlam bir elbiseye kavuşunca, tankları doldurmak çocuk oyuncağıydı.</p>

    <p>Tankı doldurup elbisemin hâlâ hava kaçırmadığından emin olduktan sonra, halletmem gereken birkaç acil işe sıra geldi. Kendi el emeğime güveniyor olsam da, iki kollu bir elbise istiyordum.</p>

    <p>Hab’a geri döndüm. Bu sefer acele etmeme gerek olmadığından, Martinez’in elbisesinin üzerindeki masayı bir direk yardımıyla kaldırmayı başardım. Elbiseyi oradan çıkardıktan sonra, yüzey aracına kadar sürükledim.</p>

    <p>Emin olmak için yaptığım kapsamlı kontrollerin ardından, nihayet tamamen işlevsel bir GDF elbisesine sahip oldum! Bunu elde etmek için iki sefer yapmam gerekti ama sonunda başardım.</p>

    <p>Yarın Hab’ı tamir edeceğim.</p>

    <p class="kayit">GÜNLÜK GİRİŞİ: SOL 122</p>

    <p>Bugün ilk yaptığım şey yüzey aracının yanına kayalarda “A-OK” yazmak oldu. Bu NASA’yı mutlu edecektir.</p>

    <p>Hasarı değerlendirmek için bir kez daha Hab’ın içine girdim. Önceliğim yapıyı sağlam ve basınç tutar hale getirmek olacak. Ondan sonra, bozulan aletleri tamir etmeye geçebilirim.</p>

    <p>Hab normalde, arkı destekleyen ve zeminin düz kalması için katlanan zemin materyalini düz tutan esnek destek direklerinden yararlanan bir kubbedir. İç basınç, bu desteğin önemli bir parçasıdır. O olmazsa bütün yapı çökerdi. Direkleri inceledim; hiçbiri kırılmamış. Sadece yan devrilmişler. Bunları yeniden birleştirmem gerekecek ama bu kolay bir iş.</p>

    <p>1 numaralı hava kilidinin bulunduğu yerdeki delik kocaman ama başa çıkılmayacak gibi değil. Elimde mühür şeritleri ve yedek branda var. Bayağı uğraştıracak ama Hab’ı tekrar eski haline geri getirebilirim. Bunu becerdiğimde, gücü yeniden kuracağım ve <em>Pathfinder</em>’ı çevrimiçi hale geri getireceğim. Ondan sonra, NASA kendi başıma çözemediğim her türlü sorunu çözmeme yardımcı olacaktır.</p>

    <p>Bunlar beni endişelendirmiyor. Çok daha büyük bir sorunum var.</p>

    <p>Tarlam öldü.</p>

    <p>Basınç tamamen düştüğünden, suyun büyük kısmı havaya buhar oldu. Ayrıca ısı da donma noktasının altına düştü. Topraktaki bakteriler bile böyle bir felaketi atlatamaz. Mahsullerin bir kısmı Hab’dan uzakta, acil durum çadırlarının içindeydi. Ama onlar da öldü. Çadırlar hava ve ısıyı korumak için borularla doğrudan Hab’a bağlıydı. Hab patladığında çadırlar da basınç kaybetti. Basınç kaybetmemiş olsalar bile, dondurucu soğuk mahsulleri öldürürdü.</p>

    <p>Artık Mars’ta patateslerin soyu tükendi.</p>

    <p>Toprak bakterisinin soyu da öyle... Burada olduğum sürece, tek bir bitki bile yetiştiremeyeceğim artık.</p>

    <p>Her şeyi planlamıştık. Tarlam bana Sol 900’e kadar zaman tanıyacaktı. Bir ikmal roketi Sol 856’da buraya varacaktı; benim yiyeceklerim bitmeden çok öncesinde... Tarla ölünce, o plan da onunla birlikte öldü.</p>

    <p>Yemek paketleri patlamadan etkilenmezler. Çoktan yetiştirdiğim patatesler de ölmüş olabilirler ama hâlâ yiyecek sayılırlar. Tam hasat zamanı gelmişti, o yüzden en azından böyle zamanda oldu bu patlama.</p>

    <p>Tasarruflu yiyeceğim porsiyonlar bana Sol 400’e kadar yetecek. Ne kadar patates aldığımı görmeden, patateslerin bana ne kadar yeteceğine dair bir şey söyleyemem. Ama bu konuda bir tahminde bulunabilirim. 400 tane bitkim vardı ve bunların her biri muhtemelen ortalama 5 patates verir: 2000 patates. Her biri 150 kaloriden, hayatta kalmak için sol başı 10 tane yemem gerekiyor. Bu da bana 200 sol yetecekler demektir. Toplam: Sol 600’e yetecek kadar yiyeceğim var.</p>

    <p>Sol 856’ya kadar çoktan ölmüş olacağım.</p>
  </div>
</body>
</html>
