<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">25. Bölüm</h1>

    <p class="kayit">GÜNLÜK GİRİŞİ: SOL 505</p>

    <p>Sonunda başardım! MTA’dayım!</p>

    <p>Yani, aslında tam şu an, yüzey aracının içindeyim. Sistem kontrolü yapmak ve sistemleri başlatmak için MTA’ya girdim. Tüm bu zaman boyunca GDF elbisemi giymem gerekti çünkü içeride henüz yaşam destekleyecek bir ortam yok.</p>

    <p>Şu an sistemlerini kontrol ediyor, ben de hortumlarla yüzey aracından ona oksijen ve nitrojen gönderiyorum. Bu MTA’nın tasarımının bir parçası. Yanında hava getirmiyor. Neden getirsin ki? Hemen yanı başında ağzına kadar hava dolu Hab olacakken, bu gereksiz bir ağırlık.</p>

    <p>Şu an NASA’dakilerin şampanyalarını patlatıp bana bir sürü mesaj gönderdiğini tahmin ediyorum. Onları birazdan okuyacağım. Ama önce yapmam gerekenler var: MTA’yı yaşanabilir hale getir. Ardından içinde rahatça çalışabilirim.</p>

    <p>Ardından NASA’yla sıkıcı konuşmalar yapabilirim. Yani konuşmalarının içeriği ilginç olabilir ama burasıyla Dünya arasındaki on dört dakikalık iletim zamanı sıkıcı olacak.</p>

    <p class="bolum_arasi">* * *</p>

    <blockquote class="duzyazi_2">
      <p>[13:07] HOUSTON: Görev Kontrol’deki herkes seni tebrik ediyor! Bravo! Durumun nedir?</p>

      <p>[13:21] MTA: Teşekkür ederim! Sağlık ya da bedensel sorunum yok. Yüzey aracı ve karavan iyice yıprandı ama hâlâ işlevsel durumda. Oksijen verici ve düzenleyici iyi durumda. Su arıtıcıyı yanıma almadım. Sadece suyu getirdim. Bir sürü patatesim var. 549’a kadar yetecek.</p>

      <p>[13:36] HOUSTON: Bunu duyduğumuza sevindik. Hermes hâlâ Sol 549 uçuşu için yolda. Bildiğin gibi, Hermes’e ulaşabilmesi için MTA’nın biraz ağırlık kaybetmesi gerekecek. Prosedürleri sana gün içerisinde göndereceğiz. Ne kadar suyun var? İdrarı ne yapıyorsun?</p>

      <p>[13:50] MTA: 550 litre suyum kaldı. İdrarı yol boyunca dışarı attım.</p>

      <p>[14:05] HOUSTON: Suyun tamamını koru. İdrarı atma bundan sonra. Bir yerlerde sakla. Yüzey aracının telsizini aç ve öyle bırak. MTA aracılığıyla onunla konuşabiliriz.</p>
    </blockquote>

    <p class="bolum_arasi">* * *</p>

    <p>Bruce Venkat’ın odasına girdi ve kendini öylece bir sandalyeye bıraktı. Evrak çantasını bıraktı ve kollarını yanlardan saldı.</p>

    <p>“Uçuşun iyi geçti mi?” diye sordu Venkat.</p>

    <p>“Uykuya dair sadece uzak bir anım var,” dedi Bruce.</p>

    <p>“Yani hazır mı?” diye sordu Venkat.</p>

    <p>“Evet, hazır. Ama bunu beğenmeyeceksin.”</p>

    <p>“Devam et.”</p>

    <p>Bruce kendini kastı ve ayağa kalkarak evrak çantasını aldı. İçinden bir kitapçık çıkardı. “Unutma, bu JPL’deki en yetenekli insanların binlerce saatlik çalışması, testi ve bulduğu yeni çözümlerin sonucu.”</p>

    <p>“En baştan olabildiğince hafif olması için tasarlanan bir gemiyi daha da hafifleştirmenin zor olduğuna eminim.”</p>

    <p>Bruce kitapçığı masanın üzerinde Venkat’a ittirdi. “Sorun kesişme sürati. MTA düşük Mars yörüngesine çıkması için tasarlandı ve bu sadece saniyede 4.1 kilometre gerektiriyor. Ama <em>Hermes</em>’in alçak uçuşu saniyede 5.8 kilometrede olacak.” Venkat sayfaları karıştırdı. “Özet geçmek ister misin?”</p>

    <p>“İlk olarak yakıt ekleyeceğiz. MTA kendi yakıtını Mars atmosferinden yapıyor ama bu elindeki hidrojenle sınırlanıyor. Tasarlandığı gibi, yanında 19,397 kilogram yakıt yapacak kadar hidrojeni vardı. Daha fazla hidrojen verirsek, daha fazla yakıt yapabilir.”</p>

    <p>“Ne kadar daha fazla?”</p>

    <p>“Her kilogram hidrojen için, on üç kilogram yakıt yapabilir. Watney’de beş yüz elli litre su var. Altmış kilogram hidrojen elde etmek için suyunu elektrolize etmesini sağlayacağız.” Bruce masanın üzerinden uzanıp birkaç sayfa çevirdi ve bir diyagramı işaret etti. “Yakıt teçhizatı bundan yedi yüz seksen kilogram yakıt yapabilir.”</p>

    <p>“Watney suyunu elektrolize ederse, kendisi ne içecek?”</p>

    <p>“Kalan zaman boyunca sadece elli litre suya ihtiyacı var. İnsan vücudu suyu sadece ödünç alır. İdrarını da elektrolize ettireceğiz. Bulabildiğimiz tüm hidrojene ihtiyacımız var.”</p>

    <p>“Anlıyorum. Peki bu yedi yüz seksen kilogram yakıt bize ne kazandırıyor?” diye sordu Venkat.</p>

    <p>“Bize 300 kilogram yük kazandırıyor. Bütün olay yakıt vs. yük. MTA’nın kalkış ağırlığı 12,600 kilogramın üzerinde. Ek yakıtla bile, bunu 7,300 kilograma düşürmemiz gerekiyor. O yüzden bu kitapçığın kalanı 5,000 kiloyu gemiden nasıl atacağımızla alakalı.”</p>

    <p>Venkat arkasına yaslandı. “Açıkla bana.”</p>

    <p>Bruce evrak çantasından kitapçığın bir başka kopyasını çıkardı. “Başta kafadan atılabilen bazı şeyler var. Tasarım beş yüz kilogram Mars toprak ve kaya örneği geleceği varsayılıyordu. Elbette bunlar olmayacak. Ayrıca altı yolcu yerine sadece tek bir yolcu var. Bu da yolcuların, elbiselerinin ve gereçlerinin ağırlığını göz önüne aldığınızda beş yüz kilogram ediyor. Diğer beş hızlanma koltuklarını da atabiliriz. Ve elbette, gerekli olmayan gereçleri de çıkaracağız; sağlık çantası, alet çantası, emniyet kemerleri, bağlar ve yere çivilenmemiş olan diğer her şey. Çivilenmişlerin de birkaçı.</p>

    <p>“Daha sonra,” diye devam etti, “tüm yaşam destek sistemlerini atıyoruz. Tanklar, pompalar, ısıtıcılar, hava yolları, CO<sub>2</sub> emilim sistemi, hatta gövdenin iç kısmındaki yalıtımı bile... Onlara ihtiyacımız yok. Watney yol boyunca GDF elbisesini giyiyor olacak.”</p>

    <p>“Elbise kontrolleri kullanmasını zorlaştırmaz mı?” diye sordu Venkat.</p>

    <p>“Kontrolleri kullanmayacak,” dedi Bruce. “Binbaşı Martinez MTA’yı <em>Hermes</em>’ten uzaktan kumanda edecek. MTA zaten uzaktan kumanda için tasarlandı. Ne de olsa inişi uzaktan yapıldı.”</p>

    <p>“Peki ya bir şeyler ters giderse?” diye sordu Venkat.</p>

    <p>“Martinez eğitilmiş en iyi pilot,” dedi Bruce. “Acil bir durum olursa, gemini kontrol etmesini isteyeceğin tek kişi odur.”</p>

    <p>“Hmm,” dedi Venkat ihtiyatla. “Daha önce insanlı bir gemiyi uzaktan kontrol ettirmemiştik. Ama tamam, devam et.”</p>

    <p>“Watney gemiyi uçurmayacağından,” diye devam etti Bruce, “kontrollere ihtiyacı yok. Kontrol panellerini ve panellere giden tüm güç ve veri kablolarını atacağız.”</p>

    <p>“Vay be,” dedi Venkat. “Gemimin cidden içini dışına çıkartıyoruz.”</p>

    <p>“Daha yeni başlıyorum,” dedi Bruce. “Yaşam destekler de gittiğine göre, güç ihtiyacı da büyük ölçüde azalmış olacak, o yüzden beş aküden üçünü ve yedek güç sistemini atacağız. Yörünge manevra sisteminin üç tane fazla iticisi var. Onları da atacağız. Ayrıca, ikincil ve üçüncül iletişim sistemlerine de gerek yok.”</p>

    <p>“Bir dakika, ne?” dedi Venkat şok olmuş bir şekilde. “Yedek iletişim sistemi olmayan bir uzaktan kontrollü tırmanış mı yaptıracaksın?”</p>

    <p>“Gerek yok,” dedi Bruce. “İletişim sistemi tırmanış sırasında koparsa, onu tekrar aktive etme süresi bize bir yarar sağlamayacak kadar uzun olacak. Yedek sistemlerin de bize bir yararı yok.”</p>

    <p>“Bu giderek riskli bir hal alıyor, Bruce.”</p>

    <p>Bruce iç geçirdi. “Biliyorum. Başka bir yolu yok. Daha işin tehlikeli kısımlarına bile gelmedim.”</p>

    <p>Venkat alnını ovuşturdu. “Buyur, bana tehlikeli kısımlarını anlat.”</p>

    <p>“Bunun hava kilidini, pencereleri ve on dokuz numaralı gövde panelini de çıkaracağız.”</p>

    <p>Venkat şaşkınlıkla gözlerini kırptı. “Geminin ön kısmını mı çıkarıyorsunuz?”</p>

    <p>“Evet,” dedi Bruce. “Burun hava kilidinin kendisi dört yüz kilogram ediyor. Pencereler de bayağı ağır. Bunlar on dokuz numaralı gövde paneli tarafından tutuluyorlar, bari onu da çıkaralım.”</p>

    <p>“Yani geminin ön kısmında kocaman bir delikle kalkış yapacak?”</p>

    <p>“Orayı Hab brandasıyla kapattıracağız.”</p>

    <p>“Hab brandası? Yörüngeye çıkacak bir kalkış için!?”</p>

    <p>Bruce omuz silkti. “Gövdenin amacının büyük kısmı havayı içeride tutmak. Mars’ın atmosferi o kadar ince ki, çok fazla streamlining’e ihtiyacın yok. Gemi, hava direncinin bir önem kazanacağı kadar hızlı gitmeye başladığında, etrafta hava kalmayacak kadar yükseğe çıkmış olacak. Tüm simülasyonları yaptık. Sorun çıkmamalı.”</p>

    <p>“Onu uzaya bir tentenin altında göndereceksin.”</p>

    <p>“Evet, öyle.”</p>

    <p>“Aceleyle yüklenmiş bir kamyonet gibi.”</p>

    <p>“Evet. Devam edebilir miyim?”</p>

    <p>“Buyur buyur, merakla bekliyorum.”</p>

    <p>“Ayrıca basınç alanının arka panelini de söktüreceğiz. Elindeki aletlerle sökebileceği bir tek o panel var. Ayrıca yedek yakıt pompasından da kurtulacağız. Onu atmak üzücü ama yararı ağırlığını karşılamıyor. Ayrıca 1. Evre motorlarından birini de atıyoruz.”</p>

    <p>“Motor mu?”</p>

    <p>“Evet. 1. Evre iticisi bir motor eksik olduğunda da sorunsuzca çalışıyor. Bizi büyük miktarda ağırlıktan kurtaracak. Sadece 1. Evre tırmanışın ama olsun. İyi bir yakıt tasarrufu oluyor.”</p>

    <p>Bruce konuşmayı kesti.</p>

    <p>“Bu kadar mı?” diye sordu Venkat.</p>

    <p>“Evet.”</p>

    <p>Venkat iç geçirdi. “Güvenlik sistemlerinin büyük kısmını çıkardınız. Bu başarısızlık ihtimalini nasıl etkiliyor?”</p>

    <p>“Yaklaşık yüzde dört.”</p>

    <p>“Tanrım,” dedi Venkat. “Normalde bu kadar riskli bir şeyi aklımızın ucundan bile geçirmeyiz.”</p>

    <p>“Elimizde sadece bu var, Venk,” dedi Bruce. “İçini dışını test ettik ve bir sürü simülasyon yaptık. Her şey gerektiği gibi çalışırsa, sorun çıkmamalı.”</p>

    <p>“Evet. Ne güzel,” dedi Venkat.</p>

    <p class="bolum_arasi">* * *</p>

    <blockquote class="duzyazi_2">
      <p>[08:41] MTA: Benimle dalga mı geçiyorsunuz?</p>

      <p>[09:55] HOUSTON: Doğrusunu söylemek gerekirse, bunlar oldukça yaralayıcı modifikasyonlar ama yapılmaları gerekiyor. Sana gönderdiğimiz prosedür belgesinde elindeki malzemelerle her bir adımı nasıl yapacağına dair yönergeler bulunuyor. Ayrıca yakıt teçhizatı için hidrojen üretmek için suyu elektrolize etmeye başlaman gerekiyor. Bunun için prosedürleri kısa sürede göndereceğiz.</p>

      <p>[09:09] MTA: Beni uzaya üstü açık bir arabayla gönderiyorsunuz.</p>

      <p>[09:84] HOUSTON: Delikleri brandayla kapatacağız. Mars atmosferinde yeterli aerodinamiği sağlayacak.</p>

      <p>[09:38] MTA: Ha, yani bez tavanla gönderiyorsunuz. Çok daha iyi.</p>
    </blockquote>

    <p class="kayit">GÜNLÜK GİRİŞİ: SOL 506</p>

    <p>Buraya gelirken, bol olan boş zamanımda bir “atölye” tasarladım. GDF elbisesi olmadan çalışabilmek için bir yere ihtiyacım olacağını düşündüm. Şimdiki yatak odamın düzenleyici ve oksijen vericinin yeni evi olacağı ve boşalan karavanımın atölyem olacağı dâhice bir plan yaptım.</p>

    <p>Bu aptalca bir plan ve bunu yapmayacağım.</p>

    <p>Tek ihtiyacım olan, içinde çalışabileceğim basınçlı bir alan. İçine bir şeyler sokmak zor olduğu için bir şekilde kendimi yatak odasının bir seçenek olmadığına ikna ettim. Ama o kadar da kötü olmayacak.</p>

    <p>Yatak odası yüzey aracının hava kilidine bağlanıyor, o yüzden içeriye bir şeyler sokmak sinir bozucu olacak. Yüzey aracının içine sok, yatak odasını içeriden hava kilidine bağla, şişir, malzemeleri yatak odasının içine sok. Ayrıca GDF yapmam gerektiğinde, yatak odasını indirmek için içindeki tüm aletleri ve ekipmanları dışarı çıkarmam gerekecek.</p>

    <p>O yüzden evet, sinir bozucu olacak ama bana kaybettirdiği tek şey zaman. Ve aslına bakarsanız, o açıdan durumum oldukça iyi. <em>Hermes</em> alçak uçuşu yapana kadar kırk üç sol zamanım var. Ve NASA’nın bana modifikasyonlar için gönderdiği prosedürlere baktığımda, MTA’nın kendisini bir atölye olarak kullanabileceğimi görüyorum.</p>

    <p>NASA’daki manyaklar MTA’yı bin bir türlü şekilde taciz etmemi istiyorlar ama gövdeyi en son ana kadar açmama gerek yok. O yüzden ilk yapacağım şey koltuklar ve kontrol panelleri gibi fazlalıkları çıkarmak olacak. Onlar çıkınca, çalışmak için bolca yerim olacak.</p>

    <p>Ama bugün yakında sakatlayacağım MTA’ya bir şey yapmadım. Bugünü sistem kontrolü yaparak geçirdim. NASA’yla iletişimi sağladığım için, artık “önce güvenlik” olayına geri dönmem gerekiyor. Tuhaf bir şekilde, NASA benim yüzey aracıma ya da her şeyi karavana tıkıştırma metoduma pek güvenmiyor. Bana her bir bileşen üzerinde tam sistem kontrolü yaptırıyorlar.</p>

    <p>Her ne kadar yıpranıyor olsalar da her şey sorunsuzca çalışıyor. Düzenleyici ve oksijen verici tam kapasite çalışmıyor (kısacası) ve karavan her gün hava kaçırıyor. Sorun çıkartacak kadar değil ama tamamen kapalı değil. NASA bu konuda bayağı rahatsız oluyor ama başka bir seçeneğimiz yok.</p>

    <p>Ardından, bana MTA üzerinde tam bir kontrol yaptırdılar. O çok daha iyi bir durumda. Her şey gıcır gıcır ve tamamen işlevsel durumda. Yeni donanımın nasıl göründüğünü bile unutmuşum.</p>

    <p>Onu parçalayacak olmam üzücü.</p>

    <p class="bolum_arasi">* * *</p>

    <p>“Watney’yi öldürdün,” dedi Lewis.</p>

    <p>“Evet,” dedi Martinez monitöre doğru somurturken. “Yerle Çarpışma” kelimeleri ekranda yanıp sönüyordu.</p>

    <p>“Onu tehlikeli bir duruma soktum,” dedi Johanssen. “Ona arıza yapmış bir irtifa okuması verdim ve üç numaralı motorun çok erken kapanmasını sağladım. Bu ölümcül bir kombinasyon.”</p>

    <p>“Görev başarısızlıkla sonuçlanmamalıydı,” dedi Martinez. “Okumanın yanlış olduğunu fark etmeliydim. Hedefin çok dışındaydı.”</p>

    <p>“Kendini üzme,” dedi Lewis. “Bu yüzden tatbikat yapıyoruz.”</p>

    <p>“Evet, Kumandanım,” dedi Martinez. Suratını buruşturdu ve ekrana doğru somurttu.</p>

    <p>Lewis bu halden kendi başına çıkması için bekledi. Çıkmayınca, bir elini omzuna koydu.</p>

    <p>“Canını çok sıkma,” dedi Lewis. “Sana sadece iki günlük uzaktan kalkış eğitimi verdiler. Bunun sadece inişi iptal edersek gerçekleşmesi gerekiyordu; MTA’yı bir uydu olarak kullanılması için kaldıracağımız bir zararımızı azaltalım senaryosu... Görev için gerekli değildi, o yüzden bu konuda sana ağır olarak tatbikat yaptırmadılar. Şimdi Mark’ın hayatı buna bağlı olunca, bunu doğru düzgün yapmak için üç haftan var ve bunu yapabileceğine dair en ufak bir şüphem yok.”</p>

    <p>“Evet, Kumandanım,” dedi Martinez, çattığı kaşlarını yumuşatarak.</p>

    <p>“Simülasyonu tekrar başlatıyorum,” dedi Johanssen. “Denemek istediğin belli bir şey var mı?”</p>

    <p>“Şaşırt beni,” dedi Martinez.</p>

    <p>Lewis kontrol odasından çıkıp reaktöre doğru ilerledi. Geminin merkezine çıkan “yukarı” merdivenine çıkarken, üzerindeki merkezcil kuvvet sıfıra düştü. Vogel bilgisayar konsolunun üzerinden ona baktı. “Kumandanım?”</p>

    <p>“Motorlar ne durumda?” diye sordu Lewis, yavaşça dönen odaya bağlı kalmak için duvara monte edilmiş bir kolu yakalarken.</p>

    <p>“Hepsi tolerans sınırları içinde çalışıyor,” dedi Vogel. “Şu an reaktör üzerinde bir hata tanısı yapıyorum. Johanssen kalkış eğitimiyle meşgul. Onun yerine bunu yapayım diye düşündüm.”</p>

    <p>“İyi fikir,” dedi Lewis. “Rotamız ne durumda?”</p>

    <p>“Her şey yolunda,” dedi Vogel. “Düzenlemeye gerek yok. Hâlâ dört dakikalık planlı yörünge içerisindeyiz.”</p>

    <p>“Herhangi bir değişiklikte beni haberdar et.”</p>

    <p>“<em>Ja,</em> Kumandanım.”</p>

    <p>Merkezin diğer tarafına süzüldükten sonra, Lewis diğer merdivenle oradan çıktı ve “aşağı” inerken yerçekimi kazanmaya başladı. 2 numaralı hava kilidi hazırlık odasına gitti.</p>

    <p>Beck’in bir elinde bir metal tel bobini, diğerinde de bir çift iş eldiveni bulunuyordu. “Selam, Kumandanım. Ne var ne yok?”</p>

    <p>“Mark’ı yakalama planını öğrenmek istiyorum.”</p>

    <p>“Kesişme sıkıntısız olursa oldukça kolay,” dedi Beck. “Elimizdeki tüm ipleri birleştirip uzun bir ip yaptım. İki yüz on dört metre uzunluğunda. İMÜ paketi yanımda olacak, o yüzden hareket etmek kolay olacak. Sıkıntısız bir şekilde saniyede on metre hıza kadar çıkabilirim. Daha fazlasında, eğer zamanında durmayı beceremezsem, ipin kopma riski var.”</p>

    <p>“Mark’a ulaştığında, ne kadar izafi süratle başa çıkabilirsin?”</p>

    <p>“MTA’yı saniyede beş metrede rahatlıkla yakalayabilirim. Saniyede on metre hareket eden bir trene atlamak gibi olur. Daha fazlası olursa, ıskalayabilirim.”</p>

    <p>“Yani, İMÜ güvenlik hızı da dahil, geminin süratini, Mark’ın süratinin saniyede yirmi metre civarına getirmemiz gerekiyor.”</p>

    <p>“Ve kesişmenin iki yüz on dört metrenin içerisinde olması gerekiyor,” dedi Beck. “Çok düşük bir hata payı var.”</p>

    <p>“Rotadan çıkma payımız bayağı büyük,” dedi Lewis. “Kalkış kesişmeden elli iki dakika önce olacak ve on iki dakika sürecek. Mark’ın S2 motoru kapandığı gibi, kesişme noktamızı ve süratimizi öğreneceğiz. Bunu beğenmezsek, düzeltmek için kırk dakikamız olacak. Motorumuzun saniyede iki milimetresi çok gibi görünmeyebilir ama kırk dakikada 5.7 kilometreye kadar çıkabilir.”</p>

    <p>“Güzel,” dedi Beck. “Ve iki yüz on dört metre de kesin sınır değil zaten.”</p>

    <p>“Evet, kesin sınır,” dedi Lewis.</p>

    <p>“Hayır,” dedi Beck. “İpsiz çıkmamam gerektiğini biliyorum ama ipim olmazsa, dışarıda-”</p>

    <p>“Seçenekler arasında değil,” dedi Lewis.</p>

    <p>“Ama güvenli kesişme alanımızı iki, hatta üç katına-”</p>

    <p>“Bu konuda söyleyeceklerimi söyledim,” dedi Lewis sert bir şekilde.</p>

    <p>“Anlaşıldı, Kumandanım.”</p>

    <p class="kayit">GÜNLÜK GİRİŞİ: SOL 526</p>

    <p>Bu hayatta üç milyar dolarlık bir uzay aracını tahrip ettiğini söyleyebilecek pek fazla insan yok ama ben onlardan biriyim işte.</p>

    <p>MTA’nın kritik donanımlarını sağlı sollu söküyorum. Yörüngeye uçuşumun, beni ağırlaştıracak herhangi bir sinir bozucu yedek sisteme sahip olmayacağını bilmek içimi rahatlatıyor.</p>

    <p>İlk yaptığım şey, ufak şeyleri çıkarmak oldu. Daha sonra tayfanın koltukları, yedek sistemlerin birkaçı ve kontrol panelleri gibi sökebileceğim şeylere sıra geldi.</p>

    <p>Hiçbir şeyi kafama göre yapmıyorum. NASA’nın gönderdiği ve her şeyin olabildiğince kolay olması için hazırlanmış olan yönergeleri takip ediyorum. Bazen kendi kararlarımı kendim aldığım günleri özlüyorum. Ardından bir silkelenip, adımlarımı bir dolu dâhinin belirlemesinin, keyfime göre karar vermemden çok daha iyi olduğunu hatırlıyorum.</p>

    <p>Periyodik olarak, elbisemi giyiyorum, hava kilidine sıkıştırabildiğim kadar hurdayı sıkıştırarak giriyorum ve bunları dışarı atıyorum. MTA’nın etrafı <em>Sanford and Son</em>’ın seti gibi görünmeye başladı.</p>

    <p><em>Sanford and Son</em>’ı da Lewis’in koleksiyonundan öğrendim. Ciddi söylüyorum, şu kadının yetmişler sorunu konusunda profesyonel yardım alması gerekiyor.</p>

    <p class="kayit">GÜNLÜK GİRİŞİ: SOL 529</p>

    <p>Suyu roket yakıtına çeviriyorum.</p>

    <p>Bu sandığınızdan daha kolay.</p>

    <p>Hidrojenle oksijeni ayırmak için sadece birkaç elektrot ve biraz akıma ihtiyacınız var. Asıl sorun hidrojeni depolamak. Havadan hidrojeni çeken bir ekipmanım yok. Atmosfer düzenleyicinin bunun nasıl yapıldığına dair bir fikri yok. Havadan hidrojeni temizlediğim son seferde (hani Hab’ı bombaya çevirmiştim ya), onu yakarak suya dönüştürmüştüm. Tabii ki, burada bunu yapmak biraz tersine gitmek olur.</p>

    <p>Ama NASA her şeyi düşünüp bana bir dizi işlem verdi. İlk olarak, yüzey aracıyla karavanı birbirinden ayırdım. Ardından, GDF elbisem üzerimde, karavanın basıncını boşalttım ve boşluğu bir atmosferin dörtte biri yoğunluğunda saf oksijenle doldurdum. Ardından, su dolu bir plastik kutuyu açtım ve içine birkaç elektrot yerleştirdim. Atmosfere bu yüzden ihtiyacım vardı. O olmadan, su hemencecik buharlaşırdı ve ben de buharlı bir atmosferde kalakalırdım.</p>

    <p>Elektroliz hidrojenle suyu birbirinden ayırdı. Şimdi karavan daha da fazla oksijen dolu hale geldi ve bunun yanında hidrojen de vardı. Aslına bakarsanız, oldukça tehlikeli bir durum bu.</p>

    <p>Ardından atmosfer düzenleyiciyi çalıştırdım. Onun hidrojeni tanımadığını söylediğimi biliyorum ama havadan oksijeni çekmeyi adı gibi biliyor. Tüm güvenlikleri bozdum ve havadan oksijenin tamamını çekmesini sağladım. İşlem tamamlandığında, geriye sadece hidrojen kalmıştı. Bu yüzden saf oksijenden oluşan bir atmosferle başlamıştım, böylece düzenleyici daha sonra onları ayırabilecekti.</p>

    <p>Ardından iç kapı açıkken yüzey aracının hava kilidini açtım. Hava kilidi kendini tahliye ettiğini sandı ama aslında bütün karavanı tahliye ediyordu. İçerideki hava, hava kilidinin toplama tankına doldu. Böylece, elinize bir tank dolusu saf hidrojen geçmiş oluyor.</p>

    <p>Hava kilidinin toplama tankını MTA’ya taşıdım ve içindekileri MTA’nın hidrojen tanklarına aktardım. Bunu daha önce birçok kere söyledim ama: Standartlaştırılmış vana sistemi sağ olsun, var olsun!</p>

    <p>En sonunda, yakıt teçhizatını çalıştırdım ve ihtiyacım olan ek yakıt yapılmaya başlandı.</p>

    <p>Kalkış tarihi yaklaştıkça bu işlemleri birkaç kere daha yapmam gerekecek. Kendi idrarımı bile elektrolizden geçireceğim. Karavan sonunda hoş kokacak.</p>

    <p>Bundan hayatta kalırsam, insanlara roket yakıtı işediğimi söyleyeceğim.</p>

    <p class="bolum_arasi">* * *</p>

    <blockquote class="duzyazi_2">
      <p>[19:22] JOHANSSEN: Merhaba, Mark.</p>

      <p>[19:23] MTA: Johanssen!? Hasiktir! Sonunda benimle doğrudan konuşmana izin verdiler mi?</p>

      <p>[19:24] JOHANSSEN: Evet, NASA doğrudan iletişim için izni bir saat önce çıkarttı. Aramızda sadece 35 ışık saniyesi fark var, o yüzden neredeyse eş zamanlı konuşabiliriz. Sistemi henüz kurdum ve şimdi test ediyorum.</p>

      <p>[19:24] MTA: Konuşmamıza izin vermek için neden bu kadar beklediler?</p>

      <p>[19:25] JOHANSSEN: Psikoloji ekibi kişisel çatışmalar olacağından endişeleniyordu.</p>

      <p>[19:25] MTA: Ne? Sırf beni Tanrı’nın cezası bir gezegende, hayatta kalma imkânım olmadan terk ettiğiniz için mi?</p>

      <p>[19:26] JOHANSSEN: Çok komik. Böyle şakaları Lewis’in yanında yapma.</p>

      <p>[19:27] MTA: Anlaşıldı. Şey... beni almak için geri geldiğiniz için teşekkür ederim.</p>

      <p>[19:27] JOHANSSEN: 0 kadarını da yapalım. MTA uyarlaması nasıl gidiyor?</p>

      <p>[19:28] MTA: Şimdilik her şey yolunda. NASA bu prosedürlere bayağı kafa yormuş. İşe yarıyorlar. Ama kolay da değiller. Son 3 günü 19 numaralı gövde paneli ve ön camı sökerek geçirdim. Mars yerçekiminde bile, eşek ölüsü gibi ağırlar.</p>

      <p>[19:29] JOHANSSEN: Seni aldığımızda, seninle çılgınlar gibi sevişeceğim. Vücudunu hazırla.</p>

      <p>[19:29] JOHANSSEN: Bunu ben yazmadım! Martinez yazdı! Konsoldan 10 saniye falan uzaklaşmıştım!</p>

      <p>[19:29] MTA: Sizleri gerçekten çok özledim ya.</p>
    </blockquote>

    <p class="bolum_arasi">* * *</p>

    <p class="kayit">GÜNLÜK GİRİŞİ: SOL 543</p>

    <p>Hazırlıkları... bitirdim?</p>

    <p>Sanırım bitirdim.</p>

    <p>Listedeki her şeyi yaptım. MTA uçmaya hazır. Sekiz sol içinde, tam da bunu yapacak. Umarım.</p>

    <p>Hiç kalkmayabilir de. Motorlarından birini söktüm, ne de olsa. O işlem sırasında bir sürü şeyi bozmuş olabilirim. Ve tırmanış evresini test etmenin bir yolu yok. Bir kere yaktınız, yaktınız.</p>

    <p>Fakat diğer her şey kalkışa kadar testlerden geçecek. Kimisini ben yapacağım, kimisini NASA uzaktan yapacak. Bana başarısızlık ihtimalini söylemiyorlar ama tarihteki en yüksek olduğunu tahmin ediyorum. Yuri Gagarin’in benimkinden daha güvenli ve sağlam bir gemisi vardı.</p>

    <p>Ve Sovyet gemileri ölüm tuzaklarıydı.</p>

    <p class="bolum_arasi">* * *</p>

    <p>“Pekâlâ,” dedi Lewis, “yarın büyük gün.”</p>

    <p>Mürettebat Rek’te süzülüyordu. Gelecek operasyon için geminin dönüşünü durdurmuşlardı.</p>

    <p>“Ben hazırım,” dedi Martinez. “Johanssen beni sokabileceği her türlü senaryoya soktu. Her birinde yörüngeye çıkmayı başardım.”</p>

    <p>“Felaket düzeyi arızalar dışında her şey,” diye düzeltti Johanssen.</p>

    <p>“Evet,” dedi Martinez. “Tırmanışta yaşanacak bir patlama üzerinde tatbikat yapmanın bir anlamı yok. Orada elimizden gelen bir şey olmaz.”</p>

    <p>“Vogel,” dedi Lewis. “Rotamız ne durumda?”</p>

    <p>“Mükemmel,” dedi Vogel. “Planlanmış yolun bir metre; planlanmış süratin saniyede iki santim içerisindeyiz.”</p>

    <p>“Güzel,” dedi Lewis. “Beck, peki ya sen?”</p>

    <p>“Her şey hazır, Kumandanım,” dedi Beck. “İpler bağlandı ve 2 numaralı hava kilidine sarıldı. Elbisem ve İMÜ kullanıma hazır.”</p>

    <p>“Peki, savaş planı oldukça açık,” dedi Lewis. İçinde bulduğu ufak dönüşü durdurmak için bir kola tutundu. “Martinez MTA’yı uçuracak ve Johanssen tırmanışın sistem operatörlüğünü yapacak. Beck ve Vogel, MTA kalkış yapmadan önce sizin 2 numaralı hava kilidinde, dış kapı açık vaziyette beklemenizi istiyorum. Elli iki dakika beklemek zorunda kalacaksınız ama hava kilidi ya da elbiselerinizde herhangi bir teknik arızanın yaşanma riskine girmek istemiyorum. Kesişme gerçekleştiğinde, Watney’yi almak Beck’in görevi.”</p>

    <p>“Ona ulaştığımda kötü durumda olabilir,” dedi Beck. “Parçalanmış MTA kalkış sırasında on iki g’ye kadar tırmanacak. Bilinci yerinde olmayabilir ve hatta iç kanama bile geçiriyor olabilir.”</p>

    <p>“İyi ki aynı zamanda doktorumuzsun,” dedi Lewis. “Vogel, her şey yolunda giderse, iple Beck’i ve Watney’yi gemiye çekeceksin. Sorun çıkarsa, sen Beck’in yedeğisin.”</p>

    <p><em>“Ja,”</em> dedi Vogel.</p>

    <p>“Şu an keşke elimizden gelen daha fazlası olsaydı,” dedi Lewis. “Ama tek yapabileceğimiz beklemek. Çalışma programlarınız iptal edildi. Tüm bilimsel deneyler askıya alındı. Becerebilirseniz uyuyun. Beceremezseniz, ekipmanlarınızı kontrol edin.”</p>

    <p>“Onu kurtaracağız, Kumandanım,” dedi Martinez diğerleri süzülerek odadan çıkarken. “Bundan yirmi dört saat sonra, Mark Watney bu odada bizimle birlikte olacak.”</p>

    <p>“Öyle umalım, Binbaşı,” dedi Lewis.</p>

    <p class="bolum_arasi">* * *</p>

    <p>“Bu vardiyanın son kontrolleri tamamlandı,” dedi Mitch kulaklık setine. “Saat hakemi.”</p>

    <p>“Dinleme, Uçuş,” dedi saat hakemi.</p>

    <p>“MTA’nın kalkışına kalan süre?”</p>

    <p>“On altı saat, dokuz dakika, kırk saniye... başla.”</p>

    <p>“Anlaşıldı. Tüm istasyonlar: Uçuş direktörü vardiya değişimi.” Kulaklık setini çıkardı ve gözlerini ovuşturdu.</p>

    <p>Brendan Hutch seti ondan aldı ve başına geçirdi. “Tüm istasyonlar, şu anki uçuş direktörü Brendan Hutch.”</p>

    <p>“Bir şey olursa ara beni,” dedi Mitch. “Olmazsa, yarın görüşürüz.”</p>

    <p>“Git biraz uyu, Patron,” dedi Brendan.</p>

    <p>Venkat gözlem odasından izledi. “Saat hakemine niye sordu ki?” diye mırıldandı. “Ana ekrandaki büyük görev saatinde yazıyor.”</p>

    <p>“Gergin,” dedi Annie. “Bunu pek göremezsin ama Mitch Henderson’ın gergin hali böyle oluyor. Her şeyi iki üç kere kontrol eder.”</p>

    <p>“Anlaşılır,” dedi Venkat.</p>

    <p>“Çimenlerde kamp kuruyorlar, bu arada,” dedi Annie. “Dünyanın dört bir yanından gelen muhabirler. Basın odalarımızda yeterli yer yok.”</p>

    <p>“Basın dramaya bayılır.” Venkat iç geçirdi. “İyi kötü, yarın her şey sona ermiş olacak.”</p>

    <p>“Bizim buradaki rolümüz nedir?” diye sordu Annie. “Bir şeyler ters giderse, Görev Kontrol ne yapabilir?”</p>

    <p>“Hiçbir şey,” dedi Venkat. “En ufak bir şey bile yapamaz.”</p>

    <p>“Hiçbir şey mi?”</p>

    <p>“Her şey on iki ışık dakikası uzakta gerçekleşiyor. Yani sordukları her soruya ancak yirmi dört dakikada cevap alabilirler. Kalkışın tamamı on iki dakika sürecek. Kendi başlarınalar.”</p>

    <p>“Yani tamamen âciz durumdayız, öyle mi?”</p>

    <p>“Evet,” dedi Venkat. “Çok kötü bir durum, değil mi?”</p>

    <p class="kayit">GÜNLÜK GİRİŞİ: SOL 549</p>

    <p>Altıma sıçmıyorum desem yalan olur. Dört saat içinde, yörüngeye doğru kocaman bir patlamanın içinde yol alacağım. Bunu daha önce birkaç kere yaptım ama hiçbirinde böyle derme çatma bir gemide değildim.</p>

    <p>Şimdi, MTA’nın içinde oturuyorum. Elbisemin içindeyim çünkü geminin ön kısmında, eskiden bir pencere ve gövdenin bir kısmı olan yerde kocaman bir delik var. Şu an “kalkış yönergelerini bekliyorum”. Aslında, kalkışı bekliyorum sadece. Benim burada bir rolüm yok. Ben kalkış koltuğuna oturup, en iyisi için dua edeceğim sadece.</p>

    <p>Dün gece, sonuncu yiyecek paketimi yedim. Haftalardır yediğim ilk güzel yemekti bu. Ardımda kırk bir patates bırakıyorum. Açlığa o kadar yaklaştım işte.</p>

    <p>Yolculuğum sırasında özenle bir sürü örnek topladım. Ama yanımda hiçbirini götüremiyorum. Onları buradan birkaç yüz metre ötede, bir muhafazanın içine yerleştirdim. Belki günün birinde onları almak için bir roket gönderirler. Bari alması kolay bir yere bırakayım dedim.</p>

    <p>Bu kadar işte. Bundan sonrası yok. Bir iptal prosedürü bile yok. Niye olsun ki? Kalkışı erteleyemeyiz. <em>Hermes</em> durup bekleyemez beni. Ne olursa olsun, programa uygun hareket edeceğiz.</p>

    <p>Bugün gerçekten ölümle karşı karşıyayım. Bundan hoşlandığımı söyleyemem.</p>

    <p>MTA patlarsa, o kadar da kötü olmaz. Başıma neyin geldiğini bile anlamam ama kesişmeyi kaçırırsam, havam bitene kadar uzayda öylece süzülürüm. Bunun için de bir B planım var. Oksijen karışımını sıfıra düşürüp boğulana kadar saf nitrojen soluyacağım. Canım acımayacak. Akciğerlerin oksijen eksikliğini fark etme yetisi yok. Sadece yorulup, uyuyacağım ve öleceğim.</p>

    <p>Yolun sonuna geldiğime gerçekten inanamıyorum. Gerçekten ayrılıyorum buradan. Bu cansız çöl bir buçuk yıl bana yuva oldu. Bir süreliğine de olsa, nasıl hayatta kalacağımı öğrendim ve duruma alıştım. Hayatta kalmak için verdiğim korkunç mücadele bir şekilde rutine dönüştü. Sabah kalk, kahvaltı yap, mahsullerinle ilgilen, bozulan şeyleri tamir et, öğle yemeği ye, e-postalara cevap ver, televizyon izle, akşam yemeği ye, uyumaya git. Modern bir çiftçinin hayatı.</p>

    <p>Ardından bir kamyoncu oldum ve gezegen boyunca uzun bir yolculuğa çıktım. En sonunda da bir inşaat işçisine dönüşüp, daha önce kimsenin aklının ucundan bile geçmemiş şekillerde bir gemi inşa ettim. Burada her işten biraz yaptım çünkü burada bu işleri yapacak benden başka kimse yok.</p>

    <p>Artık bunların hepsi sona erdi. Yapacak işim ve yenmem gereken bir doğa yok. Son kez bir Mars patatesi yedim. Son kez yüzey aracında uyudum. Kırmızı kumda son ayak izlerimi bıraktım. Öyle ya da böyle, bugün Mars’tan ayrılıyorum.</p>

    <p>Zamanı gelmişti anasını satayım.</p>
  </div>
</body>
</html>
