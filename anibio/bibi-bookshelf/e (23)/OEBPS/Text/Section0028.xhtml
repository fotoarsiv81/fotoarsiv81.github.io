<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">21. Bölüm</h1>

    <p class="kayit">GÜNLÜK GİRİŞİ: SOL 431</p>

    <p>Nasıl toparlanacağımı çözmeye çalışıyorum. Göründüğünden daha zor.</p>

    <p>İki adet basınca dayanıklı aracım var: yüzey aracı ve karavan. Bunlar birbirine hortumlarla bağlılar ama aynı zamanda salak da değiller. Eğer biri basınç kaybederse, diğeri anında ortak kullanım hatlarını kapatır.</p>

    <p>Burada amansız bir mantık var: Eğer yüzey aracı delinirse, ölürüm. Bundan kurtulmaya çalışmanın bir mantığı yok. Ama eğer karavan delinirse, bana bir şey olmaz. Yani önemli olan her şeyi yüzey aracına koymalıyım.</p>

    <p>Karavana koyacağım her şey, neredeyse sıfır atmosferden ve dondurucu soğuklardan etkilenmemeli. Bunun olmasını beklediğimden değil ama işte... En kötüsüne hazırlanmak gerek.</p>

    <p><em>Pathfinder</em> yolculuğu için yaptığım kum torbaları yiyecek depolamak için işime yarayacaklar. Patatesleri yüzey aracına ya da karavana koyamam. Sıcak, basınç dolu ortamda çürürler. Kolay erişebileyim diye birazını yüzey aracının içinde saklayacağım ama gerisi bu gezegenin sağladığı kocaman buzdolabının içinde duracak. Karavan bayağı dolu olacak. İkinci iki adet büyük Hab aküsü, atmosfer düzenleyici, oksijen verici ve ev yapımı ısı rezervuarım olacak. Rezervuarı yüzey aracında tutmam daha iyi olurdu ama düzenleyicinin geri dönüş havasının yakınında olması gerekiyor.</p>

    <p>Yüzey aracı da bayağı dolu. Sürüş esnasında, yatak odası katlanmış bir şekilde, acil durum egresi için hazır olarak yanımda duracak. Ayrıca yanımda iki adet işlevsel GDF elbisesi ve acil durum tamiratı için gerekli olabilecek her şey duracak: alet çantaları, yedek parçalar, neredeyse bitmiş olan yapıştırıcım, diğer yüzey aracının ana bilgisayarı (ne olur ne olmaz!) ve 620 litrelik suyumun tamamı.</p>

    <p>Ve tuvalet olarak kullanacağım plastik bir kutu. Sıkı kapağı olanlarından.</p>

    <p class="bolum_arasi">* * *</p>

    <p>“Watney neler yapıyor?” diye sordu Venkat.</p>

    <p>Mindy bilgisayarından kafasını soruyla kaldırdı. “Dr. Kapoor?”</p>

    <p>“GDF sırasında onun bir resmini çekmeyi başardığını duydum?”</p>

    <p>“Evet,” dedi Mindy, klavyesinin tuşlarına basarken. “Bir şeylerin hep yerel zamanda saat 9 civarı değiştiğini fark ettim. İnsanlar genelde aynı düzeni takip ederler, o yüzden ben de onun o sıralar çalışmaya başlamayı sevdiğini tahmin ettim. Saat 9 ile 9:10 arasında on yedi resim alacak gibi bir ayarlama yaptım uydulara. Resimlerden birinde yakaladım onu.”</p>

    <p>“İyi düşünmüşsün. Resmi görebilir miyim?”</p>

    <p>“Tabii ki.” Ekranında resmi açtı.</p>

    <p>Venkat bulanık resme baktı. “Daha iyileştirilemiyor mu?”</p>

    <p>“Bu yörüngeden alınmış bir resim,” dedi Mindy. “NSA resmi en iyi yazılımlarını kullanarak büyüttü.”</p>

    <p>“Bir dakika, ne?” diye kekeledi Venkat. “NSA mı?”</p>

    <p>“Evet, bizi aradılar ve yardım teklif ettiler. Uzay uydu görüntülerini büyütmede kullandıkları programı kullandılar.”</p>

    <p>Venkat omuz silkti. “Herkes aynı adamın hayatta kalması için uğraş verirken, formalitelerin büyük kısmının atlanması ilginç.” Ekranı işaret etti. “Watney burada ne yapıyor?”</p>

    <p>“Sanırım yüzey aracına bir şeyler yüklüyor.”</p>

    <p>“Karavan üzerinde en son ne zaman çalıştı?” diye sordu Venkat.</p>

    <p>“Bir süredir çalışmadı. Bize niye daha fazla not bırakmıyor?”</p>

    <p>Venkat omuz silkti. “Meşgul. Gündüz saatlerinin büyük kısmını çalışarak geçiriyor ve kayalarla mesaj yazmak hem zaman hem de güç istiyor.”</p>

    <p>“Peki...” dedi Mindy. “Buraya niye bizzat geldiniz? Bunları e-posta üzerinden halledebilirdik.”</p>

    <p>“Aslına bakarsan, seninle konuşmaya geldim,” dedi. “Sorumluluklarında bazı değişikliklere gidildi. Bundan sonra, Mars etrafındaki uyduları yönetmek yerine, tek sorumluluğun Mark Watney’yi izlemek olacak.”</p>

    <p>“Ne?” dedi Mindy. “Peki ya yörünge düzenlemeleri ve hizalamaları ne olacak?”</p>

    <p>“Bunları başkalarına yaptıracağız,” dedi Venkat. “Bundan sonra, senin tek görevin Ares 3’ten gelen görüntüleri incelemek olacak.”</p>

    <p>“Bu bir rütbe indirimi,” dedi Mindy. “Ben bir yörünge mühendisiyim ve siz beni süslendirilmiş bir röntgenciye dönüştürüyorsunuz.”</p>

    <p>“Bu kısa süreli,” dedi Venkat. “Daha sonra bunu telafi edeceğiz. Durum şu ki, sen bunu aylardır yapıyorsun ve Ares 3’ün uydu fotoğraflarındaki durumları tanımlamada uzmansın. Bunu yapabilecek başka kimse yok.”</p>

    <p>“Bu iş neden şimdi bu kadar önem kazandı?”</p>

    <p>“Watney’nin zamanı azalıyor,” dedi Venkat. “Yüzey aracının modifikasyonlarının ne kadarının tamamlandığını bilmiyoruz. Ama onları tamamlamak için sadece on altı solunun kaldığını biliyoruz. Tam olarak ne yaptığını bilmemiz gerekiyor. Basın kanalları ve senatörler sürekli onun durumunu soruyorlar bana. Birleşik Devletler Başkanı bile birkaç kere aradı.”</p>

    <p>“Ama onun durumunu bilmenin bir yardımı dokunmaz,” dedi Mindy. “Zamanında yetiştiremezse, ona yardım etmek için bir şey yapamayız ki. Bu anlamsız bir görev.”</p>

    <p>“Sen ne kadar zamandır hükümet için çalışıyorsun?” Venkat iç geçirdi.</p>

    <p class="kayit">GÜNLÜK GİRİŞİ: SOL 434</p>

    <p>Bu güzelliği teste tabi tutmanın zamanı geldi.</p>

    <p>Bu da beraberinde bir sorunu getiriyor. Testin gerçekçi olmasını istiyorsam, <em>Pathfinder</em> yolculuğunda yaptığımın aksine, bu sefer Hab’dan yaşam destek için gerekli bileşenleri de çıkarmam gerekiyor. Hab’dan atmosfer düzenleyiciyi ve oksijen vericiyi çıkardığınızda, geriye kalan sadece... bir çadır. Hayatın sürdürülmesine yardımcı olmayan büyük, yuvarlak bir çadır.</p>

    <p>Bu göründüğü kadar riskli değil. Her zaman olduğu gibi, yaşam desteğin tehlikeli kısmı karbondioksitle başa çıkmak. Havadaki CO<sub>2</sub> oranı yüzde 1’e çıktığında, CO<sub>2</sub> zehirlenmesinin semptomlarını görmeye başlıyorsunuz. O yüzden Hab’ın karışımını bunun altında tutmam gerekiyor.</p>

    <p>Hab’ın iç hacmi 120,000 litre. Normal nefes alıp vererek, CO<sub>2</sub> seviyesini yüzde 1’e çıkarmak iki günümü alır (O<sub>2</sub> seviyesine çizik bile atamam). O yüzden düzenleyiciyi ve oksijen vericiyi bir süreliğine çıkarmakta bir sakınca yok.</p>

    <p>İkisi de karavanın hava kilidinden geçemeyecek kadar büyükler. Şansıma, Mars’a montaj yapılması gereken parçalar halinde gönderildiler. Bütün halinde gönderilemeyecek kadar büyüktüler, o yüzden bunları parçalamak oldukça kolay oldu.</p>

    <p>Birkaç gidiş gelişle, tüm parçaları karavana taşıyabildim. Her bir parçayı hava kilidinden teker teker geçirdim. Bunları içeride tekrar birleştirmek çok zahmetli oldu, demedi demeyin. İçeride, karavanın içinde bulunması gereken onca şeye ancak yetecek kadar yer vardı. Gözü pek kahramanımıza hareket edecek yer kalmıyordu.</p>

    <p>Daha sonra ADDB’yi getirdim. Bir klima ünitesinin Dünya’da dışarıda bulunması gibi, bu da Hab’ın dışında duruyordu. Bir bakıma, bu da bir klima ünitesi aslında. Onu karavana taşıdım ve onun için hazırladığım rafa bağladım. Daha sonra onu “balondan” karavanın içine giren besleme yollarına bağladım.</p>

    <p>Düzenleyicinin ADDB’ye hava gönderebilmesi ve ardından geri dönen havanın ısı rezervuarından kabarcıklar halinde geçmesi gerekiyor. Düzenleyicinin bulunduğu basınç alanında, aynı zamanda aletin çekebileceği CO<sub>2</sub> bulunması da gerekiyor.</p>

    <p>Karavanda yer açmak için içerisini temizlerken, bu amaç için tanklardan birine dokunmadım. Bu tankın oksijen depolaması gerekiyor ama tank tanktır. Tanrı’ya şükürler olsun ki, bu görev için tüm hava bağlantıları ve vanalar standartlaştırılmış durumda. Bu yanlışlıkla yapılmış bir şey değil. Yüzey tamiratlarının daha kolay yapılabilmesi için özellikle alınmış bir karar.</p>

    <p>ADDB’yi yerine taktığımda, oksijen vericiyi ve düzenleyiciyi karavanın güç kaynağına bağladım ve açılmalarını seyrettim. İkisinin de düzgün bir şekilde çalıştığından emin olmak için ikisini de hata tanısından geçirdim. Daha sonra oksijen vericiyi kapattım. Onu sadece beş solda bir kullanacağım, unuttunuz mu?</p>

    <p>Daha sonra yüzey aracına geçtim, yani on metrelik, can sıkıcı bir GDF yapmam gerekti. Oradan sonra, yaşam destek durumunu gözlemledim. Asıl yaşam destek ekipmanlarını yüzey aracından gözlemleyemeyeceğimi söylemem gerekiyor (hepsi karavanın içinde) ama yüzey aracı bana hava hakkında bir sürü şeyi söyleyebilir. Oksijen, CO<sub>2</sub>, sıcaklık, nemlilik vs. Her şey yolunda görünüyordu.</p>

    <p>GDF elbisesini tekrar giydikten sonra, yüzey aracının havasına bir kutu CO<sub>2</sub> saldım. Yüzey aracının bilgisayarının, CO<sub>2</sub> seviyelerinin ölümcül seviyelere yükseldiğini gördüğünde, elini ayağını karıştırmasını izledim. Ardından, bu seviyeler zamanla normale düştü. Düzenleyici işini doğru düzgün yapıyordu. Aferin oğluma!</p>

    <p>Hab’a geri döndüğümde ekipmanı çalışır halde bıraktım. Bütün gece kendi başına kalacak ve durumunu sabah kontrol edeceğim. Bu tamamen gerçekçi bir test değil çünkü ben oksijen soluyup CO<sub>2</sub> salmak için orada değilim ama her şey teker teker.</p>

    <p class="kayit">GÜNLÜK GİRİŞİ: SOL 435</p>

    <p>Dün gece tuhaf geçti. <em>Mantıksal olarak,</em> bir gecede başıma kötü bir şeylerin gelmeyeceğini biliyordum ama yine de ısıtıcılar dışında başka hiçbir yaşam destek ünitesinin olmadığını bilmek biraz korkutucuydu. Hayatım daha önceden yaptığım bir hesaba dayanıyordu. Yanlış bir işaret kullandıysam ya da yanlış rakamları topladıysam, bir daha hiç uyanamayabilirdim.</p>

    <p>Ama uyandım ve ana bilgisayar, tahmin ettiğim gibi CO<sub>2</sub> seviyelerinde ufak bir artış gösteriyordu. Görünüşe göre başka bir sol daha yaşayacağım.</p>

    <p><em>Başka Bir Sol Daha Yaşa</em> bir James Bond filmi için harika bir isim olurdu.</p>

    <p>Yüzey aracını kontrol ettim. Her şey yolundaydı. Aracı sürmezsem, ısıtıcısı kapalı halde, düzenleyici bir ayın üzerinde çalışabilir. Bu iyi bir güvenlik payı. Yolculuğum sırasında kızılca kıyamet koparsa, gereken şeyleri tamir etmek için zamanım olacak. CO<sub>2</sub> atımı değil, oksijen tüketimim benim zamanımı kısıtlayacak ve bol bol oksijenim var.</p>

    <p>Yatak odasını test etmek için şimdinin iyi bir zaman olduğuna karar verdim.</p>

    <p>Yüzey aracının içine girdim ve yatak odasını içeriden dış hava kilidi kapısına bağladım. Daha önceden bahsettiğim gibi, bunu başka türlü yapamıyorum. Ardından yatak odasını benden bu hareketi beklemeyen Mars üzerine açıverdim.</p>

    <p>Olması gerektiği gibi, yüzey aracının içindeki basınç brandayı dışarıya ittirdi ve yatak odası bir balon gibi şişti. Bunun ardından işte, kaos baş gösterdi. Yatak odası kısa sürede söndü ve hem kendisinin hem de yüzey aracının tüm havasını kaybetmesine neden oldu. Ben o sırada GDF elbisemi giyiyordum; geri zekâlı değilim o kadar. O yüzden ben de...</p>

    <p><em>Başka Bir Sol Daha Yaşa!</em> (Başrolde Mark Watney... muhtemelen Q karakterini canlandırır. Benden James Bond olmaz.)</p>

    <p>Patlamış yatak odasını Hab’a sürükledim ve iyice sağını solunu kontrol ettim. Duvarın tavanla birleştiği dikiş patlamıştı. Mantıklı. Bu, basınç alanında bulunan bir doğru açı. Fizik bu tarz şeylerden nefret eder.</p>

    <p>İlk önce yatak odasını bir güzel yamaladım, ardından yedek brandadan şeritler keserek dikişlerin üzerine yapıştırdım. Şimdi o yerler iki kat kalın oldu ve üzerlerini reçineyle iki kat mühürledim. Belki bu yeterli olacaktır. Bu noktada, artık işi tahmine bıraktım. Harika botanik yeteneklerim bu konuda pek işe yaramıyor.</p>

    <p>Yarın tekrar deneyeceğim.</p>

    <p class="kayit">GÜNLÜK GİRİŞİ: SOL 436</p>

    <p>Kafein haplarım bitti. Bundan sonra Mars kahvesi yok.</p>

    <p>O yüzden bu sabah uyanmam biraz daha uzun sürdü ve çabucak baş çatlatan bir baş ağrısı ortaya çıktı. Mars üzerinde multi milyar dolarlık bir köşkte yaşamanın güzel bir avantajı var: Saf oksijene erişim. Bir nedenden ötürü, yüksek bir O<sub>2</sub> konsantresi baş ağrıların çoğunu yok etmektedir. Neden bilmiyorum. Umurumda da değil. Önemli olan bunu çekmek zorunda kalmıyor oluşum.</p>

    <p>Yatak odasını tekrar test ettim. Yüzey aracının içindeyken elbisemi giydim ve önceki seferki gibi yatak odasını açtım. Ama bu sefer sağlam durdu. Bu harika ama el emeğimin ne kadar narin olduğunu gördüğüm için, basınç mührünü şöyle güzel, uzun bir şekilde test etmek istedim.</p>

    <p>GDF elbisemin içinde birkaç dakika öylece oturduktan sonra, zamanımı daha iyi değerlendirmeye karar verdim. Yatak odası hava kilidine bağlı haldeyken, yüzey aracı/yatak odası evreninden ayrılamayabilirim ama yüzey aracının içinde durup kapıyı kapatabilirim.</p>

    <p>Bunu yapınca, rahatsız GDF elbisesini çıkardım. Yatak odası hâlâ tam basınçta, hava kilidi kapısının öte tarafında duruyordu. O yüzden testimi yaparken, GDF elbisemi giymeme gerek yok. Rastgele, testin sekiz saat sürmesi gerektiğine karar verdim, o yüzden o süre boyunca yüzey aracı içinde sıkışıp kaldım.</p>

    <p>O zamanı yolculuğumu planlayarak geçirdim. Çoktan bildiklerime ekleyeceğim pek bir şeyim yoktu. Acidalia Planitia’dan dümdüz Mawrth Vallis’e gideceğim, ardından sona erene kadar vadiyi takip edeceğim. Vadi, beni en sonunda Arabia Terra’ya çıkaracak bir zikzak yola getirecek. Onun ardından, yol zorlaşacak.</p>

    <p>Acidalia Planitia’nın aksine, Arabia Terra kraterlerle dolu. Ve her kraterde iki tane acımasız yükseklik değişikliği bulunuyor. Önce aşağı, sonra yukarı. Onların etrafından geçen en kısa yolları bulmaya çalıştım. Eminim gerçekten yola çıktığımda, rotamı duruma göre değiştirmem gerekecektir. Hiçbir plan düşmanla ilk temastan canlı çıkamaz.</p>

    <p class="bolum_arasi">* * *</p>

    <p>Mitch konferans odasındaki koltuğuna oturdu. Her zamanki tayfa odadaydı: Teddy, Venkat, Mitch ve Annie. Ama bu sefer Mindy Park ve Mitch’in daha önce hiç görmediği bir adam da buradaydı.</p>

    <p>“Ne var ne yok, Venk?” diye sordu Mitch. “Bu ani toplantı niye?”</p>

    <p>“Bazı gelişmeler var,” dedi Venkat. “Mindy, onlara son olayları anlatır mısın?”</p>

    <p>“Peki,” dedi Mindy. “Watney karavana balon eklentisini tamamlamış gibi görünüyor. Yani büyük oranda bizim ona gönderdiğimiz tasarımı kullanıyor.”</p>

    <p>“Ne kadar stabil olduğuna dair bir fikrin var mı?” diye sordu Teddy.</p>

    <p>“Oldukça stabil,” dedi Mindy. “Son birkaç gündür herhangi bir sıkıntı göstermeden şişmiş halde duruyor. Ayrıca, bir tür... oda da yaptı.”</p>

    <p>“Oda mı?” diye sordu Teddy.</p>

    <p>“Sanırım Hab brandasından yapılma,” diye açıkladı Mindy. “Yüzey aracının hava kilidine bağlanıyor. Sanırım bunu yapmak için Hab’ın bir kısmını kesti. Ne işe yaradığını bilmiyorum.”</p>

    <p>Teddy Venkat’a dönü. “Bunu niye yapmış olabilir?”</p>

    <p>“Bunun bir atölye olduğunu düşünüyoruz,” dedi Venkat. “Schiaparelli’ye vardığında, MTA üzerinde yapması gereken bir sürü şey olacak. GDF elbisesi olmadan bunları yapmak çok daha kolay olur. Muhtemelen yapabildiği kadarını bu odanın içinden yapmaya çalışacaktır.”</p>

    <p>“Zekice,” dedi Teddy.</p>

    <p>“Watney zeki birisi,” dedi Mitch. “Yaşam desteğini içeriye taşıdı mı?”</p>

    <p>“Sanırım taşıdı,” dedi Mindy. “ADDB’yi taşıdı.”</p>

    <p>“Affedersin,” diye araya girdi Annie. “ADDB nedir?”</p>

    <p>“Bu atmosfer düzenleyicinin dış bileşeni,” dedi Mindy. “Hab’ın dışında duruyor, o yüzden kaybolduğunda fark ettim. Onu muhtemelen yüzey aracına taktı. Onu taşımanın başka bir nedeni olamaz, o yüzden yaşam destek sistemlerini devreye soktuğunu tahmin ediyorum.”</p>

    <p>“Harika,” dedi Mitch. “Durum iyi gözüküyor.”</p>

    <p>“Hemen kutlamaya başlama, Mitch,” dedi Venkat. Yeni gelen adamı işaret etti. “Bu Mars meteorologlarımızdan birisi olan Randall Carter. Randall, onlara bana söylediklerini anlat.”</p>

    <p>Randall başıyla onayladı. “Teşekkür ederim, Dr. Kapoor.” Randall bir Mars haritasını göstermek için laptopunu döndürdü. “Son birkaç haftadır, Arabia Terra üzerinde bir kum fırtınası toplanıyor. Boyut olarak pek de büyük değil. Onun sürüşünü hiç etkilemeyecek.”</p>

    <p>“O zaman sorun nedir?” diye sordu Annie.</p>

    <p>“Bu düşük süratli bir fırtına,” diye açıkladı Randall. “Rüzgâr yavaş ama yüzeydeki ufak partikülleri alıp yoğun bulutlar oluşturacak kadar hızlı. Her sene bunlardan beş altı tane oluyor. Sorun şu ki, bunlar aylarca sürüyorlar. Gezegenin büyük bir kısmını kaplıyorlar ve atmosferi tozla dolduruyorlar.”</p>

    <p>“Ben hâlâ sorunun ne olduğunu anlamadım,” dedi Annie.</p>

    <p>“Işık,” dedi Randall. “Fırtınanın gerçekleştiği alanda, yüzeye erişen güneş ışıkları çok düşük. Şu an, bu normalin yüzde yirmisi kadar. Ve Watney’nin yüzey aracı güneş panelleriyle çalışıyor.”</p>

    <p>“Kahretsin,” dedi Mitch gözlerini ovalayarak. “Biz de onu uyaramayız.”</p>

    <p>“Tamam, daha az enerji alacak,” dedi Annie. “Biraz daha uzun süre şarj etse olmaz mı?”</p>

    <p>“Zaten şimdiki plan bütün günü şarj ederek geçirmesiydi,” diye açıkladı Venkat. “Normal gün ışığının sadece yüzde yirmisiyle, aynı enerjiyi kazanması beş kat daha uzun sürer. Kırk beş solluk yolculuğu, iki yüz yirmi beş sola uzar. <em>Hermes</em>’in uçuşunu kaçırır.”</p>

    <p>“<em>Hermes</em> onu bekleyemez mi?” diye sordu Annie.</p>

    <p>“<em>Hermes</em> sadece uçup geçecek,” dedi Venkat. “Mars yörüngesine girmeyecek. Eğer girerlerse, buraya geri dönemezler. Geri dönüş yolu için süratlerine ihtiyaçları var.”</p>

    <p>Birkaç saniyelik sessizliğin ardından, Teddy, “Onun bunu atlamanın bir yolunu bulacağını ummamız gerekecek. Onun durumunu takip edebilir ve-”</p>

    <p>“Hayır, takip edemeyiz,” diye araya girdi Mindy.</p>

    <p>“Edemez miyiz?” dedi Teddy</p>

    <p>Mindy kafasını salladı. “Uydular kum yüzünden kör olacaklar. Fırtına alanına girdiğinde, diğer taraftan çıkana kadar hiçbir şey göremeyeceğiz.”</p>

    <p>“Siktir,” dedi Teddy.</p>

    <p class="kayit">GÜNLÜK GİRİŞİ: SOL 439</p>

    <p>Hayatımı bu makineyle birlikte riske atmadan önce, bunu test etmem gerekiyor.</p>

    <p>Ve bu şimdiye kadar yaptığım ufak testlerden olmamalı. Doğru; enerji üretimini, yaşam destek sistemini, karavan balonunu ve yatak odasını test ettim. Ama tümünün birlikte nasıl çalıştığını da test etmem gerekiyor.</p>

    <p>Uzun bir yolculuk için her şeyi yükleyeceğim ve çember çizmeye başlayacağım. Hab’ın 500 metrelik alanından çıkmayacağım, o yüzden bir şeyler bozulursa tehlikede olmayacağım.</p>

    <p>Bugünü yüzey aracını ve karavanı test için yüklemeye ayırdım. Ağırlığın, gerçek yolculukta olacak ağırlığa eş olmasını istiyorum. Ayrıca, kargo yer değiştirecekse ya da bir şeyleri kırılacaksa, bunu şimdiden öğrenmek istiyorum.</p>

    <p>Sağduyu yüzünden bir taviz verdim. Su mevcudumun büyük kısmını Hab’da bıraktım. Yirmi litresini yanıma aldım; teste yetecek kadar, daha fazlası değil. Yarattığım bu mekanik yaratıkta basınç kaybetmeme neden olabilecek birçok sorun çıkabilir ve böyle bir şey olursa, suyumun tamamını kaybetmek istemiyorum.</p>

    <p>Gerçek yolculukta, yanımda 620 litre su olacak. Ağırlık farkını diğer malzemelerimin yanında 600 kilogram kaya yükleyerek tamamladım.</p>

    <p>Dünyamdaki üniversiteler ve hükümetler, Mars kayalarına sahip olabilmek için milyonlar ödemeye hazırlar. Bense onları boş yük olarak kullanıyorum.</p>

    <p>Bu gece son bir küçük test daha yapacağım. Akülerin sorunsuz ve tamamen dolu olduğundan emin oldum, daha sonra yüzey aracını ve karavanı Hab’ın sistemiyle olan bağlantısını kestim. Hab’ın içinde uyuyacağım ama yüzey aracının yaşam destek sistemlerini açık bıraktım. Gece boyu havayı yüzey aracı düzenleyecek ve yarın ne kadar enerji tükettiğini göreceğim. Hab’ın sistemine bağlıyken ne kadar enerji kullandığını izledim ve beni şaşırtan bir şeyle karşılaşmadım. Ama bu gerçek kanıt olacak. Buna “fişi çektim testi” diyorum.</p>

    <p>Belki de verebileceğim en iyi isim bu değil.</p>

    <p class="bolum_arasi">* * *</p>

    <p><em>Hermes</em> mürettebatı Rek’te toplandı.</p>

    <p>“Durum güncellemelerini hızlıca aradan çıkartalım,” dedi Lewis. “Hepimiz bilim programlarımızın gerisindeyiz. Vogel, ilk sen.”</p>

    <p>“VASIMR 4’teki arızalı kabloyu değiştirdim,” diye rapor verdi Vogel. “Bu son kalın kablomuzdu. Böyle başka bir sorunla karşılaşırsak, akımı taşıması için ince kabloları örmemiz gerekecek. Ayrıca, reaktörden gelen enerji düşüşte.”</p>

    <p>“Johanssen,” dedi Lewis, “reaktöre neler oluyor?”</p>

    <p>“Onu düşürmek zorunda kaldım,” dedi Johanssen. “Sorun soğutma pervaneleri. Isıyı eskiden yaptıkları kadar verimli dağıtmıyorlar. Kirleniyorlar.”</p>

    <p>“Bu nasıl olabilir?” diye sordu Lewis. “Aracın dışındalar. Onlara dokunacak bir şey yok ki.”</p>

    <p>“Sanırım <em>Hermes</em>’in kendisinden gelen toz ya da ufak hava sızıntılarını yakalıyorlar. Öyle ya da böyle, kesinlikle kirlenmekteler. Bu kir mikro-ızgarayı tıkıyor ve yüzey alanını düşürüyor. Yüzey alanı ne kadar azalırsa, ısı dağıtımı da o kadar azalır. O yüzden reaktörü, bize fazla ısı gelmeyecek kadar kısıtladım.”</p>

    <p>“Soğutucu pervaneleri tamir etmemizin bir yolu var mı?”</p>

    <p>“Hasar mikroskobik seviyede,” dedi Johanssen. “Bir laboratuvara ihtiyacımız var. Genelde pervaneleri her görevden sonra değiştiriyorlar.”</p>

    <p>“Görevin geri kalanında motor gücünü koruyabilecek miyiz?”</p>

    <p>“Kirlenme oranı artmazsa, evet.”</p>

    <p>“Pekâlâ, gözün üzerinde olsun. Beck, yaşam destek sistemleri ne durumda?”</p>

    <p>“Zar zor çalışıyorlar,” dedi Beck. “Sistemlerin başa çıkması gerekenden daha uzun süredir uzaydayız. Normalde her görevin ardından değiştirilen filtreler var. Laboratuvarda yaptığım bir kimyasal banyoyla onları temizlemenin bir yolunu buldum ama bu da filtreleri aşındırıyor. Şimdilik sorun yok ama ileride neler bozulur, kim bilir?”</p>

    <p>“Bunun olacağını biliyorduk,” dedi Lewis. “<em>Hermes</em>’in tasarımı her görevin ardından yenileneceğini varsayıyordu ama biz Ares 3’ü 396 günden 898 güne çıkardık. Bozulan şeyler olacak. Bu olduğunda, bize yardım etmek üzere arkamızda koca NASA bulunuyor. Bizim sadece bakımı aksatmamamız gerekiyor. Martinez, senin odanda neler oluyor?”</p>

    <p>Martinez suratını buruşturdu. “Hâlâ beni haşlamaya çalışıyor. İklim kontrolü işini yapmıyor. Sanırım soğutucu gazı içeren borularda bir sıkıntı var. Ama geminin gövdesine bağlı oldukları için, onlara ulaşamıyorum. Odayı ısıya duyarlı olmayan yükler için kullanabiliriz ama başka bir işe yaramaz.”</p>

    <p>“Markın odasına mı taşındın?”</p>

    <p>“O benimkinin hemen yanında,” dedi. “Aynı sorun orada da var.”</p>

    <p>“Nerede uyuyorsun?”</p>

    <p>“2 numaralı hava kilidinde. İnsanların bana takılmayacağı tek yer orası.”</p>

    <p>“Bu iyi değil,” dedi Lewis kafasını sallayarak. “Mühürlerden biri kırılırsa, ölürsün.”</p>

    <p>“Uyuyacak başka bir yer bulamadım,” dedi Martinez. “Gemi zaten sıkışık ve koridorda uyursam, insanların ayakları altında olacağım.”</p>

    <p>“Pekâlâ, bundan sonra Beck’in odasında uyu. Beck Johanssen’la yatabilir.”</p>

    <p>Johanssen kızardı ve rahatsız bir şekilde başını yere eğdi.</p>

    <p>“Peki...” dedi Beck, “senin bundan haberin var mıydı?”</p>

    <p>“Bilmediğimi mi sanıyorsun?” dedi Lewis. “Burası küçük bir gemi.”</p>

    <p>“Kızmadın mı?”</p>

    <p>“Bu normal bir görev olsa, kızardım,” dedi Lewis. “Ama planın dışına çıkalı çok oldu. Görevlerinizi bu yüzden aksatmadığınız sürece, ben mutluyum.”</p>

    <p>“Ooo, uzayda aşk partisi,” dedi Martinez. “Harika!”</p>

    <p>Johanssen daha da kızardı ve suratını ellerine gömdü.</p>

    <p class="kayit">GÜNLÜK GİRİŞİ: SOL 444</p>

    <p>Bu konuda giderek iyileşiyorum. Belki Mars araçları için bir ürün denetçisi olabilirim.</p>

    <p>Her şey yolunda gitti. Çember çizerek beş sol geçirdim; sol başına ortalama 93 kilometre yaptım. Bu beklediğimden biraz daha iyi. Buradaki alan düz ve sağlam, o yüzden bu sadece karşılaşabileceğim en iyi durum. Tepelere tırmanıp büyük kayaların etrafından dolanmaya başladığımda, bu kadar verim alamayacağım.</p>

    <p>Yatak odası harika. Geniş, ferah ve rahat. İlk gece ısı konusunda ufak bir sorunla karşılaştım. İçerisi çok soğuktu. Yüzey aracı ve karavan kendi ısılarını sorunsuzca düzenleyebiliyordu ama yatak odasında o kıvılcım yoktu işte.</p>

    <p>Hayatımın hikâyesi.</p>

    <p>Yüzey aracının havayı ufak bir pervane yardımıyla dağıtan elektrikli bir ısıtıcısı var. RTJ ihtiyacım olan tüm ısıyı sağladığı için ısıtıcının kendisini hiçbir şey için kullanmıyorum, o yüzden pervaneyi çıkardım ve hava kilinin yanındaki bir güç kablosuna bağladım. Bir kere gücü görünce, tek yapmam gereken pervaneyi yatak odasına doğru çevirmek oldu.</p>

    <p>Bu düşük teknolojili bir çözüm ama işe yaradı. RTJ sağ olsun, içerisi bayağı sıcak. Benim sadece bunu eşit olarak yaymam gerekiyordu. Bir kez olsun, entropi yasası benim tarafımdaydı.</p>

    <p>Pişmemiş patateslerin iğrenç olduğunu keşfettim. Hab’dayken, patateslerimi ufak bir mikrodalga fırında pişiriyorum. Yüzey aracında böyle bir imkânım yok. Rahatlıkla Hab’ın mikrodalgasını yüzey aracına getirip sisteme bağlayabilirim ama her gün on adet patates pişirmek için harcayacağım enerji benim sürüş mesafemi düşürür.</p>

    <p>Çabucak bir tür rutin oluşturdum. Aslına bakarsanız, bu korkutucu derecede tanıdık bir rutindi. <em>Pathfinder</em> yolculuğu boyunca, yirmi iki rezil gün bunu yaşadım. Ama bu sefer, yanımda yatak odam vardı ve bütün fark bunda. Yüzey aracının içinde hapsolmak yerine, kendi küçük Hab’ım var.</p>

    <p>Uyandıktan sonra, kahvaltıda bir patates yedim. Ardından, yatak odasını içeriden indirdim. Bu biraz zor oluyor ama nasıl yapıldığını öğrendim.</p>

    <p>Önce bir GDF elbisesi giyiyorum. Ardından iç hava kilidi kapısını kapatırken dış kapıyı (yatak odası buraya bağlı) açık bırakıyorum. Bu yatak odasını benimle birlikte, yüzey aracının geri kalanından izole ediyor. Daha sonra hava kilidine basıncı düşürmesini söylüyorum. Araç havayı sadece küçük bir yerden dışarı pompaladığını sanıyor ama aslında bütün yatak odasını indiriyor.</p>

    <p>Basınç gittiğinde, brandayı çekip katlıyorum. Daha sonra dış kapakla olan bağlantısını kesip dış kapıyı kapatıyorum. Bu en sıkışık kısmı. Basıncı normal hale getirirken, hava kilidini katlanmış yatak odasıyla paylaşmam gerekiyor. Basınç düzeldiğinde, iç kapıyı açıyorum ve hemen hemen zaten yüzey aracının içine düşüyorum. Ardından yatak odasını topluyorum ve normal bir egres için hava kilidine geri dönüyorum.</p>

    <p>Bu karmaşık bir işlem ama yatak odasını yüzey aracının kabininin basıncını salmadan kapatıyor. Unutmayın, yüzey aracının içinde basınçsız ortamı pek sevmeyen bir sürü eşyam var.</p>

    <p>Sonraki adım bir gün önce serdiğim güneş hücrelerini toplayıp yüzey aracı ve karavanın üzerine yerleştirmek. Ardından hızlıca karavanı kontrol ediyorum. Hava kilidinden içeri giriyorum ve hızlıca ekipmanların durumlarına bakıyorum. GDF elbisemi çıkarmıyorum bile. Sadece göze batacak kadar arızalı bir şeyin olmadığından emin olmak istiyorum.</p>

    <p>Ardından, yüzey aracına geri dönüyorum. İçeri girdiğimde, GDF elbisesini çıkarıp yola düşüyorum. Yaklaşık dört saat sürdükten sonra akülerim bitiyor.</p>

    <p>Park ettiğimde, tekrar GDF elbisesini giyiyorum ve Mars’a çıkıyorum. Güneş panellerini sererek aküleri şarj etmeye başlıyorum.</p>

    <p>Ardından yatak odasını kuruyorum. Yatak odasını toplamak için kullandığım sıralamanın hemen hemen tam tersini takip ediyorum. En temelde, yatak odasını şişiren hava kilidi. Bir bakıma, yatak odası hava kilidinin bir uzantısı sadece.</p>

    <p>Mümkün olsa da, yatak odasını hızlı bir şekilde şişirmiyorum. Bunu test ederken yapmıştım çünkü nereden sızıntı olacağını görmek istiyordum. Ama bu iyi bir fikir değil. Hızlı şişirme yatak odasına büyük bir şok ve baskı uyguluyor. Eninde sonunda yırtılmasına neden olur. Hab’ın beni havan topu gibi fırlatması hoşuma gitmemişti. Bu tecrübeyi tekrarlamayı pek istemiyorum.</p>

    <p>Yatak odası tekrar kurulduğunda, GDF elbisemi çıkarıp rahatlayabilirim. Çoğunlukla yetmişlerin uyduruk dizilerini izliyorum. Günün büyük kısmında işsiz birinden farksızım.</p>

    <p>Bu süreci dört sol boyunca takip ettim, ardından sıra “Hava Günü”ne geldi.</p>

    <p>Hava Günü’nün diğer günlerden pek de bir farkı olmadığı ortaya çıktı; bir tek dört saatlik sürüşü yapmıyordum. Güneş panellerini kurduğumda, oksijen vericiyi çalıştırdım ve düzenleyicinin biriktirdiği CO<sub>2</sub> üzerinde çalışmasına izin verdim.</p>

    <p>Oksijen verici tüm CO<sub>2</sub>’i oksijene çevirdi ve kazandığım tüm enerjiyi harcadı.</p>

    <p>Test başarıyla sonuçlandı. Zamanında hazır olacağım.</p>

    <p class="kayit">GÜNLÜK GİRİŞİ: SOL 449</p>

    <p>Bugün büyük gün. Schiaparelli’ye doğru yola çıkıyorum.</p>

    <p>Her şey yüzey aracı ve karavana yüklendi. Çoğunluğu zaten deneme sürüşünden beri yüklüydü. Ama şimdi suyu bile yükledim.</p>

    <p>Son birkaç günde, Hab’ın mikrodalgasında tüm patatesleri pişirdim. Bu biraz zaman aldı çünkü mikrodalga bir kerede dört tane patates alabiliyor. Pişirdikten sonra, donmaları için onları yüzeye bıraktım. Donduklarında, onları yüzey aracının heybesine yerleştirdim. Bu bir zaman kaybı gibi görünebilir ama aslında çok önemli. Yolculuğum boyunca, pişmemiş patates yemek yerine, önceden pişirilmiş (soğuk) patates yiyeceğim. Öncelikle, bunlar çok daha lezzetli olacaklar. Daha da önemlisi, pişmiş olacaklar. Yiyecekleri pişirdiğinizde, proteinler parçalanır ve yiyeceği sindirmek çok daha kolay bir hale gelir. Yediklerimden daha fazla kalori alacağım ve bulabildiğim her kaloriye ihtiyacım var.</p>

    <p>Son birkaç günü her şey üzerinde hata tanısı yaparak geçirdim, Düzenleyici, oksijen verici, RTJ, ADDB, aküler, yüzey aracının yaşam destek sistemi (yedeğe ihtiyacım olursa diye), güneş hücreleri, yüzey aracı bilgisayarı, hava kilitleri ve içinde hareketli bir parça ya da elektrikli bir bileşen bulunan diğer her şey... Hatta motorları bile teker teker kontrol ettim. Her bir tekerlek için bir tane, dört tanesi yüzey aracında, dört tanesi karavanda, toplam sekiz tane motor var. Karavanın motorları kullanılmayacak ama yedeğe sahip olmak güzel bir şey.</p>

    <p>Her şey yola çıkmaya hazır. Gözüme ilişen hiçbir sorun yok.</p>

    <p>Nerede o eski Hab? İçindeki bütün önemli bileşenleri ve brandasının büyük kısmını çaldım. O zavallı Hab’dan bana verebileceği her şeyi aldım ve karşılığında o da beni bir buçuk sene hayatta tuttu. Sanırsınız Cömert Ağaç.</p>

    <p>Bugün son kapanışı yaptım. Isıtıcılar, ışıklar, ana bilgisayar vs. Schiaparelli yolculuğum için çalmadığım her şey...</p>

    <p>Onları açık bırakabilirdim. Kimsenin bunu umursayacağını sanmıyorum. Ama Sol 31’de uygulanacak orijinal prosedür (bu yüzey görevinin son günü olacaktı) Hab’ı tamamen kapatıp havasını indirmekten ibaretti çünkü NASA MTA kalktığında, yanında patlayıcı oksijenle dolu kocaman bir çadır olmasını istemiyordu.</p>

    <p>Sanırım Hab’ı, Ares 3’ün olmaya imkân bulamadığı o göreve bir saygı duruşu olarak kapattım. Yaşayamadığım o Sol 31’in ufak bir parçasını yaşayabilmek için...</p>

    <p>Her şeyi kapattığımda, Hab’ın içi tüyler ürpertici bir şekilde sessiz kaldı. Hab’ın ısıtıcılarını, pervaneleri ve havalandırmalarını dinleyerek 449 sol geçirmiştim. Ama şimdi içerisi ölüm gibi sessizdi. Tanımlaması oldukça zor olan korkutucu bir sessizlikti bu. Daha önce de Hab’ın seslerinden uzaklaşmıştım ama her zaman ya yüzey aracının ya da bir GDF elbisesinin içindeydim ve bu ikisinin de kendilerine ait gürültülü mekanizmaları bulunuyor.</p>

    <p>Ama şimdi hiçbir şey yoktu. Mars’ın ne kadar mutlak bir sessizliğe sahip olduğunu daha önce fark etmemiştim. Burası sesi iletecek bir atmosferi bulunmayan bir çöl gezegeni. Kendi kalp atışlarımı duyabiliyordum.</p>

    <p>Her neyse, bu kadar felsefe yapmak yeter.</p>

    <p>Şimdi yüzey aracının içindeyim. (Bunun bariz olması lazım, ne de olsa Hab’ın ana bilgisayarı sonsuza dek devre dışı artık.) İki tane dolu aküm var, tüm sistemler hazır ve önümde kırk beş solluk bir sürüş var.</p>

    <p>Ya Schiaparelli ya ölüm!</p>
  </div>
</body>
</html>
