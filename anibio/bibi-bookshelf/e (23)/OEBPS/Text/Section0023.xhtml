<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">16. Bölüm</h1>

    <blockquote class="duzyazi_2">
      <p>Martinez:</p>

      <p>Dr. Shields mürettebattaki herkese kişisel mesajlar yazmam gerektiğini söylüyor. İnsanlıkla olan bağımın kopmaması için olduğunu söylüyor. Bence saçmalığın daniskası. Ama işte, emir demiri keser.</p>

      <p>Seninle konuşurken açıksözlü olabilirim:</p>

      <p>Eğer ölürsem, ailemle ilgilenmeni istiyorum. Mars’ta geçirdiğimiz zamanı ilk elden duymak isteyeceklerdir Bunu onlara vermeni istiyorum.</p>

      <p>Bir aileye, ölü oğullarından bahsetmek kolay olmayacaktır. Bu senden istediğim büyük bir iyilik; zaten bu yüzden sana söylüyorum. En yakın arkadaşım olduğunu falan söylerdim sana ama iyice klişe kaçardı.</p>

      <p>Pes etmiyorum. Sadece her sonuç için hazırlanmaya çalışıyorum. Benim işim bu.</p>
    </blockquote>

    <p class="bolum_arasi">* * *</p>

    <p>Çin Ulusal Uzay Dairesi direktörü Guo Ming masasının üzerindeki göz korkutucu evrak yığınını inceledi. Eski günlerde, Çin bir roket fırlatmak istediğinde, hemen fırlatırdı. Şimdiyse uluslararası anlaşmalar yüzünden diğer uluslara haber vermeleri gerekiyordu.</p>

    <p>Guo Ming, bunun Birleşik Devletleri kapsamayan bir gereklilik olduğunu da düşünmeden edemedi. Ama yiğidin hakkını vermek gerekirse, Amerikalılar kendi fırlatış programlarını bayağı önceden kamuya duyurduğundan, yine aynı hesaba geliyordu.</p>

    <p>Formu doldururken adımlarını dikkatli atıyordu; “devlet sırlarını saklamak” adına elinden geleni yapmaya çalışırken, fırlatma tarihini ve uçuş rotasını açık bir şekilde belirtmeye çalışıyordu.</p>

    <p>Bu son gereksinime burun kıvırdı. “Saçmalık,” diye mırıldandı. <em>Taiyang Shen</em>’in hiçbir stratejik ya da askeri bir değeri yoktu. Dünya yörüngesinde iki günden daha az bir süre kalacak olan, insansız bir roketti. Onun ardından, Merkür ve Venüs arasındaki bir güneş yörüngesine seyahat edecekti. Bu Çin’in güneş etrafında dönecek ilk güneş bilimi roketi olacaktı.</p>

    <p>Fakat Danıştay yine de tüm fırlatmaların gizlilik içerisinde yapılması konusunda ısrarcıydı. Gizlenmesi gereken bir şeyi olmayan fırlatmalarda bile... Böylece, bu gizlilik yüzünden diğer uluslar hangi fırlatmaların gizli yüklere sahip olduğu konusunda çıkarım yapamazlardı.</p>

    <p>Çalan kapı işini böldü.</p>

    <p>“Gel,” dedi Guo Ming, işi bölündüğü için mutlu bir şekilde.</p>

    <p>“İyi akşamlar, efendim,” dedi Alt Direktör Zhu Tao.</p>

    <p>“Tao, hoş geldin.”</p>

    <p>“Teşekkür ederim, efendim. Pekin’e dönmek güzel.”</p>

    <p>“Jiuquan’da işler nasıl?” diye sordu Guo Ming. “Hava çok soğuk değildir umarım? Fırlatma tesisimizin neden Gobi Çölü’nün ortasında olduğunu hiçbir zaman anlamayacağım.”</p>

    <p>“Hava soğuktu ama başa çıkılamayacak kadar değil,” dedi Zhu Tao.</p>

    <p>“Fırlatma hazırlıkları nasıl gidiyor?”</p>

    <p>“Her birinin programa uygun ilerlediğini söylemekten mutluluk duyuyorum.”</p>

    <p>“Harika.” Guo Ming gülümsedi.</p>

    <p>Zhu Tao sessizce oturarak patronuna baktı.</p>

    <p>Guo Ming de ona beklentilerle geri baktı fakat Zhu Tao ne odadan çıkmak için ayağa kalktı, ne de başka bir şey söyledi.</p>

    <p>“Başka bir şey var mı, Tao?” diye sordu Guo Ming.</p>

    <p>“Mmm,” dedi Zhu Tao. “Eminim, İris roketine ne olduğunu duymuşsunuzdur?”</p>

    <p>“Evet, duydum,” dedi Guo somurtarak. “Korkunç bir durum. O zavallı adam açlıktan ölecek.”</p>

    <p>“Muhtemelen,” dedi Zhu Tao. “Belki de ölmez.”</p>

    <p>Guo Ming sandalyesine yaslandı. “Ne demeye çalışıyorsun?”</p>

    <p>“<em>Taiyang Shen</em>’in motoru, efendim. Mühendislerimiz hesaplamaları yaptılar ve Mars yörüngesine ulaşmasına yetecek kadar yakıtı var. Dört yüz on dokuz günde oraya varabilir.”</p>

    <p>“Şaka mı yapıyorsun?”</p>

    <p>“Siz benim hiç ‘şaka yaptığımı’ duydunuz mu, efendim?”</p>

    <p>Guo Ming ayağa kalktı ve çenesini sıktı. Yürürken, “Gerçekten <em>Taiyang Shen</em>’i Mars’a gönderebilir miyiz?” diye sordu.</p>

    <p>“Hayır, efendim,” dedi Zhu Tao. “Bunun için fazla ağır. Büyük ısı kalkanı <em>Taiyang Shen</em>’i inşa ettiğimiz en büyük insansız uzay roketi yapıyor. Bu yüzden motorun çok güçlü olması gerekiyordu. Fakat daha hafif bir yükü Mars’a kadar götürebilir.”</p>

    <p>“Ne kadar kütle gönderebiliriz?” diye sordu Guo Ming.</p>

    <p>“Dokuz yüz kırk bir kilogram, efendim.”</p>

    <p>“Hmm,” dedi Guo Ming, “Eminim NASA bu kısıtlamalarla işini yapabilir. Bize neden ulaşmadılar?”</p>

    <p>“Çünkü bilmiyorlar,” dedi Zhu Tao. “Tüm motor teknolojimiz gizli bilgi olarak korunuyor. Devlet Güvenlik Bakanlığı kabiliyetlerimiz konusunda yanlış bilgi bile yayıyor. Bunun nedenleri ortada.”</p>

    <p>“Yani onlara yardım edebileceğimizi <em>bilmiyorlar,</em>” dedi Guo Ming. “Eğer yardım etmemeyi seçersek, o zaman hiç kimse yardım edebilecek güce sahip olduğumuzu bilmeyecek.”</p>

    <p>“Doğru, efendim.”</p>

    <p>“Diyelim ki onlara yardım ettik. O zaman ne olacak?”</p>

    <p>“Zaman düşmanımız olacaktır, efendim,” diye cevapladı Zhu Tao. “Seyahat süresi ve astronotlarının elindeki mevcudun durumuna göre, gönderilmesi planlanan bir roketin bir ay içerisinde fırlatılması gerekir. O durumda bile, açlıkla biraz boğuşması gerekecektir.”</p>

    <p>“Bu <em>Taiyang Shen</em>’in planlı fırlatılışının gerçekleşeceği zamanlar.”</p>

    <p>“Evet, efendim. Fakat İris’i inşa etmeleri iki aylarını aldı ve o kadar aceleye getirdiler ki fırlatma başarısız oldu.”</p>

    <p>“Bu onların sorunu,” dedi Guo Ming. “Biz sadece motoru sağlayacağız. Jiuquan’dan fırlatırız; sekiz yüz tonluk bir roketi Florida’ya gönderemeyiz.”</p>

    <p>“Yapılacak herhangi bir anlaşma, Amerikalıların bize roketin masraflarını ödemesine bağlı olacaktır,” dedi Zhu Tao, “ve Danıştay büyük ihtimalle Amerikan Hükümeti’nden politik isteklerde bulunacaktır.”</p>

    <p>“Masraf karşılama anlamsız olur,” dedi Guo Ming. “Bu pahalı bir projeydi ve Danıştay başından sonuna kadar mızmızlandı. Eğer bunun değeri kadar ödemeyi toplu olarak alırlarsa, bunu kendilerine saklarlar. Biz de yenisini inşa edemeyiz.”</p>

    <p>Ellerini arkada birleştirdi. “Ve Amerikan halkı duygusal olabilir ama hükümeti duygusal değildir. Amerika Dışişleri Bakanlığı bir adamın hayatı karşılığında dişe dokunur bir şey vermeyecektir.”</p>

    <p>“O zaman bu ümitsiz?” diye sordu Zhu Tao.</p>

    <p>“Ümitsiz değil,” diye düzeltti Guo Ming. “Sadece zor. Eğer bu diplomatlar arasında pazarlığa kalırsa, anlaşma falan olmaz. Bunu bilim insanları arasında tutmalıyız. Uzay ajansları arasında... Bir tercüman bulup NASA’nın yöneticisini arayacağım. Bir anlaşmaya vardıktan sonra bunu emrivaki olarak hükümetlerimize sunacağız.”</p>

    <p>“Fakat onlar bizim için ne yapabilirler ki?” diye sordu Zhu Tao. “Bir motoru feda edip <em>Taiyang Shen</em> projesini iptal etmemiz gerekecek.”</p>

    <p>Guo Ming gülümsedi. “Bize, onlar olmadan elde edemeyeceğimiz bir şey verecekler.”</p>

    <p>“O nedir?”</p>

    <p>“Mars’a Çinli bir astronot gönderecekler.”</p>

    <p>Zhu Tao ayağa kalktı. “Elbette.” Gülümsedi. “Ares 5 mürettebatı henüz seçilmedi. Mürettebata bir astronot konusunda ısrar ederiz. Bizim seçeceğimiz ve bizim eğiteceğimiz bir astronot... NASA ve Amerika Dışişleri Bakanlığı bunu kesinlikle kabul edecektir. Peki ya bizim Danıştayımız?”</p>

    <p>Guo Ming alaycı bir şekilde gülümsedi. “Amerikalıları tüm dünyanın gözleri önünde kurtarmak? Mars’a Çinli bir astronot göndermek? Dünyanın gözünde uzay alanında Amerika’yla eş seviyede görülmek? Danıştay bunun için kendi <em>annelerini</em> bile satar.”</p>

    <p class="bolum_arasi">* * *</p>

    <p>Teddy kulağında telefonu dinledi. Diğer hattaki sesi söyleyeceklerini bitirdi ve bir cevap için sessizce beklemeye başladı.</p>

    <p>Teddy duyduklarını sindirmeye çalışırken, gözleri öylesine boşluğa baktı.</p>

    <p>Birkaç saniye sonra, “Evet,” dedi.</p>

    <p class="bolum_arasi">* * *</p>

    <blockquote class="duzyazi_2">
      <p>Johanssen:</p>

      <p>Senin posterin hepimizinkinin toplamından daha çok sattı. Sen Mars’a gitmiş o seksi kadınsın. Dünya’nın dört bir yanındaki yurt odalarını süslüyorsun.</p>

      <p>O fizikle, sen niye böyle bir inek olup çıktın ki? Ve gerçekten öylesin ha. Tam bir ineksin. Pathfinder’ın yüzey aracıyla konuşmasını sağlamak için bilgisayarla biraz uğraşmak zorunda kaldım ve o neydi öyle be. Her adımda NASA bana neler yapacağımı söyledi bir de.</p>

      <p>Biraz daha havalı olmaya çalışsana. Güneş gözlüğü takıp deri ceket giy mesela. Üzerinde sustalı bıçak taşı. “Botanist Karizması” olarak bilinen karizmaya ulaşmaya çalış.</p>

      <p>Kumandan Lewis’in biz erkekleri bir kenara çekip bize iki çift laf ettiğini biliyor muydun? Eğer sana asılırsak, görevden atacaktı bizi. Herhalde denizcilerin kumandanı olarak geçirdiği bir ömürden sonra, erkeklere karşı haksız oranda bıkkın bir bakışa sahip olmuş.</p>

      <p>Her neyse, kısacası sen bir ineksin. Seni bir daha gördüğümde, donunu başına geçirmeyi unutturma bana.</p>
    </blockquote>

    <p class="bolum_arasi">* * *</p>

    <p>“Pekâlâ, bir kez daha burada toplandık,” dedi Bruce JPL’nin toplanmış yöneticilerine. “Hepinizin <em>Taiyang Shen</em>’den haberi var, yani Çinli arkadaşlarımızın bize ikinci bir şans tanıdığını biliyorsunuz. Fakat bu sefer, işimiz daha da zor olacak.”</p>

    <p>“<em>Taiyang Shen</em> fırlatmaya yirmi sekiz gün içerisinde hazır olacak. Eğer zamanında fırlatılırsa, yükümüz Mars’a Sol 624’te varacak, yani Watney’nin yiyeceğinin bitmesinden altı hafta sonra. NASA şimdiden yiyecek mevcudunu daha uzun süre yettirmenin yolları üzerinde çalışıyor.</p>

    <p>“İris’i altmış üç günde bitirdiğimizde bir rekor kırdık. Şimdi bunu <em>yirmi sekiz</em> gün içerisinde yapmamız gerekecek.”</p>

    <p>Masasının arkasından karşısındaki inanmaz suratlara baktı.</p>

    <p>“Millet,” dedi, “bu inşa edilmiş olan en ‘fakir’ uzay aracı olacak. Bunu bu kadar kısa sürede bitirebilmemizin tek bir yolu var: İniş sistemi koyamayacağız.”</p>

    <p>“Affedersin ama ne?” diye kekeledi Jack Trevor.</p>

    <p>Bruce kafasını salladı. “Söylediklerimi duydunuz. İniş sistemi olmayacak. Uçuş sırasında rota ayarlamaları için kılavuz sistemine ihtiyacımız olacak ama Mars’a bir kez vardı mı, araç çakılacak.”</p>

    <p>“Bu delilik!” dedi Jack. “Çarptığında <em>manyak</em> bir hızda olacak!”</p>

    <p>“Evet,” dedi Bruce. “İdeal atmosfer direnciyle, saniyede üç yüz kilometreyle çarpacak.”</p>

    <p>“Un ufak olmuş bir roketin Watney’ye ne yararı olacak ki?” diye sordu Jack.</p>

    <p>“Yiyecek atmosfere giriş sırasında yanıp kül olmadığı sürece, Watney yiyebilir,” dedi Bruce.</p>

    <p>Beyaz tahtaya dönerken, temel bir organizasyon şeması çizdi. “İki takım istiyorum,” diye başladı.</p>

    <p>“Bir numaralı takım dış kabuğu, kılavuz sistemini ve iticileri yapacak. Tek istediğimiz bunun Mars’a gidebilmesi. Mümkün olan en güvenli sistemi istiyorum. Aerosol yakıt en iyisi olur. Roketle konuşabilelim diye yüksek kazanımlı telsiz ve standart yöngüdüm uydusu yazılımı istiyorum.</p>

    <p>“İki numaralı takım da yükle ilgilenecek. Çarpışma sırasında yiyeceklerin zarar görmesini engellemenin bir yolunu bulmak zorundalar. Eğer protein barları saniyede üç yüz kilometrede kuma dönüştüyse, bu sefer protein aromalı kuma dönüşeceklerdir. Bize çarpışmanın ardından <em>yenilebilir</em> durumda olacak yiyecekler lazım.</p>

    <p>“Dokuz yüz kırk bir kilogramlık bir sınırımız var. Bunun en azından üç yüz kilogramının yiyecek olması gerekir. Haydi iş başına.”</p>

    <p class="bolum_arasi">* * *</p>

    <p>“Şeyy, Dr. Kapoor,” dedi Rich Venkat’ın odasına kafasını sokarak. “Bir dakikanız var mı?”</p>

    <p>Venkat içeri gelmesi için işaret etti. “Adın?..”</p>

    <p>“Rich, Rich Purnell,” dedi odaya girerken. Kollarının arasında bir yığın kâğıt bulunuyordu. “Astrodinamikten.”</p>

    <p>“Tanıştığımıza memnun oldum,” dedi Venkat. “Senin için ne yapabilirim, Rich?”</p>

    <p>“Bir süre önce bir şey buldum. Üzerinde oldukça uzun zaman harcadım.” Kâğıtları Venkat’ın masasının üzerine bıraktı. “Şu özeti bir bulayım...”</p>

    <p>Venkat üzüntüyle bir zamanlar temiz olan ama şimdi düzinelerle kâğıtla yığılı olan masasına baktı.</p>

    <p>“Buldum işte!” dedi Rich zaferle. Daha sonra suratı düştü. “Hayır, bu o değil.”</p>

    <p>“Rich,” dedi Venkat. “Bana bunun ne olduğunu sen anlatsan olmaz mı?”</p>

    <p>Rich önündeki kâğıt karmaşasına baktı ve iç geçirdi. “Ama çok da güzel bir özet hazırlamıştım...”</p>

    <p>“Neyin özeti?”</p>

    <p>“Watney’yi nasıl kurtarabileceğimizin?”</p>

    <p>“Bunun üzerinde zaten çalışıyoruz,” dedi Venkat. “Son çare ama-”</p>

    <p>“Taiyang Shen mi?” diye burun kıvırdı Rich. “O işe yaramayacak. Bir ayda bir Mars roketi yapamazsınız.”</p>

    <p>“Bunu kesinlikle deneyeceğiz,” dedi Venkat, biraz da siniri bozulmuş bir şekilde.</p>

    <p>“Oh, affedersin, zorluk mu çıkarıyorum?” diye sordu Rich. “İnsanlarla pek aram yoktur. Bazen böyle geçimsiz oluyorum. Keşke insanlar böyle zamanlarda bana söyleseler. Her neyse, <em>Taiyang Shen</em> çok önemli. Aslına bakarsanız, o olmadan benim fikrim de işe yaramaz. Ama bir Mars roketi? Pfft. Yok artık.”</p>

    <p>“Pekâlâ,” dedi Venkat. “Senin fikrin nedir?”</p>

    <p>Rich masadan bir kâğıdı kaptı. “İşte burada!” Kâğıdı, suratında çocukça bir gülümsemeyle Venkat’a uzattı.</p>

    <p>Venkat özeti aldı ve kısaca gözden geçirdi. Okudukça, gözleri de büyüdü. “Bundan emin misin?”</p>

    <p>“Kesinlikle,” derken Rich’in suratı ışıldadı.</p>

    <p>“Başka birine bundan bahsettin mi?”</p>

    <p>“Kime söyleyebilirim ki?”</p>

    <p>“Ne bileyim,” dedi Venkat. “Arkadaşlarına mesela?”</p>

    <p>“Bende onlardan yok.”</p>

    <p>“Peki, bunu heybenin içinde tut.”</p>

    <p>“Benim heybem yok.”</p>

    <p>“Bu sadece bir deyim.”</p>

    <p>“Gerçekten mi?” dedi Rich. “Salakça bir deyim.”</p>

    <p>“Rich, geçimsiz oluyorsun.”</p>

    <p>“Ah. Teşekkür ederim.”</p>

    <p class="bolum_arasi">* * *</p>

    <blockquote class="duzyazi_2">
      <p>Vogel:</p>

      <p>Senin yedeğin olma durumu geri tepti.</p>

      <p>Sanırım NASA botanik ve kimyanın içinde benzer harfler var diye, bilimlerin de benzer olduğunu sanmış. Öyle ya da böyle, senin yedek kimyacın oldum.</p>

      <p>Sana, koca bir gün boyunca bana deneylerini açıklattırdıkları zamanı hatırlıyor musun? Yoğun görev hazırlığı ortalarındaydı. Unutmuş olabilirsin.</p>

      <p>Sunduğum eğitime bana bira ısmarlayarak başladın. Kahvaltı için. Almanlar harika.</p>

      <p>Her neyse, şimdi boş zamanım kaldığı için, NASA bana bir dolu iş verdi. Senin kimya saçmalıkların da listede. O yüzden şimdi test tüpleridir, topraktır, pH seviyeleridir derken Zzzzzzz...</p>

      <p>Hayatım ara sıra karşılaştığım titrasyon dışında, hayatta kalmak için verdiğim ümitsiz bir savaşa dönüştü.</p>

      <p>Açıkçası, ben senin büyük bir kötü adam olduğundan şüpheleniyorum. Kimyacısın, Alman aksanın var ve Mars’ta bir üssün vardı... daha ne olsun?</p>
    </blockquote>

    <p class="bolum_arasi">* * *</p>

    <p>“‘Elrond Projesi’ ne lan?” diye sordu Annie.</p>

    <p>“Bir şeyler uydurmam gerekti,” dedi Venkat.</p>

    <p>“Sen de gidip ‘Elrond’ mu dedin?” diye bastırdı Annie.</p>

    <p>“Bu gizli bir buluşma olduğu için mi?” diye bir tahminde bulundu Mitch. “E-posta asistanıma bile söylemememi istiyordu.”</p>

    <p>“Teddy geldiğinde her şeyi açıklayacağım,” dedi Venkat.</p>

    <p>“‘Elrond’ niye ‘gizli buluşma’ anlamına geliyor?” diye sordu Annie.</p>

    <p>“Anlık bir karar mı alacağız?” diye sordu Bruce Ng.</p>

    <p>“Aynen öyle,” dedi Venkat.</p>

    <p>“Bunu nasıl bildin?” diye sordu Annie, ufaktan sinir olmaya başlarken.</p>

    <p>“Elrond,” dedi Bruce. “Elrond Konseyi. <em>Yüzüklerin Efendisi</em>’nden. Tek Yüzüğü yok etme kararını aldıkları toplantı.”</p>

    <p>“Tanrım,” dedi Annie. “Lisede <em>hiçbiriniz</em> sevişmediniz, değil mi?”</p>

    <p>“Günaydın,” dedi Teddy toplantı odasına girerken. Oturduktan sonra, ellerini masanın üzerine yerleştirdi. “Bu toplantının ne hakkında olduğunu bilen var mı?” diye sordu.</p>

    <p>“Bir dakika,” dedi Mitch. “<em>Teddy</em> bile bilmiyor mu?”</p>

    <p>Venkat derin bir nefes aldı. “Astrofizikçilerimizden birisi, Rich Purnell, <em>Hermes</em>’i Mars’a geri döndürmenin bir yolunu buldu. Bulduğu rota <em>Hermes</em>’e Sol 549’da Mars’tan geçme imkânı veriyor.”</p>

    <p>Sessizlik.</p>

    <p>“Sen bizimle dalga mı geçiyorsun?” dedi Annie.</p>

    <p>“Sol 549? Bu nasıl mümkün olabilir?” diye sordu Bruce. “İris bile Sol 588’e kadar iniş yapmayacaktı.”</p>

    <p>“İris nokta itişli bir araçtı,” dedi Venkat. “<em>Hermes</em> ise sürekli itişli bir iyon motoruna sahip. O yüzden sürekli hızlanıyor. Ayrıca, <em>Hermes</em> şu an yüksek bir sürate sahip. Şimdiki Dünya’yla buluşma rotalarındayken, Dünya’nın hızına düşmek için gelecek ay yavaşlamaları gerekecek.”</p>

    <p>Mitch kafasının arkasını ovaladı. “Vay be... 549. Bu Watney’nin yiyecekleri tüketmeden otuz beş sol öncesi. Bu her şeyi çözer.”</p>

    <p>Teddy öne eğildi. “Nasıl olacağını açıkla, Venkat. Bunun için neler gerekecek?”</p>

    <p>“Şey,” diye başladı Venkat, “eğer bu ‘Rich Purnell Manevrasını’ yaparlarsa, hızlarını korumak ve daha da hız kazanmak için hemen hızlanmaya başlarlar. Dünya’yla etkileşime girmezler ama rotayı ayarlamak için yerçekimi yardımını kullanabilecek kadar yakına gelirler. O sırada, uzatılmış yolculuk için bir ikmal roketiyle birleşirler.</p>

    <p>“Bunun ardından, Mars’a doğru hızlanarak, Sol 549’da varırlar. Dediğim gibi, Mars’ın <em>yakınından</em> geçecekler. Bu normal Ares görevleri gibi olmayacak. Yörüngeye giremeyecek kadar hızlı olacaklar. Manevranın kalanı da onları Dünya’ya geri götürecek. Mars’a varıştan iki yüz on bir gün sonra da eve dönmüş olacaklar.”</p>

    <p>“Mars’ın <em>yanından</em> geçmeleri ne işe yarar ki?” diye sordu Bruce. “Watney’yi yüzeyden almak için bir yolları yok.”</p>

    <p>“Evet...” dedi Venkat. “Şimdi sıra işin tatsız kısmında: Watney’nin Ares 4’ün MTA’sına ulaşması gerekiyor.”</p>

    <p>“Schiaparelli mi?!” diye Mitch’in ağzı bir karış açıldı. “Bu üç bin iki yüz kilometre uzakta!”</p>

    <p>“Tam olarak üç bin iki yüz otuz beş kilometre,” dedi Venkat. “Bu imkânsız değil. <em>Pathfinder</em>’a gidip geri döndü. Bu bin beş yüz kilometrenin üzerinde zaten.”</p>

    <p>“Bu düz, çöl yüzey üzerindeydi,” diye araya girdi Bruce, “fakat Schiaparelli’ye olan bir yolculuk-”</p>

    <p>“Kısacası,” diye sözünü kesti Venkat, “bu çok zorlu ve çok tehlikeli olur. Fakat yüzey aracını uygun hale getirme konusunda yardımcı olabilecek bir sürü zeki bilim insanımız var. Ayrıca MTA üzerinde de modifikasyonlar yapılması gerekecek.”</p>

    <p>“MTA’nın ne sorunu var?” diye sordu Mitch.</p>

    <p>“O düşük Mars yörüngesine çıkabilsin diye tasarlandı,” diye açıkladı Venkat. “Fakat <em>Hermes</em> gezegenin yakınından geçiyor olacak, o yüzden MTA’nın onunla buluşabilmesi için yerçekiminden tamamen kurtulması gerekecek.”</p>

    <p>“Nasıl?” diye sordu Mitch.</p>

    <p>“Ağırlıktan kurtulması gerekecek... <em>çok fazla</em> ağırlıktan hem de. Eğer bunu yapmaya karar verirsek, odalar dolusu insanı bu sorunlar üzerinde çalıştırabilirim.”</p>

    <p>“Başlarda,” dedi Teddy, “<em>Hermes</em>’le buluşacak bir ikmal roketinden bahsettin. Bunu yapabilecek kapasitemiz var mı?”</p>

    <p>“Evet, <em>Taiyang Shen</em> yardımıyla var,” dedi Venkat. “Dünya yakınında bir buluşma için fırlatırız. Bu Mars’a bir roket göndermekten daha kolay olur, orası kesin.”</p>

    <p>“Anlıyorum,” dedi Teddy. “Yani önümüzde iki seçeneğimiz var: Watney’ye Ares 4’e kadar yetecek kadar yiyecek gönder ya da onu hemen oradan çıkarması için <em>Hermes</em>’i geri gönder.”</p>

    <p>“Evet,” dedi Venkat. “Birini seçmemiz gerekiyor.”</p>

    <p>Her biri bir süre düşündü.</p>

    <p>“Peki ya <em>Hermes</em> mürettebatı?” diye sordu Annie, sessizliği bozarak. “Onların görevlerine...” kafasından hızlıca bir hesap yaptı. “Beş yüz otuz üç gün eklemede bir sorunları olur mu?”</p>

    <p>“Tereddüt bile etmezler,” dedi Mitch, “Bir an bile hem de... Venkat bu toplantıyı bu yüzden istedi.” Venkat’a ters ters baktı. “Kararı bizim vermemizi istiyor.”</p>

    <p>“Doğru,” dedi Venkat.</p>

    <p>“Bu Kumandan Lewis’in kararı olmalı,” dedi Mitch.</p>

    <p>“Ona sormak bile gereksiz,” dedi Venkat. “Bu kararı bizim vermemiz gerekiyor; bu bir ölüm kalım meselesi.”</p>

    <p>“Görevin kumandanı o,” dedi Mitch. “Ölüm kalım kararları onun görevi.”</p>

    <p>“Sakin ol, Mitch,” dedi Teddy.</p>

    <p>“Saçmalık,” dedi Mitch. “Ne zaman bir sorun çıksa, mürettebatı kayırıyorsunuz. Onlara Watney’nin hayatta olduğunu söylemediniz; şimdi de onu kurtarmanın bir yolu olduğunu söylemiyorsunuz.”</p>

    <p>“Onu hayatta tutmanın bir yolu zaten var,” dedi Teddy. “Biz sadece bir başkasını tartışıyoruz.”</p>

    <p>“Çakılarak inecek olan roket mi?” dedi Mitch. “Bunun işe yarayacağını düşünen var mı? Var mı?”</p>

    <p>“Pekâlâ, Mitch,” dedi Teddy. Fikrini belirttin ve hepimiz duyduk. Bırak da devam edelim.” Venkat’a döndü. “<em>Hermes</em> planlanmış görev bitiminin ötesinde beş yüz otuz üç gün daha işleyebilir mi?”</p>

    <p>“İşlemeli,” dedi Venkat. “Mürettebat ara sıra bir şeyleri tamir etmek zorunda kalabilir ama sonuçta hepsi iyi eğitildiler. Ayrıca unutmayın, <em>Hermes</em> beş Ares görevinin her birinde kullanılmak için yapıldı. Ömrünün daha ortasında olması gerekiyor.”</p>

    <p>“Bu inşa edilmiş en pahalı gemi,” dedi Teddy. “İkincisini yapamayız. Bir şeyler ters giderse, hem mürettebat hem de Ares Programı ölür.”</p>

    <p>“Mürettebatı kaybetmek bir felaket olur,” dedi Venkat. “Ama <em>Hermes</em>’i kaybetmeyiz. Onu uzaktan kontrol edebiliriz. Reaktör ve iyon motorlar çalışmaya devam ettiği sürece, onu geri getirebiliriz.”</p>

    <p>“Uzay yolculuğu her türlü tehlikeli,” dedi Mitch. “Bunu hangisinin daha güvenli olduğuna dair bir tartışmaya dönüştürenleyiz.”</p>

    <p>“Buna katılmıyorum,” dedi Teddy. “Bu kesinlikle hangisinin daha güvenliği hakkında bir tartışma. Ve kaç canı tehlikeye attığımız hakkında... İki plan da tehlikeli ama Watney’ye yiyecek göndermek tek bir canı tehlikeye atarken, Rich Purnell Manevrası altı kişinin canını tehlikeye atıyor.”</p>

    <p>“Risklerin <em>derecesini</em> düşün ama, Teddy,” dedi Venkat. “Mitch haklı. Çakılarak inecek roket yüksek riskli. Mars’ı ıskalayabilir, atmosfere yanlış giriş yaparak yanabilir ya da çok sert çakılıp yiyecekleri yok edebilir; yüzde otuzluk bir başarı oranı tahmin ediyoruz.”</p>

    <p>“<em>Hermes</em>’le Dünya yakınında buluşmak daha mı yapılabilir?” diye sordu Teddy.</p>

    <p>“Çok daha fazla hem de,” dedi Venkat. “Saniye altı gönderim gecikmeleriyle, roketi otomatik sistemlere güvenmek yerine doğrudan Dünya’dan kontrol edebiliriz. Kenetlenme zamanı geldiğinde, Binbaşı Martinez hiçbir gönderim gecikmesi olmadan roketi <em>Hermes</em>’ten kontrol edebilir. Ayrıca <em>Hermes</em>’te insan mürettebatı var ve onlar çıkabilecek herhangi bir pürüzün üstesinden gelebilirler. Ayrıca atmosfere girişi riske etmemize gerek kalmaz; ikmal malzemelerinin saniyede üç yüz kilometrelik bir çarpışmayı zararsız atlatmalarına da gerek kalmaz.”</p>

    <p>“Yani,” diye başladı Bruce, “tek bir kişiyi yüksek bir ölme riskiyle ya da altı kişiyi düşük bir ölme riskiyle karşı karşıya bırakabiliriz. Tanrım. Böyle bir kararı nasıl verebiliriz ki?”</p>

    <p>“Bu konuyu tartışırız, ardından Teddy kararı verir,” dedi Venkat. “Bunun dışında daha başka ne yapabiliriz, bilmiyorum.”</p>

    <p>“Kararı Lewis’in ver-” diye başladı Mitch.</p>

    <p>“Evet, ondan başka yani,” diye sözünü kesti Venkat.</p>

    <p>“Bir sorum var,” dedi Annie. “Ben niye buradayım? Bana bu, siz ineklerin tartışması gereken bir şeymiş gibi geldi.”</p>

    <p>“Senin de haberdar olman gerekiyor,” dedi Venkat. “Kararı şu an vermiyoruz. Ayrıntıları organizasyon içinde sessiz sedasız araştırmamız gerekecek. Sızıntılar olabilir ve senin gerektiğinde soruları kıvırabilmen gerekiyor.”</p>

    <p>“Bir karara varmak için ne kadar süremiz var?” diye sordu Teddy.</p>

    <p>“Manevraya başlama kapısı otuz dokuz saat içerisinde kapanacak.”</p>

    <p>“Pekâlâ,” dedi Teddy. “Millet, bunu sadece yüz yüze ya da telefonda tartışacağız; kesinlikle e-posta kullanmayın. Bu konuda buradakiler dışında, başka <em>herhangi</em> biriyle konuşmayın. Son ihtiyacımız olan şey, kamunun belki de imkânsız olan bir kovboy hamlesi konusunda bize baskı yapması.”</p>

    <p class="bolum_arasi">* * *</p>

    <blockquote class="duzyazi_2">
      <p>Beck:</p>

      <p>Selam, dostum. Nasıl gidiyor?</p>

      <p>Ne de olsa artık “durumum vahim”, o yüzden sosyal ilişki kurallarının dışına çıkabilirim. Herkese karşı dürüst davranabilirim.</p>

      <p>Bunu da göz önüne alarak, söylemezsem olmaz... oğlum... Johanssen’a hislerini söylemelisin. Söylemezsen, bu konuda sonsuza kadar pişmanlık duyabilirsin.</p>

      <p>Yalan söylemeyeceğim: Sonu iyi bitmeyebilir. Onun senin hakkında ya da herhangi bir konu hakkında neler düşündüğünü hiç mi hiç bilmiyorum. Kız tuhaf.</p>

      <p>Ama görev sona erene kadar bekle. Daha iki ay aynı gemiyi paylaşacaksınız. Ayrıca görev devam ederken uslu durmazsanız, Lewis ikinizi de oyar.</p>
    </blockquote>

    <p class="bolum_arasi">* * *</p>

    <p>Venkat, Mitch, Annie, Bruce ve Teddy uzun günlerden sonra ikinciye buluştu. “Elrond Projesi” ismi gizem içerisinde, Uzay Ajansı’nda kendi etrafında karanlık bir çağrışım toplamıştı. Birçok kişi ismini biliyordu ama kimse amacını bilmiyordu.</p>

    <p>Spekülasyonların bini bir paraydı. Kimisi bunun, üzerinde çalışılmaya başlanan tamamen yeni bir proje olduğunu düşünüyordu. Diğerleriyse bunun, Ares 4 ve 5 programlarını iptal etme yolunda atılan bir adım olduğundan endişeleniyordu. Çoğuysa, Ares 6 üzerinde çalışmalara başlandığını düşünüyordu.</p>

    <p>“Bu kolay bir karar olmadı,” dedi Teddy toplanmış yetkili gruba. “Fakat İris 2’yi seçiyorum. Rich Purnell Manevrası olmayacak.”</p>

    <p>Mitch yumruğunu masaya vurdu.</p>

    <p>“İşe yaraması için elimizden geleni yapacağız,” dedi Bruce.</p>

    <p>“Çok bir şey istemek gibi olmasın ama,” diye başladı Venkat, “bu kararı vermene sebep olan nedir?”</p>

    <p>Teddy derin bir nefes verdi. “Bu bir risk meselesi,” dedi. “İris 2 sadece tek bir hayatı riske atıyor. Rich Purnell ise altısını birden... Rich Purnell’in işe yarama olasılığının daha yüksek olduğunu biliyorum ama bu olasılığın altı kat daha yüksek olduğunu sanmıyorum.”</p>

    <p>“Korkak,” dedi Mitch.</p>

    <p>“Mitch...” dedi Venkat.</p>

    <p>“Kahrolası korkak herif,” diye devam etti Mitch, Venkat’ı duymazdan gelerek. “Sen sadece zararını düşürmeye çalışıyorsun. Şu an hasar kontrolü yapıyorsun. Watney’nin hayatı zerre umurunda değil.”</p>

    <p>“Tabii ki umurumda,” diye cevapladı Teddy. “Ve senin bu çocukça tavırlarından da bıktım. İstediğin gibi bağırıp çağırabilirsin ama geri kalanlarımızın birer yetişkin gibi davranması gerekiyor. Bu bir televizyon dizisi değil; daha riskli olan çözüm her zaman daha iyi sonuç veren çözüm değildir.”</p>

    <p>“Uzay tehlikelidir,” diye çıkıştı Mitch. “Bizim işimiz bu. Eğer her seferinde garantiye oynamak istiyorsan, o zaman git bir sigorta şirketine gir. Ve bu arada, riske attığın hayat bile senin değil. Mürettebat bu konuda kendi kararını verebilir.”</p>

    <p>“Hayır, veremezler,” diye cevapladı Teddy. “Bu konuda fazla duygusal bağları var. Belli ki, senin de öyle... Tek bir hayatı kurtarmak için fazladan beş hayatı da riske etmeyeceğim. Hele de diğerlerini riske atmadan onu kurtarma ihtimalimiz varken.”</p>

    <p>“Saçmalık!” diye bağırdı Mitch sandalyesinden kalkarken. “Sen sadece çakılarak inecek roketin işe yarayacağı konusunda kendini <em>kandırmaya</em> çalışıyorsun ki, başka riske girmeyesin. Onu orada terk ediyorsun, korkak şerefsiz köpek!”</p>

    <p>Mitch kapıyı ardından çarparak odadan hışımla çıktı.</p>

    <p>Birkaç saniyenin ardından, Venkat da peşinden gitmeye yollanırken, “Sakinleştiğinden emin olayım,” dedi.</p>

    <p>Bruce sandalyesinde iyice yayıldı. “Oyyyy,” dedi gergin bir şekilde. “Tanrı aşkına, biz sadece bilim insanlarıyız. Bu neydi böyle!?”</p>

    <p>Annie sessizce eşyalarını toplayıp evrak çantasına yerleştirdi.</p>

    <p>Teddy ona baktı. “Olanlar için kusura bakma, Annie,” dedi. “Ne diyebilirim ki? Böyle işte arada erkekler hormonlarının-”</p>

    <p>“Seni bir güzel döver diye umuyordum,” diye araya girdi Annie.</p>

    <p>“Ne?”</p>

    <p>“Astronotları önemsediğini biliyorum ama o haklıydı. Sen gerçekten korkağın önde gidenisin. Eğer azıcık yüreğin olsaydı, Watney’yi kurtarabilirdik.”</p>

    <p class="bolum_arasi">* * *</p>

    <blockquote class="duzyazi_2">
      <p>Lewis:</p>

      <p>Merhaba, Kumandanım.</p>

      <p>Eğitim ve Mars yolculuğumuzda seninle birlikte iki yıl geçirdim. Sanırım seni yeteri kadar iyi tanıyor sayılabilirim. O yüzden, içinde bulunduğum durum için önceden gönderdiğim e-postalara rağmen, hâlâ kendini suçladığını biliyorum.</p>

      <p>Önüne imkânsız bir senaryo konuldu ve zor bir karar vermen gerekti. Kumandanların işi bu. Ama senin verdiğin karar doğru karardı. Biraz daha bekleseydin, MTA devrilirdi.</p>

      <p>Eminim bütün olası sonuçları kafandan geçirmişsindir, o yüzden farklı yapabileceğin bir şey olmadığını biliyorsun (tamam, belki medyum olsan durum farklı olurdu).</p>

      <p>Muhtemelen mürettebatından birini kaybetmenin başına gelebilecek en kötü şey olduğunu düşünüyorsun. Ama bu doğru değil. Bütün mürettebatı kaybetmek daha da kötüdür. Sen bunun önüne geçtin işte.</p>

      <p>Ama konuşmamız gereken çok daha önemli bir konu var: Senin bu diskoyla ne alıp veremediğin var? Hadi 70’lerin dizilerini anlıyorum, herkes kocaman yakalı kıllı insanları sever. Ama disko?</p>

      <p>Disko!?</p>
    </blockquote>

    <p class="bolum_arasi">* * *</p>

    <p>Vogel <em>Hermes</em>’in konumunu ve yönelimini planlanmış rotayla karşılaştırdı. Her zamanki gibi uyumluydu. Görevin kimyacısı olmanın yanında, o aynı zamanda başarılı bir astrofizikçiydi de. Gerçi navigatör olarak görevleri aşırı derecede kolaydı.</p>

    <p>Bilgisayar rotayı biliyordu. İyon motorlarının doğru yöne dönük olmasını sağlamak için gemiyi ne zaman çevirmesi gerektiğini biliyordu. Aynı zamanda geminin konumunu da her zaman biliyordu (Güneş ve Dünya’nın konumuyla ve gemideki atom saatinden zamanı tam olarak bilerek kolaylıkla hesaplanabilirdi).</p>

    <p>Tam bir bilgisayar arızası ya da bir başka kritik olay yaşanmadığı sürece, Vogel’ın geniş astrodinamik bilgisine hiçbir zaman ihtiyaç duyulmayacaktı.</p>

    <p>Kontrol tamamladıktan sonra, motorlar üzerinde bir hata tanısı yaptı. Hepsi tam kapasite çalışıyordu. Tüm bunları kendi odasından yapıyordu. Gemideki tüm bilgisayarlar geminin tüm işlevlerini kontrol edebilirdi. Motorları kontrol etmek için, fiziksel olarak yanlarına gitme devri çoktan kapanmıştı.</p>

    <p>Günlük işini tamamladığından, nihayet e-postaları için zamanı olmuştu.</p>

    <p>NASA’nın yükleyecek kadar değerli gördüğü mesajları gözden geçirirken, en ilginç olanlarını ilk okudu ve gerektiğinde cevap yazdı. Cevapları kaydediliyordu ve Johanssen ana sisteme bağlandığında, Dünya’ya gönderilecekti.</p>

    <p>Eşinden gelen bir mesaj dikkatini çekti, <em>“unsere kinder”</em> (“çocuklarımız”) başlıklı bu mesajın içerisinde tek bir resim eklentisi dışında başka hiçbir şey yoktu. Bu Vogel’ı şaşırttı. Birkaç şey dikkatini çekmişti. Öncelikle, “kinder” büyük harfle başlamalıydı. Bremen’deki bir dil okulunda öğretmen olan Helena böyle bir hatayı yapmazdı. Ayrıca kendi aralarında, sevecenlikle çocuklarına <em>die Affen</em> derlerdi.</p>

    <p>Görüntüyü açmaya çalıştığında, program dosyanın okunamaz olduğu mesajını gösterdi.</p>

    <p>Dar koridordan aşağı indi. Mürettebatın odaları, yapay yerçekiminden azami verimi almak için sürekli dönen geminin dış kabuğuna karşıydı. Johanssen’ın kapısı her zamanki gibi açıktı.</p>

    <p>“Johanssen. İyi akşamlar,” dedi Vogel. Mürettebatın uyku düzeni aynıydı ve yatma zamanı yaklaşmıştı.</p>

    <p>“A, merhaba,” dedi Johanssen bilgisayarından kafasını kaldırarak.</p>

    <p>“Bir bilgisayar sorunum var,” diye açıkladı Vogel. “Yardım eder misin diye merak ediyorum.”</p>

    <p>“Tabii,” dedi Johanssen.</p>

    <p>“Şimdi kendi boş zamanındasın,” dedi Vogel. “Belki yarın görevdeyken bakman daha iyi olur?”</p>

    <p>“Şimdi bakabilirim,” dedi. “Sorun nedir?”</p>

    <p>“Bir dosya var. Görüntü dosyası ama bilgisayarım açamıyor.”</p>

    <p>“Dosya nerede?” diye sordu klavyesinde tuşlara basarken. “Ortak kullanım alanımda. Adı ‘kinder.jpg’.”</p>

    <p>“Bir bakalım,” dedi Johanssen.</p>

    <p>Ekranında pencereler açılıp kapanırken, Johanssen’ın parmakları klavye üzerinde adeta uçtu. “Kesinlikle bozuk bir jpeg dosyası,” dedi. “Muhtemelen indirme sırasında arada kalmıştır. Bir hex editörüyle bakayım, hiçbir şey almış mıyız...”</p>

    <p>Birkaç saniyenin ardından, “Bu bir jpeg dosyası değil. Normal bir ASCII metin dosyası. Şey gibi... hmm, ne olduğunu bilmiyorum. Matematik formülü gibi duruyor,” dedi. Ekranı işaret etti. “Bunların ne anlama geldiğini biliyor musun?”</p>

    <p>Vogel eğilerek metne baktı. <em>“Ja,”</em> dedi. “Bu <em>Hermes</em> için hesaplanmış bir rota manevrası. Adı ‘Rich Purnell Manevrasıymış’.”</p>

    <p>“O nedir?” diye sordu Johanssen.</p>

    <p>“Bu manevrayı daha önce duymamıştım.” Tablolara baktı. “Bu karmaşık... çok karmaşık.</p>

    <p>Vogel donakaldı. “Sol 549!?” diye bağırdı. <em>“Mein Gott!”</em></p>

    <p><em>Hermes</em> mürettebatı, kendilerine kalan sınırlı boş zamanı “Rek” ismindeki bir alanda geçiriyordu. Bir masa ve altı kişinin oturabileceği kadar yere ancak sahip olan Rek, yerçekimi önem sırasında düşüktü. Gemi ortasındaki konumu ona ancak 0.2 g kazandırıyordu.</p>

    <p>Yine de mürettebatın, Vogel’ın onlara anlattıklarını dinlerken, oturdukları yerde kalmasına yetiyordu.</p>

    <p>“...ve görev iki yüz on bir gün sonra Dünya yörüngesine girmemizle sona erecek,” diye bitirdi.</p>

    <p>“Teşekkür ederim, Vogel,” dedi Lewis, Vogel ona geldiğinde açıklamayı daha önce dinlemişti fakat Johanssen, Martinez ve Beck bunu ilk kez duyuyordu. Onlara duyduklarını sindirmeleri için zaman tanıdı.</p>

    <p>“Bu gerçekten işe yarar mı?” diye sordu Martinez.</p>

    <p><em>“Ja.”</em> Vogel başıyla onayladı. “Hesaplamaların sağlamasını yaptım. Hepsi tutuyor. Bu dâhice bir rota. Harika.”</p>

    <p>“O Mars’tan nasıl çıkacak peki?” diye sordu Martinez.</p>

    <p>Lewis öne eğildi. “Mesajın devamı da var,” diye başladı. “Biz Dünya yakınındayken bir ikmal alacaktık ve Watney Ares 4’ün MTA’sına gitmek zorunda kalacaktı.”</p>

    <p>“Peki bu gizlilik neden?” diye sordu Beck.</p>

    <p>“Mesajda yazdıklarına göre,” diye açıklamaya başladı Lewis, “NASA bu fikri reddetmiş. Hepimizi düşük riske atmaktansa, Watney’yi büyük bir riske atmayı seçmişler. Bunları Vogel’ın e-postasına sokan kimse belli ki aynı fikirde değilmiş.”</p>

    <p>“Yani,” dedi Martinez, “burada NASA’nın kararının tamamen tersine hareket etmekten bahsediyoruz, öyle mi?”</p>

    <p>“Evet,” dedi Lewis, “tam olarak bundan bahsediyoruz. Eğer bu manevrayı yapmaya kalkarsak, ikmal gemisini göndermek zorunda kalacaklar, yoksa ölürüz. Onların elini zorlama imkânımız var.”</p>

    <p>“Bunu yapacak mıyız?” diye sordu Johanssen.</p>

    <p>Hepsi Lewis’e baktı.</p>

    <p>“Size yalan söylemeyeceğim,” dedi. “Ben bunu yapmayı çok isterim. Ama bu normal bir karar değil. Bu NASA’nın açık bir şekilde reddettiği bir şey. Şu an NASA’ya karşı isyan etmekten bahsediyoruz. Ve bu benim içi boş olarak kullandığım bir kelime değil.”</p>

    <p>Ayağa kalktı ve masanın etrafında yavaşça yürümeye başladı. “Bunu ancak her birimiz kabul edersek yapacağız. Cevap vermeden önce, bu işin sonuçlarını bir düşünün. Eğer ikmal randevusunda bir hata yaparsak, ölürüz. Eğer Dünya yerçekimi yardımında bir hata yaparsak, ölürüz.”</p>

    <p>“Her şeyi hatasız yaparsak, görevimize beş yüz otuz üç gün eklemiş oluruz. Her türlü sorunla karşılaşabileceğimiz, plan dışı beş yüz otuz günlük bir uzay yolculuğu... Gemi bakımı zorlu olacak. Tamir edemeyeceğimiz bir şeyler bozulabilir. Bu bozulan, hayatta kalmamız için gerekli bir şeyse, ölürüz.”</p>

    <p>“Ben varım!” Martinez gülümsedi.</p>

    <p>“Sakin ol, kovboy,” dedi Lewis. “Seninle ben askeriz. Eve döndüğümüzde, askeri mahkemeye çıkarılma ihtimalimiz yüksek. Geri kalanınız içinse, sizi bir daha uzaya göndermeyeceklerini garanti ederim.”</p>

    <p>Martinez kolları bağlı, suratında yarım bir gülümsemeyle duvara yaslandı. Diğerleriyle kumandanlarının söylediklerini sessizce düşündü.</p>

    <p>“Bunu yaparsak,” dedi Vogel, “uzayda bin günden fazlasını geçirmiş olacağız. Bu bir ömre yeter. Benim geri dönmeme gerek yok.”</p>

    <p>“Görünüşe göre Vogel da var,” diye sırıttı Martinez. “Ben de varım, tabii ki.”</p>

    <p>“Haydi yapalım,” dedi Beck.</p>

    <p>“Sen bunun işe yarayacağını düşünüyorsan,” dedi Johanssen Lewis’e, “sana güveniyorum.”</p>

    <p>“Pekâlâ,” dedi Lewis. “Bunu yapacağız diyelim, ne yapmamız gerekiyor?”</p>

    <p>Vogel omuz silkti. “Ben rotayı girer ve işlemi başlatırım,” dedi. “Başka ne var ki?”</p>

    <p>“Uzaktan kontrol,” dedi Johanssen. “Hepimiz ölürsek falan gemiyi geri döndürmek için tasarlandı. Görev Kontrol’den <em>Hermes</em>’i kontrol edebilirler.”</p>

    <p>“Ama biz buradayız,” dedi Lewis. “Yapmaya çalıştıklarını engelleyebiliriz, değil mi?”</p>

    <p>“Pek sayılmaz,” dedi Johanssen. “Uzaktan kontrol herhangi bir gemi için kontrolün önceliğini alıyor. Gemide bir felaket olduğunu ve geminin kontrol panellerinin güvenilmez olduğunu varsayıyor.”</p>

    <p>“Bunu devre dışı bırakabilir misin?” diye sordu Lewis.</p>

    <p>“Hmm...” diye düşündü Johanssen. “<em>Hermes</em>’in dört tane fazla uçuş bilgisayarı var; bunların her biri üç adet fazladan iletişim sistemine bağlı. Eğer bilgisayarlardan biri herhangi bir iletişim sisteminden sinyal alırsa, Görev Kontrol kontrolü ele alabilir. İletişim sistemlerini kapatamayız; telemetri ve kılavuz sistemini kaybederiz. Bilgisayarları da kapatamayız; gemiyi kontrol etmek için onlara ihtiyacımız var. Her bir sistemdeki uzaktan kontrol mekanizmasını devre dışı bırakmam gerekiyor... bunlar işletim sisteminin bir parçası; kodun üzerinden atlamam gerekecek... Evet. Bunu yapabilirim.”</p>

    <p>“Emin misin?” diye sordu Lewis. “Bunu kapatabilir misin?”</p>

    <p>“Zor olmamalı,” dedi Johanssen. “Bu bir güvenlik programı değil, sadece bir acil durum özelliği. Kötü niyetli yazılımlara karşı koruması yok.”</p>

    <p>“Kötü niyetli yazılım mı?” Beck gülümsedi. “Yani... bir hacker mı olacaksın?”</p>

    <p>“Evet.” Johanssen da ona gülümsedi. “Sanırım öyle olacağım.”</p>

    <p>“Pekâlâ,” dedi Lewis. “Görünüşe göre bunu yapma imkânımız var. Ama kimsenin ortam baskısı dolayısıyla bunu kabul etmesini istemiyorum. Yirmi dört saat bekleyeceğiz. Bu süre zarfında, herkes fikrini değiştirebilir. Benimle özel olarak konuşun ya da bir e-posta gönderin bana. Ben bunu iptal ederim ve o kişinin kim olduğunu da açıklamam.”</p>

    <p>Diğerleri odadan çıkarken Lewis geride kaldı. Onların gidişlerini izlerken, gülümsediklerini gördü. Dördünün de... Mars’tan ayrıldıklarından beri ilk defa, eskiden oldukları gibiydiler. O zaman hiçbirinin fikrini değiştirmeyeceğini anladı.</p>

    <p>Mars’a geri dönüyorlardı.</p>

    <p class="bolum_arasi">* * *</p>

    <p>Herkes Brendan Hutch’ın yakın zamanda görevleri yöneteceğini biliyordu.</p>

    <p>Biri geniş ve alabildiğine yavaş bir organizasyonda ne kadar hızla yükselebilirse, Brendan da NASA’da o hızla yükselmişti. Çalışkan bir işçi olarak biliniyordu ve yeteneğiyle liderlik özellikleri astları tarafından fark ediliyordu.</p>

    <p>Brendan her gece birden dokuza kadar Görev Kontrol’ün başındaydı. Bu görevdeki harika performansının devamı ona kesinlikle terfi kazandıracaktı. Çoktan Ares 4 için yedek uçuş kontrolörü olacağı duyurulmuştu ve Ares 5 için ana görevi kazanma ihtimali yüksekti.</p>

    <p>“Uçuş, CAPCOM,” diye konuştu bir ses kulaklık setine doğru.</p>

    <p>“Dinliyorum, CAPCOM,” diye cevapladı Brendan. Aynı odada olmalarına rağmen, telsiz protokolü sürekli gözlenen bir şeydi.</p>

    <p>“<em>Hermes</em>’ten program dışı bir durum güncellemesi var.”</p>

    <p><em>Hermes</em> doksan ışık saniyesi ötede olunca, sesli ileri-geri iletişim pratik olmuyordu. Basın ilişkileriyle alakalı konular dışında, <em>Hermes</em> Dünya’ya yaklaşana kadar yazılı mesajlarla iletişim kuracaktı.</p>

    <p>“Anlaşıldı,” dedi Brendan. “Oku lütfen.”</p>

    <p>“Ben... anlamıyorum, Uçuş,” diye kafası karışmış bir cevap geldi. “Tam bir durum güncellemesi değil bu, sadece tek bir cümle.”</p>

    <p>“Ne yazıyor?”</p>

    <p>“Mesaj şöyle: ‘Houston, haberiniz olsun: Rich Purnell, işini bilen bir adam.’”</p>

    <p>“Ne?” dedi Brendan. “Kim bu Rich Purnell?”</p>

    <p>“Uçuş, Telemetri,” dedi bir başka ses.</p>

    <p>“Dinliyorum, Telemetri.”</p>

    <p>“<em>Hermes</em> rotadan çıktı.”</p>

    <p>“CAPCOM, <em>Hermes</em>’e rotadan düşmekte olduklarını haber verin. Telemetri, bir rota düzenleme vektörü-”</p>

    <p>“Olumsuz, Uçuş,” diye araya girdi Telemetri. “Rotadan düşmüyorlar. Rotayı değiştirdiler. Enstrümantasyon bağı 27.812 derecelik bir rotasyonun kasten yapıldığını gösteriyor.”</p>

    <p>“Neler oluyor?” diye kekeledi Brendan. “CAPCOM, onlara neler olduğunu sor.”</p>

    <p>“Anlaşıldı, Uçuş... mesaj gönderildi. Asgari cevap süresi üç dakika, dört saniye.”</p>

    <p>“Telemetri, bunun bir enstrümantasyon arızası olma ihtimali var mı?”</p>

    <p>“Olumsuz, Uçuş. Onları Uydu Kontrol’den izliyoruz. Gözlenen konum rota değişikliğiyle uyumlu.”</p>

    <p>“CAPCOM, günlük kayıtlarını okuyup önceki vardiyanın neler yaptığına bak. Büyük bir rota değişikliği emri gelip de bir şekilde bize söylemeyi mi unutmuşlar.”</p>

    <p>“Anlaşıldı, Uçuş.”</p>

    <p>“Kılavuz, Uçuş,” dedi Brendan.</p>

    <p>“Dinliyorum, Uçuş,” cevabı geldi kılavuz kontrolöründen.</p>

    <p>“Geri dönüşü olmayacak duruma gelene kadar bu rotada ne kadar süre kalabileceklerini hesapla. Hangi noktada Dünya yörüngesine girme şansını kaçıracaklar?”</p>

    <p>“Üzerinde çalışıyorum, Uçuş.”</p>

    <p>“Ve birisi şu Rich Purnell’in kim olduğunu öğrensin!”</p>

    <p class="bolum_arasi">* * *</p>

    <p>Mitch, Teddy’nin ofisindeki koltuğa kendini saldı. Ayaklarını sehpanın üzerine uzattı ve Teddy’ye gülümsedi. “Beni mi görmek istemiştin?”</p>

    <p>“Bunu niye yaptın, Mitch?” diye sordu Teddy.</p>

    <p>“Neyi?”</p>

    <p>“Neyden bahsettiğimi çok iyi biliyorsun sen.”</p>

    <p>“Ha, sen <em>Hermes</em> isyanından mı bahsediyorsun?” dedi Mitch masum bir şekilde. “Var ya, bundan güzel bir film adı olur aslında. <em>Hermes İsyanı.</em> Kulağa hoş geliyor.”</p>

    <p>“Bunu senin yaptığını biliyoruz,” dedi Teddy sert bir şekilde. “Nasıl yaptığını bilmiyoruz ama onlara manevrayı gönderenin sen olduğunu biliyoruz.</p>

    <p>“Yani elinizde kanıt yok.”</p>

    <p>Teddy ona ters ters baktı. “Hayır, henüz yok. Ama bunun üzerinde çalışıyoruz.”</p>

    <p>“Gerçekten mi?” dedi Mitch. “Zamanımızı <em>gerçekten</em> daha iyi kullanamaz mıyız? Yani ne de olsa planlamamız gereken bir yakın Dünya ikmal görevi var. Bir de üzerinde Watney’yi Schiaparelli’ye nasıl ulaştıracağımızı bulmalıyız. Önümüzde çok iş var.”</p>

    <p>“Aynen öyle, önümüzde çok iş var!” diye burnundan soludu Teddy. “Senin bu oyunun yüzünden, bunu yapmak zorundayız artık.”</p>

    <p>“<em>Sözde</em> oyunum,” dedi Mitch parmağını kaldırarak. “Sanıyorum, Annie medyaya bu riskli manevrayı denemeye karar verdiğimizi söyleyecek? Ve isyan kısmından bahsetmeyecek?”</p>

    <p>“Tabii ki,” dedi Teddy. “Yoksa hepimiz birer salak gibi görünürüz.”</p>

    <p>“Yani kimsenin başı belada değil demek ki!” Mitch gülümsedi. “NASA ilkelerine uygun hareket ettikleri için kimseyi kovamazsınız. Lewis’in bile başı belada değil. İsyan da neymiş? Hem belki Watney de kurtulur. Herkes için bir mutlu son!”</p>

    <p>“Bütün mürettebatı öldürmüş olabilirsin,” diye cevap verdi Mitch. “Bunu hiç düşündün mü?”</p>

    <p>“Onlara manevrayı <em>kim</em> verdiyse,” dedi Mitch, “sadece bilgi paylaşımında bulundu. Bunu uygulama kararını Lewis verdi. Eğer duygularının yeteneklerinin önüne geçmesine izin veren biri olsaydı, Lewis kötü bir kumandan olurdu ve Lewis kötü bir kumandan değil.”</p>

    <p>“Eğer bunu yapanın sen olduğuna dair bir kanıt bulursam, seni kovmanın bir yolunu bulacağım,” diye uyarıda bulundu Teddy.</p>

    <p>“Tabii ki.” Mitch omuz silkti. “Ama ben hayat kurtarmak için riske girmeye razı olmasaydım, ben...” Bir an düşündü. “Herhalde senin gibi olurdum.”</p>
  </div>
</body>
</html>
