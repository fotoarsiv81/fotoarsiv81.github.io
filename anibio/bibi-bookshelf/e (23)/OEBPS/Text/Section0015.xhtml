<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">8. Bölüm</h1>

    <p>“Merhaba ve bize katıldığınız için teşekkür ederim,” dedi Cathy Warner kameraya doğru. “CNN’in <em>Mark Watney Raporu</em>’nda bugün: Son birkaç günde yapılan bir dizi GDF... bunlar ne anlama geliyor? NASA bir kurtarma planı konusunda ne kadar gelişme gösterdi? Bu, Ares 4 hazırlıklarını ne açıdan etkileyecek?</p>

    <p>“Bugün konuğumuz NASA’da Mars operasyonları direktörü Dr. Venkat Kapoor. Dr. Kapoor, geldiğiniz için teşekkürler.”</p>

    <p>“Burada olmak bir zevk, Cathy,” dedi Venkat.</p>

    <p>“Dr. Kapoor,” dedi Cathy, “Mark Watney güneş sistemimizde en çok izlenen kişi denilebilir, değil mi?”</p>

    <p>Venkat başıyla onayladı. “NASA tarafından en çok izlenen kişi olduğu kesin. On iki Mars uydumuzun her biri, Watney’nin alanı görüntüye girdiğinde, oranın fotoğraflarını çekiyor. Avrupa Uzay Ajansı’nın iki uydusu da aynısını yapıyor.”</p>

    <p>“Toplamda, bu görüntüleri ne sıklıkla alıyorsunuz?”</p>

    <p>“Her birkaç dakikada bir. Bazen uydu yörüngelerine göre arada ufak bir açıklık oluyor. Fakat Watney’nin tüm GDF aktivitelerini izlememize yetiyor.”</p>

    <p>“Bize Watney’nin son GDF’lerinden bahsedin.”</p>

    <p>“Görünüşe göre,” dedi Venkat, “2 numaralı yüzey aracını uzun bir yolculuk için hazırlıyor. Sol 64’te, diğer yüzey aracının aküsünü söktü ve ev yapımı bir askıyla kullandığı yüzey aracına bağladı. Sonraki gün on dört güneş hücresini söküp onları yüzey aracının tepesine istifledi.”</p>

    <p>“Ardından ufak bir gezintiye çıktı, değil mi?” diye araya girdi Cathy.</p>

    <p>“Evet, çıktı. Bir saatliğine belli bir yere gitmeye çalışmadan sürdü, ardından Hab’a geri döndü. Muhtemelen aracı test ediyordu. Onu bir sonraki görüşümüzde, iki sonra dört kilometre öteye gidip döndü. Büyümekte olan bir başka test olduğunu düşünüyoruz. Ardından geçen son birkaç günde, araca malzeme yüklüyor.”</p>

    <p>“Hmm,” dedi Cathy, “analistlerin büyük kısmı Mark’ın tek kurtulma şansının Ares 4 alanına gitmek olduğunu düşünüyor. Onun da aynı yargıya vardığını düşünüyor musunuz?”</p>

    <p>“Muhtemelen,” dedi Venkat. “Onu izlediğimizi bilmiyor. Onun açısından, tek umudu Ares 4.”</p>

    <p>“Yakında gitmeyi planladığını düşünüyor musunuz? Bir yolculuğa hazırlanıyormuş gibi görünüyor.”</p>

    <p>“Umarım gitmez,” dedi Venkat. “Orada MTA dışında hiçbir şey yok. Önikmallerin hiçbiri yok. Bu çok uzun ve tehlikeli bir yolculuk olur ve Hab’ın güvenli ortamını ardında bırakmış olur.”</p>

    <p>“Bunu niye riske atsın ki?”</p>

    <p>“İletişim,” dedi Venkat. “MTA’ya vardığında, bizimle iletişim kurabilir.”</p>

    <p>“Yani bu iyi bir şey olur, değil mi?”</p>

    <p>“İletişim <em>harika</em> bir şey olur. Fakat Ares 4 gitmek için üç bin iki yüz kilometre aşmak inanılmaz derecede tehlikelidir. Biz yerinde kalmasını tercih ederiz. Eğer onunla konuşabilir olsaydık, ona bunu söylerdik.”</p>

    <p>“Sonsuza dek olduğu yerde kalamaz ama, değil mi? Eninde sonunda MTA’ya ulaşması gerekecek.”</p>

    <p>“İlla gerekecek diye bir şey yok,” dedi Venkat. “JPL inişinin ardından kısa bir uçuş yapabilsin diye MİA üzerinde modifikasyonlarla deneyler yapıyor.”</p>

    <p>“Bu fikrin çok tehlikeli olduğu için reddedildiğini duymuştum,” dedi Cathy.</p>

    <p>“İlk teklif reddedildi, evet. O zamandan beri, bunu daha güvenli bir şekilde gerçekleştirmenin yolları üzerinde çalışıyorlar.”</p>

    <p>“Ares 4’ün planlanmış fırlatılışına sadece üç buçuk yıl kala, MİA’ya modifikasyonlar yapıp bunları test etmek için yeterli zaman var mı?”</p>

    <p>“Buna kesin bir cevap veremem. Fakat unutma, aya giden uzay aracını yedi senede yoktan var ettik.”</p>

    <p>“Harika bir nokta,” diye gülümsedi Cathy. “Peki şimdiki kurtulma olasılığı nedir?”</p>

    <p>“Hiçbir fikrim yok,” dedi Venkat. “Fakat onu eve sağ salim geri getirmek için elimizden geleni yapacağız.</p>

    <p class="bolum_arasi">* * *</p>

    <p>Mindy gergin bir şekilde toplantı odasını gözden geçirdi. Hayatında daha önce hiç bu kadar yüksek rütbeliler arasında kalmamıştı. Yönetimde Mindy’den dört seviye üstte olan Dr. Venkat Kapoor solunda oturuyordu.</p>

    <p>Onun yanında JPL’nin direktörü, Bruce Ng vardı. Sırf bu toplantı için Pasadena’dan Houston’a uçmuştu. Değerli zamanı ziyan etmekten kaçınan birisi olan Bruce, laptopunda hızla bir şeyler yazıyordu. Gözlerinin altındaki kara torbalar Mindy’nin, Bruce’un ne kadar süredir aralıksız çalışmakta olduğunu merak etmesine neden oldu.</p>

    <p>Ares 3’ün uçuş direktörü Mitch Henderson, kulağında kablosuz bir kulaklıkla sandalyesinde ileri geri sallanıyordu. Görev Kontrol’den gelen tüm gerçek zamanlı bilgi akışı bu kulaklığa yönlendirilmişti. Mitch şu an çalışmıyordu fakat her an her şeyden haberdar ediliyordu.</p>

    <p>Annie Montrose elinde telefonuna bir şeyler yazarken toplantı odasına girdi. Gözlerini telefonundan ayırmadan, ustalıkla insanlara ve sandalyelere çarpmadan yolunu buldu ve her zamanki yerine oturdu. Mindy medya ilişkileri direktörünü izlerken kıskançlık hissetmeden edemedi. Annie, Mindy’nin bir gün olmak istediği her şeydi. Annie kendine güvenen, yüksek rütbeli, alımlı ve NASA içerisinde herkes tarafından saygı gören biriydi.</p>

    <p>“Bugünkü performansım nasıldı?” diye sordu Venkat.</p>

    <p>“Eeeh,” dedi Annie telefonunu bırakırken. “‘Onu sağ salim eve getirmek’ falan dememelisin, insanlara ölebileceğini hatırlatıyor.”</p>

    <p>“İnsanların bunu unutacağını mı sanıyorsun?”</p>

    <p>“Fikrimi soran sensin. Beğenmiyorsan, cehenneme kadar yolun var.”</p>

    <p>“Sen ne kadar narin bir çiçeksin, Annie. Nasıl oldu da NASA’nın medya ilişkileri direktörü oldun?”</p>

    <p>“Zerre fikrim yok,” dedi Annie.</p>

    <p>“Beyler,” dedi Bruce, “Üç saate LA’ya dönüş uçağım var. Teddy gelmiyor mu artık?”</p>

    <p>“Zırlamayı kes, Bruce,” dedi Annie. “Kimse burada olmayı istemiyor.”</p>

    <p>Mitch kulaklığının sesini kıstı ve Mindy’ye döndü. “Sen tam olarak kimdin?”</p>

    <p>“Şeyy,” dedi Mindy, “Benim adım Mindy Park. Uyku Kontrol’de çalışıyorum.”</p>

    <p>“Bir direktör falan mısın?”</p>

    <p>“Hayır, sadece orada çalışıyorum. Hiç kimseyim.”</p>

    <p>Venkat Mitch’e baktı. “Onun görevi Watney’yi izlemek. Bize görüntüleri sağlıyor.”</p>

    <p>“Hah,” dedi Mitch. “Uydu Kontrol’ün direktörü değil yani?”</p>

    <p>“Bob’un Mars’tan daha çok ilgilenmesi gereken şey var. Mindy tüm Mars uydularını kontrol ediyor ve uyduların Mark’ı izlemesini sağlıyor.”</p>

    <p>“Peki neden Mindy?” diye sordu Mitch.</p>

    <p>“Mark’ın hayatta olduğunu ilk o fark etti.”</p>

    <p>“Yani terfiyi görüntüler geldiğinde koltukta oturan kişi olduğu için mi alıyor?”</p>

    <p>“Hayır,” diye somurttu Venkat, “Mark’ın hayatta olduğunu anladığı için terfi alıyor. Hıyarlık yapmayı bırak, Mitch. Onu kötü hissettiriyorsun.”</p>

    <p>Mitch kaşlarını kaldırdı. “Bunu düşünemedim. Kusura bakma, Mindy.”</p>

    <p>Mindy masaya baktı ve, “Yok,” diyebildi.</p>

    <p>Teddy odaya girdi. “Geç kaldığım için kusura bakmayın.” Koltuğuna oturdu ve çantasından birkaç dosya çıkardı. Onu düzgünce üst üste koyduktan sonra, en üsttekini açtı ve içindeki sayfaları düzenledi. “Haydi başlayalım. Venkat, Watney’nin durumu nedir?”</p>

    <p>“Hayatta ve iyi durumda,” dedi Venkat. “Bugün attığım e-postadakinden farklı değil.”</p>

    <p>“Peki ya RTJ? Halkın bundan haberi olmadı mı daha?” diye sordu Teddy.</p>

    <p>Annie öne atladı. “Şimdilik sorun yok,” dedi. “Görüntüler halkın ama kendi analizimizi paylaşma gibi bir yükümlülüğümüz yok. Daha kimse durumu fark etmedi.”</p>

    <p>“Onu niye kazıp çıkardı?”</p>

    <p>“Isı için sanırım,” dedi Venkat. “Aracın uzun yolculuklar yapabilmesini istiyor. İçerisini sıcak tutmak çok enerji yakıyor. RTJ içerisini aküyü sömürmeden ısıtabilir. Gerçekten iyi bir fikir aslında.”</p>

    <p>“Bu ne kadar tehlikeli?” diye sordu Teddy.</p>

    <p>“Muhafazası sağlam olduğu sürece, hiçbir tehlikesi yok. Muhafaza kırılsa bile, içindeki toplar kırılmadığı sürece ona bir şey olmaz. Fakat toplar da kırılırsa, o zaman ölür işte.”</p>

    <p>“Umalım da böyle bir şey olmasın,” dedi Teddy. “JPL MİA planları nasıl gidiyor?”</p>

    <p>“Biz planı uzun zaman önce yaptık,” dedi Bruce. “Sen reddettin.”</p>

    <p>“Bruce,” dedi Teddy uyarırcasına.</p>

    <p>Bruce iç geçirdi. “MİA kalkış ve yanal uçuş için tasarlanmadı. Daha fazla yakıt koymanın bir yardımı olmuyor. Bize daha büyük bir motor lazım ve bunu icat edecek zamanımız yok. O yüzden MİA’yı hafifletmemiz gerekiyor. Bunun için de bir fikrimiz var.</p>

    <p>“MİA ilk inişte normal ağırlığında olabilir. Eğer ısı kalkanı ve dış gövdeyi çıkartılabilir hale getirirsek, Ares 3’e indikten sonra büyük bir ağırlık atabilirler ve Ares 4’e giderken daha hafif bir gemileri olur. Şu an hesaplamaları yapıyoruz.”</p>

    <p>“Beni haberdar edin,” dedi Teddy. Mindy’ye döndü. “Bayan Park, büyük lige hoş geldiniz.”</p>

    <p>“Efendim,” dedi Mindy, boğazına oturan düğümü hissetmemeye çalışarak.</p>

    <p>“Watney’yi takibimizdeki en geniş açıklık ne kadar?”</p>

    <p>“Şeyy,” dedi Mindy. “Her kırk bir saatte, on yedi dakikalık bir açık oluyor. Yörünge o şekilde çalışıyor.”</p>

    <p>“Verecek bir cevabın vardı,” dedi Teddy. “Güzel. Düzenli insanları severim.”</p>

    <p>“Teşekkür ederim, efendim.”</p>

    <p>“O açıklığın dört dakikaya düşürülmesini istiyorum,” dedi Teddy. “Uydu yörüngeleri ve yörüngesel ayarlamalarda sana tam yetki veriyorum. Bunu gerçekleştir.”</p>

    <p>“Emredersiniz, efendim,” dedi Mindy, bunu nasıl yapacağına dair hiçbir fikri olmadan.</p>

    <p>Teddy Mitch’e baktı. “Mitch, e-postanda acil bir şey olduğunu söylemiştin?”</p>

    <p>“Evet,” dedi Mitch. “Bunu Ares 3 tayfasından daha ne kadar saklayacağız? Hepsi Watney’nin öldüğünü düşünüyor. Bu, onların morali üzerinde büyük bir yük.”</p>

    <p>Teddy Venkat’a baktı.</p>

    <p>“Mitch,” dedi Venkat. “Bunu tartışmıştık-”</p>

    <p>“Hayır, <em>siz</em> tartıştınız,” diye araya girdi Mitch. “Bir arkadaşlarının kaybettiklerini düşünüyorlar. Harap olmuş durumdalar.”</p>

    <p>“Peki bir arkadaşlarını orada <em>terk ettiklerini</em> öğrendiklerinde ne olacak?” diye sordu Venkat. “O zaman daha mı iyi hissedecekler?”</p>

    <p>Mitch parmağıyla masayı dürttü. “Bilmeye hakları var. Kumandan Lewis’in gerçekleri kaldıramayacağını mı sanıyorsun?”</p>

    <p>“Bu moral için,” dedi Venkat. “Eve dönmeye konsantre olabilirler-”</p>

    <p>“O kararı ben veririm,” dedi Mitch. “Mürettebat için neyin en iyisi olduğuna karar veren kişi benim ve ben onları haberdar edelim diyorum.”</p>

    <p>Birkaç anlık sessizliğin ardından, tüm gözler Teddy’ye döndü.</p>

    <p>Bir süre düşündü. “Özür dilerim Mitch, bu konuda Venkat’a katılıyorum,” dedi. “Fakat bir kurtarma planı yaptığımız gibi, <em>Hermes</em>’e haber verebiliriz. Bir tür umudumuz olması gerekiyor, yoksa onlara söylememizin bir anlamı yok.”</p>

    <p>“Saçmalık,” diye homurdandı Mitch, kollarını kavuştururken. “Düpedüz saçmalık.”</p>

    <p>“Üzgün olduğunu biliyorum,” dedi Teddy sakin bir şekilde. “Watney’yi kurtarmak için bir planımız olduğu gibi, bunu düzelteceğiz.”</p>

    <p>Teddy devam etmeden önce birkaç saniyenin geçmesine izin verdi.</p>

    <p>“Pekâlâ, JPL kurtarma planını yapıyor,” dedi Bruce’a doğru başını sallayarak. “Fakat bu Ares 4’ün bir parçası olacak. O zamana kadar nasıl hayatta kalacak? Venkat?”</p>

    <p>Venkat bir dosyayı açtı ve içerideki belgelere göz attı. “Her takıma, sistemlerinin dayanıklılığını ikişer kez kontrol ettirdim. Hab’ın dört sene boyunca çalışabileceğinden oldukça eminiz. Özellikle de içinde sorun çıktıkça onları düzeltecek birisi olduğu sürece. Fakat yiyecek sorunu konusunda başka bir yol yok. Bir sene içerisinde aç kalmaya başlayacak. Ona ikmal göndermek <em>zorundayız.</em> Bu kadar basit.”</p>

    <p>“Peki ya Ares 4’ün önikmalleri?” dedi Teddy. “Onları Ares 3’e indirin.”</p>

    <p>“Biz de bunu düşünüyoruz, evet,” diye teyit etti Venkat. “Sorun şu ki, asıl plan önikmalleri bundan bir sene sonra göndermekti. Henüz hazır değiller.</p>

    <p>“Bir uzay aracının Mars’a varması en iyi durumda sekiz ay sürüyor. Şu an Dünya ile Mars’ın pozisyonlarıysa... en iyi zamanlarında değil. Uzay aracının oraya dokuz ayda gidebileceğini tahmin ediyoruz. Yiyeceklerini tasarruflu kullandığını varsayarsak, üç yüz elli gün yetecek kadar yiyeceği var demektir. Bu da önikmali sadece <em>üç ayda</em> hazırlamamız gerekiyor demektir. JPL daha başlamadı bile.”</p>

    <p>“Bu çok sıkı olacak,” dedi Bruce. “Önikmal hazırlamak altı aylık bir süreç. Birkaç tanesini bir kerede tamamlamak için hazırlık yapıyoruz, bir tanesini aceleye getirmek için değil.”</p>

    <p>“Özür dilerim, Bruce,” dedi Teddy. “Çok fazla şey istediğimizi biliyorum ama bir yolunu bulmak zorundasın.”</p>

    <p>“Bir yolunu bulacağız,” dedi Bruce. “Fakat OT ile tek başına bir kâbus olacak.”</p>

    <p>“Çalışmaya başlayın. Ben size parayı bulacağım.”</p>

    <p>“Ayrıca ek motor konusu da var,” dedi Venkat. “Gezegenler bu haldeyken, Mars’a bir roket göndermenin tek yolu bir dolu yakıt harcamaktan geçiyor. Bunu becerebilecek tek bir motorumuz var. EagleEye 3 Satürn roketi için rampada olan Delta IX. Onu çalmamız gerekecek. ULA ile konuştum ve zamanında başka bir motor yapamıyorlar.”</p>

    <p>“EagleEye 3 tayfası kızacak ama sorun değil,” dedi Teddy. “JPL ikmali zamanında hazırlarsa, onların görevini erteleyebiliriz.”</p>

    <p>Bruce gözlerini ovuşturdu. “Elimizden geleni yapacağız.”</p>

    <p>“Eğer yapmazsanız, Watney açlıktan ölecek,” dedi Teddy.</p>

    <p class="bolum_arasi">* * *</p>

    <p>Venkat kahvesinden bir yudum aldı ve bilgisayarına bakarken somurttu. Bundan bir ay önce, akşam dokuzda kahve içmek onun için düşünülemez bir şeydi. Şimdiyse gerekliydi. Vardiya programları, destek ödenekleri, aynı anda yürütülen projeler, göz göre göre diğer projeleri yağmalamak... Hayatında bu kadar şeyi bir arada daha önce hiç yapmamıştı.</p>

    <p><em>“NASA büyük bir organizasyon,”</em> yazdı. <em>“Ani değişiklilerle kolay başa çıkamıyor. Bunu sürdürebilmemiz tek nedeni ümitsiz durumda oluşumuz. Herkes Mark Watney’yi kurtarmak için birlikte çalışıyor ve bunu departmanlar arası tartışma olmadan yapıyorlar. Size bunun ne kadar nadir görülen bir şey olduğunu anlatamam. Bu durumda bile, bu on milyon, hatta belki yüz milyonlarca dolara mal olacak. MİA modifikasyonları için bile işe alım yapmamız gerekiyor. Umuyorum, halkın ilgisi işinizi kolaylaştıracaktır. Devam eden desteğiniz için minnettarız ve umarım Kongre’yi ihtiyacımız olan acil durum fonunu bize verme konusunda ikna edebilirsiniz.”</em></p>

    <p>Kapının çalmasıyla işi bölündü. Başını kaldırdığında, Mindy’yi gördü. Eşofman ve bir tişört giyiyordu ve saçları özensiz bir atkuyruğu yapılmıştı. Uzun mesailer moda duygusuna zarar veriyordu.</p>

    <p>“Rahatsız ettiğim için özür dilerim,” dedi.</p>

    <p>“Önemli değil,” dedi Venkat. “Ufak bir ara işime gelir. Hayırdır?”</p>

    <p>“Watney hareket halinde,” dedi Mindy.</p>

    <p>Venkat koltuğuna gömüldü. “Bunun bir test sürüşü olma ihtimali nedir?”</p>

    <p>Mindy kafasını salladı. “Neredeyse iki saat boyunca Hab’dan uzağa sürdü, ufak bir GDF yaptı ve ardından iki saat daha sürdü. GDF’nin aküleri değiştirmek için olduğunu düşünüyoruz.”</p>

    <p>Venkat ağır bir şekilde iç geçirdi. “Belki sadece uzun bir testtir bu? Geceyi de araçta geçirmeyi planlıyordur?”</p>

    <p>“Hab’dan yetmiş altı kilometre uzaklaştı,” dedi Mindy. “Gece kalmayı planlıyorsa, yürüyüş mesafesinde kalmaz mıydı?”</p>

    <p>“Evet, kalırdı,” dedi Venkat. “Kahretsin. Ekiplerimiz akla gelebilecek her türlü senaryoyu hesapladı. O hazırlıkla Ares 4’e varmasının imkânı yok. Araca oksijen vericiyi ya da su arıtıcıyı yüklediğini görmedik. O kadar uzun süre hayatta kalacak kadar temel ihtiyaçlarını karşılaması imkânsız.”</p>

    <p>“Ares 4’e gittiğini sanmıyorum,” dedi Mindy. “Eğer oraya gidiyorsa, ilginç bir yol seçmiş.”</p>

    <p>“Ah?” dedi Venkat.</p>

    <p>“Güney-güneybatıya doğru gidiyor. Schiaparelli krateri güneydoğuda.”</p>

    <p>“Pekâlâ, belki umut vardır,” dedi Venkat. “Şu an ne yapıyor?”</p>

    <p>“Aküleri şarj ediyor. Tüm güneş hücrelerini kurdu,” dedi Mindy. “Bunu en son yaptığında, on iki saat sürmüştü. Sorun olmazsa, uyumak için eve gitmeyi düşünüyordum.”</p>

    <p>“Tabii, iyi olur. Yarın ne yapacağına bakarız. Belki Hab’a geri döner.”</p>

    <p>“Belki,” dedi Mindy, ikna olmamış bir şekilde.</p>

    <p class="bolum_arasi">* * *</p>

    <p>“Tekrar hoş geldiniz,” dedi Cathy kameraya. “Yanımda Birleşik Devletler Posta Servisi’nden Marcus Washington var. Peki, Bay Washington, Ares 3 görevinin posta servisinde bir ilke imza attığını öğrendim. Bunu seyircilerimize açıklar mısınız?”</p>

    <p>“Tabii,” dedi Marcus. “Herkes iki ay boyunca Mark Watney’nin ölü olduğunu sandı. Bu sırada, posta servisi Mark Watney anısına bir dizi pul piyasaya sürdü. Yirmi bin pul basılıp ülkenin dört bir yanındaki postanelere gönderildi.”</p>

    <p>“Ve ardından onun hayatta olduğu ortaya çıktı,” dedi Cathy.</p>

    <p>“Evet,” dedi Marcus. “Biz hayatta olan insanların pullarını basmıyoruz. O yüzden satışı hemen durdurduk ve pulları geri topladık fakat binlercesi çoktan satılmıştı.”</p>

    <p>“Böyle bir şey daha önce yaşandı mı?” diye sordu Cathy.”</p>

    <p>“Hayır. Posta servisi tarihinde bir kez bile yaşanmadı.”</p>

    <p>“Bahse varım şimdi bu pullar epey para ederler.”</p>

    <p>Marcus güldü. “Olabilir. Ama dediğim gibi, binlercesi satıldı. Nadir olacaklar ama öyle çok da nadir değil.”</p>

    <p>Cathy güldü ve ardından kameraya döndü. “Birleşik Devletler Posta Servisi’nden Marcus Washington ile konuştuk. Eğer elinizde Mark Watney pullarından varsa, onu saklamak isteyebilirsiniz. Konuğumuz olduğunuz için teşekkür ederiz, Bay Washington.”</p>

    <p>“Beni ağırladığınız için teşekkür ederim,” dedi Marcus.</p>

    <p>“Sıradaki konuğumuz Ares görevlerinin uçuş psikoloğu Dr. Irene Shields. Dr. Shields, programımıza hoş geldiniz.”</p>

    <p>“Teşekkür ederim,” dedi Irene, mikrofonunu ayarlarken.</p>

    <p>“Mark Watney’yi şahsen tanıyor musunuz?”</p>

    <p>“Elbette,” dedi Irene. “Tayfadaki herkes üzerinde aylık psikolojik muayeneler yaptım.”</p>

    <p>“Bize onun hakkında neler söyleyebilirsiniz? Kişiliği, zihniyeti hakkında?”</p>

    <p>“O çok zeki biri,” dedi Irene. “Her biri öyle, elbette. Fakat Mark özellikle becerikli ve iyi bir problem çözücü.”</p>

    <p>“Bu onun hayatını kurtarabilir,” diye araya girdi Cathy.</p>

    <p>“Evet, kurtarabilir,” diye katıldı Irene. “Ayrıca o iyi huylu birisi. Genelde neşelidir ve harika bir espri anlayışı vardır. Ağzından çıkmaya hazır bir esprisi her zaman bulunur. Fırlatmaya aylar kala, mürettebat zahmetli bir eğitim görüyordu. Her biri stres ve huysuzluk belirtileri gösteriyordu. Mark da onlardan biriydi fakat onun stresle başa çıkma şekli daha fazla espri yapıp insanları güldürmekti.”</p>

    <p>“Eğlenceli birisine benziyor,” dedi Cathy.</p>

    <p>“Gerçekten öyle,” dedi Irene. “Bu görev için seçilmesinin bir nedeni de kişiliğiydi. Bir Ares tayfası on üç ayı birlikte geçirmek zorunda kalıyor. Sosyal uyum çok önemli. Mark her türlü sosyal gruba uyum sağlayabilmenin yanında, grubun daha iyi işlemesini sağlayan katalizör görevini de görüyor. Mark’ın ‘ölümü’ grup için <em>korkunç</em> bir darbeydi.”</p>

    <p>“Onlar hâlâ onun ölü olduğunu düşünüyorlar, değil mi? Ares 3 tayfası?”</p>

    <p>“Evet, maalesef öyle düşünüyorlar,” dedi Irene. “Üst kademe şimdilik bunu onlara iletmeme kararı aldı. Bunun kolay alınan bir karar olduğunu sanmıyorum.”</p>

    <p>Cathy bir an durakladı, ardından, “Pekâlâ, bunu sormam gerekiyor: Şu an kafasından neler geçiyor? Mark Watney gibi birisi böyle bir duruma nasıl tepki gösterir? Mahsur kalmış, tek başına ve ona yardım etmeye çalıştığımızdan bihaber?” dedi.</p>

    <p>“Bundan emin olmanın bir yolu yok,” dedi Irene. “En büyük tehlike umudunu kaybetmesi. Eğer hayatta kalma imkânı olmadığı sonucuna varırsa, çabalamayı bırakacaktır.”</p>

    <p>“O zaman şimdilik bir sorun yok, değil mi?” dedi Cathy. “Çok çalışıyormuş gibi görünüyor. Aracı uzun bir yolculuk için hazırlıyor ve test ediyor. Ares 4 vardığında, orada olmayı planlıyor.”</p>

    <p>“Bu da bir yorum, evet,” dedi Irene.</p>

    <p>“Başka bir yorum var mı ki?”</p>

    <p>Irene konuşmaya başlamadan önce cevabını özenle hazırladı. “İnsanlar ölümle yüzleştiklerinde, seslerini duyurmak isterler. Tek başına ölmek istemezler. Ölmeden önce bir kişiyle daha konuşabilmek için MTA’nın telsizine ulaşmak istiyor olabilir.</p>

    <p>“Eğer umudunu kaybettiyse, hayatta kalmak umurunda olmayacaktır. Tek istediği telsize ulaşmak olacak. Bunun ardından da, muhtemelen açlıktan ölmek yerine kolay yolu seçecektir. Ares görevlerinin tıbbi malzemeleri arasında ölümcül olmaya yetecek kadar morfin bulunuyor.”</p>

    <p>Stüdyodaki birkaç saniyelik sessizliğin ardından, Cathy kameraya döndü. “Birazdan sizinle tekrar beraber olacağız.”</p>

    <p class="bolum_arasi">* * *</p>

    <p>“Selam, Venk.” Bruce’un sesi Venkat’ın masasının üzerindeki hoparlörden geldi.</p>

    <p>“Bruce, merhaba,” dedi Venkat bilgisayarına yazarken. “Biraz zaman ayırdığın için sağ ol. Önikmal hakkında konuşmak istiyordum.”</p>

    <p>“Ne demek. Aklında neler var?”</p>

    <p>“Diyelim roketi hiçbir sıkıntı çıkmadan yumuşak inişle indirdik. Mark’ın bundan nasıl haberi olacak? Nereye bakması gerektiğini nereden bilecek?”</p>

    <p>“Bu konu üzerinde biraz kafa yorduk,” dedi Bruce. “Birkaç fikrimiz var.”</p>

    <p>“Dinliyorum,” dedi Venkat belgeyi kaydedip laptopunu kapatırken.</p>

    <p>“Ona zaten bir iletişim sistemi göndereceğiz, değil mi? İnişin ardından sistemin açılmasını sağlayabiliriz. Bu aracın ve GDF elbisesinin frekansında yayın yapacak. Sinyali de güçlü olacak.</p>

    <p>“Araçlar sadece Hab’la ve birbirleriyle iletişim kurmaları yönünde tasarlandılar; sinyal kaynağının yirmi kilometre yakında olduğu varsayılıyordu. Alıcılar o kadar hassas değil. GDF elbiseleri ise daha kötü. Fakat güçlü bir sinyalimiz olduğu sürece, her şey yolunda gider. Önikmal roketini indirdiğimizde, uydulardan tam yerini tespit edeceğiz ve ardından gidip alsın diye bunu Mark’a göndereceğiz.”</p>

    <p>“Ama o muhtemelen dinlemiyordur,” dedi Venkat. “Niye dinlesin ki?”</p>

    <p>“Bunun için de bir planımız var. Bir sürü parlak yeşil kurdele yapacağız. Salındıklarında, Mars atmosferinde bile süzülecek kadar hafif olacaklar. Her kurdelenin üzerinde ‘MARK: TELSİZİNİ AÇ’ yazacak. Şu an bir salınım mekanizması üzerinde çalışıyoruz. Bu iniş sırasında olacak tabii ki. İdeal olarak, yüzeyin bir kilometre yukarısındayken.”</p>

    <p>“Beğendim,” dedi Venkat. “Tek yapması gereken bir tanesini fark etmek. Eğer dışarıda parlak yeşil bir kurdele görürse, buna dikkat etmemesinin imkânı yok.”</p>

    <p>“Venk,” dedi Bruce. “Eğer Watney mobile’i Ares 4’e götürürse, tüm bu çabalar boşa çıkacak. Yani, böyle bir şey olursa, roketi Ares 4’e de indirebiliriz ama...”</p>

    <p>“Ama orada da Hab’sız olacak. Evet,” dedi Venkat. “Her şey sırayla. Kurdeleler için bir salınım mekanizması yaptığınızda, beni haberdar et.”</p>

    <p>“Tamamdır.”</p>

    <p>Konuşması sonlandırdıktan sonra, Venkat işe geri dönmek için laptopunu açtı. Karşısında Mindy Park’tan gelen bir e-posta buldu. <em>“Watney yine harekete geçti.”</em></p>

    <p class="bolum_arasi">* * *</p>

    <p>“Hâlâ dümdüz ilerliyor,” dedi Mindy monitörünü göstererek.</p>

    <p>“Anlıyorum,” dedi Venkat. “Kesinlikle Ares 4’e gitmiyor. Doğal bir engelin etrafından dolaşmıyorsa tabii ki.”</p>

    <p>“Etrafından dolaşılacak bir şey yok ki,” dedi Mindy. “Orası Acidalia Planitia.”</p>

    <p>“Şunlar güneş hücreleri mi?” diye sordu ekranı işaret ederek.</p>

    <p>“Evet,” dedi Mindy. “Her zamanki iki saat sürüş; GDF, iki saat sürüş rutinini gerçekleştirdi. Şu an Hab’dan yüz elli altı kilometre uzakta.”</p>

    <p>İkisi de ekrana baktılar.</p>

    <p>“Bir dakika...” dedi Venkat. “Bir dakika, yok artık...”</p>

    <p>“Ne oldu?” diye sordu Mindy.</p>

    <p>Venkat bir top post-it ve bir kalem aldı eline. “Bana onun konumunu ve Hab’ın konumunu ver.”</p>

    <p>Mindy ekranı kontrol etti. “Şu an Watney 28.9 derece kuzey, 19.6 derece batıda.” Birkaç tuşa basarak başka bir dosyayı açtı. “Hab 31.2 derece kuzey, 28.5 derece batıda. Ne gördün?”</p>

    <p>Venkat rakamları not etmeyi bitirdi. “Gel benimle,” dedi hızla odadan çıkarken.</p>

    <p>“Ne,” diye kekeledi Mindy, onun peşinden giderken. “Nereye gidiyoruz?”</p>

    <p>“Uydu Kontrol dinlenme odasına,” dedi Venkat. “Hâlâ o Mars haritası duvarda asılı, değil mi?”</p>

    <p>“Evet,” dedi Mindy. “Fakat o sadece hediyelik eşya dükkânından alınmış bir poster. Bilgisayarımda yüksek kaliteli dijital haritalar-”</p>

    <p>“Hayır. Onların üzerine çizemem,” dedi. Ardından dinlenme odasına giden köşeyi döndükten sonra, duvardaki Mars haritasını işaret etti. “Onun üzerine çizebilirim.”</p>

    <p>Dinlenme odası bir bardak kahve yudumlayan bir bilgisayar teknisyeni dışında tamamen boştu. Venkat ve Mindy hışımla içeri girdiğinde, endişeyle kafasını kaldırdı.</p>

    <p>“Güzel, enlem ve boylam çizgileri var,” dedi. Elindeki post-ite bakıp parmağıyla harita üzerinde takip ettikten sonra, bir X çizdi. “Burası Hab,” dedi.</p>

    <p>“Hey,” dedi teknisyen. “Posterimizin üzerini mi karalıyorsun?”</p>

    <p>“Size yenisini alırım,” dedi Venkat arkasına bakmadan. Ardından bir X daha çizdi. “Bu da onun şimdiki konumu. Bana bir cetvel versene.”</p>

    <p>Mindy sağına ve soluna baktı. Etrafta bir cetvel görmeyince, teknisyenin defterini kaptı.</p>

    <p>“Hey!” diye itiraz etti teknisyen.</p>

    <p>Defterin düz kenarını kullanarak, Venkat Hab’dan Mark’ın konumuna ve ötesine uzanan bir çizgi çizdi. Ardından bir adım geri attı.</p>

    <p>“Evet! Oraya gidiyor!” dedi Venkat heyecanlı bir şekilde.</p>

    <p>“Oh!” dedi Mindy.</p>

    <p>Çizgi haritanın üzerine çizilmiş parlak sarı bir noktanın tam ortasından geçiyordu.</p>

    <p><em>“Pathfinder!”</em> dedi Mindy. “<em>Pathfinder</em>’a gidiyor!”</p>

    <p>“Aynen öyle!” dedi Venkat. “İşte şimdi bir ilerleme kaydediyoruz. <em>Pathfinder</em> ondan sekiz yüz kilometre ötede. Elindeki malzemelerle oraya gidip dönebilir.”</p>

    <p>“Ve <em>Pathfinder</em>’la Sojourner’ı yanında geri getirebilir,” diye ekledi Mindy.</p>

    <p>Venkat cep telefonunu çıkardı. “<em>Pathfinder</em>’la 1997’de iletişimimiz koptu. Eğer onu tekrar çevrimiçi hale getirebilirse, onunla iletişim kurabiliriz. Tek gereken güneş hücrelerinin temizlenmesi olabilir. Daha büyük bir sorunu varsa bile, o bir mühendis!” Numarayı çevirirken ekledi: “Tamirat onun işi!” Haftalardır ilk kez gülümserken, telefonu kulağına koydu ve cevap bekledi. “Bruce? Ben Venkat. Her şey değişti. Watney <em>Pathfinder</em>’a gidiyor. Evet! Bilmez miyim!? O projede kimlerin çalıştığını bul ve onları JPL’ye getir. Ben bir sonraki uçakla geliyorum.”</p>

    <p>Telefonu kapattıktan sonra haritaya doğru sırıttı. “Mark, seni sinsi, zeki hergele!”</p>
  </div>
</body>
</html>
