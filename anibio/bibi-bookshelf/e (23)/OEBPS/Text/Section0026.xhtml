<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Marslı</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">19. Bölüm</h1>

    <p>“Merhaba, Melissa,” dedi Robert. “Sesim geliyor mu? Beni görebiliyor musun?”</p>

    <p>“Açık ve net, canım,” dedi Kumandan Lewis. “Video ağı sağlam.”</p>

    <p>“Beş dakikamın olduğunu söylüyorlar,” dedi Robert.</p>

    <p>“Hiç yoktan iyidir,” dedi Lewis. Odasında hava süzülürken, durmak için hafifçe duvara dokundu. “Bir kere de olsa, seni gerçek zamanlı görmek güzel.”</p>

    <p>“Evet.” Robert gülümsedi. “Gecikme neredeyse fark edilmiyor. Söylemeden edemeyeceğim, keşke eve geliyor olsaydın.”</p>

    <p>Lewis iç geçirdi. “Keşke, canım.”</p>

    <p>“Yanlış anlama,” diye hemen ekledi Robert. “Tüm bunları niye yaptığınızı anlıyorum. Ama yine de bencil bir bakış açısından bakınca, ben de karımı özledim. Hey, sen havada mısın?”</p>

    <p>“Ha?” dedi Lewis. “Ha, evet. Gemi şu an dönmüyor. Merkezi yerçekimi yok.”</p>

    <p>“Niye ki?”</p>

    <p>“Çünkü birkaç güne <em>Taiyang Shen</em> ile kenetleneceğiz. Gemi dönerken bir şeylerle kenetlenenleyiz.”</p>

    <p>“Anladım,” dedi Robert. “Gemide durum nasıl? Sana sorun çıkaran var mı?”</p>

    <p>“Hayır.” Lewis kafasını salladı. “Mürettebatım iyi benim; onlarla birlikte olduğum için şanslıyım.”</p>

    <p>“Aa bak!” dedi Robert. “Koleksiyonumuza harika bir yeni parça buldum!”</p>

    <p>“Oh? Hangisi?”</p>

    <p>“<em>Abba’s Greatest Hits</em> albümünün orijinal prodüksiyonu. Hâlâ orijinal paketi içerisinde.”</p>

    <p>Lewis’in gözleri kocaman açıldı. “Gerçekten mi? 1976 yapımı olanlardan mı yoksa sonraki tekrar basımlardan mı?”</p>

    <p>“Sonuna kadar 1976.”</p>

    <p>“Vay be! İyi bulmuşsun!”</p>

    <p>“Aynen öyle!”</p>

    <p class="bolum_arasi">* * *</p>

    <p>Son bir titremeyle, ticari jet uçağı kapının önünde durdu.</p>

    <p>“Tanrım,” dedi Venkat boynunu ovarken. “Bu uçtuğum en uzun uçuştu.”</p>

    <p>“Mm,” dedi Teddy gözlerini ovuşturarak.</p>

    <p>“En azından yarına kadar Jiuquan’a gitmemiz gerekmiyor,” diye homurdandı Venkat. “On dört buçuk saat uçmak bir gün için yeter de artar.”</p>

    <p>“Fazla rahatlama,” dedi Teddy. “Daha gümrükten geçmemiz gerekiyor ve Amerikan hükümeti yetkilileri olduğumuz için bir dolu evrak doldurmamız gerekecektir... Uyumaya daha saatler var.”</p>

    <p>“Hadi yaa.”</p>

    <p>Küçük bavullarını alarak, diğer yorgun yolcularla birlikte uçaktan indiler.</p>

    <p>Beijing Capital Uluslararası Havaalanı’nın 3 numaralı terminali büyük havaalanlarının alışık olduğu karmaşayla yankılanıyordu. Çin vatandaşlar daha basit bir geçiş kapısına yönelirken, Venkat ve Teddy onlardan ayrılarak uzun göçmenlik kuyruğuna doğru ilerledi.</p>

    <p>Venkat sırada yerini alırken, Teddy de onun arkasına geçti ve bir büfe bulabilmek için terminali taradı. Herhangi bir tür kafein iyi gelirdi.</p>

    <p>“Affedersiniz, beyler,” dedi arkadan gelen bir ses.</p>

    <p>Dönüp baktıklarında karşılarında kot pantolon ve polo yaka tişört giyen genç bir Çinli erkekle karşılaştılar. “Benim adım Su Bin Bao,” dedi kusursuz bir İngilizceyle. “Ben Çin Ulusal Uzay Dairesi’nin bir çalışanıyım. Çin Halk Cumhuriyet’indeki ikametiniz süresinde sizin rehberiniz ve tercümanınız olacağım.”</p>

    <p>“Tanıştığımıza memnun olduk, Bay Su,” dedi Teddy. “Benim adım Teddy Sanders ve bu bey de Dr. Venkat Kapoor.”</p>

    <p>“Uykuya ihtiyacımız var,” dedi Venkat hemen. “Gümrükten geçtiğimiz gibi, lütfen bizi otelimize götürün.”</p>

    <p>“Bundan daha iyisini yapabilirim, Dr. Kapoor.” Su gülümsedi. “Sizler Çin Halk Cumhuriyeti’nin resmi konuklarısınız. Gümrüğü atlamanız için özel izniniz bulunuyor. Sizi hemen otelinize götürebilirim.</p>

    <p>“Seviyorum seni,” dedi Venkat.</p>

    <p>“Çin Halk Cumhuriyeti’ne teşekkürlerimizi ilet,” diye ekledi Teddy.</p>

    <p>“Bunu ileteceğim.” Su Bin gülümsedi.</p>

    <p class="bolum_arasi">* * *</p>

    <p><em>“Helena, sevgilim,”</em> dedi Vogel eşine. <em>“İyisindir umarım?”</em></p>

    <p><em>“Evet,”</em> dedi Helena. <em>“Ben iyiyim ama seni özledim.”</em></p>

    <p><em>“Özür dilerim.”</em></p>

    <p><em>“Elden bir şey gelmez.</em>” Omuz silkti Helena.</p>

    <p><em>“Maymunlarımız nasıl?”</em></p>

    <p><em>“Çocuklar iyi.”</em> Helena gülümsedi. <em>“Eliza sınıfında yeni bir çocuktan hoşlanıyor ve Victor lise takımının kalecisi oldu.”</em></p>

    <p><em>“Harika!”</em> dedi Vogel. <em>“Şu an Görev Kontrol’de olduğunu söylediler. NASA sinyali Bremen’e gönderemedi mi?”</em></p>

    <p><em>“Gönderebilirlerdi,”</em> dedi. <em>“Ama beni Houston’a getirmek onlar için daha kolay oldu. Birleşik Devletler’e bedava tatil. Bunu kim reddeder ki?”</em></p>

    <p><em>“Akıllı karım. Annem nasıl?”</em></p>

    <p><em>“Beklenebileceği kadar iyi,”</em> dedi Helena. <em>“İyi günleri de oluyor, kötü günleri de. Son ziyaretimde beni tanımadı. Bir açıdan, bu ona bir armağan. Senin hakkında benim gibi endişelenmek zorunda kalmıyor.”</em></p>

    <p><em>“Durumu kötüleşmedi mi?”</em> diye sordu Vogel.</p>

    <p><em>“Hayır, bıraktığın gibi. Doktorlar sen döndüğünde de aynı durumda olacağından eminler”</em></p>

    <p><em>“İyi,”</em> dedi. <em>“Onu bir daha göremeyeceğim diye korkuyordum.”</em></p>

    <p><em>“Alex,”</em> dedi Helena, <em>“sen güvende olacak mısın?”</em></p>

    <p><em>“Olabildiğince güvendeyim,”</em> dedi Vogel. <em>“Gemi kusursuz durumda ve Taiyang Shen’i aldıktan sonra, yolculuğun geri kalanında ihtiyacımız olacak her şeye sahip olacağız.</em>”</p>

    <p><em>“Dikkatli ol.”</em></p>

    <p><em>“Olurum, sevgilim,”</em> diye söz verdi Vogel.</p>

    <p class="bolum_arasi">* * *</p>

    <p><em>“Jiuquan’a hoş geldiniz,”</em> dedi Guo Ming. <em>“Umarım uçuşunuz sıkıntısız geçmiştir?”</em></p>

    <p>Teddy gözlem odasındaki en iyi ikinci koltuğa otururken Su Bin, Guo Ming’in sözlerini tercüme etti. Teddy camdan Jiuquan’ın Görev Kontrol Merkezi’ne baktı. Teddy büyük ekranlardaki Çince yazıları okuyamıyor olsa da, geri kalan her şey Houston a çok benziyordu.</p>

    <p>“Evet, teşekkür ederim,” dedi Teddy. “Çalışanlarınızın misafirperverliği harika. Bizim için ayarladığınız özel jet de güzel bir jestti.”</p>

    <p><em>“Çalışanlarım sizin ekibinizle çalışmaktan oldukça hoşnutlar,”</em> dedi Guo Ming. <em>“Bu geçen ay oldukça ilginçti. Bir Amerikan roketini Çin motoruna takmak. Sanıyorum bu ilk kez yapılan bir şeydi.”</em></p>

    <p>“Bu da gösteriyor ki,” dedi Teddy, “bilim aşkı tüm kültürler arasında evrensel.”</p>

    <p>Guo Ming başıyla onayladı. <em>“Çalışanlarım özellikle, sizinkilerden Mitch Henderson’ın çalışma ahlakı konusunda çok iyi şeyler söylediler. Kendini adamış birisi.”</em></p>

    <p>“Baş belasının teki,” dedi Teddy.</p>

    <p>Su Bin tercüme etmeden önce bir an durdu ama sonra devam etti.</p>

    <p>Guo Ming kahkaha attı. <em>“Bunu siz söyleyebilirsiniz,”</em> dedi. <em>“Ama ben söyleyemem.”</em></p>

    <p class="bolum_arasi">* * *</p>

    <p>“O zaman bir kez daha anlat,” dedi Beck’in kız kardeşi Amy. “Niye GDF yapman gerekiyor?”</p>

    <p>“Muhtemelen gerekmeyecek,” diye açıkladı Beck. “Benim sadece bunu yapmaya hazır olmam gerekiyor.”</p>

    <p>“Neden?”</p>

    <p>“Roket bizimle kenetlenmezse diye. Eğer bir sorun çıkarsa, benim görevim dışarı çıkıp onu yakalamak.”</p>

    <p>“Kenetlenmesi için <em>Hermes</em>’i hareket ettiremiyor musunuz?”</p>

    <p>“İmkânı yok,” dedi Beck. “<em>Hermes</em> çok <em>büyük.</em> İnce manevralar için tasarlanmadı.”</p>

    <p>“Bunu yapacak kişi niye sensin?”</p>

    <p>“Çünkü GDF uzmanı benim.”</p>

    <p>“Senin doktor olduğunu sanıyordum.”</p>

    <p>“Öyleyim,” dedi Beck. “Herkesin birden fazla rolü var. Ben doktorum, biyoloğum ve GDF uzmanıyım. Kumandan Lewis bizim jeoloğumuz. Johanssen sistem operatörü ve reaktör teknisyeni. Böyle gidiyor.”</p>

    <p>“Peki şu yakışıklı olan var ya... Martinez?” diye sordu Amy. “O ne yapıyor?”</p>

    <p>“O MİA ve MTA’nın pilotu,” dedi Beck. “Ayrıca evli ve çocuğu var, seni yuva düşmanı.”</p>

    <p>“Hadi ya. Peki ya Watney? O ne yapıyordu?</p>

    <p>“O bizim botanistimiz ve mühendisimiz. Ayrıca onun hakkında geçmiş zamanda konuşma.”</p>

    <p>“Mühendis mi? Scotty gibi mi?”</p>

    <p>“Sayılır,” dedi Beck. “Ekipmanları tamir ediyor işte.”</p>

    <p>“Eminim bu şimdi işine yarıyordur.”</p>

    <p>“Evet, aynen öyle.”</p>

    <p class="bolum_arasi">* * *</p>

    <p>Çinliler Amerikalıların çalışabileceği ufak bir konferans odası hazırladı. Sıkışık durum Jiuquan standartlarına göre bir lükstü. Mitch içeri geldiğinde, Venkat bütçe tabloları üzerinde çalışıyordu, o yüzden işi bölündüğü için memnundu.</p>

    <p>“Bu Çinli inekler de tuhaf bir grup,” dedi Mitch kendini bir sandalyeye salarak. “Ama motor yapmasını biliyorlar.”</p>

    <p>“Güzel,” dedi Venkat. “Motor ve roketin birleşimi nasıl gidiyor?”</p>

    <p>“Sorun yok,” dedi Mitch. “JPL teknik spekleri harfi harfine takip etti. Eldiven gibi uyuyor.”</p>

    <p>“Herhangi bir endişe ya da tereddüdün var mı?” diye sordu Venkat.</p>

    <p>“Evet, dün gece ne yediğim konusunda endişelerim var. Sanırım içinde bir tane göz vardı.”</p>

    <p>“Eminim içinde bir göz yoktur.”</p>

    <p>“Buradaki mühendisler yemeği benim için özel hazırladı,” dedi Mitch.</p>

    <p>“O zaman içinde göz olabilir,” dedi Venkat. “Senden nefret ediyorlar.”</p>

    <p>“Niye?”</p>

    <p>“Çünkü sen hayvanın tekisin, Mitch,” dedi Venkat. “Sapına kadar hem de. Herkese karşı.”</p>

    <p>“Sıkıntı yok. Roket <em>Hermes</em>’e varsın da, isterlerse beni bağlayıp yaksınlar.”</p>

    <p class="bolum_arasi">* * *</p>

    <p>“Babaya el salla!” dedi Marissa, David’in elini kameraya doğru sallarken. “Babaya el salla!”</p>

    <p>“Daha çok küçük, nerede olduğunun farkında değil,” dedi Martinez.</p>

    <p>“Oyun parkında atacağı havayı bir düşünsene,” dedi Marissa. “Benim babam Mars’a gitti? Sizin babalarınız ne yaptı?”</p>

    <p>“Evet, bayağı harikayım ben,” diye katıldı Martinez.</p>

    <p>Marissa David’in elini kameraya doğru sallamaya devam etti. Aktif bir şekilde burnunu karıştıran diğer eli David’in ilgisini daha fazla çekmişti.</p>

    <p>“Pekâlâ,” dedi Martinez, “bana kızgınsın.”</p>

    <p>“Anlaşılıyor mu?” diye sordu Marissa. “Saklamaya çalıştım.”</p>

    <p>“On beş yaşından beri beraberiz. Kızgın olduğunda anlayabiliyorum.”</p>

    <p>“Görevi beş yüz otuz üç gün uzatmaya gönüllü oldun,” dedi Marissa, “it herif.”</p>

    <p>“Evet,” dedi Martinez. “Nedenin bu olduğunu tahmin etmiştim.”</p>

    <p>“Sen geri döndüğünde, oğlun anaokuluna gidiyor olacak. Seni içeren hiçbir anısı olmayacak.”</p>

    <p>“Biliyorum,” dedi Martinez.</p>

    <p>“Sevişmek için beş yüz otuz üç gün daha beklemem gerekecek!”</p>

    <p>“Benim de öyle,” dedi Martinez savunmaya çekilerek.</p>

    <p>“Sürekli senin hakkında endişelenmem gerekecek,” diye ekledi Marissa.</p>

    <p>“Evet,” dedi. “Özür dilerim.”</p>

    <p>Marissa derin bir nefes aldı. “Bunu da atlatacağız.”</p>

    <p>“Atlatacağız,” diye katıldı Martinez.</p>

    <p class="bolum_arasi">* * *</p>

    <p>“CNN’in <em>Mark Watney Raporu</em> programına hoş geldiniz. Bugün yanımızda Mars operasyonları direktörü Venkat Kapoor var. Bizimle Çin’den uydu aracılığıyla konuşuyor. Bize katıldığınız için teşekkür ederiz, Dr. Kapoor.”</p>

    <p>“Memnuniyet duydum,” dedi Venkat.</p>

    <p>“Pekâlâ, Dr. Kapoor, bize <em>Taiyang Shen</em>’den bahsedin. Bir roket fırlatmak için niye Çin’e gittiniz? Niye Amerika’dan fırlatmadınız?”</p>

    <p>“<em>Hermes</em> Dünya yörüngesine girmeyecek,” dedi Venkat. “Sadece Mars yolunda yakınından geçecek. Ve hızı <em>müthiş yüksek.</em> Bize Dünya’nın yerçekiminden kurtulmanın yanında, <em>Hermes</em>’in şu anki hızına erişebilecek bir motor lazımdı. Bunu başarabilecek güce sahip bir tek <em>Taiyang Shen</em> var.</p>

    <p>“Bize roketin kendisinden bahsedin.”</p>

    <p>“Bu aceleyle yapılan bir roket oldu,” dedi Venkat. “JPL’nin bunu tamamlamak için sadece otuz günü vardı. Ellerinden geldiğince güvenliğe önem vermeleri ve verimli çalışmaları gerekiyordu. Bakıldığında bu, sadece yemek ve diğer malzemelerle dolu bir kabuk. Manevra için standart uydu iticisi paketi bulunuyor ama sadece bu kadar.”</p>

    <p>“Peki bu <em>Hermes</em>’e uçmaya yetecek mi?”</p>

    <p>“<em>Taiyang Shen</em> onu <em>Hermes</em>’e gönderecek. İticiler ince manevralar ve kenetlenme için. JPL’nin bir kılavuz sistemi yapmaya zamanı yoktu. O yüzden bir insan pilot tarafından uzaktan kontrol edilecek.”</p>

    <p>“Kumanda kimde olacak?” diye sordu Cathy.</p>

    <p>“Ares 3 pilotu, Binbaşı Rick Martinez. Roket <em>Hermes</em>’e yaklaştığında, o kontrolü ele alacak ve kenetlenme portuna gelmesini sağlayacak.”</p>

    <p>“Peki ya bir sorun çıkarsa?”</p>

    <p>“<em>Hermes</em>’in GDF uzmanı Dr. Chris Beck tüm bu zaman boyunca elbisesini giymiş, hazır bir şekilde bekleyecek. Gerekirse, roketi elleriyle yakalayıp kenetlenme portuna çekecek.”</p>

    <p>“Pek de bilimsel şeye benzemiyor.” Cathy güldü.</p>

    <p>“Bilimsel olmayan bir şey mi istiyorsun?” Venkat gülümsedi. “Eğer roket kenetlenme portuna herhangi bir sebepten dolayı bağlanamazsa, o zaman Beck roketi açacak ve içindekileri hava kilidine taşıyacak.”</p>

    <p>“Eve market poşetlerini getirmek gibi mi?” diye sordu Cathy.</p>

    <p>“Aynen öyle,” dedi Venkat. “Bunun dört gidiş geliş tutacağını tahmin ediyoruz. Ama bu oldukça uç bir durum. Kenetlenme işlemi sırasında herhangi bir sorunun çıkmasını beklemiyoruz.”</p>

    <p>“Her duruma hazırlıklısınız gibi görünüyor.” Cathy gülümsedi.</p>

    <p>“Hazırlıklı olmamız gerekiyor,” dedi Venkat. “Eğer o ikmalleri alamazlarsa... Onlara ihtiyaçları var.”</p>

    <p>“Sorularımızı cevaplamak için zaman ayırdığınız için teşekkür ederiz,” dedi Cathy.</p>

    <p>“Her zaman bir zevk, Cathy.”</p>

    <p class="bolum_arasi">* * *</p>

    <p>Johanssen’ın babası ne diyeceğini bilmeden, sandalyesinde kıpırdandı. Bir saniyenin ardından, cebinden bir mendil çıkardı ve kelleşmekte olan kafasındaki teri sildi.</p>

    <p>“Ya roket size erişemezse?” diye sordu.</p>

    <p>“Bunu düşünmemeye çalış,” dedi Johanssen.</p>

    <p>“Annen o kadar endişeleniyor ki buraya bile gelemedi.”</p>

    <p>“Özür dilerim,” diye mırıldandı Johanssen yere bakarak.</p>

    <p>“Ne yemek yiyebiliyor, ne de uyuyabiliyor. Sürekli hasta. Ben de ondan daha iyi durumda değilim. Sana bunu nasıl yaptırabilirler?”</p>

    <p>“Onlar bana hiçbir şey ‘yaptırmıyorlar’, baba. Ben kendim gönüllü oldum.”</p>

    <p>“Annene niye bunları yaşatıyorsun?” diye sordu.</p>

    <p>“Özür dilerim,” diye mırıldandı Johanssen. “Watney benim mürettebatımdan. Onu ölüme terk edemem.”</p>

    <p>Babası iç geçirdi. “Keşke seni biraz daha bencil olacak şekilde yetiştirseydik.”</p>

    <p>Johanssen sessizce kıkırdadı.</p>

    <p>“Ben bu duruma nasıl düştüm ki? Bir mendil fabrikasının bölge satış müdürüyüm ben. Kızımın uzayda ne işi var?”</p>

    <p>Johanssen omuz silkti.</p>

    <p>“Sen hep bilime yöneliyordun,” dedi. “O zaman harikaydı! Pekiyili bir öğrenci. Bir şeyler yapmaya korkan çalışkan öğrencilerin yanındaydın hep. Çılgınlık yapmak aklına bile gelmiyordu. Sen her babanın hayalindeki kız çocuğuydun.”</p>

    <p>“Teşekkür ederim, baba, ben-”</p>

    <p>“Ama sonra seni Mars’a fırlatan kocaman bir bombaya bindin. Bunu gerçek anlamda söylüyorum.”</p>

    <p>“Teknik olarak,” diye düzeltmeye başladı Johanssen, “itici bizi sadece yörüngeye çıkardı. Beni Mars’a götüren nükleer enerjiyle çalışan bir iyon motoruydu.”</p>

    <p>“Ah, bu çok daha iyi sanki!”</p>

    <p>“Baba, bana bir şey olmayacak. Anneme bir şey olmayacağını söyle.”</p>

    <p>“Bunun ne yararı olur ki?” dedi. “Sen eve dönene kadar kıvrım kıvrım kıvranacak.”</p>

    <p>“Biliyorum,” diye mırıldandı Johanssen. “Ama...”</p>

    <p>“Ne? Ama ne?”</p>

    <p>“Ölmeyeceğim. Gerçekten ölmeyeceğim. Her şey ters gitse bile ölmeyeceğim.”</p>

    <p>“Bu ne demek şimdi?”</p>

    <p>Johanssen suratını buruşturdu. “Sadece anneme ölmeyeceğimi söyle.”</p>

    <p>“Bak,” dedi babası kameraya eğilerek, “her zaman senin özeline ve bağımsızlığına saygı duydum. Hayatına burnumu sokmaya, seni kontrol etmeye hiç çalışmadım. Bu konuda başarılı da oldum, değil mi?”</p>

    <p>“Evet.”</p>

    <p>“O yüzden bir ömür işine burnunu sokmamama karşılık, bir kerelik buna izin ver. Benden ne saklıyorsun?”</p>

    <p>Johanssen birkaç saniyeliğine bir şey söylemedi. En sonunda, “Bir planları var,” dedi.</p>

    <p>“Kimin?”</p>

    <p>“Onların her zaman bir planı var,” dedi. “Her şeyi önceden planlıyorlar.”</p>

    <p>“Ne planı?”</p>

    <p>“Hayatta kalmam için beni seçtiler. En genç benim. Eve canlı olarak dönmek için gerekli yeteneklere sahibim. Ve en küçük bedenli olan ve hayatta kalmak için en az yiyeceğe ihtiyaç duyan da benim.”</p>

    <p>“Roket işe yaramazsa ne olacak, Beth?” diye sordu babası.</p>

    <p>“Benim dışımda herkes ölecek,” dedi Johanssen. “İlaç içip ölecekler. Yiyecekleri tüketmemek için bunu hemen yapacaklar. Kumandan Lewis hayatta kalacak kişi olarak beni seçti. Bana da bunu dün söyledi. NASA’nın bile haberi olduğunu sanmıyorum bundan.”</p>

    <p>“Peki ya elindekiler Dünya’ya dönene kadar yetecek mi sana?”</p>

    <p>“Hayır,” dedi Johanssen. “Altı kişiyi bir aylığına doyuracak kadar yiyeceğimiz var. Ben tek olursam, bunlar altı ay yeter. Yediklerimi azaltırsam, bunu dokuza uzatabilirim. Ama benim dönmem on yedi ayı bulacak.”</p>

    <p>“Peki nasıl hayatta kalacaksın?”</p>

    <p>“Buradaki tek yiyecek kaynağı ikmaller olmayacak,” dedi Johanssen.</p>

    <p>Babasının gözleri kocaman açıldı. “Ah... Yüce Tanrım...”</p>

    <p>“Lütfen anneme ikmallerin yeteceğini söyle, olur mu?”</p>

    <p class="bolum_arasi">* * *</p>

    <p>Amerikalı ve Çinli mühendisler Jiuquan Görev Kontrol Merkezi’nde birlikte sevindiler.</p>

    <p>Ana ekran <em>Taiyang Shen</em>’in soğuk Gobi göğünde ardında bıraktığı izi gösteriyordu. Artık çıplak gözle görülemeyecek uzakta olan gemi yörüngeye doğru çıkıyordu. Sağır edici kükremesi, uzaklardaki bir gök gürültüsü seviyesine düşmüştü.</p>

    <p>“Kusursuz bir fırlatma,” diye bağırdı Venkat.</p>

    <p>“Elbette,” dedi Zhu Tao.</p>

    <p>“Bize zor zamanda arka çıktınız,” dedi Venkat. “Bu konuda size minnettarız!”</p>

    <p>“Doğal olarak.”</p>

    <p>“Hem siz de Ares 5’te bir koltuk sahibi oldunuz. Herkes kazandı.”</p>

    <p>“Mmm.”</p>

    <p>Venkat yan gözle Zhu Tao’ya baktı. “Bu konuda pek de mutlu görünmüyorsun.”</p>

    <p>“<em>Taiyang Shen</em> üzerinde dört sene boyunca çalıştım,” dedi. “Sayısız araştırmacı, bilim insanı ve mühendis de öyle... Ben fonlar kurumasın diye sürekli politik mücadele içerisindeyken, diğer herkes bu yapıya varını yoğunu verdi.</p>

    <p>“Sonucunda, harika bir uzay aracı inşa ettik. Tarihteki en büyük ve en sağlam insansız uzay aracı... Ama şimdi o bir deponun içerisinde duruyor. Hiçbir zaman uçamayacak. Danıştay bunun gibi ikinci bir motor için fon ayırmayacak.”</p>

    <p>Venkat’a döndü. “Bu bilimsel çalışmanın ardından iz bırakan bir mirası olabilirdi. Ama şimdi sadece bir teslimatta kullanılıyor. Mars’a Çinli bir astronot göndereceğiz ama o bize diğer herhangi bir astronotun getiremeyeceği nasıl bir bilimsel kazanım getirebilir ki? Bu operasyon insanlığın bilgi haznesi için net bir kayıp.”</p>

    <p>“Ama,” dedi Venkat kelimeleri özenle seçtiğine dikkat ederek, “Mark Watney için bir net kâr.”</p>

    <p>“Mmm,” dedi Zhu Tao.</p>

    <p class="bolum_arasi">* * *</p>

    <p>“Mesafe 61 metre, sürat saniyede 2.3 metre,” dedi Johanssen.</p>

    <p>“Sorun değil,” dedi Martinez gözlerini ekrandan kaçırmadan. Bir ekranda Kenetlenme Portu A’dan gelen kamera yayınını gösteriyordu, diğeriyse uzay gemisinin telemetrisinin kesintisiz yayınını...</p>

    <p>Lewis, Johanssen ve Martinez’in istasyonlarının arkasında süzülüyordu.</p>

    <p>Beck’in sesi telsizden duyuldu. “Görsel temas sağlandı.” 3 numaralı hava kilidinde, tamamen giyinmiş bir halde, açık dış kapının önünde ayaktaydı (manyetik botlar sayesinde). Sırtındaki ağır SAFER ünitesi gerek görülürse, uzay içinde ona özgür hareket sağlayacaktı. Bağlı bir ip duvardaki bir makaraya uzanıyordu.</p>

    <p>“Vogel,” dedi Lewis kulaklık setindeki mikrofona. “Pozisyonda mısın?”</p>

    <p>Vogel hâlâ basınç dolu 2 numaralı hava kilidinde, kaskı dışında tamamen giyinmiş durumda bekliyordu. “<em>Ja,</em> pozisyondayım ve hazırım,” diye cevapladı. Beck’in kurtarılmaya ihtiyacı olursa, acil durum GDF’si onundu.</p>

    <p>“Pekâlâ, Martinez,” dedi Lewis. “Getir bakalım.”</p>

    <p>“Anlaşıldı, Kumandanım.”</p>

    <p>“Mesafe 43 metre, sürat saniyede 2.3 metre,” dedi Johanssen.</p>

    <p>“Tüm istatistikler nominal,” diye rapor verdi Martinez.</p>

    <p>“Rokette hafif bir rotasyon var,” dedi Johanssen. “Göreceli dönüş sürati saniyede 0.05 devir.”</p>

    <p>“0.3’ün altında olduğu sürece sıkıntı yok,” dedi Martinez. “Yakalama sistemi o kadarıyla başa çıkabilir.”</p>

    <p>“Roket elle yakalanma menzilinde,” diye rapor verdi Beck.</p>

    <p>“Anlaşıldı,” dedi Lewis.</p>

    <p>“Mesafe 22 metre, sürat saniyede 2.3 metre,” dedi Johanssen. “Açısı iyi.”</p>

    <p>“Onu biraz yavaşlatıyorum,” dedi Martinez rokete yönergeler gönderirken.</p>

    <p>“Sürat saniyede 1.8... 1.3...” diye rapor verdi Johanssen. “0.9... saniyede 0.9 metrede stabil.”</p>

    <p>“Menzil?” diye sordu Johanssen.</p>

    <p>“On iki metre,” diye cevapladı Johanssen. “Sürat saniyede 0.9 metrede stabil.”</p>

    <p>“Açı?”</p>

    <p>“Açı iyi.”</p>

    <p>“O zaman otomatik yakalama menzili içerisindeyiz,” dedi Martinez. “Gel bakalım babaya.”</p>

    <p>Roket nazikçe kenetlenme portuna doğru süzüldü. Uzun bir metal üçgenden ibaret olan yakalama kolu kenara biraz sürtünerek portun ağzına girdi. Bir kez portun geri sarma mekanizmasına ulaştığında, otomatik sistem kolu yakaladı ve roketi otomatik olarak hizalayıp döndürerek içeri çekti. Gemide yankılanan birkaç gürültülü mekanik sesin ardından bilgisayar, işlemin başarıyla bittiğini gösterdi.</p>

    <p>“Kenetlenme tamamlandı,” dedi Martinez.</p>

    <p>“Mühür sağlam,” dedi Johanssen.</p>

    <p>“Beck,” dedi Lewis, “Senin yeteneklerine ihtiyacımız kalmadı.”</p>

    <p>“Anlaşıldı, Kumandanım,” dedi Beck. “Hava kilidini kapatıyorum.”</p>

    <p>“Vogel, içeriye dön,” diye emir verdi Lewis.</p>

    <p>“Anlaşıldı, Kumandanım,” dedi Vogel.</p>

    <p>“Hava kilidi basıncı seviyesi yüzde yüz,” diye rapor verdi Beck. “Gemiye geri dönüyorum... içerideyim.</p>

    <p>“Ben de içerideyim,” dedi Vogel.</p>

    <p>Lewis kulaklığındaki bir düğmeye bastı. “Houst- aa... Jiuquan, roketin kenetlenmesi tamamlandı. Sorun çıkmadı.”</p>

    <p>Mitch’in sesi iletişim sisteminde duyuldu. “Bunu duyduğumuza sevindik, <em>Hermes.</em> Malzemeleri alıp inceledikten sonra durumlarını rapor edin.”</p>

    <p>“Anlaşıldı, Jiuquan,” dedi Lewis.</p>

    <p>Kulaklık setini çıkardıktan sonra Lewis, Martinez ve Johanssen’a döndü. “Roketi boşaltıp malzemeleri yerleştirin. Ben Beck ve Vogel’ın elbiselerini çıkarmalarına yardımcı olacağım.”</p>

    <p>Martinez ve Johanssen Kenetlenme Portu A’ya doğru koridorda süzüldüler.</p>

    <p>“Şimdi,” dedi Martinez, “ilk kimi yiyeceksin?”</p>

    <p>Johanssen ona ters ters baktı.</p>

    <p>“Çünkü bence en lezzetli olan benimdir,” diye devam etti kolunu sıkarak. “Şuraya bir baksana, güzel sağlam kas hep.”</p>

    <p>“Komik değilsin.”</p>

    <p>“Ben açık alanda yetiştim. Mısırla beslediler.”</p>

    <p>Johanssen kafasını sallayıp hızını artırdı.</p>

    <p>“Dur bekle! Meksika yemeklerinden hoşlandığını sanıyordum ben!”</p>

    <p>“Seni duymuyorum,” diye cevap verdi Johanssen.</p>
  </div>
</body>
</html>
