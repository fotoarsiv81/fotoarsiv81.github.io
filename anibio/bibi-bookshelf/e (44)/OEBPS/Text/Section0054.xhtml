<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Birinci Bölüm</h2>

    <p>Tükürük’le birlikte kıyıdan batıya doğru ilerlemeye başladı. Büyük bir kum tepesinin üzerinde rüzgâr almayan, kamp yapmaya uygun bir çalılık buldu. Ateş yakmak için odun topladı ve odunları tutuşturmak için çim kullandı. Sapları denizden esen rüzgârla kurumuştu ve çakmaktaşıyla ilk seferde tutuşturdu. Ateş parlak bir şekilde yanmaya başladı. Akşamüzeriydi ve alevler göğe doğru ateşböcekleri gibi yükseliyordu. Bulunduğu yerden Linesh’in ışıklarının yandığını görüyor, kutlama yapan pek çok sese eşlik eden müziği duyabiliyordu.</p>

    <p>“Onlar için yaptığımız onca şeyden sonra,” dedi Tükürük’e. Yemesi için şeker verdi. “Savaş, veba ve aylarca korku. Gittiğimize sevindiklerine inanmak zor.”</p>

    <p>Tükürük ironiden anlıyorduysa bile bunu canı sıkılmış gibi başını öbür tarafa çevirip kişneyerek gösterdi. “Bekle.” Vaelin dizginleri tuttu ve gemini çıkarıp üzerinden eyeri aldı. Üzerinden yük kalkınca Tükürük yavaş yavaş ilerleyip ayaklarını kuma sürmeye ve başını savurmaya başladı. Vaelin atın dalgaların köpükleriyle oynamasını izlerken hava iyice karardı ve yükselen dolunay kum tepelerini aşina olduğu bir gümüş-mavi bir renge boyadı. <em>Kara kışın ortasındaki kar yığınları gibi.</em></p>

    <p>Güneşin son ışıkları da gökten çekilirken Tükürük koşarak geri geldi ve günlük tımarını bekleyerek ateş ışığının yanında durdu. “Hayır,” dedi Vaelin. “Gitme zamanı.”</p>

    <p>Tükürük ne olduğunu anlamaz bir şekilde hafifçe kişnedi ve ayağını kumda sürüdü.</p>

    <p>Vaelin yanına gitti, eyer bölgesinin yanına hafifçe vurdu ve Tükürük’ün karşı çiftesinden kaçınmak için hemen geriledi. Tükürük şaha kalktı ve kişnedi. “Git, seni lanet yaratık!” diye bağırdı Vaelin ve ellerini sallamaya başladı. “GİT!”</p>

    <p>Dörtnala koşup arkasında gümüş-mavi kumları kaldırarak gitti. Veda kişnemesi gecenin içinde yankılandı. “Git bakalım seni ihtiyar,” diye fısıldadı Vaelin gülümseyerek.</p>

    <p>Yapacak pek bir şeyi olmadığından oturdu, ateşi besledi ve Yüksek Kale’deki mazgallı siperlerden Dentos’un yanında Nortah olmadan kapıya geldiğini ve her şeyin değişeceğini anladığı o anı anımsadı. <em>Nortah... Dentos... Yitip giden iki kardeş ve bir tanesini daha kaybedeceğim.</em></p>

    <p>Ter ve tuzlu su kokusunu getiren, rüzgârdaki yalnızca hafif bir değişimdi. Gözlerini kapadı ve batıdan gelen kumun üzerindeki hafif sürtme sesini duydu. Gelen kişi sessiz olmaya çalışmıyordu. <em>Neden çalışsın ki? Sonuçta kardeşiz.</em></p>

    <p>Gözlerini açtı ve karşısında duran figüre baktı. “Merhaba, Barkus.”</p>

    <p>Barkus ateşin yanına doğru kendini bıraktı ve ellerini ateşe uzattı. Üzerinde yalnızca pamuktan bir yelek ve pantolon vardı. Ayakkabıları yoktu, saçı sırılsıklamdı ve kaslı kolları ortadaydı. Tek silahı deri kayışlarla sırtına bağlı olan baltasıydı. “İtikad!” diye homurdandı. “Martishe’ten beri bu kadar üşümemiştim.”</p>

    <p>“Yüzerken zorlanmış olmalısın.”</p>

    <p>“Tabii ki. Beni kandırdığını anladığımda kıyıdan dört kilometre kadar açılmıştık, kardeşim. Kaptanı tekrar kıyıya yanaşmaya ikna etmek biraz zor oldu.” Başını salladı ve uzun saçlarından damlacıklar etrafa saçıldı. “Kardeş Sherin’le Uzak Batı’ya gidiyormuş. Kendini feda etme şansını kaçırır mısın hiç?”</p>

    <p>Vaelin, Barkus’un ellerine baktı. Hava nefesinin buhar olarak çıkmasına sebep olacak kadar soğuk olmasına rağmen titremiyorlardı.</p>

    <p>“Anlaşma buydu, değil mi?” diye devam etti Barkus. “Biz yaşıyoruz, onlar seni alıyorlar.”</p>

    <p>“Ve Prens Malcius Diyar’a dönüyor.”</p>

    <p>Barkus kaşlarını çattı. “O yaşıyor mu?”</p>

    <p>“Siz şehirden ayrılırken yaygara kopmasın diye söylemedim.”</p>

    <p>İri kardeş tekrar homurdandı. “Seni almaya ne zaman geliyorlar?”</p>

    <p>“Şafakta.”</p>

    <p>“Dinlenecek zamanımız var o zaman.” Sırtındaki baltayı çıkardı ve yakınına koydu. “Sence kaç kişi gönderecekler?”</p>

    <p>Vaelin omzunu silkti. “Sormadım.”</p>

    <p>“Biz ikimize karşı bir bölük gönderseler iyi ederler.” Kafası karışmış bir şekilde başını kaldırıp Vaelin’e baktı. “Kılıcın nerede, kardeşim?”</p>

    <p>“Vali Aruan’a verdim.”</p>

    <p>“Gelmiş geçmiş en parlak fikrin olduğu söylenemez. Nasıl dövüşmeyi planlıyorsun?”</p>

    <p>“Öyle bir planım yok. Kral’ın Sözü’ne uygun bir şekilde kendimi Alpirlilere teslim edeceğim.”</p>

    <p>“Seni öldürürler.”</p>

    <p>“Sanmıyorum. Cumbrael Tanrısının Beşinci Kitabı’na göre daha öldüreceğim çok insan var.”</p>

    <p>“Peh!” Barkus ateşe tükürdü. “Kehanetler kolpa. Tanrıtanırların hurafeleri. Sen onların Umut’unu aldın, onlar da senin canını alacaklar. Tek soru bunu ne kadarlık bir sürede yapacakları.” Vaelin’in gözlerinin içine baktı. “Öylece durup seni almalarını izleyemem, kardeşim.”</p>

    <p>“O halde git.”</p>

    <p>“Bunu da yapamayacağımı biliyorsun. Şimdiye kadar yeterince kardeşimi kaybetmedim mi sence? Nortah, Frentis, Dentos-”</p>

    <p>“Yeter!” Vaelin’in keskin sesi geceyi deldi.</p>

    <p>Barkus dehşete düşmüş ve şaşkın bir şekilde irkildi. “Kardeşim, ben...”</p>

    <p>“Sus işte.” Vaelin karşısında duran adamı pürdikkat incelemeye başladı. Maskesinde bir çatlak, soğukkanlılığında bir titreme arıyordu. Ama mükemmel, dayanıklı ve sinir bozucuydu. Sinirine hâkim olmaya çalıştı, aksi halde ölürdü. “Bunun için onca zaman bekledin. Bana gerçek yüzünü neden göstermiyorsun? İşte burada, sonda, ne fark eder ki?”</p>

    <p>Barkus yüzünü buruşturup kusursuz bir şekilde endişe duyduğunu gösterdi. “Vaelin, sen iyi misin?”</p>

    <p>“Yüzbaşı Antesh şehirden ayrılmadan önce bana bir şey söyledi. Duymak ister misin?”</p>

    <p>Barkus ne yapacağını bilmez bir şekilde ellerini açtı. “Nasıl istersen.”</p>

    <p>“Meğer Antesh gerçek ismi değilmiş. Bu çok şaşırtıcı değil, zira kiraladığımız pek çok Cumbraelli ya geçmişlerinde suça bulaşmış olduklarından ya da paramızı kabul ettikleri için utanç duyduklarından sahte bir isim kullanma ihtiyacı duyuyorlardı. Şaşırtıcı olan şey ise ikimizin de ismini daha önce duymuş olmamız.”</p>

    <p>Maskede hâlâ bir çatlak yoktu. Hâlâ gerçek bir kardeşin samimi endişesi.</p>

    <p>“Bren Antesh bir zamanlar Tanrısının kölesiymiş,” dedi Vaelin. “Bağlılığı öyle bir derecedeymiş ki insanları öldürmeye ve Tanrılarını sapkınların kanıyla onurlandırmaya susamış başkalarıyla toplanmaya başlamış. Bir süre sonra çoğunu Martishe’e götürmüş ve bildiğin gibi orada biz onların çoğunu öldürdük. Hal böyle olunca Antesh, inancını sorgulamış, Tanrısına sırtını dönmüş, Kral’ın altınını kabul etmiş ve bunu ölen adamlarının ailelerine dağıtmış. Sonra da yabancı topraklardaki bir savaşta ölümünü aramaya başlamış. Bu sırada Martishe’te edindiği ismini unutmaya çalışıyormuş: Siyah Ok. Bren Antesh bir zamanlar Siyah Ok’muş. Ve ne kendisinin ne de adamlarının Derebeyi Lordu’ndan serbest geçiş kâğıtları almadığına dair beni temin etti.”</p>

    <p>Barkus hareketsiz bir şekilde duruyordu ve suratındaki endişeli ifade kaybolmuştu.</p>

    <p>“Mektupları hatırlıyor musun, kardeşim?” diye sordu Vaelin. “Öldürdüğüm okçunun cesedinde bulduğun mektupları? Bizi Cumbrael’le savaşa sokan mektupları?”</p>

    <p>Yalnızca başının açısı hafifçe değişmiş, omuzları oynamış ve dudaklarına yeni bir kıvrım gelmişti, ama tıpkı rüzgâra karışan duman gibi birden Barkus gitmişti. Konuştuğu zaman Vaelin tanıdık bir ses, iki ölü adamın sesini duyduğuna şaşırmadı. “Gerçekten bir Ateş Kraliçesi’ne hizmet edeceğini düşünüyor musun, kardeşim?”</p>

    <p>Vaelin yanılıyor olabileceğini umuyordu. Bren Antesh’in yalan söylediğini ve kardeşinin sabah olunca gemiye binip yola çıkan kişi olduğunu umuyordu ama bütün umutları suya düştü. Şimdi sahilde yalnızca ikisi vardı ve ölüm hızlı bir şekilde yaklaşıyordu. “Başka kehanetler de varmış diye duydum,” dedi Vaelin.</p>

    <p>“Kehanet mi?” Bir zamanlar Barkus olan şey sert ve çirkin bir şekilde güldü. “Bilgin o kadar kısıtlı ki... Beceriksizce bilgelik zannettiğiniz şeyler çiziktirip, kutsal kitap yazdığınızı zannediyorsunuz, oysaki yazdıklarınız yalnızca deli ve güce aç insanların boş lafları.”</p>

    <p>“Kır Sınavı. Onu o sırada mı ele geçirdin?”</p>

    <p>Barkus’un yüzünü giyen şey sırıttı. “Yaşamayı o kadar çok istiyordu ki... Jennis’i bulmak yaşamın bir armağanıydı, ama kardeşlik algısı o kadar güçlüydü ki gerekli olan şeyi yapmaya eli gitmedi.”</p>

    <p>“Jennis’in pelerinsiz, donmuş cesedini buldu.”</p>

    <p>O şey tekrar kulak tırmalayıcı bir şekilde, zalimliğinden keyif alarak güldü. “Cesedini ve ruhunu. Jennis hâlâ yaşıyordu. Soğuk yüzünden yan ölü sayılırdı ama hâlâ nefes alıyor, Barkus’a onu kurtarması için yalvarıyordu. Tabii yapabileceği bir şey yoktu ve çok açtı. Açlık insanı garip bir hale getiriyor. Ona sadece beslenmesi gereken bir hayvan olduğunu ve etin en nihayetinde et olduğunu hatırlatıyor. Bu duygu midesini bulandırdı ve açlık da deliliğin eşiğine getirdi. Bu yüzden karların ortasına yattı ve ölmeyi bekledi.”</p>

    <p><em>Hentes Mustor, Tek Göz, Ahm Lin’in evini yakan marangoz, hepsi bir zamanlar ölüme çok yakındı.</em> “Ölümü kapı olarak kullanıyorsun.”</p>

    <p>“Nefret dolu boşluğun ötesinden bize sesleniyorlar. Kayıp bir kuzunun bir kurdu çekmesi gibi ölüme yakın bir ruh ağlamaklı bir şekilde çığırmaya başlıyor. Hepsi alınamıyor, yalnızca içlerinde kötülük tohumları ve güce yeteneği olanlar alınabiliyor.”</p>

    <p>“Barkus’un içinde kötülük yoktu.”</p>

    <p>Zehir zemberek bir kahkaha daha. “Daha kalbinde kötülük olmayan kimseyi görmedim. Barkus içindeki kötülüğü o kadar derine gizlemişti ki kendisi bile içinde kötülük olduğunun farkında değildi. Ruhunda bir kurt gibi beslenmeyi, beni bekliyordu. Babasıydı. Onu gönderen, yeteneğinden nefret edip onu kıskanan babası. Çocuğun metalle yaptığı o harika şeyleri görmüş ve kıskanmıştı. Yeteneği olan bizlerin durumu böyledir hep. Sence de öyle değil mi, kardeşim?”</p>

    <p>“Hep onunla mıydın? O zamandan beri söylediği her söz, yaptığı her şey, her iyilik... Hepsinin sen olduğuna inanamıyorum.”</p>

    <p>O şey omzunu silkti. “Neye istersen ona inan. Ölüme yaklaştıklarında onları alıyoruz ve o andan itibaren bizim oluyorlar. Bildikleri şeylere sahip oluyoruz, böylece maskeyi takmamız kolaylaşıyor.”</p>

    <p>Kan şarkısı belli belirsiz olsa da sarsıcı bir nota fısıldadı. “Yalan söylüyorsun. Hentes Mustor tamamen senin emrinde değildi, değil mi? Bu yüzden Tanrısının sesiyle ona fısıldadığın yalanları bana söyleyemeden onu öldürdün. Ve Suret Elera’yı öldürmeye geldiğinde emrinde üç adam olsa da ayrı ayrı saldırdılar. Dördüncü Nişan Hanesi’nde Suret Corlin’le cebelleşmek yeteneklerini zayıflatmış olmalı. Bence aynı anda birden fazla aklı kontrol edemiyorsun ve bahse girerim boyunduruğundan kurtulmanın bir yolu vardır.”</p>

    <p>O şey Barkus’un başını hafifçe yana eğdi. “Savaş Görüsü gerçekten güçlü bir yetenek. Kısa bir süre sonra ölüme yakın olacaksın ve birimiz gelip seni alacağız. Lyrna seni seviyor, Malcius sana güveniyor. Önümüzdeki zor senelerde onlara kim daha iyi yol gösterebilir ki? Acaba senin göğsünde nasıl bir kötülük yatıyor. Usta Sollis’in belki? Janus ve sonsuz entrikaları? Yoksa Nişan mı? Sonuçta beni tespit edebil diye seni buraya gönderdiler ve bunu yaparak sevdiğin kadını senden almış oldular. Bana içinde kötülük olmadığını söyleyebilir misin, kardeşim?”</p>

    <p>“Eğer istediğin şarkımsa neden beni iki kez öldürmeye kalkıştın? Koşu Sınavı’nda beni öldürsünler diye Urlish’e kiralık adamlarını yolladın ve Suret katliamı gecesinde odama Kardeş Henna’yı gönderdin.”</p>

    <p>“Kiralık insanlar ne işe yarıyor ki? Ve Henna’nın görevi aceleye geldi. O kadar gece varken, o gece seni Beşinci Nişan Hanesi’nde görmek can sıkıcıydı. Bize ne gibi bir güç verebileceğini bilmiyorduk. Bu arada, selamlarını yolluyor. Burada olamadığı için çok üzgün.”</p>

    <p>Kan şarkısının yardımına ihtiyacı vardı ama şarkısı sessizdi. O şey yalan söylemiyordu. “Sen değilsen kim?” Birden taşlar yerine oturdu ve kan şarkısının ümitsiz akoru da haklı olduğunu doğruladı: Yitik şehirde Kardeş Harlick’in korkusu. <em>Buraya beni öldürmeye mi geldin?</em> “Yedinci Nişan,” diye mırıldandı.</p>

    <p>“Gerçekten anlamsız inancınıza hizmet eden bir avuç zararsız mistik olduklarını mı düşünüyordun? Onların da kendi planları ve kendi aracıları var. İşlerine engel olma ihtimalin bile olursa seni ortadan kaldırmaktan bir an bile tereddüt etmeyeceklerini bilsen iyi olur.”</p>

    <p>“Peki o zamandan beri neden bana saldırmadılar?”</p>

    <p>O şey Barkus’un kafasını çevirip saklayamadığı huzursuz bir ifadeyle Vaelin’e baktı. “Zamanlarını ve fırsatlarını bekliyorlar.”</p>

    <p>Kan şarkısının da onayladığı gibi bu da bir yalandı. <em>Kurt. Yedinci Nişan üzerime kiralık adamlarını saldı ama kurt onları öldürdü.</em> Bunun bir tür korkular Karanlık nimeti olduğunu, korktukları bir güç tarafından sağlanan bir koruma olduğunu mu düşünüyorlardı? Sorular. Her zamanki gibi elinde kalan yalnızca daha fazla soru oluyordu.</p>

    <p>“Bir zamanlar insan mıydın?” diye sordu Vaelin. “Bir ismin var mıydı?”</p>

    <p>“İsimler yaşayanlara çok anlam ifade ediyor ama boşluğun dipsiz soğuğunu hissedenler için çocuksu gururundan başka bir şey değiller.”</p>

    <p>“Yani bir zamanlar yaşıyordun. Kendine ait bir bedenin vardı.”</p>

    <p>“Beden mi? Evet bir bedenim vardı. Doğa tarafından parçalanmış, açlık tarafından aşındırılmış, her yerde nefretle anılmış bir beden... Tecavüz edilmiş, cadı olarak adlandırdıkları bir anneden doğdum. Annemin yeteneği rüzgârlara hükmetmek olduğundan dolayı sürüldük. Babam olan adam, annemin Karanlık’ı kullanarak kendisiyle zorla yatağa soktuğu yalanını söyledi. Büyü geçtikten sonra annemle kalmayı reddettiği yalanını söyledi. İntikam almak için annemin yeteneğini kullanarak ekinleri mahvettiği yalanını söyledi. Taşlar ve çürümüş pislikler atarak bizi ormana sürdüler. Açlık ve soğuk, annemi benden alana kadar ormanda hayvanlar gibi yaşadık. Ama ben yaşamaya devam ettim. Bir çocuktan ziyade bir hayvan gibiydim. Dil ve adabı unuttum, intikam dışındaki her şeyi unuttum. Ve zamanı gelince intikamımı aldım, hem de acı bir şekilde.</p>

    <p>“‘Yıldırımı çağırmış,’” diyerek alıntıladı Vaelin. “‘Ve köy yanmış. İnsanlar nehre kaçmış ama nehri bendini aşana kadar yağmurla taşırmış ve boğulmuşlar. İntikam hissi sönmeyince onları dondurmak için kuzeyden bir rüzgâr çağırmış.’”</p>

    <p>O şeyin suratında bir gülümseme belirdi. Güzel bir anı olarak hatırladığı belliydi ve bu durum fazlasıyla ürperticiydi. “Babamın buzda donmuş yüzü hâlâ gözümün önünde. Derenin dibinden bana bakıyor. Yüzüne işemiştim.”</p>

    <p>“Cadı’nın Piçi,” diye fısıldadı Vaelin. “Hikâye yaklaşık üç yüz senelik olmalı.”</p>

    <p>“Zaman da inancın gibi bir yanılgı, kardeşim. Boşluğa bakınca bir dehşet ve merak anında her şeyin büyüklük ve küçüklüğünü aynı anda görüyorsun.”</p>

    <p>“Bu bahsettiğin boşluk ne?”</p>

    <p>O şeyin gülümsemesi acımasız bir hal aldı. “İnancın ona Öte adını veriyor.”</p>

    <p>“Yalan söylüyorsun!” dedi tükürürcesine ama kan şarkısı sessizdi. “Öte sonsuz huzur, eksiksiz irfan ve Ayrılmışlar’ın ebedi ruhlarıyla görkemli bir birliktelik demektir.”</p>

    <p>O şeyin dudakları büküldü, sonra sahil ve denizde yankılanacak kadar içten bir kahkaha attı. Vaelin elinin botundaki hançere gittiğini hissedip kendisini zar zor tuttu. <em>Daha değil...</em></p>

    <p>“Oh.” O şey başını iki yana salladı ve gözünden bir damla yaş sildi. “Tam bir aptalsın kardeşim.” Öne eğildi. Bir zamanlar kardeşine ait olan surat, ateş ışığında kırmızı bir şekilde parlarken tısladı. <em>“Ayrılmışlar biziz!”</em></p>

    <p>Kan şarkısının alevlenmesini bekledi ama yalnızca buz gibi bir sessizlik vardı. Bu imkânsız ve inanca hakaret maiyetinde bir şeydi, ama o şeyin sözlerinde yalan yoktu. “Ayrılmışlar bizi Öte’de bekler,” diye alıntıladı ve sesindeki umutsuzluktan tiksindi. “Hayatlarındaki tamlık ve iyilikle zenginleşmiş ruhlar bilgelik ve şefkatlerini...”</p>

    <p>O şey tekrar gülmeye başladı. Kendini tutamıyordu. “Bilgelik ve şefkat. Bir çakal sürüsünde ne kadar bilgelik ve şefkat varsa boşluktaki ruhlarda da o kadar var. Biz acıkıyor ve besleniyoruz ve ölüm bizim etimiz.”</p>

    <p>Vaelin gözlerini sıkıca kapatıp öğretisini tekrarlamaya devam etti. Sözcükler dudaklarından hızlıca dökülüyorlardı. “Ölüm nedir? Ölüm Öte’ye açılan kapı ve Ayrılmışlar’la birleşmedir. Hem son, hem başlangıçtır. Ölümden korkun ve hoş karşılayın...”</p>

    <p>“Ölüm bize hükmedeceğimiz taze ruhlar, irademizi uygulamamızı sağlayan bedenler verir, arzularımızı giderir ve onun tasarımına hizmet eder...”</p>

    <p>“Ruhsuz vücut nedir? Çürümüş etten başka bir şey değildir. Sevdiklerinizin vefatını, kabuklarını ateşe vererek kutlayın...”</p>

    <p>“Beden her şeydir. Bedensiz bir ruh boş, zavallı, hayatın bir yankı-”</p>

    <p>“ANNEMİN SESİNİ DUYDUM!” Hançeri elinde ayağa kalkmış ve dövüş pozisyonu almıştı. Gözleri ateşin öbür tarafındaki şeye dikiliydi. “Annemin sesini duydum.”</p>

    <p>Bir zamanlar Barkus olan şey ayağa kalktı ve baltasını aldı. “Bazen Yeteneklilerin bazıları bizi, onları boşluğa çağıran ruhları duyabiliyorlar. Çoğunlukla acı ve korkunun kısa yankıları. İnancınız böyle başladı zaten, biliyor muydun? Birkaç asır önce çok Yetenekli bir Volarlı, boşluktan anlaşılmaz bir uğultu duydu. Seslerin arasında kendi ölmüş eşinin sesi de vardı. Bu bilgiyi yayma işini üstlendi. Bu günlük keder ve sıkıntılar dolu cezadan sonra, bir yaşam olduğu müjdesini yaymaya başladı. İnsanlar kulak verdiler ve inancınız işte böyle başladı. Bütün inancınız bu hayatta köle gibi itaat etmeniz karşılığında sonraki hayatta sizi bir ödülün beklediği üzerine kurulu bir yalan.”</p>

    <p>Vaelin şaşkınlığını yenmeye çalışıyordu. Kan şarkısını konuşturup o şeyin sözcüklerini yalanlama isteğini bastırdı. Ateşte odunlar çatırdıyor, dalgalar kıyılara yaptıkları sonsuz yolculukta gürlüyor ve Barkus onu bir yabancının soğuk ve sakin bakışlarıyla izliyordu.</p>

    <p>“Ne tasarımı?” diye sordu Vaelin. “Onun tasarımından bahsettin. O kim?”</p>

    <p>“Yakında tanışacaksın.” Eskiden Barkus olan şey baltasını iki eliyle kavradı ve ay ışığım yansıtacak şekilde tuttu. “Bunu senin için yaptım kardeşim ya da daha doğrusu Barkus’un yapmasına izin verdim. Hep çekiç ve örse hasretti. Yine de mertçe dirense de ben çekingenliğini alana kadar uzak duruyordu. Çok güzel, değil mi? Pek çok farklı silahla pek çok kez adam öldürdüm ama en güzelinin bu olduğunu söylemeliyim. Bununla seni bir cerrahın bıçağını tutuyormuşum gibi kolay bir şekilde ölümün eşiğine getirebilirim. Kanın akacak, solacaksın ve ruhun boşluğa uzanacak. O seni orada bekliyor olacak.” O şeyin yüzünde neredeyse üzüntü denebilecek bir gülümseme vardı. “Kılıcını gerçekten bırakmamalıydın, kardeşim.”</p>

    <p>“Bırakmasaydım konuşmaya bu kadar istekli olmazdın.”</p>

    <p>O şeyin gülümsemesi silindi. “Konuşma bitti.”</p>

    <p>Baltası başının üstünde, dişlerini sıkarak ateşin üstünden atladı. Havadayken ona siyah ve büyük bir şey çarptı, çenesini koluna kilitledi ve beraber ateşe doğru düşerlerken kolunu ısırıp parçalamaya başladı. Vaelin lanet baltanın önce bir kez kalkıp indiğini, sonra iki kez daha kalkıp indiğini gördü ve baltanın keskin tarafı yerini buldukça çıkan köle-tazının inlemesini duydu. Sonra bir zamanlar Barkus olan şey ateşten kalanların arasından kalktı. Saçları ve kıyafetleri tutuşmuştu ve sol kolu hareketsiz bir şekilde sallanıyordu. Çizik’in saldırısı kolunu neredeyse kopartıyordu. Ama sağ kolu hâlâ sağlamdı ve baltayı tutuyordu.</p>

    <p>“Vali’den, onu gece yarısı serbest bırakmasını istedim.”</p>

    <p>O şey öfke ve acıyla uludu, baltayı gümüş bir bulanıklık şeklinde kavis çizerek savurdu. Vaelin eğildi ve hançeri göğsüne hedef alıp, kalbine denk getirmeye çalıştı. O şey tekrar kükredi ve baltayı insanlık dışı bir hızda savurdu. Vaelin hançeri göğsüne saplı bir halde bıraktı ve üzerine doğru gelen baltanın sapından tuttu, önce elinin tersiyle şeyin suratına sert bir şekilde vurdu, sonra da kasıklarını tekmeledi. O şey bu darbeleri yiyince neredeyse hiç sendelemedi ve Vaelin’e kafa attı. Vaelin sırtüstü kumlara düştü.</p>

    <p>“Sana Barkus hakkında söylemediğim bir şey var, kardeşim!” dedi o şey baltasını kaldırıp hızlı bir şekilde yaklaşırken. “Beraber antrenman yaptığınız zamanlarda tüm gücünü kullanmasına izin vermezdim.”</p>

    <p>Vaelin yana doğru yuvarlanınca, balta demin bulunduğu yere saplandı. Vaelin o şeyin şakağına tekme attı ve o şey acıdan silkinip baltasını tekrar savurana dek geçen sürede ayağa kalktı. Vaelin baltanın altından yuvarlanıp o şeyin yanına geldi, göğsünden hançeri alacak kadar dibine girdi, hançeri tekrar sapladı ve sonra başına doğru savrulan baltayı görünce bir adım geriledi. Balta suratını sıyırıp geçti.</p>

    <p>Bir zamanlar Barkus olan şey ona şok içinde baktı. Sabit bir şekilde durmuş, yaralarından duman tütüyordu. Parçalanmış kolundan, kuma kan damlıyordu. Baltayı bıraktı ve sağlam elini göğsünde hızlı bir şekilde yayılan kan lekesine götürdü. Avucundaki yoğun kana baktı ve dizlerinin üstüne çöktü.</p>

    <p>Vaelin yanından geçti ve kumdan baltayı aldı. Elinde tuttuğu iğrenç şeye duyduğu tiksintiyi bastırmaya çalıştı. <em>Bu yüzden mi bundan hep nefret ettim? Nihai amacı bu olduğu için mi?</em></p>

    <p>“Güzel iş başardın, kardeşim.” Bir zamanlar Barkus olan şey saf kötülükle gülümsedi ve kanlı dişleri gözler önüne serildi. “Belki beni bir dahaki öldürüşünde daha bile çok sevdiğin birisinin yüzünü giyiyor olurum.”</p>

    <p>Balta anormal bir şekilde hafifti ve savurduğu zaman bir fısıltıyla havayı yardığı kadar kolay bir şekilde et ve kemiği yarıp geçti. Bir zamanlar kardeşi olan şeyin başı kumda yuvarlandı ve durdu.</p>

    <p>Baltayı bir kenara attı ve Çizik’i ateşin sönen kalıntılarının arasından çıkardı. Tüten yanıklara kum attı, giysisini çıkarıp köpeğin yan tarafındaki derin kesiklere bastırdı. Köle-tazı mızırdandı ve zayıf bir şekilde Vaelin’in elini yaladı. “Üzgünüm, arsız köpek.” Gözyaşları görüşünü bulandırdı ve hıçkırmaya başladı. “Üzgünüm.”</p>

    <p class="bolum_arasi">* * *</p>

    <p>İkisini ayrı ayrı gömdü. Neden bilmiyordu, ama doğrusunun bu olduğunu düşünüyordu. Barkus için hiçbir söz söylemedi. Kardeşinin seneler önce öldüğünü biliyordu ve artık konuşsa da ağzından çıkanların kulağına yalan gibi geleceğini düşünüyordu. Güneş yükselirken baltayı aldı ve sahilin kenarına gitti. Sabah rüzgârı dalgaları harekete geçirmeye başlamıştı ve karaya vuran dalgalar kükrüyordu. Baltayı kaldırdı. Tiksintisinin geçtiğini fark edince şaşırdı. Üzerinde ne gibi bir Karanlık leke varsa, baltayı yapan adamın ölümüyle o da gitmiş gibiydi. Artık yalnızca metaldi. Özenle yapılmıştı ve güneşte parlıyordu, ama yalnızca metaldi. Bütün gücünü toplayıp denize doğru fırlattı ve döne döne uçup küçük bir ses çıkararak suya düşmesini izledi.</p>

    <p>Kıyıda üstünü başını yıkadı ve geçici kampına döndü. Kan izlerini elinden geldiğince örttü ve sonra yola çıkıp Linesh’e doğru yürümeye başladı. Bir saat sonra anlaştıkları yere vardı. Çöl sıcağı yavaş yavaş geliyordu. Yol işaretlerinden birinin yanında durdu ve oturup beklemeye başladı.</p>

    <p>Otururken kan şarkısı alevlendi. Yeni bir melodiydi ve önceki zamanlardan daha güçlü ve berraktı. Başında düşünceler dönmeye başlayınca müzik de değişti. Çizik’in son inlemesini düşününce şarkı yaslı bir hal aldı, bir zamanlar Barkus olan şeyle olan savaşını düşününce görkemli bir melodi şakımaya başladı. Müzikle birlikte kendisine ait olmayan imgeler, sesler ve hisler de geldi. İlk defa şarkısını tamamen kontrol edebildiğini fark etti. En sonunda şarkı söylüyordu.</p>

    <p>Aslında bir yer olmayan bir yerde bir şey çığlık atıyor, dipsiz acı azabıyla baş eden, merhamet veya kötülük sahibi olmayan görünmez bir elden af diliyordu.</p>

    <p>Kuzeyde, çok kuzeyde genç bir kadın, kardeşi dönünce onu nasıl karşılayacağını düşünüyordu. Dikkatle keder, pişmanlık ve sadakati içeren bir konuşmayı uzmanlıkla hazırladı. Kafasında tasarladığı şey onu tatmin edince tüy kalemini alıp kâğıt başına oturdu, hizmetçisinden kendisine içecek bir şeyler getirmesini istedi ve yalnız kaldığından emin olduğunda pürüzsüz yüzünü ellerinin içine alıp ağlamaya başladı.</p>

    <p>Batıda başka bir genç kadın uçsuz bucaksız okyanusa bakıp ağlamamak için kendini tutuyordu. Elinde güzel işlemeleri olan ipek bir fulara bağlı iki tahta blok duruyordu. Önünde deniz gemiye vuruyordu. Göğsünde kaçamadığı bir acı vardı ve uyandırdığı düşüncelerden nefret etti. İntikam arzusu, ne anladığı ne de daha önce hissettiği bir şeydi. Arkasından acı dolu bir çığlık geldi. Dönüp bakınca yelken direğinin üstünden güverteye düşmüş bir denizci gördü. Kırık bacağını tutuyor, kızın anlamadığı bir dilde küfrediyordu. “Hareket etme!” dedi kız, yanına gitti ve blok ile fuları pelerininin ceplerine koydu.</p>

    <p>Başka bir okyanusta yol alan başka bir geminin güvertesinde genç bir adam sessizce oturmuş, duygularını belli etmeden denize bakıyordu. Hareketsiz durmasına rağmen etrafındakilerde korku uyandırıyordu. Ustalarının verdiği emirden, onu rahatsız etmenin cezasının hızlı bir ölüm olacağını biliyorlardı. Genç adam bir heykel kadar hareketsiz olmasına rağmen giysilerinin altındaki yara izleri sürekli ve şiddetli bir şekilde yanıyordu.</p>

    <p>Vaelin odaklanarak şarkıyı tek bir nota çıkarmaya zorladı ve bunu onları ayıran çöllerin, ormanların ve okyanusun üzerinden yolladı: <em>Seni bulacağım, kardeşim.</em></p>

    <p>Genç adam bir an kaskatı kesilince etrafındaki muhafızlar korkuyla ona baktı. Ardından hareketsiz ve ifadesiz bir şekilde denize bakmaya devam etti.</p>

    <p>Görüntü ve şarkı silindi. Vaelin yakıcı güneşin altında oturuyordu. Doğu tarafında bir toz bulutu kalktı ve bir süre sonra bir atlı grubu gördü. Başlarında uzun boylu Başsavcı Velsus vardı ve ödülünü almak üzere hevesli bir şekilde geliyordu.</p>
  </div>
</body>
</html>
