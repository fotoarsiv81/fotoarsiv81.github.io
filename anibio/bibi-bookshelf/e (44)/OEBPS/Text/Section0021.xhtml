<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Üçüncü Bölüm</h2>

    <p>Sabah yalnızca iki çocuğa sikkeleri verildi. İkisinin de savaş sırasında ya korkaklık ya da beceriksizlik gösterdiği fikrine varılmıştı. Vaelin’e göre savaşta dökülen onca kan ve kırılan onca kemik elde ettikleri şeye değmezdi ama Nişan ritüellerini asla sorgulamazdı zira İtikad’a aittiler. Nortah ve Dentos çabucak iyileşti ama Barkus’un sırtında ömrünün sonuna kadar taşıyacağı bir yara izi kaldı.</p>

    <p>Kışın soğuk parmakları onları sardıkça eğitimleri daha da uzmanlık gerektirmeye başladı. Usta Sollis’in gösterdiği kılıç hareketleri gittikçe karmaşıklaşıyordu, balta derslerinde de yanaşık düzen eğitimi disiplini almaya başlanmıştı. Gruplar halinde yürüme ve manevra yapma eğitimi aldılar, pek çok bireyden oluşan bir grubu disipline edilmiş bir savaş safına çeviren emirleri öğrenmeye başladılar. Bu, öğrenmesi zor bir beceriydi ve pek çok çocuk sağ ve sollarını karıştırdığı ya da adımlarının hızını ayarlayamadığı için değnek yedi. Ne yaptıklarını gerçekten bildiklerini hissedene kadar birkaç ay boyunca sıkı bir şekilde çalışmaları gerekti ve ustaların onlardan memnun olması için birkaç ay daha geçmesi gerekti. Bu sırada bir yandan da at binme antrenmanlarını yapıyorlardı. At binme antrenmanlarının çoğunu akşam saatlerinde ışıklar çekiliyorken yapmak durumunda kalıyorlardı. Kendi yarış parkurlarını bulmuşlardı. Nehir kenarına kadar beş kilometre gidiyorlar, dış duvardan dönüyorlardı, Usta Rensial’in zorlu standartlarını sağlayacak derecede engebe ve engel vardı. Vaelin küçük kızla bu akşam yarışlarından biri sırasında tanıştı.</p>

    <p>Devrik bir huş ağacı gövdesinin üstünden atlayacakken Tükürük, her zamanki huysuzluğuyla şaha kalkıp onu donmuş toprağa düşürmüştü. Diğerleri atlarını mahmuzlayıp devam ederken ona gülmüşlerdi.</p>

    <p>“Seni pis moruk!” diyerek ayağa kalktı Vaelin ve ağrıyan sırtını tuttu. “Mum yağı değirmeninden başka yerde işe yaramazsın.”</p>

    <p>Tükürük dişlerini gösterdi ve bir ayağını yerde sürüdükten sonra gidip çalıları çiğnemeye başladı. Kısmen tutarlı olduğu anların birinde Usta Rensial onları, beyni bir elmadan daha büyük olmayan hayvanlara insani duyguları varmış gibi davranmamalarına karşın uyarmıştı. “Atlar yalnızca diğer atlarla anlaşır,” demişti. “Umursadıkları ve istedikleri şeylerin ne olduğunu bizim bilmemiz mümkün değil, tıpkı onların da bizimkileri bilmedikleri gibi.” Tükürük’ün ona dikkatlice kıçını göstermesine bakan Vaelin, Rensial’in anlattıkları doğru olsa bile atının insana ait bir özellik olan kayıtsızlığı çok iyi bir şekilde taklit edebildiğini düşündü.</p>

    <p>“Atın seni pek sevmiyor.”</p>

    <p>Gözleri kızı çabucak buldu ve bu sırada eli kılıcına gitmişti. Kız yaklaşık on yaşlarındaydı ve soğuktan korunmak için kürke sarınmıştı. Soluk yüzünü ona çevirmiş, büyük bir merakla Vaelin’e bakıyordu. Bir meşe ağacının arkasından eldivenli elinde bir demet soluk sarı renkteki kışbaharıyla çıkmıştı. Bu ormanda yetişirlerdi ve bazen şehirden insanlar gelip onları toplardı. Vaelin bunun sebebini anlayamıyordu, zira Usta Hutril kışbaharının ne ilaç ne de yemek amaçlı kullanıldığını söylemişti.</p>

    <p>“Sanırım ovalarda olmayı yeğlerdi,” dedi Vaelin ve kılıç kemerini düzeltmek için gidip huş ağacının gövdesinin dibine oturdu.</p>

    <p>Kız, Vaelin’i şaşırtarak gelip yanına oturdu. “Benim adım Alornis,” dedi. “Seninki de Vaelin Al Sorna.”</p>

    <p>“Doğru, doğru.” Yazgüneşi Panayırı’ndan sonra insanların onu tanımasına alışmıştı. Ne zaman şehre yakınlaşsa insanlar ona bakıyor, parmaklarıyla onu gösteriyorlardı.</p>

    <p>“Annem seninle konuşmamam gerektiğini söyledi,” dedi Alornis.</p>

    <p>“Öyle mi? Neden peki?”</p>

    <p>“Bilmem. Belki babamın hoşuna gitmiyordur.”</p>

    <p>“O zaman belki de konuşmamalısın.”</p>

    <p>“Ama ben hep bana söyleneni yapmam. Ben kötü bir kızım. Kızların yapması gereken şeyleri yapmıyorum.”</p>

    <p>Vaelin güldü. “Neymiş bakalım onlar?”</p>

    <p>“Dikiş dikmiyorum, oyuncak bebekleri sevmiyorum ve yapmamam gereken şeyleri yapıyorum ve çizmemem gereken resimler çiziyorum ve erkek çocuklardan daha zekice şeyler yapıp onlara kendilerini aptal gibi hissettiriyorum.”</p>

    <p>Vaelin kahkaha atmak üzereydi ama kızın yüzünün ne kadar ciddi olduğunu gördü. Kız onu inceliyor gibiydi, gözleri suratında geziniyordu. Kendisini normalde rahatsız hissederdi ama bunu garip bir şekilde içten buldu. “Kışbaharı,” dedi başıyla çiçekleri işaret ederek. “Bunlardan mı toplaman gerek?”</p>

    <p>“Evet. Onların resmini çizip ne olduklarını yazacağım. Çizdiğim çiçeklerden oluşan büyük bir kitabım var. İsimlerini babam öğretti. Çiçekler ve bitkiler hakkında çok şey biliyor. Sen çiçekler ve bitkiler hakkında çok şey biliyor musun?”</p>

    <p>“Biraz. Hangilerinin zehirli, hangilerinin şifa ya da yemek olarak kullanılabileceğini biliyorum.”</p>

    <p>Kız kaşlarını çatarak kucağındaki çiçeklere baktı. “Bunlar yenir mi?”</p>

    <p>Kafasını iki yana salladı. “Yok, şifa için de kullanılamazlar. Pek bir işe yaradıkları söylenemez yani.”</p>

    <p>“Doğanın güzelliğinin bir parçası,” dedi kız ve kaşlarını kaldırdı. “Bir işe yaramış olmuyorlar mı böyle?”</p>

    <p>Bu sefer kendini tutamayıp güldü Vaelin. “Doğru.” Etrafa bakıp kızın ebeveynleri var mı diye kontrol etti. “Burada yalnız değilsin herhalde?”</p>

    <p>“Annem de ormanda. Seni atla geçerken görebileyim diye meşenin arkasına saklanmıştım. Düşmen çok komikti.”</p>

    <p>Vaelin, Tükürük’e bakınca at başını diğer yana çevirdi. “Atım da öyle düşünüyor.”</p>

    <p>“Adı ne?”</p>

    <p>“Tükürük.”</p>

    <p>“Çok çirkin bir isim.”</p>

    <p>“Atım da öyle, ama daha çirkin olan bir de köpeğim var.”</p>

    <p>“Köpeğin hakkında bir şeyler duydum. Bir at kadar büyükmüş ve Kır Sınavı sırasında onunla bir gün bir gece dövüştükten sonra evcilleştirebilmişsin. Başka hikâyeler de duydum. Duyduğum hikâyeleri yazıyorum ama kitabı anne ve babamdan saklamak zorundayım. Duyduğuma göre tek başına on adamı yenmişsin ve şimdiden Altıncı Nişan’ın gelecekteki Suret’i seçilmişsin.”</p>

    <p><em>On adam mı? Son duyduğumda yediydi. Otuz yaşıma gelince herhalde yüz olur.</em> “Dört adam vardı,” dedi. “Ve tek başıma değildim. Ve yeni Suret şimdiki ölmeden ya da istifa etmeden seçilemez. Ve köpeğim de bir at kadar büyük değil, onunla bir gün bir gece boyunca da dövüşmedim. Beş dakika boğuşsam kaybederdim.”</p>

    <p>“Ya,” dedi. Biraz hayal kırıklığına uğramış gibiydi. “Kitabımı değiştirmem gerekecek.”</p>

    <p>“Üzgünüm.”</p>

    <p>Omzunu silkti. “Küçükken annem senin gelip bizimle yaşayacağını ve abim olacağını söylemişti, ama gelmedin. Babam üzüldü.”</p>

    <p>Aklı o kadar karıştı ki başı döndü. Bir an için yer, altından kayıyor gibi gerildi ve düşecek gibi oldu. “Ne?”</p>

    <p>“ALORNIS!” Ormandan onlara doğru koşarak bir kadın geldi. Kıvırcık, siyah saçı ve sade yünden peleriniyle güzel bir kadındı. “Alornis, buraya gel!”</p>

    <p>Kız sessizce ofladı. “Şimdi beni götürecek.”</p>

    <p>“Üzgünüm, kardeş,” dedi kadın. Nefes nefeseydi ve kızın yanına gelip elini tuttu. Vaelin kadının çok endişelenmiş olmasına rağmen kızına oldukça nazik davrandığını gördü. Her iki koluyla kızını korumacı bir şekilde sardı. “Kızım çok meraklıdır. Umarım sizi çok rahatsız etmemiştir.”</p>

    <p>“Adı Alornis mi?” diye sordu Vaelin. Kafa karışıklığı, donuk konuşmasına yol açmıştı.</p>

    <p>Kadın kızını sıkıca sardı. “Evet.”</p>

    <p>“Peki ya sizinki, leydim?”</p>

    <p>“Hilla,” dedi ve güldü, ama zorlama olduğu belliydi. “Hilla Justil.”</p>

    <p>Bu, onun için hiçbir anlam ifade etmiyordu. <em>Bu kadını tanımıyorum.</em> Kadının ifadesinde bir şey gördü, kızına duyduğu endişeden başka bir şey. <em>Tanıdı. Benim yüzümü tanıyor.</em> Bakışlarını kıza çevirdi ve dikkatle yüzüne baktı. <em>Annesi gibi güzel, aynı çene, aynı burun... farklı gözler. Kara gözler.</em> Farkındalık üzerine dolu gibi yağdı ve donukluğunun yerini soğuk ve sert bir ifade aldı. “Kaç senen var, Alornis?”</p>

    <p>“On sene sekiz ay,” diye çabucak cevap verdi kız.</p>

    <p>“Neredeyse on bir yani. Babam beni buraya getirdiğinde ben de on bir yaşındaydım.” Kızın ellerinin boş olduğunu, çiçekleri düşürmüş olduğunu fark etti. “Bunu neden yaptığını hep merak etmişimdir.” Kırmamaya dikkat ederek kışbaharı demetini yerden aldı ve Alornis’in önünde diz çöktü. “Bunları unutma.” Vaelin gülümseyince kız da ona gülümsedi. Vaelin kızın suratını aklına kazımaya çalıştı.</p>

    <p>“Kardeş...” dedi Hilla.</p>

    <p>“Buralarda oyalanmayın.” Ayağa kalkıp Tükürük’ün yanına gitti ve dizginlerini sıkıca tuttu. At keyfinin bozuk olduğunu anlamış olmalıydı çünkü hır çıkarmadan binmesine izin verdi. “Bu orman kış zamanı tehlikelidir. Çiçeklerinizi bir daha başka yerde arayın.”</p>

    <p>Hilla’nın kızını tutup korkusunu bastırmaya çalıştığını gördü. Sonunda, “Teşekkürler, kardeş. Öyle yaparız,” dedi.</p>

    <p>Tükürük’ü dörtnala koşturmaya başlamadan önce, son bir kez dönüp Alornis’e baktı. Bu sefer ağaç gövdesinin üstünden tereddüt etmeden atladı, kızı ve annesini arkasında bırakıp ormana daldı.</p>

    <p><em>Bunu neden yaptığını hep merak etmişimdir... Artık biliyorum.</em></p>

    <p class="bolum_arasi">* * *</p>

    <p>Aylar geçti, kışın soğuğu baharda eridi ve Vaelin bütün bu süre boyunca konuşmak zorunda olduğu anlar dışında tek kelime bile etmedi. Antrenman yaptı, Çizik’in yavrularının doğumunu izledi, Frentis’in Nişan’daki hayatı hakkındaki neşeli hikâyelerini dinledi, huysuz atına bindi ve neredeyse hiç konuşmadı. Alornis’le olan buluşmasından kalan soğukluk, hissiz boşluk hep onunlaydı. Aklına yüzü, gözlerinin karalığı geliyordu. <em>On sene sekiz ay...</em> Annesi öleli neredeyse beş sene olacaktı. <em>On sene sekiz ay.</em></p>

    <p>Caenis onunla konuşmaya çalışıyor, hikâyelerinden biriyle onun dikkatini çekmeye çabalıyordu. Anlattığı hikâye Urlish Ormanı Savaşı’ydı. Renfael ve Asrael orduları bir gün bir gece boyunca kanlı bir şekilde çarpışmışlardı. Bunların hepsi Diyar’dan önce, Janus kral değil bir lord iken, Diyar’ın dört Derebeyi birbirleriyle köpek gibi dalaşırken olmuştu. Ama Janus onları kelimelerinin bilgeliği, kılıcının keskinliği ve İtikad’ının kuvvetiyle birleştirmişti. Altıncı Nişan böylece girmişti savaşa, her şeyin önüne İtikad’ı koyan bir kral tarafından yönetilen bir Diyar vizyonu... Renfael cephesine Altıncı Nişan girmişti ve savaş kazanılmıştı. Vaelin yorum yapmadan hepsini dinledi. Daha önce de dinlemişti.</p>

    <p>“...ve Renfaelli Lord Theros’u, Kral’ın önüne yaralı ve zincire vurulmuş bir şekilde getirdiklerinde boyun eğmedi ve sonradan görme bir çocuğun önünde diz çökmektense ölmeyi istediğini belirtti. Kral Janus gülerek herkesi şaşırttı. ‘Senden diz çökmeni istemiyorum, kardeşim,’ dedi. ‘Ölmeni de. Ölün, Diyar’ın pek işine yaramaz.’ Lord Theros cevap verdi...”</p>

    <p>“‘Senin Diyar’ın bir deli saçması,’ dedi.” diyerek araya girdi Vaelin. “Ve Kral tekrar güldü ve bir gün bir gece boyunca konuştular, ardından konuşmalar tartışmaya dönüştü ve sonunda Lord Theros, Kral’ın haklı olduğunu gördü. O zamandan beri Kral’ın en sadık kuludur.”</p>

    <p>Caenis’in yüzü düştü. “Daha önce anlatmışım.”</p>

    <p>“Bir iki kere.” Nehrin kenarında oturmuş, Frentis ve grubunun Çizik’in yavrularıyla oynamasını izliyorlardı. Dişi toplam altı yavru doğurmuştu. Dört erkek, iki de dişi yavru vardı ve görünürde zararsız birer tüy yumaklarıydı. Çabucak büyümüşler ve çoktan normal bir köpeğin yarı boyutuna gelmişlerdi, ama bütün yavrular gibi yuvarlanıp kendi patilerine basıp düşüyorlardı. Frentis’e hepsine isim koyması için izin vermişlerdi ama koyduğu isimler hayal gücünden yoksun gibiydi.</p>

    <p>“Kesici!” diye seslendi en sevdiği ve en büyük boydaki yavruya. Bir sopa sallayarak, “Gel oğlum!” dedi.</p>

    <p>“Ne oldu, kardeşim?” diye sordu Caenis. “Bu sessizlik nereden çıktı?”</p>

    <p>Vaelin, Kesici’nin Frentis’i yere yıkmasını izledi. Yavru yüzünü yalarken Frentis de gülüyordu. “Burayı seviyor,” dedi Frentis’e bakarak.</p>

    <p>“Nişan’ın ona iyi geldiği kesin,” dedi Caenis. “Buraya geleli beri neredeyse yarım metre uzadı ve çabuk öğreniyor. Hiçbir lafı tekrarlatmadığı için ustalar onu seviyor. Daha dayak bile yemedi galiba.”</p>

    <p>“Acaba hayatı nasıldı ki burayı sevebiliyor?” Caenis’e döndü. “Burada olmayı o seçti. Bizim aksimize. Bunu seçti. Kendisini sevmeyen bir ebeveyni tarafından kapıdan zorla sokulmadı.”</p>

    <p>Caenis, Vaelin’e yaklaştı ve fısıldadı. “Baban seni geri almak istedi Vaelin. Bunu hep hatırlamalısın. Frentis gibi sen de burada olmayı seçtin.”</p>

    <p><em>On sene sekiz ay... Küçükken annem senin gelip bizimle yaşayacağını ve abim olacağını söylemişti... ama gelmedin...</em> “Neden? Neden beni geri istedi?”</p>

    <p>“Pişmanlık? Suçluluk duygusu? İnsan herhangi bir şeyi neden yapar ki?”</p>

    <p>“Suret bana bir keresinde buradaki varlığımın babamın İtikad ve Diyar’a olan bağlılığının bir sembolü olduğunu söylemişti. Kral’la ters düştüyse belki de beni alması da aksini işaret ediyordur.”</p>

    <p>Caenis’in yüzü düştü. “Onu hakir görüyorsun, kardeşim. Ailelerimizi unutmamız öğretilse de bir oğulun babasından nefret etmesi hayra alamet değildir.”</p>

    <p><em>On sene sekiz ay...</em> “Birinden nefret etmek için onu tanıman gerekir.”</p>
  </div>
</body>
</html>
