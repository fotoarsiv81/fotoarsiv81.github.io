<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Altıncı Bölüm</h2>

    <p>“Kılıcın, kardeş,” dedi Hentes Mustor usulca.</p>

    <p>Öfkelenmesi, kendini çaresiz hissetmesi, sinirle Mustor’un koluna bir fırlatma bıçağı atması ve kılıcını boynuna daldırması gerekiyordu aslında. Ama öfke içinde yükselmeden bir şey onu bastırmıştı. Bu sadece ihtiyatlılık değildi, ama adam çabuktu da. Yıllar önce Sarmaşık Gallis’in davrandığından daha çabuk davranabilirdi, ancak bundan daha fazlası vardı işin içinde. Kafası karışmıştı, sonra bir an içinde anladı: Kan şarkısının ezgisi değişmemişti. Aynı yumuşak, sakin mırıltı aklında şakıyordu ve çok iyi bildiği uyarı ya da terslik hissi içermiyordu.</p>

    <p>Kılıcını yere bıraktı. Metal yerde çınlarken ses Sherin’in boğuk çaresizlik hıçkırığıyla karıştı.</p>

    <p>“Evet,” diyerek kılıca vurdu Mustor ve kılıç gölgelere doğru gitti. Mustor huşu içinde konuşuyordu. “O’nun sözünün doğruluğu bir kez daha kanıtlandı.” Gözlerini Vaelin’e dikmişti. “Diğer silahlarını da at. Yavaşça.”</p>

    <p>Vaelin, Mustor’un dediği gibi bıçaklarını ve botundaki hançeri de alıp gölgelerin içine attı. “Artık silahsızım,” dedi. “Kardeşi böyle tehdit etmenin gereği var mı hâlâ?”</p>

    <p>Mustor, Sherin’in kızarmış suratına baktı. Kızın orada olduğunu yeni hatırlamış gibiydi. “Kardeş. O bana senin kız hakkında farklı şeyler düşündüğünü söyledi. Kıza âşıksın, değil mi? İtikad’ının kilidini açacak anahtar o.”</p>

    <p>“İtikad’ımın kilidi açılamaz, lordum. Sana kılıcımı verdim, hepsi bu.”</p>

    <p>“Evet.” Mustor başını salladı ve kesin bir sesle konuşlu. “Tam da O’nun dediği gibi.”</p>

    <p><em>Deli mi acaba?</em> diye düşündü Vaelin. Adam tescilli bir fanatikti, ama bu onu deli yapar mıydı? Sentes Mustor’un kardeşinin din değiştirmesiyle ilgili anlattığı hikâyeyi hatırladı. <em>Cihan Atası’nın kendisiyle konuştuğunu iddia etti...</em> “Tanrın mı? Buraya geleceğimi mi söyledi?”</p>

    <p>“O benim Tanrım değil! O Cihan Atası, sevgisinde her şeyi, hatta senin gibi sapkınları bile yaratan ve her şeyi bilen O. Ve ben onun sesiyle kutsandım. Bana senin geldiğini ve kılıcı kullanmadaki Karanlık becerinin sonum olacağını söyledi. Gerçi günahkâr kibrim bu oyuna başvurmadan seninle karşılaşmayı dilerdi ama neyse. Bu kadının bulunacağı yere gitmekle görevlendirdi beni. Ve her şey Onun öngördüğü gibi oldu.”</p>

    <p>“Babanı öldüreceğini de öngörmüş müydü?”</p>

    <p>“Babam...” Mustor’un gözlerindeki kendinden eminlik silindi ve gözlerini kırpınca çekingen bir bakış yerleşti suratına. “Babam yolunu kaybetti. Cihan Atası’nın sevgisine sırtını döndü.”</p>

    <p>“Sana sırtını dönmedi. Sana bu kaleyi vermedi mi? Buraya rahatça gelebilesin diye serbest geçiş izni verdi. Sana ailenin en iyi saklanan sırrını bile söyledi: Dağdan geçen tünel. Bunların hepsini senin güvende olman için yaptı. Bu kadar çok sevildiğin için imreniliyorsundur. Ve sen de bunların hepsini onun kalbine kılıcını sokarak ödedin.”</p>

    <p>“On Kitap’ın yasalarından uzaklaştı. Sapkın egemenliğinize olan hoşgörüsüne sonsuza kadar katlanılamazdı. Harekete geçmekten başka seçeneğim yoktu.</p>

    <p>“Değişik bir Tanrı... Seni o kadar seviyor ki sana babanı öldürtüyor.”</p>

    <p>“KAPA ÇENENİ!” Mustor’un bağırışı keder de içeriyordu. Sherin’i kenara atıp kılıcını kaldırarak Vaelin’e doğru yürümeye başladı. “Sesini kes! Ne olduğunu biliyorum. O’nun bana söylemediğini sanma. Sen bir Karanlık uygulayıcısısın. Ata’nın sevgisinden uzaksın. <em>Hiçbir şey</em> bilmiyorsun.”</p>

    <p>Tahtı zorla alanın kılıcı göğsünün hemen önünde durmasına rağmen kan şarkısının ezgisi hâlâ değişmemişti. “Hazır mısın?” diye sordu Mustor. “Ölmeye hazır mısın, Karanlıkkılıç?”</p>

    <p>Vaelin, Mustor’un dudaklarının titrediğini gördü. Gözleri kanlanmıştı ve çenesini sıkıyordu. “Beni öldürmeye hazır mısın?”</p>

    <p>“Yapmam gerekeni yapacağım.” Gıcırdattığı dişlerinin arasından çıkardığı ses kulak tırmalıyordu. Bütün vücudu titriyordu ve göğsü hızlı bir şekilde inip kalkıyordu. Vaelin adamın kendisiyle bir savaşta olduğunu düşündü. Kılıcın ucu titrese de ne öne ne de arkaya doğru hareket ediyordu.</p>

    <p>“Affet, lordum,” dedi Vaelin. “Ama artık adam öldürmeyi kaldırabileceğinizi sanmıyorum.”</p>

    <p>“Bir tane daha,” diye fısıldadı Mustor. “Yalnızca bir tane daha. O bana söyledi. Sonra sonunda dinlenebileceğim. Daha önce alınmadığım Sonsuz Topraklar bu sefer beni kabul edecek.”</p>

    <p>Kapının arkasından savaşın ilk sesleri geldi. Alarm veren sesler bir süre sonra at nallarının ve çarpışan çeliğin sesleri arasında kayboldu.</p>

    <p>“Ne?” Mustor şaşırmış gibiydi. Gözleri sürekli Vaelin’le kapı arasında gidip geliyordu. “Bu da ne? Bir tür Karanlık illüzyonuyla dikkatimi dağıtmaya mı çalışıyorsun?”</p>

    <p>Vaelin başını iki yana salladı. “Adamlarım içkaleyi ele geçiriyor.”</p>

    <p>“Adamların mı?” Suratından ne kadar şaşırdığı okunabiliyordu. “Ama yalnız geldin. Yalnız geleceğini söylemişti.” Kılıcı eliyle beraber yanına düştü ve birkaç adım geriledi. Gözleri dalgın bir şekilde konuşmaya başladı. “Yalnız geleceğini söylemişti...”</p>

    <p><em>Onu şimdi öldür!</em> Aklının içinde bir ses böyle bağırdı, Martishe’te kaybolmuş olduğunu düşündüğü, Al Hestian’ın katlini hazırlarken kendisini sürekli alaya alan ses. <em>Şu an sana yakın, kılıcını ondan uzaklaştır ve boynunu kır!</em></p>

    <p>Ses haklıydı, bu kolay olurdu. Mustor’un aklını bulandıran delilik ya da rahatsızlık onu savunmasız bırakmıştı. Ama kan şarkısının ezgisi değişmemişti... Ve adamın lafları pek çok soruyu da ortaya çıkardı.</p>

    <p>“Aldatıldın, lordum,” dedi Vaelin, Mustor’a sakince. “Aklında konuşan ses her neyse seni kandırdı. Buraya koca bir piyade alayı ve atlı bir kardeş birliğiyle geldim. Ve benim veya herhangi bir ölümün sana Öte’de bir yer kazandıracağından kuşkuluyum.”</p>

    <p>Mustor sendeliyordu, neredeyse yere düşecekti. Bir an için dondu. Tam bir sükûnet anıydı ve heykelmiş gibi kalakaldı. Tekrar hareket ettiğinde suratındaki şaşkınlık ifadesi gitmiş, yerine aklına tamamen hâkim bir adamın kesin yüz hatları gelmişti. Bir kaşını alaycı bir hayretle kaldırdı ama gözlerinde nefret vardı. Vaelin’in daha önce duyduğu bir ses Mustor’un dudaklarından sakin ve kesin bir şekilde konuştu. “Beni şaşırtmaya devam ediyorsun, kardeş. Ama bu hiçbir şeyin sonu değil.”</p>

    <p>Sonra gitti. Mustor’un yüzüne tekrar anlar önceki şaşkınlık geldi. Vaelin, Mustor’un biraz önce neler olduğunu bilmediğinden emindi. <em>Aklında bir şey yaşıyor, onun sesiyle konuşabilen bir şey. Ve onun bundan haberi yok.</em></p>

    <p>“Hentes Mustor,” dedi. “Kral’ın Sözü’yle vatana ihanet ve cinayet suçlarından dolayı çağrılıyorsun.” Elini uzattı. “Kılıcınızı istiyorum, lordum.”</p>

    <p>Mustor elindeki kılıca baktı ve parlasın diye meşale ışığına doğru çevirdi. “Yıkadım, yıkadım, yıkadım. Saatlerce biledim. Ama kanı hâlâ görebiliyorum...”</p>

    <p>“Kılıcınız, lordum,” diye tekrar etti Vaelin ve elini uzatarak yaklaşmaya başladı.</p>

    <p>“Evet,” dedi Mustor cılız bir şekilde. “Evet. Sen alsan en iyisi...” Kılıcı ters çevirdi ve Vaelin’e doğru uzattı.</p>

    <p>Bir atmacanın kanat çırpışını andıran bir ses vardı, yanağının yanından yumuşak bir esinti gibi geçti dönen çelik. Uyarı ve terslikle dolu kan şarkısı kükredi ve gücünden dolayı Vaelin sendeledi. İçgüdüsel olarak sırtındaki boş kılıç kınına attı elini ve balta Hentes Mustor’un tam göğsüne saplandığında kendini tamamen çaresiz hissetti. Balta saplanınca Hentes geriye doğru uçtu ve yere yığıldı.</p>

    <p>“Tam isabet!” dedi Barkus gölgelerden çıkarak. “Güzel bir atış, değil-”</p>

    <p>Vaelin, Barkus’un çenesine vurunca Barkus dönerek yere düştü. “Teslim olmuştu!” Sinirden köpürüyor, kan şarkısı da onu harladıkça eline bir silah almak istiyordu. “Teslim oluyordu, seni beyinsiz sersem!”</p>

    <p>“Zannettim ki-” Barkus öksürdüğünde yerde kırmızı lekeler belirdi. “Seni öldürecek zannettim... Kılıcı vardı, senin yoktu... Kardeşin köşede olduğunu gördüm. Bilmiyordum.” Sinirliden ziyade şaşkın gibiydi.</p>

    <p>Vaelin’in o anda Barkus’u öldürmek istediği düşüncesi bir anda onu şok ederek sinirini aldı ve kendine getirdi. Elini Barkus’a uzattı.</p>

    <p>Barkus bir an için ona baktı. Çenesi şimdiden kızarmış, biraz şişmişti bile. “Acıdı, harbiden acıdı, biliyorsun değil mi?”</p>

    <p>“Üzgünüm.”</p>

    <p>Barkus, Vaelin’in elini tutup ayağa kalktı. Vaelin, Mustor’un bedenine ve yere sızan kan gölüne baktı. “Kız kardeşle ilgilen,” dedi Barkus’a ve cesede doğru ilerledi. Barkus’un lanet baltası hâlâ adamın göğsündeydi. <em>Bu yüzden mi buna dokunamadım? Şarkı baltanın bu iş için kullanılacağını biliyor muydu?</em></p>

    <p>Mustor’un ölüm saçan ve yalancı Tanrısının sırrı hakkında son bir açıklama yapacak kadar bedeninde yaşam kırıntıları kaldığını umuyordu, ama adamın ne gözlerinde ışık, ne yüz hatlarında canlılık vardı. Barkus’un baltası işini çok iyi yapmıştı.</p>

    <p>Cesedin yanına eğildi ve adamın son sözlerini aklına getirdi: <em>Daha önce alınmadığım Sonsuz Topraklar bu sefer beni kabul edecek.</em> Elini Mustor’un göğsüne koyarak hafifçe konuştu, “Ölüm nedir? Ölüm Öte’ye açılan kapıdır. Hem son, hem başlangıçtır. Ölümden korkun ve hoş karşılayın.”</p>

    <p>“Bunun pek uygun olduğunu sanmıyorum.” Cumbrael’in tartışmasız Lord Derebeyi Sentes Mustor yarı sinir yan nefret ile kardeşinin cesedine bakıyordu. Elinde yalın, lekesiz bir kılıç vardı ve göğsü belli ki alışık olmadığı kadar çok hareket yapmış olmaktan dolayı hızlıca inip kalkıyordu. Vaelin adamın buraya bu kadar çabuk gelmesinden etkilenmişti, özellikle de savaş devam ettiği sürece buralarda olmadığını varsayınca. “Onuncu Kitap’tan Ayrılma Duası’nı isterdi,” dedi Lord Mustor. “Cihan Atası’nın sözleri...”</p>

    <p>“Tanrı diye bir şey yok,” dedi Vaelin sert bir şekilde. Ayağa kalktı ve Lord Derebeyi’ne baştan savma bir selam verdi. “Sanırım kardeşin bunu biliyordu.”</p>

    <p class="bolum_arasi">* * *</p>

    <p>“Kaç tane?”</p>

    <p>“Toplam seksen dokuz,” Caenis aşağıyı, avludaki cesetleri işaret etti. “Ne aman dilendi, ne merhamet gösterildi, tıpkı Martishe’teki gibi.” Yüzünde kasvetli bir ifadeyle Vaelin’e döndü. “Dokuz adam kaybettik. On tane de yaralı var. Kardeş Gilma şu an onlarla ilgileniyor.”</p>

    <p>“Etkileyici,” dedi Prens Malcius. Postla süslenmiş pelerinini sıkıca omuzlarına sarmıştı ve kızıl saçı mazgallı siperleri süpüren rüzgârda dalgalanıyordu. “Onların o kadar çok, bizim bu kadar az kaybetmemiz.”</p>

    <p>“Bizim baltalarımız ve Kardeş Nortah’ın duvardaki okçuları arasında...” Caenis omzunu silkti. “Şansları çok düşüktü, Ekselans.”</p>

    <p>“Ölü Cumbraellilerle ilgili Lord Mustor’un bir direktifi var mı?” diye sordu Vaelin, prense. Savaş bittiğinden beri Lord Mustor ortada görünmüyordu. Büyük ihtimalle içkalenin şarap mahzenini yakından incelemekle meşguldü.</p>

    <p>“Yakın veya duvardan atın. Hangisini yaptığımızı önemseyecek kadar ayık olduğunu düşünmüyorum.” O sabah prensin kelimeleri keskindi. Vaelin prensin kapıdan saldıran adamların en önünde olduğunu ve Alucius Al Hestian’ın da yakınlarında olduğunu biliyordu. Avluyu, tahtı zorla alanın yaklaşık yirmi adamı çılgınca savunmuştu ve bu sırada Alucius atından düşmüş, ortadan kaybolmuştu. Savaş bittikten sonra bir ceset yığınının altından çıkmıştı. Yaşıyordu, ama baygındı. Kısakılıcının üstünde kurumuş kan, çocuğun alnında da bir şişlik vardı. Onunla Kardeş Gilma ilgileniyordu ve daha uyanmamıştı.</p>

    <p><em>On gün kılıçla oynamasını sağla ve savaşçı olduğu yalanını söyle,</em> diye düşündü Vaelin. <em>İlk gün onu eyere bağlayıp atı şehre doğru yollasaydım daha iyiydi.</em> Vaelin suçluluk duygusunu bastırdı ve Caenis’e döndü.</p>

    <p>“Cumbraelliler ölülerini ne yapar biliyor musun?”</p>

    <p>“Genelde gömerler. Günahkârlar çürüsün diye açıkta bırakılır.”</p>

    <p>“Oldukça makul,” diye homurdandı Prens Malcius.</p>

    <p>“Bir grup oluştur,” dedi Vaelin, Caenis’e. “Ölüleri arabayla dağın dibine götür ve gömdür. Haritada, geçişin beş kilometre güneyinde bir köy olduğu görünüyor. Rahibi bulması için bir atlı gönder. Uygun kelimeleri o söyler.”</p>

    <p>Caenis çekingen bir şekilde prense baktı. “Tahtı zorla alanı da mı?”</p>

    <p>“Onu da.”</p>

    <p>“Bu adamların hoşuna gitmeyecek.</p>

    <p>“Çok da şeyimde neyin hoşlarına gittiği!” diye çıkıştı Vaelin. Öfkesinin Alucius’a karşı duyduğu suçluluk duygusundan kaynaklandığını biliyordu ve bunu bastırmaya çalıştı. “Gönüllü seç,” dedi içini çekerek Caenis’e. “Rom haklarını iki katına çıkar ve öne çıkan ilk yirmi kişiye bir altın para ver.” Eğilip Prens Malcius’u selamladı. “İzninizle, Ekselans. Başka işlerim var...”</p>

    <p>“En iyi binicilerini gönderdiğini umuyorum,” dedi prens.</p>

    <p>“Kardeş Nortah ve Kardeş Dentos. Uygun rüzgârla Kral’ın emri iki gün içerisinde Savaş Lordu’nun elinde olur.”</p>

    <p>“Güzel. Bunların hepsinin boşa gittiğini görmeyi hiç istemem.”</p>

    <p>Vaelin’in gözlerinin önüne Alucius’un bir saat boyunca kılıç antrenmanı yaptıktan sonraki yorgun ve kızarmış yüzü geldi. “Ben de, Ekselans.”</p>

    <p class="bolum_arasi">* * *</p>

    <p>Teni solgun ve derisi ıslaktı. Siyah saçları ter içindeki alnına yapışmıştı. Göğsünün normal nefes alıp verir gibi düzenli kalkış ve inişi Vaelin’in suçluluk duygusunu geçirmemişti.</p>

    <p>“Yakında iyileşecek.” Kardeş Sherin bir elini Alucius’un alnına koydu. “Ateşi çabucak düştü ve başındaki şişlik de indi, baksana şuna.” Çocuğun kapalı gözlerini işaret etti. Vaelin göz kapaklarının altında çocuğun gözlerinin hareket ettiğini gördü.</p>

    <p>“Bu ne anlama geliyor?”</p>

    <p>“Rüya görüyor, bu da demektir ki beyni zarar görmemiş. Birkaç saat içinde kendini berbat hissederek uyanır. Ama sonuçta uyanmış olur.” Göz göze geldiler. Sherin samimi bir şekilde gülümsedi. “Seni tekrar görmek çok güzel, Vaelin.”</p>

    <p>“Seni de, kardeş.”</p>

    <p>“Benim kurtarıcım olmak gibi bir lanet var üzerinde sanki.”</p>

    <p>“Ben olmasaydım tehlikeye hiç girmemiş olurdun.” Kardeş Gilma’nın geçici bir süre için hastaneye çevirdiği yemek salonunu gözleriyle taradı. Gilma şömine başında eski ozan çırağı Janril Norin’le gülüşüyordu. Gilma adamın kolundaki bir yarayı dikerken, Janril de ona edebi niteliği olmayan, sırf eğlence amaçlı yazılmış şiirlerden birkaç mısra okuyordu.</p>

    <p>“Konuşabilir miyiz?” diye sordu Vaelin, Sherin’e. “Tutsak olarak geçirdiğin zaman hakkında bir şeyler öğrenmek istiyorum.”</p>

    <p>Kızın gülümsemesi biraz soldu ama başını salladı. “Tabii.”</p>

    <p>Kızı, konuştuklarını kimsenin duyamayacağı mazgallı siperlere götürdü. Aşağıda, avluda adamlar Cumbrael cesetlerini arabalara yüklemekle meşguldü. Kurumuş kan ve sertleşmiş uzuvlar arasında espriler havada uçuşuyordu. Bazılarının yürüyüş şekline bakınca Vaelin, Caenis’in ekstra rom hakkını dağıtma konusunda biraz erken davranmış olabileceğini düşündü.</p>

    <p>“Onları gömüyor musunuz?” diye sordu Sherin. Kızın sesinde şaşkınlık veya tiksinti olmamasına şaşırdı, ama sonra şifacı olarak geçirdiği ömründe ölüm görüntüsünün ona yabancı olmadığı geldi aklında.</p>

    <p>“Yapılacak doğru şey bu gibiydi.”</p>

    <p>“Kendi halkları bile bunu yapmazdı herhalde. Tanrılarına karşı günah işlemiş kişiler bunlar, değil mi?”</p>

    <p>“Onlar öyle düşünmüyordu.” Vaelin omzunu silkti. “Ayrıca, bunu onlar için yapmıyorum. Burada olanların haberi bütün Derebeylik’e yayılacak. Pek çok Cumbraelli fanatik bunu katliam olarak adlandırmak isteyecek. Ölülerine onların geleneklerine yaraşır bir şekilde saygılı davrandığımızı bilirlerse yaratmak istedikleri nefreti yatıştırma konusunda bu hareket yardımcı olabilir.”</p>

    <p>“Bir Suret gibi konuşuyorsun.” Kızın gülümsemesi o kadar canlı, o kadar açıktı ki Vaelin’in göğsüne eskiden kalma, tanıdık bir ağrı saplandı. Kız değişmişti; yaklaşık beş sene önce tanıdığı tedbirli, haşin kız şimdi kendine güvenen genç bir kadındı. Ama içi aynı kalmıştı, elini Alucius’un alnına koyduğunda ve Vaelin’in kendini feda ettiğini düşündüğünde ağzına tıkaç olsa bile bunu yapmaması için yalvarmasından bunu anlamıştı. İçinde şefkat yanıyordu.</p>

    <p>“Hep Diyar’ın farklı uçlarında oluyoruz,” dedi Sherin. “Geçen sene Prenses Lyrna ile tanışma şerefine nail oldum. Siz ikinizin arkadaş olduğunuzu söyledi, ben de sana selam söylemesini rica ettim.”</p>

    <p><em>Arkadaş. Kadın nefes alır gibi yalan söylüyor yahu.</em> “İletti.” Bilmediği aşikârdı. Suret Elera ona neden hep ayrı olduklarını söylememişti. Ve ansızın hiçbir zaman öğrenmemesi gerektiğine karar verdi.</p>

    <p>“Sana zarar verdi mi?” diye sordu Vaelin. “Mustor. Sana-”</p>

    <p>“Yakalandığım zaman birkaç morluk o kadar.” Vaelin’e bileklerindeki zincir izlerini gösterdi. “Ama onun dışında hiç zarar görmedim.”</p>

    <p>“Seni ne zaman kaçırdı?”</p>

    <p>“Yedi sekiz hafta önce. Belki daha da önce. İçkalenin duvarları içinde zaman algımı kaybettim. En sonunda Wamsclave’den Nişan Hanesi’ne geri çağrılmıştım. Eski görev yerime dönmeyi iple çekiyordum ama Suret Elera beni yeni ilaçlar araştırma işine atadı. İnanılmaz sıkıcı Vaelin. Sürekli bitki ezme, çoğu çok kötü kokan karışımlar hazırlama falan. Suret’e bu konuda yakındım da ama bana Nişan’da işlerin nasıl yürüdüğü konusunda daha kapsamlı bilgi edinmem için bunu yapmaya devam etmem gerektiğini söyledi. Neyse, önceki görev yerimden bir haberci gelip Kızıl El salgını olduğunu söylediğinde resmen memnun oldum. Çalıştığım yerleşkede bir deva bulabilir ya da en azından belirtileri dindirebilirdik. Bu yüzden yerli bir usta bana haber gönderdi.”</p>

    <p>Kızıl El. Kral, Diyar’ı biçimlendirmeden önce dört Derebeylik’i kasıp kavuran ve hüküm sürdüğü cehennem gibi geçen o iki yılda binlerce insanın canını alan veba. Canı yanmayan kimse kalmadı ve hiçbir hastalık daha çok korku yaymadı. Ama yaklaşık elli yıldır hastalık Diyar’da görülmüyordu.</p>

    <p>“Tuzaktı,” dedi Vaelin.</p>

    <p>Sherin başını salladı. “Hastalık yayılmıştır korkusuyla yalnız gittim. Ama hastalık yoktu, yalnızca ölüm vardı. İçerisinin sessiz, boş olduğunu hatırlıyorum. Sonra cesetleri görünce Kızıl El tarafından alınmadıklarını anladım. Yataklarındaki hastalar dahil herkes kesilmiş, biçilmişti. Mustor’un adamları bekliyordu ve kimseye acımamışlardı. Kaçmaya çalıştım ama yakaladılar tabii. Zincire vuruldum ve buraya getirildim.”</p>

    <p>“Üzgünüm.”</p>

    <p>“Bunda senin suçun yok. Böyle düşünmen beni üzer.”</p>

    <p>Tekrar göz göze geldiler ve Vaelin’in göğsüne tekrar bir acı saplandı. “Mustor sana bir şey dedi mi? Hareketlerini anlamamıza yardımcı olabilecek bir şey?”</p>

    <p>“Çoğu zaman hücreme gelirdi. İlk başta sağlığım konusunda endişeliydi. Yeterli yemek yiyip su içmeme özen gösteriyordu. Sonra istediğim zaman bana kitap ve parşömenler de getirmeye başladı. Ama sanki bunu yapmak zorundaymış gibi konuşurdu, sözcükleri hiçbir anlam ifade etmese de. Tanrısı hakkında bir şeyler zırvalar, Cumbraellilerin kutsal gördüğü On Kitap’tan alıntılar yapardı. İlk başta benim dinimi değiştirmeye çalıştığını düşündüm, ama sonra aslında benimle konuşmadığını, fikrimi önemsemediğini anladım. Yalnızca adamlarına söyleyemediği şeyleri birisine söylemek zorunda hissettiği için bana geliyordu.”</p>

    <p>“Ne gibi şeyler?”</p>

    <p>“Duyduğu şüphe. Hentes Mustor Tanrısından şüphe duyuyordu. Varlığından değil, mantığından ve niyetinden. Tanrısının buyruğuyla babasını öldürmüş olduğunu bilmiyordum. Belki de suçluluk duygusu onu delirtmiştir. Ona şöyle dedim. Eğer beni kullanarak seni öldürebileceğini düşünüyorsa, gerçekten delirmiş olduğunu söyledim. Senin onu çabucak öldüreceğini söyledim. Görünüşe göre yanılmışım.” Samimi bir şekilde Vaelin’e baktı. “<em>Deli miydi,</em> Vaelin? Deli olduğu için mi yaptığı şeyleri yaptı? Yoksa... başka bir şey mi vardı? Anlattığından fazlasını bildiğini seziyorum.”</p>

    <p>Ona anlatmak istiyordu, her şeyi birisine anlatma isteğiyle yanıp tutuşuyordu. Urlish ve Martishe’teki kurdu, Nersus Sil Nin’le olan buluşmasını, Bekleyen’i ve iki ölünün dudaklarından konuşan o aynı sesi. Ama bir şey ona engel oluyordu. Bu defa kan şarkısı değil, daha anlaşılır bir şeydi. <em>Bu bilgiler tehlikeli ve Sherin benim yüzümden yeterince tehlikeyle karşılaştı.</em></p>

    <p>“Ben yalnızca kılıcı olan bir kardeşim, kardeş,” dedi Vaelin. “Yıllar geçtikçe giderek daha az şey bildiğimi fark ediyorum.”</p>

    <p>“Hayatımı kurtaracak kadar bilgiliydin. Mustor’un daha fazla adam öldüremeyeceğini biliyordun. Onu görür görmez öldüreceğinden o kadar emindim ki... Seninle gurur duydum, bunu yapmadığın için. Deli ya da katil olsun olmasın, onun içinde kötülük hissetmiyordum. Yalnızca keder ve suçluluk duyuyordu.”</p>

    <p>Aşağı taraftan bir kargaşa sesi geldi. Vaelin aşağı baktığında Derebeyi Lord Mustor’un Caenis’i azarladığını, bir yandan da elindeki şarap şişesinden avluya şarap döküldüğünü gördü. Derebeyi Lordu’nun saçı başı birbirine karışmıştı, tıraşsızdı ve konuşmasına bakılırsa normalde olduğundan çok daha sarhoştu. “Bırak çürüsünler! Beni duyuyor musun, kardeş! Cumbrael’de günahkârlar gömülmez, yoooook! Kafalarını kesin ve kargalarrrrrrrrrr-” Hâlâ ıslak olan bir kan gölüne basıp kaydı ve tepetaklak yere düştü. Üstü başı şarap içinde kaldı. Fazlasıyla küfretti ve Caenis’in kendisine kalkması için uzattığı eli geri itti. “Bırak günahkârlar çürüsün diyorum! Burası benim kalem. Prens Malcius? Lord Vaelin? Burası benim kalem!”</p>

    <p>“Bu adam kim?” diye sordu Sherin. “Biraz... sıkıntılı bir hali var.”</p>

    <p>“Cumbraellilerin yasalara göre Derebeyi Lordu. İtikad yardımcıları olsun.” Sherin’e dönüp özür dilercesine gülümsedi. “Gitmeliyim. Alayım Kral’dan emirlerini beklerken burada kalacak. Seni Nişan’ına geri götürsün diye Kardeş Kumandanı Makril’den sana refakatçi bulmasını isteyeceğim.”</p>

    <p>“Bir süre burada kalmayı yeğlerim. Sanırım Kardeş Gilma biraz yardıma hayır demez. Ayrıca konuşacak çok zamanımız olmadı. Anlatacak çok şeyim var.”</p>

    <p>Aynı açık gülümseme, göğsünde aynı acı. <em>Onu gönder,</em> dedi iç sesi buyururcasına. <em>Burada tutarsan yalnızca acı çekersin.</em></p>

    <p>“Lord Vaelin!” Derebeyi Lord Mustor’un bağırışı tekrar dikkatini avluya çevirmesine sebep oldu. “Neredesin? Durdurrrrrrr şu adamları!”</p>

    <p>“Benim de paylaşacak çok şeyim var,” dedi ve avluya doğru inmeye başladı.</p>

    <p class="bolum_arasi">* * *</p>

    <p>İlk başta Vaelin kendisinin gömmeyi durdurma isteğini reddedince Lord Mustor bağırarak kalenin sahibi olduğunu ve kendi topraklarında söz hakkının herkesten çok olduğunu söyledi. Vaelin basitçe İtikad’ın hizmetçisi olduğunu ve bu yüzden bir Lord Derebeyi’nin sözünün kendisini bağlamadığını söyleyince Mustor somurtmaya başladı. Prens Malcius’a derdini anlatınca ondan da kınayıcı bakışlar aldı ve kendini ölü kardeşinin odasına kapadı. Tabii yanına şarap mahzeninden pek çok şişe de almıştı.</p>

    <p>Sekiz gün daha Yüksek Kale’de kaldılar. Savaşın bittiği haberini sabırsızlıkla bekliyorlardı. Vaelin adamlarını sürekli eğitimle meşgul tutuyor, bazen de dağlara devriye gezmeleri için gönderiyordu. Söylenen pek yoktu. Moralleri iyiydi, zafer kazanmışlardı, kaledeki ganimetleri paylaşmışlardı ve yağına istekleri böylece bastırılmıştı. Onlara zafer kazandırın, ceplerine altın koyun ve arada bir de bir kadın verin,” demişti Çavuş Krelnik bir akşam Vaelin’e, “sizi sonsuza kadar takip ederler.”</p>

    <p>Kardeş Sherin’in söylediği gibi Alucius Al Hestian çabucak toparlanmıştı. Üçüncü günde yürümeye başlamıştı ve temel testlerden geçtikten sonra beyninde kalıcı hasar olmadığı ortaya çıkmıştı. Ama ne savaşı, ne de nasıl yaralandığını hatırlıyordu.</p>

    <p>“Yani öldü mü?” diye sordu Vaelin’e. Avluda durmuş akşam antrenmanlarını yapan adamları izliyorlardı. “Tahtı zorla alan.”</p>

    <p>“Evet.”</p>

    <p>“Sence Siyah Ok’a serbest geçiş kâğıtlarını o mu vermişti?”</p>

    <p>“Başka türlü onun eline geçmiş olabileceğini düşünmüyorum. Eski Derebeyi Lordu, oğlunu korumak için pek çok zahmete girmiş gibi duruyor.”</p>

    <p>Alucius pelerinine iyice sarındı. Yorgun gözleri, genç bir adamın yüzüne sahip yaşlı bir adama ait gibiydi. “Birkaç mektup yüzünden bu kadar kan döküldü.” Başını iki yana salladı. “Linden bunu görse ağlardı.” Pelerininin içine elini soktu ve Vaelin’in kısakılıcını çıkarıp ona uzattı. “Al,” dedi. “Artık buna ihtiyacım yok.”</p>

    <p>“Kalsın. Benden bir hediye olsun. Asker olarak geçirdiğin zamandan bir yadigâr olarak saklarsın.”</p>

    <p>“Olmaz. Sana bunu Kral verdi...”</p>

    <p>“Ve şimdi ben de sana veriyorum.”</p>

    <p>“Ben... Benim gibi birine verilmemeli.”</p>

    <p>Çocuğun kabzayı tutuş şekline ve titreyen parmaklarına bakınca Vaelin’in gözünün önüne kapının yakınlarında ceset yığınının altından çıkarıldığında kılıcın üzerindeki kırmızı parıltı geldi. <em>Savaşın yüzü en çok ilk kez görüldüğünde çirkindir.</em> “Sana vermeyeceğim de kime vereceğim?” dedi, elini kabzanın üzerine koydu ve çocuğa doğru itti. “Eve gittiğinde duvarına as. Orada kalsın. Senden bunu almayacağım.”</p>

    <p>Çocuk daha çok şey söyleyecek gibiydi ama kendini tuttu ve kılıcı beline taktı. “Nasıl isterseniz, lordum.”</p>

    <p>“Bunun hakkında yazacak mısın? Sence bir şiir yazmaya değer mi?”</p>

    <p>“Yüzlercesine değer eminim, ama yazacağımdan şüpheliyim. Uyandığımdan beri sözcükler bana eskisi gibi kendiliğinden gelmiyorlar. Denedim, elimde kalem önümde kâğıt oturdum ama hiçbir şey gelmedi.”</p>

    <p>“Yaralandıktan sonra insanın kendine gelmesi zaman alır. Dinlen ve iyi beslen. Yeteneğinin döneceğine eminim.”</p>

    <p>“Umarım.” Çocuk hafifçe gülümsedi. “Belki Lyrna’ya yazarım. Eminim onu anlatacak kelimeler bulabilirim.”</p>

    <p>Prensesi anlatacak pek çok kelime bilen Vaelin başını salladı ve tekrar antrenman yapan adamlara döndü. Defansif duruş sırasında baltasını yukarı çok kaldırmış bir adamı görünce öfkelendi. “İndir şunu, beyinsiz. Silahın havadayken bir atın bağırsaklarını nasıl deşeceksin? Çavuş, bu adam bir saat fazla çalışacak.”</p>

    <p>Her akşamını Sherin’le beraber geçiriyordu. Tanrının Odası’nda oturup son yıllarda başlarına gelen şeyleri birbirlerine anlatıyorlardı. Kızın kendisinden bile çok seyahat ettiğini öğrenince şaşırmıştı. Diyar’ın dört Derebeyliğindeki Beşinci Nişanları ziyaret etmişti ve görev yapmıştı. Bir keresinde Kule Efendisi Vanos Al Myrna’nın Kral adına hüküm sürdüğü Kuzey Menzili’ndeki yerleşim bölgesine gitmek üzere bir gemiye bile binmişti.</p>

    <p>“Soğuğa rağmen çok güzel bir yer,” demişti Vaelin’e. “Ve pek çok türden insan yaşıyor. Çoğu köylü, güneydeki Alpir İmparatorluğu’ndan sürgün edilen kişilerden oluşuyor. Uzun, yakışıklı ve kahverengi tenli insanlar, İmparator’u kızdırmışlar ve öldürülmesinler diye gemiye binmişler. Elli yıldan fazladır Kuzey Menzili’nde yaşıyorlarmış. Kule Efendisi’nin Muhafızları’nın çoğu da sürgünlerden oluşuyormuş, korkunç bir namları da var.”</p>

    <p>“Bir keresinde Kule Efendisi ve kızıyla tanışmıştım. Ama kız beni pek sevmedi galiba.”</p>

    <p>“Şu ünlü Lonak kızı mı? Ben oradayken o yoktu, Seordahlarla beraber ormandaymış. Ona ve babasına çok saygı duyuyor gibilerdi. Buz Hordası’na karşı verilen savaşla bir ilgisi var galiba ama tam anlayamadım.”</p>

    <p>Sherin’e Martishe’te geçirdiği ayları, Al Hestian’ın vefatının verdiği acıyı anlattı ve cinayet planlarını anlatmadığı için kendini bir korkak ve yalancı gibi hissetti.</p>

    <p>“Merhameten yapılmış bir hareket, Vaelin,” dedi Sherin elini tutarak. Vaelin’in yüzünden suçluluk hissettiği belli oluyordu. “Onu acı çeker bir halde bırakmak hem yanlış olurdu hem de İtikad’a ters düşerdi.</p>

    <p>“İtikad adına pek çok şey yaptım.” Kızın pürüzsüz elinin üstündeki kendi yara izi olan eline baktı. <em>Katilin elleri, şifacının elleri. İtikad adına, neden bu kadar sıcak bir teni var?</em></p>

    <p>“Kendimize sorabileceğimiz tek soru İtikad adına yanlış bir şey yapıp yapmadığımız,” dedi Sherin. “Yaptın mı?”</p>

    <p>“Pek çok insan öldürdüm, tanımadığım insanları. Bazıları mahkûmdu, bazıları suikastçı, pislik yani. Ama buradaki aldatılmış fanatikler gibi bazıları yalnızca başka bir inanca sahip kişilerdi. Farklı bir yer ya da zamanda tanışmış olsak arkadaş olabileceğim kişiler.”</p>

    <p>“Buradaki insanlar katildi. Sırf beni tutsak alabilmek için Nişan’ımın gönderdiği bütün heyeti katlettiler. Sen aynısını yapabilir miydin?”</p>

    <p><em>Görmüyor,</em> diye düşündü Vaelin. <em>İçimdeki katili görmüyor.</em> “Hayır,” dedi ve bir sebepten dolayı kendini yalancı gibi hissetti. “Hayır, yapamazdım.”</p>

    <p class="bolum_arasi">* * *</p>

    <p>Günler geçtikçe Kral’ın ve Nişan’ın onlara orada kalmalarına izin verdiği hayalini kurmaya başladı. Cumbrael topraklarında kalıcı bir garnizon olurlardı. Vaelin, kalenin efendisi olurdu ve Cumbraelli fanatiklere isyanın bedelinin ne olduğunun simgesi olarak kalırdı. Sherin bir heyet kurup bu uzak ve tatsız topraklarda hastalara yardım ederdi. Beraberce İtikad’a hizmet ederler, senelerini Diyar’da mutlu bir şekilde herkesten uzakta geçirirlerdi. Bunun imkânsız olduğunu bilse de bu hayal aklından çıkmıyordu. Her hayal kurduğunda daha güçlenen ve parlayan, cazibeli bir umut... Caenis, kalenin kütüphanesini yönetirdi ve yerel çocuklar için bir okul kurardı. Onlara harfleri ve İtikad’ın doğrularını öğretirdi. Barkus demirci ocağı açardı, Nortah ahıra bakardı, Dentos da av ustası olurdu. Nişan Hanesi’nden onlara katılsınlar diye Çizik ve Frentis’i getirtirdi. Bunun yalnızca bir hayal olduğunu biliyordu, her akşam Sherin’le birlikte geçirdiği zamandan sonra kendisine söylediği bir yalan... Çünkü bitmesini istemiyor, onunla birlikte geçirdiği zamanı mümkün olduğunca uzatmaya çalışıyordu. Kafasına Suret Arlyn’e yazacağı resmi mektubu tasarlamaya başlamıştı bile. Aklında cümleleri evirip çeviriyordu ama Caenis’ten onun adına kaleme almasını isteyeceği zamanı sürekli erteliyordu. Hayalini sesli bir şekilde dillendirmek ne kadar saçma olduğunu açığa çıkarırdı ve Vaelin hayal olarak kalmasını yeğliyordu.</p>

    <p>Dokuzuncu günün sabahında hayalinin derecesi belli oldu. Erken uyanmış, kapıdaki muhafızları kısaca kontrol etmiş ve kahvaltı etmeye gitmeden önce mazgallı siperdeki nöbetçileri tek tek gezmişti. Nöbetçiler üşümüşlerdi ama keyifleri yerindeydi. Vaelin bunun sebebinin görev başında kendilerini birkaç yudum Kardeş Dostu’yla şımartmaları olabileceğini düşündü. Avluya inmeden bir süre durdu ve manzaranın kara heybetine daldı. <em>Hayatımın geri kalanını burada geçirmek çekilmez olabilir. Ama sessiz... Kutlu bir biçimde sessiz.</em></p>

    <p>Sonraki yıllarda etrafı çevreleyen dağların tepelerindeki yeni düşmüş karın mavi gümüş bir şekilde parlamasını sağlayan parlak güneşi, göğün berrak maviliğini ve yüzünü yalayan keskin rüzgârı çok net hatırlayacaktı. Hiç unutmadı, her şey değişmeden önceki anı.</p>

    <p>Arkasını dönmek üzereyken gözüne vadi tabanına inen uzun ve dar yolda bir şey takıldı: Hızlı bir şekilde bir atlı geliyordu. Bu mesafeden bile dörtnala koşan atın ağzından çıkan dumanı görebiliyordu. <em>Dentos,</em> dedi atlı yaklaşınca. <em>Gelen Dentos, ama Nortah yok.</em></p>

    <p>Dentos avluda atından indiğinde bitkinlikten dolayı benzi atmıştı ve yanağında bir morluk vardı. “Kardeşim.” Vaelin’i keder ve bitkinlikle selamladı. “Seninle konuşmam gerek.” Bir an sendeleyince Vaelin uzanıp onu tuttu.</p>

    <p>“Ne oldu?” diye sordu Vaelin. “Nortah nerede?”</p>

    <p>Dentos keyifsizce güldü. “Kilometrelerce uzaktadır herhalde.” Yüzü asıldı ve sanki Vaelin’in gözlerine bakmaktan korkuyormuş gibi yere baktı. “Kardeşimiz Savaş Lordu’nu öldürmeye çalıştı. Şu an firari ve Diyar Muhafızları’nın yarısı onun peşinde.”</p>

    <p class="bolum_arasi">* * *</p>

    <p>“Bir savaş oldu,” dedi Dentos. Yemek salonunda ateşin yanında oturmuş, konyak katılmış sıcak sütünü yudumluyordu. Vaelin olanları duysunlar diye Barkus, Caenis, Prens Malcius ve Sherin’i çağırmıştı. Sherin gelince Dentos’un yanağına merhem sürdü. “Cumbraelliler Diyar Muhafızları’nın karşısında dursunlar diye Yeşilsu Geçidi’nde beş bin adam toplamışlar. Bizimkilere kıyasla çok az bir sayı, ama sanırım şehir savunmasını toparlayana kadar zaman kazanmak istiyorlardı. Nehirden geçerlerken pek çok muhafız öldürebilirlerdi ama Savaş Lordu daha kurnaz davranmış. Bütün süvarilerini yalnızca nöbet tutmaları için güney kıyısına çekmiş ve piyadelerinin yarısını sabah erken saatlerde derin suları geçsinler diye yollamış. Elli adam akıntılarda ölmüş, ama yine de geçmişler. Daha oklarını bile çıkaramadan Cumbraellilerin sağ taraflarından girmişler. Biz oraya vardığımızda ortalık rezaletti, nehir kıpkırmızıydı.”</p>

    <p>Dentos durup sütünü yudumladı. Vaelin, Dentos’u hiç bu kadar hüzünlü görmemişti. “Son bozgunda birkaç yüz adam esir almışlar,” diye devam etti. “Savaş Lordu’nun yanına gittiğimizde adamlara ölüm cezasını okuyordu. Verdiğimiz haberi duyunca pek sevinmedi.”</p>

    <p>“Ona Kral’ın imzalı emrini verdiniz mi?” diye sordu Prens Malcius.</p>

    <p>“Evet, Ekselans. Mühre bakıp bizi çadırına çağırdı. Okuduktan sonra tahtı zorla alanın cesedini kendi gözlerimizle görüp görmediğimizi, ölümünün kesin olup olmadığını sordu. Nortah onu temin etti ama Savaş Lordu lafını dinlemedi. ‘Bir hainin oğlunun sözlerinin bok kadar değeri yok,’ dedi.”</p>

    <p>“Nortah onu bu yüzden mi öldürmeye çalıştı?” diye sordu Barkus.</p>

    <p>Dentos başını iki yana salladı. “Nortah harbiden sinirlendi, piçi oracıkta öldürecek gibi bakıyordu ama bir şey yapmadı. Yalnızca dişlerini gıcırdattı ve, ‘Ben kimsenin oğlu değilim, lordum. Size Kral’ın Sözü verildi ve bu savaş bitti. Buna uyacak mısınız?’ diye sordu.” Dentos durdu, gözleri daldı.</p>

    <p>“Kardeşim?” dedi Caenis. “Ne oldu?”</p>

    <p>“Savaş Lordu, Kral’a nasıl hizmet edeceği konusunda tavsiyeye ihtiyacı olmadığını söyledi. Diyar Muhafızları’yla beraber geri dönmeden bu İtikadsız topraklardan geçip Taç’a karşı silahlı ayaklanma başlatmış kişilere adalet dağıtacağını söyledi.”</p>

    <p>“Esirleri öldürecekti,” dedi Vaelin. Aklına Nortah’ın Martishe’ten dönerkenki hali geldi, kalbindeki acıyı dindirmek için içerken gözlerindeki bitkin çaresizlik. <em>Hepsine İtikad’ı götüreceğiz, İnkârcı piçler!</em></p>

    <p>“Aynen.” Dentos içini çekti. “Nortah bunu yapamayacağını söyledi, bunun Kral’ın Sözü’ne karşı olduğunu. Savaş Lordu güldü ve Kral’ın mektubunda esir alınmış İnkârcı pisliklere ne yapılacağı konusunda bir şey yazmadığını söyledi. Nortah’a dışarı çıkmazsa kardeş olsun olmasın onu hain babasıyla birlikte Öte’ye göndereceğini söyledi.”</p>

    <p>Vaelin gözlerini kapadı, ama sormak zorundaydı. “Savaş Lordu ne kadar yaralandı?”</p>

    <p>“Şey,” dedi Dentos. “Artık götünü sol eliyle silmek zorunda kalacak.”</p>

    <p>“İtikad adına!” dedi Caenis.</p>

    <p>“Hassiktir!” dedi Barkus.</p>

    <p>“Neden öldürmedi peki?” diye sordu Vaelin.</p>

    <p>“Durdurdum da ondan,” dedi Dentos. “Sonraki darbesini engellemeyi başardım. Ona yalvardım, kılıcını bıraksın diye yalvardım. Beni duyduğunu bile sanmıyorum. Nortah’ın aklı başında değildi, gözlerinde görebiliyordum. Kudurmuş bir köpek gibi Savaş Lordu’na ulaşmaya çalışıyordu. O puşt da dizleri üzerine çökmüş bir zamanlar elinin durduğu boşluğa bakıyor, fışkıran kanı izliyordu. Nortah’la kapıştık.” Yanağındaki morluğu sıvazladı. “Ben kaybettim. Savaş Lordu şanslı adam vesselam, sesleri duyunca içeri muhafızları girdi. Nortah ikisini öldürdü, diğerlerini de yaraladı. Başkaları da geldi. Birkaç tanesini daha öldürdükten sonra atına doğru koştu. Bütün Diyar Muhafızı kampı arasından atıyla çıkmayı başardı, sonuçta bir kardeşin Savaş Lordu’nun elini kestiğine kim inanır? Ben de karışıklıktan yararlanıp sıvıştım. Ortalık sakinleşince bu kadar popüler olacağımı ne bileyim. Birkaç günü ormanda saklanarak geçirdikten sonra kaleye gelmek üzere yola çıktım. Yolda Diyar Muhafızları’nın yarısının peşinde olduğu deli kardeş hakkında hikâyeler duydum. En son batıya giderken görülmüş diyorlardı.”</p>

    <p>“Yani batı dışında her yere gidiyor olabilir,” dedi Barkus. “Onu yakalayamazlar ki.”</p>

    <p>“Durum berbat, kardeş,” dedi Prens Malcius, Vaelin’e. Yüzü asıktı. “Nişan kardeşlerini korur, ama bu...” Başını iki yana salladı. “Kral’ın ölüm fermanı çıkarmaktan başka seçeneği yok.”</p>

    <p>“O halde kardeşimizin çabucak güvenli bir yere gideceğini umalım,” dedi Caenis. “Nortah büyük ihtimalle Nişan’daki en iyi at binicisi ve kırı da iyi biliyor. Diyar Muhafızları onu kolay kolay yakalayamaz...”</p>

    <p>“Diyar Muhafızları onu hiç yakalayamayacak,” dedi Vaelin. Kılıcının üzerinde durduğu masaya gitti ve çabucak beline bağladı. Sonra pelerinin giydi. Sherin’in gözlerinin onun üzerinde olduğunu hissediyordu ama ona bakamayacağını düşündü. “Kardeş Caenis, alay senin emrinde. Suret Arlyn’e bir haberci gönderip Kardeş Nortah’ın peşinde olduğumu ve onu adalete teslim edeceğimi söyle. Alay burada Kral’dan gelen emirleri bekleyecek.”</p>

    <p>“Onun peşine mi düşüyorsun?” Barkus şaşırmış gibiydi. “Prensi duydun. Onu geri getirirsen asacaklar. O bizim kardeşimiz.</p>

    <p>“Kral’ın adaletinden kaçıyor ve Nişan’ımızı utandırıyor. Ve onu geri getirmeme izin vereceğini sanmıyorum.” Kendini Sherin’e bakmaya zorladı ve veda sözcükleri aradıysa da bulamadı. Gözleri parlıyordu, Vaelin kızın gözlerinde yaşların birikmeye başladığını gördü. <em>Üzgünüm,</em> demek istedi, ama diyemedi. Yapmak zorunda olduğu şey çok ağırdı.</p>

    <p>“Onu yakalayabileceğini sana düşündüren nedir?” dedi Barkus. “Senden çok daha iyi bir binici, kırı da daha iyi biliyor.”</p>

    <p><em>Ona yol gösteren bir kan şarkısı yok.</em> Dentos hikâyesini anlatmaya başlar başlamaz şakımaya başlamıştı, Vaelin’in düşünceleri kuzeye kaydığı anda tok bir ses alevleniyordu. “Onu bulacağım.”</p>

    <p>Dönüp Prens Malcius’a eğilerek selam verdi. “İzninizle, Ekselans.”</p>

    <p>“Yalnız gitmiyorsun herhalde?” diye sordu prens.</p>

    <p>“Korkarım bu konuda ısrar etmeliyim.” Kardeşlerine baktı. Barkus sinirli, Caenis şaşkın, Dentos hüzünlüydü ve onu affedip affetmeyeceklerini düşündü. “Adamlara sahip çıkın,” dedi ve odadan çıktı.</p>
  </div>
</body>
</html>
