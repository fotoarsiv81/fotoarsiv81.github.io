<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Onuncu Bölüm</h2>

    <p>“Eh, demek böyle,” dedi Barkus.</p>

    <p>“Zekice,” diye mırıldandı Caenis. “Bu Alpirliyi küçümsemişiz.”</p>

    <p>Untesh şehrinden yükselen kaim duman bulutu, güneşli havayı lekeliyordu. Duvarlara dayalı merdivenler istif edilmiş mumları andırıyordu ve önlerinde yüzlerce ceset yığılıydı. Dumanın arasından Vaelin vahada gördüğü sancağın aynısının rüzgârda dalgalandığını görebiliyordu: Kırmızı zemin üzerine çapraz şekilde duran iki kılıç. Alpir Savaş Lordu kuşatmadan vazgeçip bütün kuvvetiyle saldırmış ve şehri İmparator adına geri alabilmek adına çok büyük zayiat vermeyi kabul etmişti. Untesh düşmüştü. Prens Malcius ve Frentis ya ölüydü ya da tutsaklardı.</p>

    <p><em>Ben bir katilim...</em></p>

    <p>“Adamlara bunu söylememeliyiz,” dedi Caenis. “Morallerini...”</p>

    <p>“Hayır,” dedi Vaelin. “Onlara doğruyu söyleyeceğiz. Onlara yalan söylemeyeceğimi biliyorlar. Gerçek, korkudan daha önemli.”</p>

    <p>“Kaçmış olabilir,” dedi Barkus ama söylediğine kendisi de inanmıyor gibiydi. “Belki bir gemiye binmiştir.”</p>

    <p>Vaelin gözlerini kapadı ve düşüncelerini sakinleştirmeye çalıştı. Dentos’u kum fırtınasında kaybettiği zaman yaptığı gibi kan şarkısını çağırmayı denedi. Nota düzgündü ve dalgalanmıyordu ama cevap bulamadı. “Burada değil,” diye fısıldadı ve göğsünde bir umut filizlendi. Karanlık bastırana kadar bekleyip sonra duvarları geçmenin bir yolunu bularak Frentis’i aramak gibi çılgınca bir düşünce gelmişti aklına ama ölüm olasılığının çok yüksek olduğunun da farkındaydı. <em>Ama burada değilse nerede? Prensi bırakmış olamaz.</em></p>

    <p>“Atlılar,” dedi Caenis ve şehrin önündeki düzlüğü işaret etti. Bulundukları yere doğru ilerleyen atlılar arkalarında büyük bir toz bulutu bırakıyorlardı.</p>

    <p>“Bir düzineden fazla olamazlar.” Barkus eyerinden baltasını çıkardı ve keskin uçlarının üzerindeki deriyi sıyırdı. “Prens ve kardeşimiz için küçük bir karşılık.”</p>

    <p>“Boş ver.” Vaelin, Tükürük’ün dizginlerini çekti ve şehre arkasını döndü. “Gidelim.”</p>

    <p class="bolum_arasi">* * *</p>

    <p>Fırtınayı beklerken bir ay geçti. Adamları sıkı bir şekilde eğitiyor, bitkinlikten yere yığılana kadar antrenman yaptırıyor, her adamın duvarlardaki yerini bilmesini ve en azından ilk saldırı sırasında hayatta kalabilecek kadar fit ve becerikli olmasını sağlamaya çalışıyordu. Korktuklarını ve giderek daha çok sinirlendiklerini hissedebiliyordu ama buna cevap olarak yalnızca onları daha fazla çalıştırıyor ve daha çok disipline sokuyordu. Vaelin’i şaşırtan bir şekilde korku ve saygı karışımı halleri bozulmamış ve kimse kaçmamıştı, hatta Barkus, Marbellis’e keşif için gidip orasının da düşmüş olduğu haberini getirdikten sonra bile.</p>

    <p>“Neredeyse yerle bir olmuş,” demişti iri kardeş atından inerken. “Duvarın altı farklı yerinde gedik var, evlerin yarısı ateşe verilmiş ve kamp yapmış Alpirlilerin sayısını bir yerden sonra aklımda tutamadım bile.”</p>

    <p>“Mahkûmları var mı?” diye sormuştu Vaelin.</p>

    <p>Kardeşinin neşeli mizacından eser yoktu. “Duvarlarda pek çok kazık, her birinin üzerinde de bir baş vardı. Eğer birilerinin canını bağışlamışlarsa bile ben görmedim.”</p>

    <p><em>Savaş Lordu... Alucius... Usta Sollis...</em></p>

    <p>“Yaşlı piçin bizi buraya göndermesine izin vermekle ne aptallık etmişiz ya,” demişti Barkus.</p>

    <p>“Biraz dinlen, kardeşim,” demişti Vaelin.</p>

    <p>Geceleri Sherin, Vaelin’in odasına gidiyordu ve sevişiyorlardı; böylece rahatlıyorlar, sonrasında da karanlıkta sarılarak yatıyorlardı. Bazen Sherin aniden ağlamaya başlayıp, gözyaşlarını saklamaya çalışırdı. “Ağlama,” derdi Vaelin fısıldayarak. “Yakında hepsi bitecek.”</p>

    <p>Hıçkırıkları geçtikten bir süre sonra, Vaelin’i tutup çaresiz bir aceleyle suratını öperdi. Sherin de şehirdeki diğer herkes gibi neyin yaklaştığını biliyordu. Alpirliler bir dalga gibi duvarları aşacaktı ve silahlı bütün Diyarlılar burada ölecekti.</p>

    <p>“Gidebiliriz,” demişti bir gece yalvarır bir şekilde. “Limanda hâlâ gemiler var. Her şeyi bırakıp gidebiliriz.”</p>

    <p>Eliyle kaşlarını okşamış, parmaklarını yanağının kavisinde gezdirmiş ve zarif çenesine indirmişti. Suratına dokunmak, ona dokunduktan sonra önce ürperip sonra teninden sıcak bir dalganın yayıldığını hissetmek harikaydı. “Sözümü hatırla, sevgilim,” demişti kızın gözünden bir damla yaş silerek.</p>

    <p>Ertesi sabah duvarın üzerinde gezerken Caenis gelip limana Diyar gemilerinin yaklaştığı haberini getirmişti. “Kaç tane?”</p>

    <p>“Yaklaşık kırk.” Kardeşi böyle bir olayın gelişmesine şaşırmamış gibiydi. Kral’ın onlara takviye güç yollamadan yok olup gitmelerine göz yumacağı fikri aklına bile gelmemişti. “Destek kuvvetleri geliyor.”</p>

    <p class="bolum_arasi">* * *</p>

    <p>“Birkaç bir şey söylendi,” dedi Caenis. İlk geminin dalgakıranı geçip limana yanaşmasını bekliyorlardı. Ses tonu huzursuz olsa da bunu yapması gerektiğini biliyordu. “Kardeş Sherin hakkında.”</p>

    <p>Vaelin omzunu silkti. “Olabilir tabii. Saklamaya çalışmadık pek.” Caenis’e baktı ve kardeşi çok ciddiyken kendisinin bu kadar patavatsız bir cevap vermesine üzüldü. “Onu seviyorum, kardeşim.”</p>

    <p>Caenis, Vaelin’e bakmadan, hüzünlü bir tonla konuştu. “İtikad’ın ilkelerine göre, artık kardeşim değilsin.”</p>

    <p>“Harika. Beni komutan olarak kabul etme. Sana bu şehri seve seve veririm...”</p>

    <p>“Bu alayın Lord Mareşali ve garnizonun kumandanı olarak görevin sana Kral tarafından verildi, Nişan tarafından değil. Seni görevden alma gibi bir yetkim yok. Yapabileceğim tek şey... ihlalini Suret’e bildirip hüküm istemek.”</p>

    <p>“Hayatta kalabilirsem hakkımda hüküm de verilir.”</p>

    <p>Caenis yaklaşan gemiyi işaret etti. “Takviye kuvvetler geliyor. Kral bizi yüzüstü bırakmadı. Bence daha uzun bir süre hayatla kalabiliriz.”</p>

    <p>Vaelin diğer gemilerin uzakta, dalgaların üzerinde miskince salındığmı gördü. <em>Neden orada oyalanıyorlar?</em> diye düşündü ve gemi yaklaştıkça birden durumun farkına vardı. Bu gemi takviye kuvvetleri taşımıyordu.</p>

    <p>Denizciler rıhtıma ipler atıp, yanaştılar. Sürme iskeleyi tırabzanların arasından verdiler. Kıdemli bir Diyar Muhafızı mareşalinin inmesini beklerken Diyar soylularının giydiği pahalı kıyafetlere sahip bir adamın çekine çekine sürme iskeleden indiğini görünce şaşırdı. Vaelin adamın ismini biliyordu, ama hafızasını yoklayıp bulması zaman aldı. Kelden Al Telnar, bir zamanların Kraliyet İşleri Vekili. Vaelin, Al Telnar’ın arkasındaki uzun boylu, mavi ve beyaz desenli pelerinli, tıraşlı sakalı ve kızıl-kahve renkte teni olan adamı görünce ise şaşırmadı.</p>

    <p>“Lord Vaelin.” Vaelin onları karşılamak üzere gelince Al Telnar eğilerek selam verdi.</p>

    <p>“Lordum.”</p>

    <p>“Size Alpir İmparatorluğu’nun Başsavcısı Lord Merulin Nester Velsus’u sunarım, kendisi şu anda Kral Janus’un Divanı’nın Elçisi olarak görev yapmakta.”</p>

    <p>Vaelin uzun adamı eğilerek selamladı. “Savcı demek?”</p>

    <p>“Kötü bir tercüme,” dedi Merulin Nester Velsus Diyar dilini neredeyse kusursuz bir şekilde konuşarak. Ses tonu rahattı ve Vaelin’i bir avcının dikkatli gözleriyle izliyordu. “Daha ziyade İmparator’un Adaleti’nin Aracısı’yım.”</p>

    <p>Vaelin neden gülmeye başladığını bilmiyordu ama tekrar ciddileşmesi uzun sürdü. Gülmesi durduğunda Al Telnar’a döndü. “Benim adıma kraliyetten bir emir getirdiğinizi sanıyorum?”</p>

    <p class="bolum_arasi">* * *</p>

    <p>“Bu emirler açık mı, lordum?” Al Telnar gergindi. Alnı terliyordu ve ellerini sıkı sıkı iç içe geçirip önündeki masanın üzerine koymuştu. Ama böyle önemli bir anın bir parçası olmanın verdiği zevk belli ki bu emirleri böyle ünlü ve tehlikeli bir adama getirmenin yarattığı dehşete üstün geliyordu.</p>

    <p>Vaelin başını salladı. “Oldukça açık.” Tüccar loncasının konsey odasındalardı ve içeride bir de Alpirli Başsavcı vardı. Bunlara tanık olacak birilerinin olmaması Al Telnar’ı huzursuz etmiş ve bunları kayıt altına alacak bir kâtibin olup olmadığını sormuştu. Vaelin cevap vermeye zahmet etmemişti.</p>

    <p>“Yazı yazarken Kral’ın Sözü’ne sahibim.” Al Telnar deri bir çantadan üzerinde Kral’ın mührü olan bir tomar kâğıt çıkardı. “Eğer...”</p>

    <p>Vaelin başını iki yana salladı. “Kral’ın iyi olmadığını duydum. Size emirleri bizzat kendisi mi verdi?”</p>

    <p>“Yani, yok. Kral iyileşene kadar Prenses Lyrna, Vekil olarak atandı.”</p>

    <p>“Hastalığı emirler çıkartmasına engel olmuyor yani?”</p>

    <p>“Prenses Lyrna görev bilinci çok yüksek olan bir insan,” dedi Lord Velsus. “Eğer sizi memnun edecekse, babasının söylediği şeyleri bana aktarırken çekindiğini gördüm.”</p>

    <p>Vaelin kıkırdamasını tutamadı. “Hiç Keschet oynadınız mı, lordum?”</p>

    <p>Velsus gözlerini kıstı ve sinirle dudağını büküp masanın üzerine doğru eğildi. “Ne demek istediğini anlamıyorum, seni cahil yabani. Umurumda da değil. Kral’ın konuştu, buna uyacak mısın, uymayacak mısın?”</p>

    <p>“Öhö,” Al Telnar boğazını temizledi. “Prenses Lyrna babanız hakkında da bir şeyler iletmemi istedi, lordum.” Vaelin’in gözlerini ona dikip ciddi bir şekilde baktığını görünce biraz tereddüt etse de cesaretini toplayıp konuşmaya devam etti. “Onun da sağlığı pek iyi değilmiş, yaşlılıktan dolayı birtakım sıkıntılar yaşıyormuş sanırım. Ama Prenses onun için elinden gelen her şeyi yaptığını söyledi. Bunu yapmaya devam etmek istediğini söyledi.”</p>

    <p>“Neden sizi seçtiğini biliyor musunuz lordum?”</p>

    <p>“Herhalde ne kadar iyi hizmet ettiğimi...”</p>

    <p>“Sizi seçti çünkü sizi öldürürsem Diyar bir şey kaybetmeyecek.” Alpirliye döndü. “Dışarıda bekle. Lord Velsus’la konuşmam gerekenler var.”</p>

    <p>Alpirli Başsavcı’yla baş başa kaldı. Adamın gözlerinde ateş gibi yanan nefretini hissedebiliyordu. Al Telnar içinde bulundukları anın öneminin tadını çıkarıyor olabilirdi, ama Lord Velsus’un tarihi değil, yalnızca adaleti umursadığını görebiliyordu. Yoksa intikam mı demeliydi?</p>

    <p>“İyi bir adam olduğunu duydum,” dedi. “Umut’un.”</p>

    <p>Velsus’un gözleri parıldadı ve çatlak bir sesle konuştu. “Öldürdüğün adamın büyüklüğünü, bizden aldığın şeyin haşmetini anlayamazsın.”</p>

    <p>Beyaz zırhlı adamın beceriksizce yaptığı saldırıyı, ölüme doğru hızla ilerlerken kendi güvenliğini hiçe saymasını hatırladı. Bu büyüklük müydü? Cesaret olabilirdi, tabii adam Tanrılarının hikâyelerdeki gibi kendisini korumasını beklediyse buna cesaret denemezdi. Ne olursa olsun savaş çılgınlığında hayran olmaya ya da derin düşüncelere dalmaya zaman yoktu. Umut da öldürülmesi gereken herhangi bir düşmandan biriydi. Onu öldürdüğüne pişmandı ama suçluluk duymuyordu ve kan şarkısı bu konuda hep sessiz kalmıştı.</p>

    <p>“Bu savaşa dört kardeşle başladım,” dedi Velsus’a. “Şimdi birisi ölü ve diğeri savaşın sisi içinde kayıp. Kalan ikisi...” Sesi solup yitti. <em>Kalan ikisi...</em></p>

    <p>“Kardeşlerin umurumda bile değil,” dedi Velsus. “İmparator’un bu denli merhametli olması bana acı veriyor. Eğer elimde olsaydı bütün ordunun derisini yüzdürüp akbabalar yesin diye çölde bırakırdım.”</p>

    <p>Vaelin adamın gözlerinin içine baktı. “Eğer adamlarımın güven içinde yolculuk etmesi engellenirse...”</p>

    <p>“İmparator’un Sözü zikredildi ve tanıklar eşliğinde yazıldı. Çiğnenemez.”</p>

    <p>“Çiğnemek Tanrıların isteklerine karşı gelmek mi olur?”</p>

    <p>“Hayır, yasaya. Bir hukuk imparatorluğuyuz, yabani. Yasalar hepimizi, İmparator’umuzu bile bağlar. İmparator’un Sözü zikredildi.”</p>

    <p>“O halde buna güvenmek dışında bir seçeneğim yok gibi. Vali Aruan’ın burada kaldığımız süre içinde kuvvetlerimize hiçbir yardımda bulunmadığının bilinmesini istiyorum. Başından sonuna kadar İmparatorluk’a sadık bir şekilde hizmet etti.”</p>

    <p>“Vali’nin kendisi beyanda bulunacaktır.”</p>

    <p>Vaelin başını salladı. “Pekâlâ.” Masadan kalktı. “Yarın şafakta o halde, ana kapının bir kilometre güneyinde. Yakınlarda emrinizi bekleyen Alpir kuvvetleri var sanırım. Geceyi onlarla geçirirseniz iyi olur.”</p>

    <p>“Eğer seni gözümün önünden ayıracağımı sanıyorsan...”</p>

    <p>“Seni bu şehirden çıkana kadar kırbaçlatayım mı istiyorsun?” Ses tonu sakindi ama Alpirli sözcüklerin samimi bir şekilde sarf edildiğini duymuştu.</p>

    <p>Velsus’un yüzü öfke ve korku karışımı bir ifade aldı. “Seni neyin beklediğini biliyor musun, yabani? Benim olduğun zaman...”</p>

    <p>“İmparator’unun Sözü’ne güvenmeliyim, sen de benimkine güvenmelisin.” Vaelin kapıya döndü. “İmparatorluk Muhafızları’ndan bir yüzbaşıyı gözaltında tutuyoruz. Sana eşlik etmesini söyleyeceğim. Lütfen bir saat içinde şehirden çıkmış ol. Ve Lord Al Telnar’ı da yanında götür.”</p>

    <p class="bolum_arasi">* * *</p>

    <p>Bütün adamları meydanda topladı. Renfael şövalyeleri ve yaverleri, Cumbrael okçuları, Nilsaelliler ve Diyar Muhafızları’nın hepsi toplanmış, emirlerini bekliyordu. Konuşma yapmaktan eskisi gibi hazzetmiyordu ama oyalanmak istemiyordu.</p>

    <p>“Savaş bitti!” dedi bir at arabasının üzerine çıkarak. Sesini arka taraflara doğru yükselterek herkesin duymasını sağlamaya çalışıyordu. “Ekselans Kral Janus üç hafta önce Alpir İmparatorluğu ile bir anlaşma yapmış. Şehri boşaltıp Diyar’a döneceğiz. Bizi Diyar’a götürecek olan gemiler şu anda limana yanaşıyorlar. Bölükler halinde limana gideceksiniz ve yanınıza yalnızca kendi eşyalarınız ve silahlarınızı alacaksınız. Alpirli mallarına dokunanlar idam edilecek.” Gözleriyle safları taradı. Kimse tezahürat yapmıyor, sevinmiyordu. Yalnızca şaşkın ve rahatlamış bir şekilde etraflarına bakıyorlardı. “Kral Janus adına size hizmetlerinizden dolayı teşekkür ederim. Rahat, emirlerimi bekleyin.”</p>

    <p>“Gerçekten bitti mi?” diye sordu Barkus, Vaelin arabadan inerken.</p>

    <p>“Tamamen bitti,” dedi Vaelin.</p>

    <p>“Yaşlı aptalı ne vazgeçirmiş?”</p>

    <p>“Prens Malcius, Untesh’te öldü, ordunun çok büyük bir kısmı Marbellis’te öldü ve Diyar sıkıntılarla çalkalanıyor. Sanırım ordusundan kalanları mümkün olduğunca muhafaza etmek istiyor.”</p>

    <p>Caenis’in yakınında durduğunu fark etti. Rahatlama belirtisi gösteren adamlara o katılmamıştı. Kardeşinin ince yüzünde şaşkınlık ve yalnızca hüzün olarak tanımlanabilecek bir ifade vardı. “Demek Büyük Birleşmiş Diyar diye bir şey olmayacak, kardeşim,” dedi usulca.</p>

    <p>Caenis şoka girmiş gibi dalgındı. “O hata yapmaz,” dedi ses tonunu koruyarak. “Asla hata yapmaz...”</p>

    <p>“Eve gidiyoruz!” dedi Vaelin ellerini Caenis’in omuzlarına koyup onu sarsarak. “Birkaç hafta içinde tekrar Nişan Hanesi’nde olacaksın.”</p>

    <p>“Sokayım Nişan Hanesi’ne,” dedi Barkus. “Limana en yakın tavernaya gidip bu soktumun savaşı kötü bir anı gibi gelene kadar orada kalacağım.”</p>

    <p>Vaelin ikisinin de elini sıktı. “Caenis, ilk gemiye senin bölüğün binecek. Barkus, siz de ikinciye binin. Ben adamların geri kalanı binerken düzeni sağlayacağım.”</p>

    <p class="bolum_arasi">* * *</p>

    <p>Lord Al Telnar tarihteki bu çok önemli ana tanık olmaktansa ilk gemiyle dönmeyi tercih etti. Vaelin onu iskelede geciktirince oldukça içerlemişti. “Diyar’a gidene kadar kardeşime anlaşmamız hakkında hiçbir şey söyleme.” Geminin pruvasında hâlâ dalgın bir şekilde duran Caenis’e baktı. Hepsi bu savaşta haddinden fazla şey kaybetmişlerdi. Hepsi arkadaşlarını ve kardeşlerini kaybetmişlerdi, ama Caenis Kral Janus’un büyüklüğüne olan inancını, sanrısını da kaybetmişti. Bunun kendisini yalnız hissedip hissettirmeyeceğini, anlaşmanın detaylarını tamamen öğrendiği zaman içinde nefret uyanıp uyanmayacağını merak etti.</p>

    <p>“Nasıl istersen,” dedi Al Telnar kısaca. “Başka bir şey var mı lordum, yoksa gidebilir miyim?”</p>

    <p>Prenses Lyrna’ya iletmesi için bir mesaj vermesi gerektiğini düşündü ama ona diyecek bir şeyi yoktu. Umut’u öldürmekten pişmanlık duymadığı gibi kıza karşı sinirinin kalmamış olmasına da şaşırmıştı.</p>

    <p>Kenara çekilip Al Telnar’ın gemiye binmesine izin verdi ve iskeleden ayrıldı. Sürme iskele çekilirken Caenis’e el salladı ve gemi denize açıldı. Caenis arkasını dönmeden önce dalgın bir şekilde el salladı. “Güle güle, kardeşim,” diye fısıldadı Vaelin.</p>

    <p>Sırada Marbellis’ten döndüklerinden beri suratındaki kasveti gizlemeyi tam olarak başaramayan, bir yaygara kopararak adamlarına gemiye binmeleri için bağırıp çağıran Barkus vardı. “Hadi, daha hızlı olun. Fahişeler ve hancılar sonsuza kadar bekleyemezler.” Vaelin geldiğinde maskesi tamamen düşüyordu. Ağlamamak için kendini tutuyordu ve yüzü de gergindi. “Gelmiyorsun, değil mi?”</p>

    <p>Vaelin gülümseyip başını iki yana salladı. “Gelemem, kardeşim.”</p>

    <p>“Kardeş Sherin?”</p>

    <p>Vaelin başını salladı. “Bir gemi bizi Uzak Batı’ya götürmek üzere bekliyor. Ahm Lin huzurlu bir şekilde yaşayabileceğimiz, dünyanın bir köşesinde bir yer biliyormuş.”</p>

    <p>“Huzur. Acaba nasıl bir şey. Sence hoşuna gidecek mi?”</p>

    <p>Vaelin güldü. “Hiçbir fikrim yok.” Elini uzattı ama Barkus buna aldırmadan sert bir şekilde Vaelin’e sarıldı.</p>

    <p>“Suret’e diyeceğin bir şey var mı?” diye sordu geri çekilince.</p>

    <p>“Nişan’dan ayrılmaya karar verdiğimi söyleyebilirsin. Sikkeleri kalsın.”</p>

    <p>Barkus başını salladı, Vaelin’in hiç sevmediği baltasını kaldırdı ve arkasına bakmadan sürme iskeleden geçerek gemiye bindi. Gemi ayrılırken Ahm Lin’in heykellerinden biri gibi güvertede hareketsiz bir şekilde duruyordu. Taştan oyulmuş büyük ve soylu bir savaşçı. Vaelin sonraki yıllarda onu hep bu haliyle hatırlamayı tercih etti.</p>

    <p>Limanda durup herkesin gitmesini izledi. Lord Al Trendil alayının üzerine huysuz küfürler yağdırarak gemilere binmelerini ulumaya benzer bir ses tonuyla söylüyordu. Kendisi gemiye binmeden Vaelin’e üstünkörü bir selam verdi. Savaştan kazanç sağlama fırsatını elinden aldığı için onu hiç affetmemiş gibiydi. Kont Marven’in Nilsaellileri çok hevesli bir şekilde gemilerine üşüşüyorlardı ve içlerinden birkaçı gemileri limandan ayrıldıktan sonra Vaelin’e doğru neşeli bir şekilde bağırarak veda ettiler. Kontun kendisi de sıradışı bir şekilde neşeli gibiydi. Artık şan elde etme şansı kalmadığı için düşmanlığı belli ki gerek görmüyordu. “Adamlarım arasındaki kavgalarda savaşta öldüğünden daha çok adamım öldü,” dedi Vaelin’e elini uzatarak. “Bunun için Derebeyliğim adına sana teşekkür borçluyum, lordum.”</p>

    <p>Vaelin adamın elini sıktı. “Şimdi ne yapacaksın?”</p>

    <p>Marven omzunu silkti. “Haydut avlayıp bir sonraki savaşı beklemeye devam edeceğim.”</p>

    <p>“Eğer uzun süre beklemeni umarsam, belki beni affedersin.”</p>

    <p>Kont hırıltılı bir şekilde güldü ve gemisine doğru ilerledi. Adamlarının kendisine uzattığı şarabı aldı. Gemileri limandan ayrılırken adamları şarkı söylemeye başladı,</p>

    <blockquote class="siir_2">
      <p><em>Çöl rüzgârları haşin esiyor üzerime</em></p>

      <p><em>Ta ki varana kadar ışıl ışıl denize.</em></p>

      <p><em>Dalgalar götürüyor beni</em></p>

      <p><em>Açılıyorum denize, kurtarmak için sevgilimi.</em></p>
    </blockquote>

    <p>Baron Banders ve şövalyeleri söktükleri zırhlarının ağırlığını taşıyarak gemilerine bindiler. Bütün birlikler içinde en değişken ruh haline sahip olanlar onlardı. Birkaç tanesi çok değerli savaş atlarını kaybettikleri için ağlıyorlardı, diğerleri ise sarhoşlardı ve kahkahalar atarak gülüyorlardı.</p>

    <p>“Zırhsız ve atsız berbat bir görüntüleri var, değil mi?” diye sordu Banders. Kendi sahte zırhı da şanssız bir yaverin omuzlarındaydı. Çocuk, zırhı gemiye taşıyana kadar akla karayı seçti.</p>

    <p>“İyi adamlar,” dedi Vaelin. “Onlar olmasaydı bu şehir düşerdi ve eve dönemezdik.”</p>

    <p>“Doğruya doğru. Diyar’a dönünce beni ziyaret edeceğini umuyorum. Konağımda her zaman yemek dolu bir masa bulunur.”</p>

    <p>“Zevkle gelirim.” Baron’un elini sıktı. “Al Telnar, Marbellis hakkında detayları benimle paylaştı. Görünüşe göre Savaş Lordu ve birkaç kişi duvarlar düştüğünde limana gitmeyi başarmışlar. Toplamda elli kişi kaçmayı başarmış ve Derebeyi Lordu Theros onların arasında olmasa da oğlu varmış.”</p>

    <p>Baron şiddetli bir şekilde güldü. Suratında kasvet vardı. “Böcekler hayatta kalmanın bir yolunu her zaman bulurlar.”</p>

    <p>“Affedersiniz Baron, ama Marbellis’te Derebeyi Lordu’nun sizi azletmesini gerektirecek ne oldu?”</p>

    <p>“Katliam sonunda yatıştığında bunu yapanın yalnızca Alpir askerleri olmadığını fark ettik. Kadınlar ve çocuklar...” Gözlerini kapadı ve içini çekti. Darnel ve iki şövalyesini bir kıza tecavüz ederken gördüm, hem de anne ve babasının cesetlerinin yanında. Kız en fazla on üç yaşındaydı. İki şövalyeyi öldürdüm. Darnel’i de hadım edecekken Derebeyi Lordu’nun gürzü kafama indi. ‘Çocuk pislik, tamam,’ dedi bana ertesi gün. Ama aynı zamanda tek oğlum.’ Sonra da beni sana gönderdi işte.”</p>

    <p>“Toprağına döndüğün zaman kendine dikkat et. Lord Darnel kinci bir insana benziyor.”</p>

    <p>Banders hüzünlü bir gülümsemeyle karşılık verdi. “Ben de öyleyim, kardeş.”</p>

    <p>Kurtlakoşanlar arasından son ayrılanlar Çavuş Krelnik, Gallis ve Janril Noren’di. Her birinin elini sıktı ve hizmetleri için teşekkür etti. “On yıl daha dolmadı,” dedi Gailis’e. “Ama ayrılmak istersen takdirimi kullanırım.”</p>

    <p>“Diyar’da görüşürüz, lordum!” dedi Gallis, kusursuz bir selam durdu, arkasında Krelnik ve Noren’le beraber gemiye bindiler.</p>

    <p>Gemilere binen son birlik Cumbrael okçularıydı. Vaelin, adamların son anda Karanlıkkılıç’ın onları Alpirlilere teslim etmesinden çekinebileceklerini düşünerek onları Renfaellilerden önce göndermeyi önermişti ama Bren Antesh onu şaşırtarak diğerleri gidene kadar beklemekte ısrar etmişti. Vaelin kendisine bir pusu kuruyor olabileceklerini düşündü. Sonuçta onu Tanrılarının düşmanı olarak gören bin tane adama karşı tek başına kalacaktı, ama hepsi sıkıntısız bir şekilde gemilere bindiler. Çoğu gemilerine binerken Vaelin’in suratına bile bakmadı, yalnızca bazıları çekingen bir şekilde başlarını eğip saygılı bir şekilde selam verdi.</p>

    <p>“Hayatta oldukları için minnettarlar,” dedi Antesh, Vaelin’in suratındaki ifadeye bakarak. “Ama bunu söylemektense ölmeyi tercih ederler. Ben de öyle.” Eğildi ve Vaelin adamın ilk defa bunu yaptığını fark etti.</p>

    <p>“Rica ederim, Yüzbaşı.”</p>

    <p>Antesh doğruldu ve bekleyen gemiye baktıktan sonra gözlerini Vaelin’e çevirdi. “Bu son gemi, lordum.”</p>

    <p>“Biliyorum.”</p>

    <p>Antesh olanları anlayınca kaşlarını kaldırdı. “Diyar’a dönmeyeceksiniz.”</p>

    <p>“Başka bir yerde işlerim var.”</p>

    <p>“Burada oyalanmamalısınız. Bu insanlar size korkunç bir ölümden başka bir şey getirmez.”</p>

    <p>“Kehanette Karanlıkkılıç’ın başına bu mu geliyor?”</p>

    <p>“Pek sayılmaz. Büyücü bir kadın tarafından baştan çıkarılıyor ve havadan ateş yağdırma gücünü kullanarak kraliçe oluyor. İkisi birlikte, kadının ateşi günahkâr tutkularının sancılarıyla onu yutana dek beraber dünyaya çok büyük zarar veriyorlar.”</p>

    <p>“Eh, en azından böyle şeyler yapacakmışım.” Antesh’i eğilerek selamladı. “İyi şanslar, Yüzbaşı.”</p>

    <p>“Sana bir şey söyleyeceğim,” dedi Antesh. Normalde durgun olan yüz hatlarına kasvet çökmüştü. “Bir zamanlar Antesh adıyla tanınmazdım. Bir zamanlar senin de bildiğin başka bir isme sahiptim.”</p>

    <p>Kan şarkısı alevlendi, ama uyarı niteliği değil berrak ve zafer dolu bir nota taşıyordu. “Söyle,” dedi Vaelin.</p>

    <p class="bolum_arasi">* * *</p>

    <p>Ahm Lin’in yanıkları iyileşmişti ama yara izlerini hayatının sonuna dek taşıyacaktı. Sağ yanağından çenesine kadar, derisi büzüşmüş ve rengi atmıştı. Benzer şekilde kollarında ve göğsünde de çirkin yanık izleri vardı. Buna rağmen eskisi kadar cana yakındı, ama Vaelin’in ondan yapmasını istediği şeyi duyunca suratına hüzün çökmüştü.</p>

    <p>“Beni iyileştirdi, bana baktı,” dedi. “Böyle bir şey yapmak...”</p>

    <p>“Sen eşin için bunu yapmaz mıydın?” diye sordu Vaelin.</p>

    <p>“Şarkımı dinlerdim, kardeşim. Sen dinliyor musun?”</p>

    <p>Antesh’in söylediklerini dinlerken kan şarkısının şakıdığı saf, zafer dolu tonu anımsadı. “Hem de hiç dinlemediğim kadar.” Taş ustasının gözlerine baktı. “Senden istediğimi yapacak mısın?”</p>

    <p>“Görünüşe göre şarkılarımız aynı fikirde, o yüzden pek seçeneğim yok.”</p>

    <p>Sherin kapıyı çalıp elinde bir kâse çorbayla içeri girdi. “Yemek yemesi gerekiyor,” dedi, kâseyi taş ustasının yatağının yanına bıraktı ve Vaelin’e döndü. “Ve senin de benim toplanmama yardım etmen gerekiyor.”</p>

    <p>Vaelin teşekkür maiyetinde hafifçe Ahm Lin’in eline dokundu ve Sherin’in arkasından odadan çıktı. Sherin, Kardeş Gilma’nın önceden kullandığı lonca evinin bodrum katına yerleşmişti ve yanına alacağı pek çok şişe ve ilaç dolu kutuyu düzenlemekle meşguldü. “Senin eşyaların için de küçük bir kutu bulmayı başardım,” dedi. Bir rafın yanına gitti ve elini şişelerin üzerinde gezdirerek bazılarını alıp kutulara koydu.</p>

    <p>“Bende yalnızca bunlar var,” dedi Vaelin ve pelerininin içinden Frentis’in ona verdiği paketi ve Sella’nın fularını çıkardı. “Çeyiz için yeterli değil, biliyorum.”</p>

    <p>Kız nazikçe fuları açtı ve parmaklarını güzel işlemelerin üzerinde gezdirdi. “Çok güzelmiş. Bunu nereden buldun?”</p>

    <p>“Güzel bir kız teşekkür etmek amacıyla hediye olarak verdi.”</p>

    <p>“Kıskanmama gerek var mı?”</p>

    <p>“Yok. Dünyanın diğer ucunda ve sanırım eskiden tanıdığımız sarışın, yakışıklı biriyle evli.”</p>

    <p>Sherin blokları tutup açtı. “Kışbaharı.”</p>

    <p>“Kız kardeşimden.”</p>

    <p>“Kız kardeşin mi var? Öz kardeşin mi?”</p>

    <p>“Evet. Yalnızca bir kez görüştük. Çiçekler hakkında konuştuk.”</p>

    <p>Sherin uzanıp Vaelin’in elini tuttu. Vaelin’in içinde öyle bir duygu, ona karşı öyle bir ihtiyaç hissi kabardı ki neredeyse Ahm Lin’den yapmasını istediği şeyi, Suret’i, savaşı, bütün kana bulanmış hikâyeyi unutacaktı. Neredeyse.</p>

    <p>“Vali Aruan gemiyi ayarlıyor, ama daha saatler var,” dedi Vaelin. Kızın karışımlarını hazırladığı masaya gitti, oturdu ve bir şarap şişesinin mantarını çıkardı. “Büyük ihtimalle şehirdeki son kırmızı Cumbrael şarabı. Eski bir Otuz Beşinci Piyade Alayı Lord Mareşali, Diyar’ın Kılıcı ve Altıncı Nişan kardeşiyle içki içmek ister misin?”</p>

    <p>Kız bir kaşını kaldırdı. “Yoksa bir sarhoşla mı beraberim?”</p>

    <p>Vaelin iki kupa aldı ve ikisine de bir miktar şarap döktü. “Gel de iç işte be kadın.”</p>

    <p>“Evet, lordum,” dedi alaycı bir şekilde, karşısına oturdu ve kupasına uzandı. “Onlara söyledin mi?”</p>

    <p>“Sadece Barkus’a. Diğerleri son gemiyle döndüğümü düşünüyorlar.”</p>

    <p>“Hâlâ geri gidebiliriz. Savaş bitti...”</p>

    <p>“Senin orada artık yerin yok, kendin söyledin.”</p>

    <p>“Ama sen çok fazla şeye sırtını dönüyorsun.”</p>

    <p>Masanın üzerinden elini uzatıp Sherin’in elini tuttu. “Hiçbir şey kaybetmiyor, her şeyi kazanıyorum.”</p>

    <p>Sherin gülümseyip şarabından bir yudum aldı. “Peki Suret’in sana verdiği görev, onu tamamladın mı?”</p>

    <p>“Tam olarak değil. Buradan ayrıldığımızda tamamlanmış olacak.”</p>

    <p>“Bana şimdi anlatabilir misin? Artık öğrenmem mümkün mü?”</p>

    <p>Vaelin, Sherin’in elini sıktı. “Anlatmamak için bir sebep göremiyorum.”</p>

    <p class="bolum_arasi">* * *</p>

    <p>O gün çok soğuktu, Weslin normalde soğuk olurdu ama bu kadarı Veslin’e göre bile fazlaydı. Suret Arlyn antrenman alanının ucunda durmuş, Usta Haunlin’in acemi kardeş gruplarından birine asa kullanmayı öğretmesini izliyordu. Vaelin çocukların yaşlarına ve sayılarının azlığına bakarak üçüncü seneleri olduğunu düşündü. Arka taraflarında Usta Rensial bir grup çocuğu atıyla ezmeye çalışıyor, tiz sesi soğuk havayı deliyordu.</p>

    <p>“Kardeş Vaelin,” diyerek selamlamıştı onu Suret.</p>

    <p>“Suret. Kış ayları süresince Otuz Beşinci Piyade Alayı’nın burada konaklamasını rica ediyorum.” Suret ısrar ettiğinden dolayı alay her Nişan Hanesi’ne döndüğünde Vaelin’in resmi olarak böyle bir ricada bulunması aralarındaki bir ritüel haline gelmişti, zira kaynaklar ve ekipman Hane tarafından karşılanmasına karşın alay Diyar Muhafızları’nın bir parçasıydı.</p>

    <p>“Tabii. Nilsael nasıldı?”</p>

    <p>“Soğuktu, Suret.” Nilsael ile Cumbrael sınırında geçirdikleri üç ayın çok büyük bir kısmını kendilerine Şaşmazkılıç’ın Oğulları adını veren bir grup tanrıtanırı avlayarak geçirmişlerdi. Nilsaelli çocukları kaçırıp zorla kendi dinlerine çekmeye çalışıyorlardı. Bağlılıklarını sağlamak için zor kullanıyorlar, inatçı ya da bela çıkaranları ise öldürüyorlardı. Güney Nilsael’deki tepe ve vadilerde adamların peşine düşmek zordu ama alay onları o kadar zorlamıştı ki sonunda bir derede köşeye sıkıştırdıklarında yalnızca otuz kişi kalmışlardı. Birkaç gün öncesinde Nilsael’deki bir çiftlik evinden tutsak aldıkları ve ellerindeki son tutsaklar olan sekiz erkek, dokuz kız çocuğu hemen öldürmüş, sonra da Tanrılarına dualarını okurken Kurtlakoşanlar’ın üzerine ok atmışlardı. Vaelin hepsinin işini bitirme görevini Dentos ve okçularına bırakmıştı, o kadar adam öldürdüğü için kendini hiç suçlu hissetmiyordu.</p>

    <p>“Zayiat?” diye sormuştu Suret.</p>

    <p>“Dört ölü, on yaralı.”</p>

    <p>“Üzücü. Peki şu Şaşmazkılıç’ın Oğulları hakkında neler öğrenebildin?”</p>

    <p>“Kendilerini, çoğu Cumbraelli tarafından Beşinci Kitapları’nda rivayet edilen Şaşmazkılıç olduğuna inandıkları Hentes Mustor’un takipçileri addediyorlardı.”</p>

    <p>“Evet, evet. Duyduğuma göre Cumbrael’de dolaşan on birinci bir kitap daha çıkmış: Şaşmazkılıç’ın Kitabı. Tahtı Zorla Alan’ın hayatı ve şehitliğinin hikâyesini anlatıyormuş. Cumbraelli din adamları kitabı sapkınca diye nitelendirmelerine rağmen takipçilerinin çoğu kitabı okumak için can atıyorlarmış. Bu tarz olaylarda hep böyle olur, bir kitabı yakarsın, küllerinden bin kopyası çıkar. Görünüşe göre bir deliyi öldürerek mezheplerine yeni bir tarikat kazandırdık. İronik, değil mi?”</p>

    <p>“Oldukça, Suret.” Çekinerek söylemek zorunda olduğu şey için güç toplamaya çalışıyordu ama her zamanki gibi Suret ondan bir adım öndeydi.</p>

    <p>“Kral Janus savaşı için desteğimi istiyor.”</p>

    <p><em>Bilmediğin bir şey var mı acaba?</em> diye düşünmüştü Vaelin. “Evet, Suret.”</p>

    <p>“Söylesene Vaelin, her arka sokak ve çalıların arasında bir Alpirli casusun dolandığını ve topraklarımızı işgal etmek için ordularını hazırladıklarına inanıyor musun?”</p>

    <p>“Hayır, Suret.”</p>

    <p>“Peki Alpirli İnkârcıların çocuklarımızı çalıp akla hayale sığmayacak Tanrıya tapınma ayinlerinde onları kirlettiklerine inanıyor musun?”</p>

    <p>“Hayır, Suret.”</p>

    <p>“Peki bu Diyar’ın gelecekteki refah ve zenginliğinin Erin Denizi’ndeki üç ana Alpir limanına bağlı olduğunu düşünüyor musun?”</p>

    <p>“Hayır, Suret.”</p>

    <p>“Ama yine de gelip Kral adına desteğimi istiyorsun?”</p>

    <p>“Bana yol gösterebileceğinizi düşündüğüm için geldim. Kral itaat etmemi güvence altına almak için babam ve ailesini tehdit ediyor, ama ben sırf onlar yaşasın diye binlerce insanın anlamsız bir savaşta ölmesini kendime yediremiyorum. Kral’ı bu isteğinden vazgeçirmenin bir yolu olmalı ya da ona baskı kurabileceğimiz bir şey. Bütün Nişanlar hep bir ağızdan konuşsalar.</p>

    <p>“Nişanların hep bir ağızdan konuştuğu zamanlar geride kaldı. Suret Tendris biraya susamış bir alkolik gibi İnkârcılara karşı savaş açma isteğiyle yanıp tutuşuyor. Üçüncü Nişan’daki kardeşlerimiz ise kendilerini kitaplarında kaybetmiş bir durumda, dünyada olup bitenleri soğuk bir kayıtsızlıkla izliyorlar. Âdete uygun olarak Beşinci Nişan politikaya girmiyor, Birinci ve İkinci Nişanlar ise dünyevi meselelerden ziyade kendilerinin ve Ayrılmışlar’ın ruhlarıyla iletişim halinde olmayı tercih ediyorlar.”</p>

    <p>“Suret, başka bir Nişan daha olduğunu öğrendim. Duyduğuma göre diğer bütün Nişanların toplamından daha fazla güce sahiplermiş.”</p>

    <p>Suret’in şok olmasını ya da paniklemesini bekliyordu ama Suret yalnızca bir kaşını hafifçe havaya kaldırmıştı. “Bugün bütün sırların açığa çıktığı gün demek, kardeşim.” Uzun parmaklı ellerini birbirinin üstüne koyup pelerininin içine sokmuş ve başıyla işaret etmişti. “Gel, yürüyelim.”</p>

    <p>Beraber sessizce yürürlerken ayaklarının altındaki buzlar çatırdıyordu. Antrenman alanından kendisinin de çok iyi hatırladığı acı ve zafer bağırışları geliyordu. Beklenmedik bir özlem dalgası içinde yükseldi. O duvarların arasındaki bütün acı ve kayıplarına rağmen o zamanlar hayat daha basitti. Kralların entrikaları ve İtikad’ın sırları hayatına karanlık ve kargaşa getirmişti.</p>

    <p>“Bu bilgiyi nasıl edindin?” diye sormuştu Suret bir süre sonra.</p>

    <p>“Kuzeyde bir adamla tanıştım, İtikadlılar tarafından mit olarak anılan bir nişandan gelen bir kardeşti.”</p>

    <p>“Sana Yedinci Nişan’ı mı anlattı?”</p>

    <p>“Biraz dil dökmem gerekti ve yalnızca sınırlı bilgi verdi. Yedinci Nişan’ın varlığının bütün Suretler tarafından bilinen bir sır olduğunu söyledi. Gerçi geçenlerde Dördüncü Nişan’la çıkan anlaşmazlığı düşününce Suret Tendris’in bu bilgiye sahip olmadığını düşünmeden edemiyorum.”</p>

    <p>“Değil ve böyle olması çok önemli. Sence de öyle değil mi?”</p>

    <p>“Kesinlikle, Suret.”</p>

    <p>“Yedinci Nişan hakkında ne biliyorsun?”</p>

    <p>“Bizim için savaş, Beşinci Nişan için şifa neyse onlar için de Karanlık o.”</p>

    <p>“Doğru. Ama Yedinci Nişan’daki kardeşlerimiz Karanlık’a başvurmuyorlar. Kendilerini tehlikeli, esrarlı bilginin muhafız ve uygulayıcıları olarak görüyorlar, ki bu da isim veya kategori gibi dünyevi kavramların ötesinde bir uğraş.”</p>

    <p>“Bu bilgiyi bize yardım etmek için kullanırlar mı?”</p>

    <p>“Tabii ki, geçmişte yaptılar ve hâlâ yapıyorlar.”</p>

    <p>“Kuzeyde tanıştığım adam İtikad’ın içinde olan bir savaştan bahsetti, Yedinci Nişan’ın içindeki bazı kimselerin kendi güçleri tarafından baştan çıkarıldıklarından.”</p>

    <p>“Baştan çıkarılma ya da aldatılma. Kim bilir? Yitik yıllarda bilinmedik çok şey kaldı. Açık olan şey ise Yedinci Nişan’ın saklı kalması yararlı olacak bilgilere sahip olduğu, bir şekilde Öte’ye erişip orada bir şeye, bir ruha veya İtikadımız ve Diyar’ı yok edebilecek güce ve kötülüğe sahip bir varlığa dokunmuş oldukları.”</p>

    <p>“Ama mağlup edildi herhalde?”</p>

    <p>“‘Zapt edildi’ daha uygun bir kelime olur. Ama hâlâ Öte’de dolanıyor ve bekliyor. Hâlâ onun emirlerini yerine getirenler, komplolar kuranlar ve onun için adam öldürenler var.”</p>

    <p>“Suret katliamı.”</p>

    <p>“O ve daha fazlası.”</p>

    <p>Vaelin şehrin altında Tek Göz’le olan karşılaşmasını ve göğsüne karmaşık şekiller kazırken Frentis’e söylediklerini anımsamıştı. “Bekleyen.”</p>

    <p>Bu sefer Suret açık bir şekilde şaşırmıştı. “Hiç boş durmamışsın bakıyorum.”</p>

    <p>“O kim?”</p>

    <p>Suret durmuş, antrenman alanındaki çocuklara dikkatle bakmıştı. “Belki Usta Rensial’dir. Yıllardır deli gibi davranıp asıl amacını saklamıştır. Belki de Usta Haunlin’dir. O yanık izlerinin nasıl olduğunu hiç anlatmadı. Belki de sensindir.” Vaelin’e dönüp baktığında Suret’in gözlerinde sinir bozucu bir keskinlik vardı. “Sonuçta daha iyi bir kılıf olabilir mi? Savaş Lordu’nun oğlu, cesaretli, belli ki kusursuz, İtikadlılar tarafından sevilen biri. Gerçekten çok iyi bir tebdil.”</p>

    <p>Vaelin başını sallamıştı. “Evet, öyle. Daha iyi bir tebdil varsa, o da siz olurdunuz, Suret.”</p>

    <p>Suret yavaşça göz kırpıp yürümeye devam etmişti. “Demek istediğim şey çok iyi saklanıyor olduğu ve Yedinci Nişan’ın ne yaparsa yapsın onu bir türlü bulamadığı. Nişan’ın bir kardeşi ya da alayındaki bir asker olabilir. Nişan’la hiç alakası olmayan biri de olabilir. Kehanetlerde nasıl yapacağı geçmiyor ama Bekleyen’in amacının bu Nişan’ı yok etmek olduğu net bir şekilde belirtiliyor.”</p>

    <p>Vaelin şaşkınlıkla kaşlarını çatmıştı. Kehanet kavramı İtikad’ın niteliklerinden biri değildi. Kâhinler ve görüleri sahte inançlara, Tanrılara tapanlara ve bilgelik zannettikleri batıl inançlarına tutunan İnkârcılara aitti. “Kehanetler mi, Suret?”</p>

    <p>“Bekleyen’in haberi bize Yedinci Nişan tarafından uzun yıllar önce verildi. Yedinci Nişan’ın kardeşlerinden bazılarının geleceği görme yetenekleri var ya da bana söyledikleri şeyi söylersem, geleceği oluşturan sürekli değişen gölge bulutlarını görebiliyorlarmış. Böyle bir yeteneği olan birden fazla kişinin aynı görüden bahsetmeleri, gölgelerin tanınabilir bir bütün oluşturacak şekilde birleşmesi nadiren rastlanan bir olaydır, ama hepsi iki şeyden emin olduklarını söylemişlerdi: Bekleyen’in kim olduğunu anlamak için yalnızca bir şansımız olacak ve eğer başaramazsak bu Nişan düşecek, dolayısıyla İtikad ve Diyar da.”</p>

    <p>“Ama durdurmak için bir şansımız var, değil mi?”</p>

    <p>“Tek bir şans, evet. Bu konuda bir kehanet bildiren son kardeş yaklaşık bir asır önce yaşamıştı. Bir transa girip görülerini diyardaki bütün kâtiplerden daha güzel ve hassas bir şekilde yazdığını söylerlerdi, hem de normalde okuma yazması olmayan biriymiş. Ölmeden kısa bir süre önce kalemini son bir kez eline alıp kısa bir parça yazmış. ‘Bir kral ordusunu çöl güneşinin altında çarpışmaya yolladığında, savaş Bekleyen’in maskesini düşürecek. O kardeşinin ölümünü arayacak ve belki de kendisininkini bulacak.’”</p>

    <p><em>Kardeşinin ölümünü...</em></p>

    <p>“Daha eğitim alırken iki kez ölümden kurtuldun,” demişti Suret. “Her ikisinin de Öte’de pusuya yatmış olan kötülüğün hizmetçileri tarafından yapıldığını düşünüyoruz. Bilmediğimiz bir sebepten ötürü senin ölmeni arzu ediyor, hem de çok.”</p>

    <p>“Eğer Bekleyen, Nişan’ın içinde saklanıyorsa neden beni öldürtmüyor?”</p>

    <p>“Ya henüz fırsatı doğmadığı ya da bunu yapmak kimliğinin açığa çıkmasına sebep olabileceği için. Daha yapacak çok işi var. Ama savaşın kaosunun ortasında, ölümle çevriliyken şansını deneyebilir.”</p>

    <p>Vaelin ürperdi ve bunun sebebi antrenman sahasının yönünden esen soğuk rüzgâr değildi. “Şansımız Kral’ın savaşı mı?”</p>

    <p>“Tek şansımız.”</p>

    <p>“Bir asır önce transa girip bir şeyler çiziktiren bir adam tarafından öngörülmüş şansımız. Sırf buna dayanarak Nişan’ı savaşa sokmayı göze alıyor musunuz?”</p>

    <p>“Gördüğün ve öğrendiğin onca şeyden sonra bundan şüphe mi ediyorsun? Bu savaş biz destek versek de vermesek de olacak. Kral kararını verdi ve aksine ikna edilemez.”</p>

    <p>“Eğer savaşa girersek Diyar düşebilir.”</p>

    <p>“Ve girmezsek kesinlikle düşecek ve bu sefer Derebeyliklerin arasındaki savaşlardan ötürü olmayacak. Topraklar kavrulacak, yıkım yaşanacak, ormanlar yanacak ve Diyar halkları, Seordahlar, Lonaklar, herkes ölecek. Başka seçeneğimiz var mı?”</p>

    <p class="bolum_arasi">* * *</p>

    <p>“Aklıma diyecek bir şey gelmedi,” dedi Vaelin, Sherin’e elinin yumuşak tenini okşarken. “Haklıydı. Bu dehşet verici ve korkunç bir şey, ama Suret haklıydı. Bu savaşın daha önce eşi benzeri görülmemiş bir savaş olacağını söyledi. Büyük bir fedakârlık yapılacağının. Ama ben dönmeliymişim. Adamlarım ve kardeşlerimden kaçı ölürse ölsün görevimi tamamlar tamamlamaz ben Diyar’a dönmeliymişim. Yanımdan ayrılırken ona annemi hatırlattığımı söyledi. Nasıl tanıştıklarını merak ediyorum ve sanırım asla öğrenemeyeceğim.”</p>

    <p>Kızın başı masanın üzerinde, gözleri kapalı, dudakları açıktı. Elinde hâlâ Vaelin’in ona verdiği şarap kupası duruyordu, “İki tutam kediotu, bir tutam taçkökü ve tadını gizlesin diye bir miktar papatya,” dedi saçını okşayarak. “Benden nefret etmemeye çalış.”</p>

    <p class="bolum_arasi">* * *</p>

    <p>Sherin’e pelerinini giydirdi, fular ve blokları önce pakete sonra kızın cebine koyup onu limana taşıdı. Çok hafif, çok kırılgandı. Ahm Lin büyük bir ticaret gemisinin yanında, iskelenin üzerinde onu bekliyordu. Eşi Shoala elini tutmuş, büyük ihtimalle bir daha görmeyeceği şehre dalgın bir şekilde bakıyor, ağlamamak için kendini tutuyordu. Vali Aruan geminin kaptanıyla pazarlık yapıyordu. İri cüsseli, Uzak Batılı olan adam Vaelin’i görünce panikledi. Vaelin hatırlayamıyordu, belki de denizcilerin kaçma denemesinden sonra gemilerinin zorla yakılmasını izlettirdikleri kaptanlardan birisi de oydu. Adam Aruan’la olan pazarlığını sonlandırdı ve sürme iskeleye çıktı.</p>

    <p>“Fiyatta anlaştık,” dedi vali, Ahm Lin’e. “Direkt Uzak Batı’ya gidiyorlar, önce...”</p>

    <p>“Ben bilmesem daha iyi,” diye araya girdi Vaelin.</p>

    <p>Ahm Lin öne çıktı, Sherin’i ondan aldı ve kaslı taş ustası kollarıyla onu rahatça kaldırdı.</p>

    <p>“Beni öldürdüklerini söyle,” dedi Vaelin. “Gemi limandan ayrılırken İmparator’un Muhafızları gelip beni öldürdü.”</p>

    <p>Taş ustası tereddüt etse de başını salladı. “Şarkı nasıl isterse, kardeş.”</p>

    <p>“Sherin burada kalabilir,” dedi Vali Aruan. “Sonuçta şehir ona çok şey borçlu. Tehlikede olmaz.”</p>

    <p>“Lord Velsus da sizin kadar minnettar mıdır sizce, Vali?” diye sordu Vaelin.</p>

    <p>Vali içini çekti. “Değildir herhalde.” Belinden deri bir kese alıp Shoala’ya verdi. “Onun için, uyandığı zaman verirsin. Şükranlarımı da iletirsin.”</p>

    <p>Kadın başını salladı, önce Vaelin’e nefretle, sonra şehre gözlerinde yaşlarla baktı ve dönüp sürme iskeleden çıktı.</p>

    <p>Vaelin uzanıp parmaklarını Sherin’in saçlarının arasında gezdirdi ve uyuyan yüzünün hatlarını hafızasına kazımaya çalıştı. “Ona iyi bak,” dedi Ahm Lin’e.</p>

    <p>Ahm Lin gülümsedi. “Şarkım aksine izin vermez.” Dönüp gidiyordu, ama duraksadı. “Şarkımda elveda tınısı yok, kardeş. Bir gün birlikte şarkı söyleyeceğimizi düşünmeden edemiyorum.”</p>

    <p>Vaelin başını salladı ve Ahm Lin, Sherin’i gemiye doğru taşırken bir adım geriledi. Gemi limandan ayrılırken valiyle yan yana durup izlediler. Gemi dalgalar üstünde limanın ağzına gitti, kuzey rüzgârlarını yakalayan yelkenleri açıldı ve Sherin’i götürdü. Vaelin geminin ufukta ufacık bir nokta halini almasını, sonra da tamamen gözden kaybolmasını izledi. Geriye yalnızca deniz ve rüzgâr kalmıştı.</p>

    <p>Kılıcının bağını çözdü ve Aruan’a uzattı. “Vali, şehir sizindir. Duvarların dışında Lord Velsus’u beklemek üzere emir aldım.”</p>

    <p>Aruan kılıca baktı ama almak için bir hamle yapmadı. “Senin adına konuşacağım, İmparator’un mahkemesinde sözüm geçer. Merhametiyle ünlüdür...” Kem küm ederek sustu. Belki de sözcüklerinin ne kadar boş olduğunu kendisi de anlamıştı. Bir süre sonra tekrar konuşmaya başladı. “Kızımın hayatı için teşekkür ederim, lordum.”</p>

    <p>“Al,” dedi Vaelin kılıcım uzatarak. “Lord Velsus’un değil senin almanı yeğlerim.”</p>

    <p>“Nasıl istersen.” Vali kılıcı tombul elleriyle tuttu. “Senin için yapabileceğim bir şey yok mu?”</p>

    <p>“Şey, köpeğim...”</p>
  </div>
</body>
</html>
