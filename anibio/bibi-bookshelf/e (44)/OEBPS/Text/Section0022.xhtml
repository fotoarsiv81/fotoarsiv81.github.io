<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Dördüncü Bölüm</h2>

    <p>Yaz gelince diğer Nişanlardaki kardeşlerle geleneksel haftalık yer değiştirme zamanı geldi. Gidecekleri Nişan’ı kendileri seçebiliyorlardı. Altıncı Nişan’ın çocukları genelde Dördüncü Nişan’ı tercih ederlerdi, çünkü kardeş olarak onaylandıktan sonra en çok onlarla çalışırlardı. Vaelin, Beşinci Nişan’ı seçti.</p>

    <p>“Beşinci mi?” dedi ve kaşlarını çattı Usta Sollis. “Beden Nişanı. Şifa Nişanı. Oraya mı gitmek istiyorsun?”</p>

    <p>“Evet, Usta.”</p>

    <p>“Orada ne öğrenebileceğini sanıyorsun ki? Daha da önemlisi, sen ne sunabilirsin?” Değneğiyle antrenmanlardan kalma yara izleri ve Usta Jestin’in ocağından kalma eriyik metal izi olan elinin üstüne vurdu. “Bunlar şifa vermek için değil.”</p>

    <p>“Kendime ait sebeplerim var, Usta.” Değnek yeme riski aldığını biliyordu, ama değnek uzun zamandır canını yakmıyordu.</p>

    <p>Usta Sollis homurdandı ve sırada ilerlemeye devam etti. “Peki ya sen, Nysa? Hasta ve âcizlerin alnını silme konusunda kardeşine eşlik etmek ister misin?”</p>

    <p>“Üçüncü Nişan’a gitmek istiyorum, Usta.”</p>

    <p>Sollis ona uzun uzun baktı. “Kâtipler ve kitap istifçileri.” Üzüntüyle başını salladı.</p>

    <p>Barkus ve Dentos güvenli tercih olan Dördüncü Nişan’ı seçerken, Nortah İkinci Nişan’ı seçmekten memnun gibiydi. “Tefekkür ve Aydınlanma Nişanı,” dedi Sollis. Sesinde duygudan eser yoktu. “Tefekkür ve Aydınlanma Nişanı’nda bir hafta mı geçirmek istiyorsun?”</p>

    <p>“Büyük gizemler üzerine meditasyon yapacağım bir haftanın ruhuma iyi geleceğini düşündüm, Usta,” dedi Nortah ve samimi bir gülümsemeyle düzgün dişlerini gösterdi. Aylardır ilk defa Vaelin’in gülesi geldi.</p>

    <p>“Yani bir hafta kıçının üstünde oturmak isliyorsun,” dedi Sollis.</p>

    <p>“Meditasyon normalde oturarak yapılır, Usta.”</p>

    <p>Vaelin kendini tutamadı ve güldü. Üç saat sonra antrenman sahasının etrafındaki kırkıncı turunu bitirirken hâlâ kıkırdıyordu.</p>

    <p class="bolum_arasi">* * *</p>

    <p>“Kardeş Vaelin?” Kapıdaki gri pelerinli adam yaşlı, zayıf ve keldi, ama Vaelin adamın dişlerinin bembeyaz ve nizami olduğunu gördü. Nortah’ın dişlerine benziyordu, ancak gülümsemesi daha içtendi. Yaşlı kardeş yalnızdı, avlunun parke taşlarındaki koyu kahverengi bir lekeyi siliyordu.</p>

    <p>“Suret’e gelişimi bildirmem gerekiyor,” dedi Vaelin.</p>

    <p>“Evet, geldiğini haber aldık.” Yaşlı kardeş kapıdaki mandalı kaldırıp kapıyı açtı. “Altıncı Nişan’dan bir kardeşin bize gelmesi ender rastlanan bir olaydır.”</p>

    <p>“Yalnız mısın, kardeş?” dedi Vaelin kapıdan girerken. “Herhalde böyle bir yerde bekçiye pek gerek yoktur.”</p>

    <p>Altıncı Nişan’ın aksine Beşinci Nişan Hanesi başkentin duvarları içindeydi. Güney bölgesinin fakir mahallesinden yükselen büyük, haç şeklindeki binanın temiz duvarları, liman tarafındaki dar, kötü inşa edilmiş evlerin arasında parıl parıl parlıyordu. Vaelin daha önce hiç şehrin güney tarafına gelmemişti ama çaldıracak değerli bir şeyi olan insanların neden bu tarafa gelmediğini çabucak anlamıştı. Gölgeli dar sokaklar ve döküntü dolu yollardan oluşan çapraşık yollar, pusu kurmak için çok uygundu. Pisliğin arasından dikkatle geçmişti. Beşinci Nişan’a pis ayakkabılarla girmek istemediği için önceki geceden kalma kusmukların üzerinden atlayarak geçmiş, az çok içmiş insanların anlaşılmaz bağırtılarına kulak asmamıştı. Yolda birkaç halsiz fahişe ona ilgisiz bakışlar attı ama yanına gelmediler, zira Nişan çocuklarının parası olmazdı.</p>

    <p>“Bizi rahatsız eden olmaz,” dedi yaşlı adam. Adam kapıyı kapayınca Vaelin kapıda kilit olmadığını gördü. “On yıldan fazladır bu haneyi bekliyorum, daha hiç sıkıntı olmadı.”</p>

    <p>“O zaman neden kapıyı koruman gerekiyor?”</p>

    <p>Yaşlı kardeş aklı karışmış bir şekilde ona baktı. “Burası Şifa Nişan’ı, kardeş, insanlar buraya yardım istemek için geliyor. Birinin onları karşılaması lazım.”</p>

    <p>“Tabii,” dedi Vaelin.</p>

    <p>“Ama tabii eski Bess de yanımda.” Yaşlı kardeş bekçi kulübesi gibi görünen yapıya gitti ve büyük bir meşe sopasıyla döndü. “Hani olur ya.” Vaelin’e verdi, bir uzman fikri almak istiyor gibiydi.</p>

    <p>“Oldukça...” Vaelin sopayı eline aldı, havada savurup geri verdi, “iyi bir silah, kardeş.”</p>

    <p>Bu, yaşlı adamın hoşuna gitmişe benziyordu. “Suret beni kapıyı korumam için görevlendirdiğinde kendim yaptım. Ellerim kemikleri yerine oturtmak veya yara dikmek için çok sertleşti.” Dönüp hızlıca Hane’ye doğru yürümeye başladı. “Gel gel, seni Suret’e görüreyim.”</p>

    <p>“Uzun zamandır burada mısın?” diye sordu Vaelin arkasından yürüyerek.</p>

    <p>“Eğitim dışında beş yıl civarı. Kardeşliğimin çoğunu güney limanında geçirdim. Bu dünyada bir denizcinin yakalanamayacağı ne bir frengi, ne de başka bir hastalık yok.”</p>

    <p>Vaelin’i hanenin önündeki büyük kapıya götürmek yerine yaşlı kardeş onu binanın etrafından dolaştırıp yan bir girişe soktu, içeride uzun bir koridor vardı. Etrafta çok süs eşyası yoktu ve havada hem ekşi hem de tatlı bir koku vardı.</p>

    <p>Yüzünü ekşittiğini görünce, “Sirke ve lavanta,” dedi yaşlı kardeş. “Etraf kötü kokmasın diye.”</p>

    <p>Vaelin’i birçok odanın önünden geçirdi. Odaların neredeyse hepsi doluydu. Sonunda yerden tavana kadar beyaz porselen kaplı bir odaya girdiler. Odanın ortasında genç bir adam çıplak bir şekilde bir masanın üstünde yatmış titriyordu. İki tane iri yarı, gri pelerinli kardeş onu sıkı sıkı tutarken Suret Elera Al Mendah da karnındaki kötü bir şekilde sarılmış yarayı inceliyordu. Adam çığlık atmasın diye ağzına deriden bir kayış sokulmuştu. Etraflarında sıra sıra oturaklar diziliydi ve yaşları birbirinden farklı, gri pelerinli bir grup erkek ve kız kardeş olayı izliyordu. Bakışlarını Vaelin’e çevirince odayı kıyafetlerinin hışırtısı doldurdu.</p>

    <p>“Suret,” dedi yaşlı adam sesini yükselterek. Sesi odada yankı yaptı. “Altıncı Nişan’dan kardeş Vaelin Al Sorna.”</p>

    <p>Suret Elera genç adamın yarasından başını kaldırdı ve kan sıçramış alnı ve gülümsemesiyle Vaelin’e döndü. “Vaelin, ne kadar uzamışsın.”</p>

    <p>“Suret,” dedi Vaelin ve resmiyete uygun bir biçimde başını eğerek selam verdi. “Kendimi hizmetinize sunuyorum.”</p>

    <p>Masadaki genç adam sırtını masadan kaldırdı ve acıyla inledi.</p>

    <p>“Beni çok meşgul olduğum bir zamanda buldun,” dedi Suret Elera ve yanındaki masadan makas alıp genç adamın yarasındaki sargıyı kesip attı. “Bu adam bu sabah midesinden bıçaklanmış. Belli ki bir hanımefendinin beğenisini kazanmak için girilen bir tartışma... Kanındaki bira ve kızılçiçek miktarına bakarsak, ona daha fazlasını veremeyiz, yoksa ölebilir. Bu yüzden baygın değilken çalışmalıyız.” Bıçağı bir kenara koyup elini uzattı. Genç, gri pelerinli bir kız kardeş avucuna keskin ve uzun bir tarafı olan bir alet koydu. “Daha da kötüsü,” diye devam etti Suret, “kılıcın ucu midesinde kırılmış ve çıkarılması gerekiyor.” Bakışlarını oturaklardaki izleyici kitlesine çevirdi. “Sebebini söyleyebilecek birisi var mı?”</p>

    <p>Çoğu kişi elini kaldırdı ve Suret başıyla ön sıradaki gri saçlı adama işaret etti. “Kardeş Innis?”</p>

    <p>“Enfeksiyon, Suret,” dedi adam. “Kırık kılıç yarayı zehirleyip iltihaplanmasına yol açabilir. Ayrıca bir damara ya da organa zarar verecek derecede yakın olabilir.”</p>

    <p>“Çok güzel, kardeşim. Yani yarayı açmalıyız.” Genç adamın üzerine doğru eğildi, sol eliyle yarayı açtı ve sağ elindeki aleti içine soktu. Genç adam çığlık atınca ağzındaki kayışı tükürdü ve çığlığı odada yankılandı. Suret Elera biraz geri çekildi ve genç adamı tutan iki iri kardeşe baktı. “Sıkıca tutulmalı, kardeşlerim.”</p>

    <p>Genç adam çılgınca dövünmeye başladı ve ellerinden birini kurtardı. Kafasını masaya vuruyor, çılgınca etrafı tekmeliyordu. Suret Elera birkaç adım geri çekilerek tekmelerinin birinden zar zor kurtuldu.</p>

    <p>Vaelin masanın yanına geldi, elini genç adamın ağzının üstüne koydu ve başını masaya yapıştırdı. Eğildi ve gözlerine baktı. “Acı,” dedi adamın bakışını sabitleyerek. “Bir alevdir.” Vaelin üzerine eğilince adamın gözleri korkuyla doldu. “Odaklan. Acı aklında bir alevdir, bak. Gör!” Vaelin’in eli adamın sıcak nefesinden terlemişti ama dövünmesi durmuştu. “Alev küçülüyor. Azalıyor, parlak bir şekilde yanıyor, ama küçük. Görüyor musun?” Vaelin adama daha da yaklaştı. “Görüyor musun?”</p>

    <p>Genç adam belli belirsiz kafasını salladı.</p>

    <p>“Ona odaklan,” dedi Vaelin. “Küçük olmasını sağla, o halde tut.”</p>

    <p>Orada durdu ve onunla konuşmaya devam etti. Suret Elera yara üstünde çalışırken Vaelin adamın bakışlarını sabitlemişti. Genç adam inliyor, arada gözlerini kaçırıyordu ama bir çanağa düşen metal sesini duyana dek adamın bakışlarını sabitlemeye devam etti. Suret Elera sonra, “İğne ve iplik lütfen, Kardeş Sherin,” dedi.</p>

    <p class="bolum_arasi">* * *</p>

    <p>“Usta Sollis size iyi eğitim veriyor.”</p>

    <p>Suret Elera’nın odasında oturuyorlardı. Odada Suret Arlyn’in kitaplarından bile fazla kitap vardı. Ama Altıncı Nişan’ın Suret odasında belli bir kaotik asalet varken burası oldukça düzenli ve derli topluydu. Duvarlarda bir sürü diyagram ve resim asılıydı; kas ve tenden ayrılmış, neredeyse açık saçık denebilecek beden resimleri. Bakışları sürekli masasının arkasındaki duvardaki resme gidiyordu: Kolları ve bacaklar çapraz şekilde, boynundan beline kadar yarık bir adam resmi. Yarık açılmış ve organları görünüyordu ve ustaca resmedilmişti.</p>

    <p>“Suret?” dedi bakışını Elera’ya çevirerek.</p>

    <p>“Kullandığın acı kontrolü tekniği,” dedi Suret. “Sollis benim en hünerli öğrencimdi.”</p>

    <p>“Öğrenci mi, Suret?”</p>

    <p>“Evet. Yıllar önce kuzeydoğu sınırında beraber görev yapmıştık. Hareketsiz günlerde Altıncı Nişan kardeşlerine rahatlama ve acı kontrolü tekniklerini öğretirdim. Zamanı böyle geçirirdik. Kardeş Sollis çok dikkatli dinlerdi.”</p>

    <p><em>Birbirlerini tanıyorlarmış, beraber görev yapmışlar.</em> Konuşmalarını bile tasavvur etmek inanılmazdı ama bir Suret asla yalan söylemezdi. “Usta Sollis’in bilgeliğine minnettarım, Suret.” En temkinli cevap buydu.</p>

    <p>Gözleri tekrar resme çevrildi. Elera da dönüp omzunun üstünden resme baktı. “Harika bir eser, sence de öyle değil mi? Üçüncü Nişan’dan Usta Benril Lenial’in hediyesi. Bir hafta burada kalıp hasta ve ölüleri resmettikten sonra ruhun çektiği acıyı yansıtacak bir resim çizmek istediğini söyledi. Kızıl El anısına yaptığı fresk için hazırlık olacak bir eser. Tabii ki kendisine elimizden geldiğince yardım ettik ve işi bitince eskizlerini Nişan’ımıza hediye etti. Bunu kullanarak acemi kardeşlerimize bedenin sırlarını öğretiyorum. Eski kitaplarımızdaki çizimler netlik konusunda biraz eksik.”</p>

    <p>Tekrar Vaelin’e döndü. “Bu sabah iyi iş çıkardın. Diğer kardeşlerin senin örneğinden çok şey öğrendiğini düşünüyorum. Kan görüntüsü seni endişelendirmedi mi? Bayılacak gibi olmadın mı ya da miden bulanmadı mı?”</p>

    <p>Şaka mı yapıyordu? “Kan görüntüsüne aşinayım, Suret.”</p>

    <p>Bir an suratı kararsa da sonra tekrar, her zamanki gibi gülümsedi. “Bu kadar güçlenmiş olduğunu ve ruhunda şefkatin eksik olmadığını görmenin beni ne kadar sevindirdiğini anlatamam. Ama bir şeyi bilmek zorundayım, buraya neden geldin?”</p>

    <p>Yalan söyleyemezdi, ona yalan söyleyemezdi. “Sorularımı cevaplandırabileceğinizi düşündüm.”</p>

    <p>“Hangi sorularmış onlar?”</p>

    <p>Lafı dolandırmanın manası yoktu. “Babam ne zaman bir piç sahibi oldu? Neden Altıncı Nişan’a gönderildim? Kır Sınavı sırasında neden suikastçılar beni öldürmek istedi?”</p>

    <p>Elera gözlerini kapadı ve yüzünü hareket ettirmeden düzenli bir şekilde nefes alıp vermeye başladı. Birkaç dakika boyunca böyle kalınca Vaelin kadının konuşup konuşmayacağını düşünmeye başladı. Sonra yanağından aşağı süzülen bir tek damla gözyaşı gördü. <em>Acı kontrolü teknikleri,</em> diye düşündü.</p>

    <p>Gözlerini açtı ve Vaelin’in gözlerine baktı. “Üzgünüm ama sorularını cevaplayamam Vaelin. Burada olmandan memnun olduğumuz konusunda seni temin ederim. Eminim çok şey öğreneceksin. Lütfen batı kanadına gidip Kız Kardeş Sherin’le konuş.”</p>

    <p class="bolum_arasi">* * *</p>

    <p>Kardeş Sherin porselenli odada Suret’e yardım eden kişiydi. Onu batı kanadındaki bir odada o genç adamın belindeki sargıları değiştirirken buldu. Adamın benzi atmıştı ve derisi terlemiş, parlıyordu, ama nefes alışverişi düzenli gibiydi ve acı çekiyor gibi durmuyordu.</p>

    <p>“Yaşayacak mı?” diye sordu Vaelin.</p>

    <p>“Öyle umuyorum.” Sargıyı bir kopçayla sabitledi ve su dolu bir leğende ellerini yıkamaya başladı. “Ama Nişan’da verdiğimiz hizmet bize ölümün çoğu zaman beklentilerimizi boşa çıkardığını öğretiyor. Şunları al.” Köşedeki kan lekeli kıyafetleri işaret etti. “Temizlenmeleri lazım. Buradan ayrılırken bir şey giymesi gerekecek. Çamaşırhane güney kanadında.”</p>

    <p>“Çamaşırhane mi?”</p>

    <p>“Evet.” Ufacık gülümsedi. Kendini bunu yapmamaya zorlasa da, Vaelin kızın tipini aklına kazıdı. İnceydi, siyah saçını arkadan toplamıştı ve yüzünde gençlikten gelen bir güzellik vardı, ama gözleri garip bir şekilde yaşının elverdiğinden çok daha fazla şey görmüş gibiydi. Dudakları kıvrılarak kelimeyi tam bir kesinlikle oluşturdu. “Çamaşırhane.”</p>

    <p>Sinir olmuştu. Elmacık kemikleri, dudaklarının şekli, gözlerinin parlaklığı ve o meydan okuma içeren gözleri aklından çıkmıyordu. Kıyafetleri çabucak toplayıp çamaşırhaneye doğru yola koyulmuştu. Kıyafetleri kendisinin yıkamasına gerek olmadığını öğrenince içi rahatlamıştı ve Kardeş Sherin’in soğuk karşılamasından sonra buhar dolu çamaşırhanede kendisini buyur eden erkek ve kız kardeşler onu şaşırtmıştı.</p>

    <p>“Kardeş Vaelin!” dedi büyük, ayı gibi bir adam. Kıllı göğsünde terden bir tabaka vardı. Vaelin’in omzuna attığı eli bir çekiç gibiydi. “Altıncı Nişan’dan bir kardeş gelmesini tam on yıldır bekliyorum ve şimdi bize en ünlü oğullarını göndermişler.”</p>

    <p>“Burada olmaktan ben de memnunum, kardeş,” dedi Vaelin. “Bu kıyafetleri yıkamam lazım...”</p>

    <p>“Ya saçmalama.” Kıyafetleri elinden alıp büyük, taş küvetlerden birine attılar ve çamaşırcılar işe başladı. “Onu biz yaparız. Gel herkesle tanış.”</p>

    <p>Büyük adamın bir kardeş değil, usta olduğu ortaya çıktı. Adı Harin’di ve çamaşır sırası onda olmadığı zamanlarda çıraklara kemiklerle ilgili dersler veriyordu. “Kemikler mi, Usta?”</p>

    <p>“Evet, evlat. Kemikler. Ne işe yarıyorlar, bir arada nasıl duruyorlar, nasıl iyileştirilirler. Yerine yerleştirdiğim çıkıkların sayısını hatırlamıyorum bile. Bütün mevzu bilekte. Gitmeden sana öğretirim, tabii önce kolunu kırmazsam.” Güldü ve kahkahası odayı doldurdu.</p>

    <p>Kalan kardeşler Vaelin’in etrafına toplandı ve hepsi onun burada olmasından memnun bir halde kendilerini tanıttı. Soru sağanağına tutuldu.</p>

    <p>“Söylesene, kardeş,” dedi zayıf, Curlis adındaki bir kardeş, “kılıçlarınızın yıldız gümüşünden yapıldığı doğru mu?”</p>

    <p>“Bu bir efsane, kardeş,” dedi Vaelin ve Usta Jestin’in onlara anlattığı sırrı açık etmedi. “Kılıçlarımız oldukça sağlam, ama sadece çelik.”</p>

    <p>“Sizi gerçekten zorla kırda yaşatıyorlar mı?” diye sordu genç, Henna adındaki toplu bir kız kardeş.</p>

    <p>“Sadece on gün boyunca, sınavlarımızdan biri.”</p>

    <p>“Sınavlardan kalırsanız sizi kovuyorlar değil mi?”</p>

    <p>“O kadar uzun yaşarsan.” Kapı aralığında duran Kardeş Sherin cevapladı soruyu. “Doğru, değil mi kardeş? Kardeşlerinizin çoğu sınavlarda ölmüyor mu? On bir yaşındakiler bile.”</p>

    <p>“Çetin bir hayat sert bir eğitim gerektirir,” dedi Vaelin. “Sınavlarımız bizi İtikad ve Diyar’ı savunabilmemiz için hazırlıyor.”</p>

    <p>Sherin bir kaşını kaldırdı. “Usta Harin’in seni burada daha fazla tutmasına gerek yoksa, eğitim odasının paspaslanması gerekiyor.”</p>

    <p>Eğitim odasını paspasladı. Sonra da batı kanadındaki bütün odaları. İşi bitince Sherin ona saf alkol ve su karışımını kaynattırıp, Suret’in genç adamı tedavi ederken kullandığı aletleri yıkattırdı. Aksi halde enfeksiyona sebep olabiliyormuş. Günün geri kalanını da benzer işlerle geçirdi: temizlik, paspaslama, ovma. Elleri dayanıklıydı ama bir süre sonra ağrımaya başladı. Sabundan ve ovmaktan elleri kızarmıştı, sonunda Kardeş Sherin ona gidip yemek yemesini söyledi.</p>

    <p>“Ne zaman şifa öğreneceğim?” diye sordu. Eğitim odasındalardı ve Sherin beyaz bir örtü üzerine çeşitli aletler yerleştiriyordu. Vaelin onları temizlemek için iki saat harcamıştı ve şimdi yukarıdaki pencereden giren ışığın altında pırıl pırıl parlıyorlardı.</p>

    <p>“Öğrenmeyeceksin,” diye cevap verdi başını kaldırmadan. “Çalışacaksın. Eğer ayakaltında dolaşmayacağına ikna olursam, birisiyle ilgilenirken izlemene izin veririm.”</p>

    <p>Aklından pek çok cevap geçti ama neredeyse hepsi huysuz bir çocuk gibi algılanmasına yol açacaktı. “Nasıl istersen, kardeş. Saat kaçta gelmem gerekiyor?”</p>

    <p>“Beşinci saatte burada işbaşı yaparız.” Sesli bir şekilde burnunu çekti. “Gelmeden önce yıkanman gerekiyor, hem böylece mayhoş kokun da kaybolur. Altıncı Nişan’da yıkanmak diye bir şey yok mu?”</p>

    <p>“Üç günde bir nehirde yüzeriz. Yazın bile çok soğuk olur.”</p>

    <p>Sherin bir şey demeden örtünün üzerine tuhaf görünen bir alet koydu: bir yayla tutturulmuş iki paralel bıçak.</p>

    <p>“Bu ne?” diye sordu Vaelin.</p>

    <p>“Kaburga açıcı. Kalbe ulaşmayı sağlıyor.”</p>

    <p>“Kalp mi?”</p>

    <p>“Bazen kalp atışı durduğunda, hafif bir masajla tekrar atması sağlanabilir.”</p>

    <p>Vaelin kızın ölçülü bir kesinlikle hareket eden ellerine baktı. “Sen yapabiliyor musun?”</p>

    <p>Sherin başını iki yana salladı. “Daha öğrenmedim. Ama Suret yapabiliyor, daha pek çok şeyi de.”</p>

    <p>“Bir gün sana öğretir.”</p>

    <p>Kız dikkatli bir şekilde ona baktı. “Yemek yemelisin, kardeş.”</p>

    <p>“Sen yemiyor musun?”</p>

    <p>“Diğerlerinden sonra yemek yerim ben. Daha burada yapacak işim var.”</p>

    <p>“O zaman ben de kalayım. Beraber yeriz.”</p>

    <p>Çelik bir leğeni ovuyordu ve başını bile kaldırmadan konuştu. “Yalnız yemeyi tercih ederim, teşekkürler.”</p>

    <p>Oflayacakken kendini tuttu. “Nasıl istersen.”</p>

    <p class="bolum_arasi">* * *</p>

    <p>Yemek zamanı geldiğinde o kadar çok soru sordular ki Vaelin, Kardeş Sherin’in ilgisizliğini özler oldu. Beşinci Nişan’da ustalar öğrencileriyle birlikte yemek yiyordu ve Vaelin, Usta Harin ve bir grup çırak erkek ve kız kardeşle beraber oturdu. Çırakların yaşlarının değişken olması onu şaşırttı: En gençleri on dört yaş civarında, en yaşlıları da ellili yaşlarındaydı.</p>

    <p>“İnsanlar Nişan’ımıza genelde yaşlanınca gelir,” dedi Usta Harin. “Ben otuz üç yaşında katıldım. Ondan önce de Diyar Muhafızı’ydım. Otuzuncu Piyade Alayı, Uğursuz Yaban Domuzları, eminim duymuşsundur.”</p>

    <p>“Ünlerini hak ediyorlar, Usta,” diyerek yalan söyledi Vaelin, daha önce öyle bir alaydan bahsedildiğini duymamıştı. “Kardeş Sherin ne zamandır burada?”</p>

    <p>“Bebeklikten beri. Mutfakta çalışırdı, on dört yaşına gelince de eğitim almaya başladı. On dört yaşından küçükleri çırak olarak almıyoruz. Sizin Nişan’a pek benzemiyor, değil mi?”</p>

    <p>“Pek çok farklılıktan biri de bu, Usta.”</p>

    <p>Harin kahkaha attı ve budundan büyük bir ısırık aldı. Beşinci Nişan’daki yemekler neredeyse Altıncı Nişan’ınkiyle aynıydı, ama daha azdı. Vaelin alışkanlıktan ötürü yemeğe saldırınca diğerleri ona garip bir şekilde baktı ve bir an utandı. “Altıncı’da çabuk yemek lazım,” diye açıkladı. “Çok bekleyince bitiyor.”</p>

    <p>“Ceza olarak sizi aç bıraktıklarını duydum,” dedi çamaşırhanede tanıştığı toplu Kız Kardeş Henna. Diğerlerine nispeten daha çok soru sordu ve ne zaman baksa onu izliyor gibiydi.</p>

    <p>“Ustalarımızın bizi cezalandırmak için açlıktan daha etkili yöntemleri var, kardeş,” dedi Vaelin.</p>

    <p>“Sizi ne zaman ölümüne dövüştürüyorlar?” diye sordu ince adam Innis. Adam bunu safi meraktan sormuştu ve bu yüzden Vaelin alınmadı.</p>

    <p>“Kılıç Sınavı’na Nişan’daki yedinci senemizde gireriz. Son sınavımızdır.”</p>

    <p>“Birbirinizle ölümüne mi dövüşüyorsunuz?” Kardeş Henna şoke olmuş gibiydi.</p>

    <p>Vaelin başını iki yana salladı. “Suçu onanmış üç mahkûmla eşleştiriliyoruz. Katiller, haydutlar vesaire. Eğer bizi yenerlerse, Ayrılmışlar onların Öte’ye girmesine izin vermeyecekleri için suçları değerlendirilmiş ve suçsuz bulunmuş olarak görülüyorlar. Eğer biz yenersek Nişan’a hizmet etmek için bir kılıç taşımaya layık bulunmuş oluyoruz.”</p>

    <p>“Gaddarca, ama basitçe de,” dedi Usta Harin ve kahkaha atarak midesini sıvazladı. “Altıncı Nişan’ın yöntemleri bize sert gelebilir çocuklar ama unutmayın ki İtikad’ımız ile onu yok etmek isteyenler arasında onlar duruyor. Geçmişte bizi güvende tutmak için çarpıştılar. Onlar olmasaydı İtikadlılara şifa ve bakım sağlayabilmek için biz de burada olmazdık. Bunu iyi düşünün.”</p>

    <p>Masadakiler mırıldanarak onayladıklarını bildirdiler ve ilk kez muhabbet başka bir yöne çevrilmiş gibiydi. Beşinci Nişan’ın meseleleri çoğunlukla sargılar, ilaç olarak kullanılan bitkiler, farklı türde hastalıklar ve aşırı popüler konu enfeksiyonlar hakkındaydı. Kılıç Sınavı’nı anlattığı için çok daha fazla rahatsız olması gerektiğini düşündü ama kendini sadece biraz huzursuz hissediyordu. Nişan’daki ilk gününden beri sınavın yaklaştığını biliyordu, hepsi biliyorlardı. Her yıl şehirdeki çoğu insan tarafından izlenen bu sınavı acemi kardeşlerin izlemesi yasak olsa da uzayan çarpışmalar ve son sınavda becerileri yeterli olmayan kardeşler hakkında pek çok hikâye duymuştu. Ama şimdiye kadar başından geçenlerin gölgesinde, sınav da önündeki tehlikelerden herhangi biri gibi duruyordu. Belki de sınavların amacı da buydu: Tehlikeye karşı bağışıklık kazanmalarını ve korkuyu hayatlarının olağan bir parçası olarak kabul etmelerini sağlamak.</p>

    <p>“Sizin de sınavlarınız var mı?” diye sordu Usta Harin’e.</p>

    <p>“Hayır, evlat. Sınav yok. Çırak kardeşler beş yıl Nişan’da kalır ve eğitim görür. Çoğu kişi ya ayrılır ya da kendilerinden ayrılmaları istenir ama burada kalanlar şifa becerisini kazanmış olur ve yeteneklerine uygun şekilde görevlere atanır. Ben Cumbrael’in başkentinde yirmi sene geçirdim ve oradaki küçük İtikadlı topluluğunun ihtiyaçlarını elimden geldiğince karşılamaya çalıştım. Zor bir şey, kardeş, İtikad’ı reddedenlerin arasında yaşamak.”</p>

    <p>“Kral’ın Fermanı’na göre Cumbraelliler, inançlarını kendi Bölge’lerinde yaşadıkları sürece Diyar’daki kardeşlerimizdir.”</p>

    <p>“Peh!” dedi tükürürcesine Usta Harin. “Cumbrael, Kral’ın kılıcının zoruyla Diyar’ın bir parçası yapılmış olabilir ama sürekli sapkınlıklarını yaymanın yollarını arıyorlar. Din değiştirmemi isteyen çok adam geldi yanıma, Tanrıya tapan din adamları... Hâlâ İtikadlılar arasında sapkınlıklarını yaysınlar diye sınırlarının ötesine insanlar gönderiyorlar. Korkarım senin ve benim Nişanlarımız gelecekte Cumbrael’de çok iş yapacaklar.” Üzgünce başını salladı. “Yazık, savaş hep kötü bir şey olmuştur.”</p>

    <p>Vaelin’e güney kanadında bir oda verdiler. İçinde tek bir sandalye, bir de yatak vardı. Çabucak üstünü çıkarıp yatağa girdi ve temiz çarşafların verdiği tanıdık olmayan ama rahat hissin tadını çıkardı. Rahat olmasına rağmen uykusu gelmiyordu; Usta Harin’in Cumbrael hakkında anlattıkları onu rahatsız etmişti. <em>Savaş hep kötü bir şey olmuştur.</em> Ama ustanın gözlerinde o sapkın Bölge’yle yapılacak bir savaş için heves görmüştü.</p>

    <p>Kardeş Sherin’in soğukluğu da başka bir meseleydi. Belli ki onunla zaman geçirmek istemiyordu ve Vaelin bundan rahatsız oluyordu. Kız Altıncı Nişan’a hiç saygı duymuyordu ama Vaelin bundan hiç rahatsız değildi. Sabah olunca güvenini kazanmak için daha çok uğraşmaya karar verdi. Kızın ondan istediği her şeyi söylenmeden ve sorgulamadan yapacaktı. Aksi takdirde kızın saygısını kazanamayacağını düşünüyordu.</p>

    <p>Ama uykusunu kaçıran asıl şey Suret Elera’nın sorularını cevaplamayı reddetmesiydi. Suret’in sorularını cevaplayacağından o kadar emindi ki cevaplamazsa ne yapacağını bile düşünmemişti. <em>Biliyor,</em> diye düşündü. <em>Peki neden bana söylemiyor?</em></p>

    <p>Aklında bu sorularla uyuyakaldı ve rüyalarında da bir cevap bulamadı.</p>

    <p class="bolum_arasi">* * *</p>

    <p>Şafak sökerken kendini kalkmaya zorladı, avluda iyice yıkandı ve beşinci saat olmadan hazırdı. Sherin, odaya ondan önce gelmişti. “Depodan sargı bezi getir,” dedi. “Kısa bir süre sonra insanlar yardım istemek için kapıya gelecekler.” Vaelin yanından geçerken kız kaşlarını çattı. “Daha... iyi kokuyorsun en azından.”</p>

    <p>Nortah’ın her zaman yaptığı numaralardan birini ödünç aldı, kendisini gülümsemeye zorladı. “Teşekkürler kardeş.”</p>

    <p>İlk gelen, eklem ağrısı çeken ve denizci olduğu zamandan kalma sayısız hikâyesi olan yaşlı bir adamdı. Kardeş Sherin eklemlerini bir merhemle ovarken adamın hikâyelerini dinledi, sonra eve götürmesi için bir şişe merhem verdi. Ardından elleri titreyen ve gözleri kan çanağına dönmüş zayıf, genç bir adam geldi. Midesindeki ağrıdan yakınıyordu. Kardeş Sherin elini adamın midesine ve sonra bileğindeki damarın üzerine koydu. Birkaç soru sordu ve sonra Beşinci Nişan’ın bağımlılara kızılçiçek vermediğini söyledi.</p>

    <p>“Siktir ordan, Nişan orospusu!” dedi tükürürcesine genç adam.</p>

    <p>“Sözlerine dikkat et,” dedi Vaelin ve adamı dışarı atmak için bir adım öne çıktı. Ama Sherin bakışıyla onu durdurdu. Genç adam bir dakika boyunca küfretmeye devam etti. Sherin durmuş onu dinliyordu ve genç adam küfrederken çekingen bir şekilde Vaelin’e bakıyordu. Sonunda odadan çıktı ama küfürleri koridorlarda yankılanmaya bir süre daha devam etti.</p>

    <p>“Bir koruyucuya ihtiyacım yok,” dedi. “<em>Becerilerine</em> burada ihtiyaç yok.”</p>

    <p>“Üzgünüm,” dedi dişlerini gıcırdatarak. Bir Nortah gülüşü daha yapamadı.</p>

    <p>Her yaşta her boyutta insan geliyordu. Erkekler, kadınlar, çocuklarıyla anneler, kardeşler... Hepsinin ya bir yeri çizikti ya bir yeri ağrıyordu ya da hastaydılar. Sherin problemlerinin ne olduğunu neredeyse hissederek anlıyor gibiydi. Dur durak bilmeden çalışıyor, hepsine aynı itinayla yardım ediyordu. Vaelin sargı bezi veya ilaç getirmesi söylenmediği zamanlarda izleyip öğrenmeye çalışıyordu ama zamanının çoğunu aslında Sherin’i izleyerek geçirdiğini fark etti. Çalışırken farklı biri oluyordu. Ciddiyet ve ihtiyatlılığın yerini şefkat ve keyif alıyordu. Hastalarla şakalaşıyor, gülüyordu ve çoğunu daha önceden de gördüğü, tanıdığı belliydi. <em>Bu yüzden geliyorlar,</em> diye düşündü Vaelin. <em>Çünkü onları umursuyor.</em></p>

    <p>Vaelin elinden geldiğince yardım ediyordu. Bir şeyler taşıyor, korkmuş ya da paniklemişleri tutuyor, yaralıları iyileşmesi için getiren hasta yakınlarına garip rahatlatma sözleri söylüyordu. Çoğu gelenin işi biraz ilaç veya birkaç dikişle hallediliyordu. Sherin’in tanıdığı bazılarının ise hastalıkları uzun süredir devam ediyordu ve bu yüzden kız onlara sorular sorup öğütler verdiği için işleri uzun sürüyordu. İçeri sadece iki tane çok ciddi şekilde yaralanmış adam geldi. İlk adam firarilerle dolu bir at arabasının tekerleği altında kalmış, midesi ezilmişti. Kardeş Sherin elini boğazındaki damarın üstüne koydu ve yumruk haline getirdiği elleriyle belli aralıklarla göğsüne bastırıp çekmeye başladı.</p>

    <p>“Kalbi durdu,” dedi Sherin. Kalp masajını yapmaya adamın ağzından kan gelene kadar devam etti. “Öldü.” Yataktan uzaklaştı. “Depodan bir el arabası getir ve onu morga götür. Güney kanadında. Ve yüzündeki kanı sil, ailesi bunu görmek istemeyecektir.”</p>

    <p>Vaelin daha önce ölüm görmüştü ama kızın soğukkanlılığı onu şaşırttı. “Hepsi bu mu? Yapabileceğin hiçbir şey yok mu?”</p>

    <p>“Karnının üstünden yarım ton ağırlığında bir at arabası geçmiş. Bağırsakları lapaya, omurgası toza dönmüş. Yapabileceğim hiçbir şey yok.”</p>

    <p>İkincisi ise akşam, Diyar Muhafızları tarafından getirildi. Tıknaz adamın omzuna ok saplıydı.</p>

    <p>“Özür dileriz, kardeş,” dedi çavuş. Bu sırada o ve iki muhafız adamı masada tutmaya çalışıyordu. “Bununla zamanını çalmak istemezdik ama yüzbaşına yine bir cesetle gidersek bu sefer derimizi yüzer.” Vaelin’e meraklı bir bakış attı ve bakışları lacivert cüppesinde durdu. “Yanlış Hane’ye gelmişsin galiba, kardeş.”</p>

    <p>“Kardeş Vaelin şifa sanatını öğrenmek için burada,” dedi Sherin ve eğilip tıknaz adamın yarasına baktı. “Yirmi metre?”</p>

    <p>“Otuz civarı.” Muhafızlardan biri gururla burnunu çekti ve yayının asılı olduğu omzunu hafifçe kaldırdı. “Ayrıca koşuyordu.”</p>

    <p>“Vaelin,” diye mırıldandı çavuş ve Vaelin’i tepeden tırnağa süzmeye başladı. “Al Sorna, değil mi?”</p>

    <p>“Evet.”</p>

    <p>Üç muhafız güldü. Bu hoş bir ses değildi ve Vaelin hemen bu sabah kılıcını odasında bıraktığına pişman oldu.</p>

    <p>“Tek eliyle on Atmaca pataklayan çocuk kardeş,” dedi daha genç olan muhafız. “Anlattıklarından uzunmuşsun.”</p>

    <p>“On değildi...” diye başladı Vaelin.</p>

    <p>“Keşke orda olaydım da göreydim,” diye sözünü kesti çavuş. “Hiç sevmiyorum Atmacalar’ı, artis artis yürümeler falan. Ama duyduklarıma göre intikam planları yapıyorlarmış, arkanı kollasan iyi edersin.”</p>

    <p>“Her daim arkamı kolluyorum.”</p>

    <p>“Kardeş,” diyerek söze girdi Sherin. “İplik, iğne, yarıcı, testere dişli bıçak, kızılçiçek ve kort ağacı özsuyu getir, sıvı halde değil jel halinde olanı. Ve bir kâse su daha.”</p>

    <p>Kendisine söylenenleri, muhafızların bakışlarından da kurtulma fırsatı bulduğu için severek yaptı. Depoya gitti, gerekli eşyaları bir tepsiye koydu ve tedavi odasına döndüğünde onu bir kargaşa karşıladı. Tıknaz adam ayağa kalkmış, büyük elini Kardeş Sherin’in boynuna dolamıştı. Muhafızlardan biri kasığına saplı bir bıçak ile yerde yatıyordu. Diğer ikisinin kılıçları çekiliydi, küfür ve tehdit yağdırıyorlardı.</p>

    <p>“Buradan çıkıyorum!” diye bağırdı tıknaz adam.</p>

    <p>“Hiçbir yere gidemezsin!” diye bağırdı çavuş. “Kızı bırakırsan yaşamana izin veririz.”</p>

    <p>“İçeri girersem Tek Göz işimi bitirir. Kenara çekilin, yoksa bu orospunun boynu-”</p>

    <p>Depodan aldığı testere dişli bıçak alışık olduğundan daha ağırdı ama zor bir atış olmamıştı. Adamın boynu açıktaydı ama ölüm spazmı Kardeş Sherin’in boynunu kırmasına sebebiyet verebilirdi. Bıçak adamın kolunun ön tarafına saplandı, refleks olarak elinin açılmasına sebep oldu ve Sherin yere düştü. Vaelin yatağın üzerinden atlarken elindeki tepsidekiler odaya saçıldı, tıknaz adamı yüzü ve göğsündeki sinir merkezlerine vurduğu birkaç yumrukla yere serdi.</p>

    <p>“Dur,” dedi Sherin endişeli bir şekilde. “Onu öldürme.”</p>

    <p>Vaelin boş bakan gözlerle yere düşen adama baktı. “Neden öldüreyim ki?” Kızın ayağa kalkmasına yardım etti. “Yaralandın mı?”</p>

    <p>Kız başını iki yana sallayıp ondan uzaklaştı. “Onu yatağa yatır,” dedi, sesi çatlak çıkıyordu. “Çavuş, arkadaşınızı başka bir odaya taşıyabilir misiniz?”</p>

    <p>“Öldürseydin piçe iyilik etmiş olurdun, kardeş,” diye homurdandı çavuş, diğer arkadaşıyla yerdeki muhafızı ayağa kaldırırken. “Yarın asılıyor.”</p>

    <p>Vaelin adamı yerden kaldırırken zorlandı. Görünüşe göre cüssesinin çoğu kastan oluşuyordu ve oldukça ağırdı. Vaelin onu yatağa yerleştirirken adam acıyla inledi ve gözleri açıldı.</p>

    <p>“Sakladığın başka bir bıçağın daha yoksa,” dedi Vaelin. “Uslu ol.”</p>

    <p>Adam ters ters baktı ama bir şey söylemedi.</p>

    <p>“Tek Göz kim?” diye sordu Vaelin. “Seni neden öldürmek istiyor?”</p>

    <p>“Ona borcum var,” dedi adam. Suratı ter içindeydi ve yaralarının acısının izleri yüzünden okunuyordu.</p>

    <p>Frentis’in sokaklarda geçirdiği zamanı ve attığı bıçak yüzünden Nişan’a sığınma hikâyesini hatırladı. “Vergi borcu mu?”</p>

    <p>“Üç altın. Ödemem birikti. Hepimiz ödemek zorundayız. Ve Tek Göz parasını şevkle ödemeyenlerden nefret eder.” Adam öksürdü ve ağzından kan geldi. Vaelin bir kupaya su koydu ve adamın dudaklarına götürdü.</p>

    <p>“Bir arkadaşım bana bir çocuğun fırlattığı bıçakla bir adamın gözünü çıkarttığı bir hikâye anlatmıştı,” dedi Vaelin.</p>

    <p>Tıknaz adam suyu içti ve öksürüğü dinmişe benziyordu. “Frentis. Keşke o küçük ibne öldürseydi o piçi. Tek Göz, onu bulursam derisini yüzmem bir sene sürecek diyor.”</p>

    <p>Vaelin önünde sonunda Tek Göz’le karşılaşmak zorunda olduğunu düşündü. Adamın omzuna saplı oka baktı. “Diyar Muhafızları bunu neden yaptı?”</p>

    <p>“Beni bir çuval dolusu baharatla bir depodan çıkarken yakaladılar. İyi maldı. En az altı altın kazanırdım.”</p>

    <p><em>Bir çuval baharat için ölecek,</em> diye düşündü Vaelin. <em>Tabii bir de bir muhafızı bıçakladığı ve Kardeş Sherin’i boğmaya çalıştığı için.</em> “Adın ne?”</p>

    <p>“Gallis. Sarmaşık Gallis derler bana. Aşamayacağım duvar yok.” Acıyla inleyerek bıçak saplı kolunu kaldırdı. “Görünüşe göre artık tırmanış yok.” Güldü ve sonra yine acıyla kıvrandı. “Kızılçiçek ne âlemde?”</p>

    <p>“Tentür hazırla.” Kardeş Sherin peşinde çavuşla döndü. “Üç damla suya bir damla kızılçiçek.”</p>

    <p>Vaelin durup kızın boynuna baktı ve kırmızı izi gördü. “Şuna baktırsan iyi olur.”</p>

    <p>Sherin’in gözlerinde bir an öfke göründü ve sert bir cevap vermemek için kendini tuttuğu belliydi. Yanıldığı kanıtlandığı için mi, yoksa Vaelin hayatını kurtardığı için mi kızgındı anlayamıyordu. “Lütfen tentürü hazırla, kardeş,” dedi sertçe.</p>

    <p>Bir saat boyunca Gallis’le ilgilendi. Kızılçiçek verdi, önce oku ikiye böldü, sonra yarayı genişletip geri kalan kısmını yavaşça çıkardı. Bu sırada Gallis deri bir kayışı ısırıyordu. Sonra kolundaki bıçakla ilgilenmeye başladı. Bu daha zordu çünkü bıçak büyük damarlara daha yakındı ama on dakikalık uğraş sonrası onu da çıkardı. Sonra kort ağacı jelini sürdüğü yarayı dikti. Gallis bu sırada bilincini kaybetmişti ve teni gözle görülür şekilde beyaza dönmüştü.</p>

    <p>“Çok kan kaybetti,” dedi çavuşa. “Yerinden oynatamayız.”</p>

    <p>“Çok fazla bekleyemeyiz, kardeş,” dedi çavuş. “Sabah onu sulh yargıcının karşısına çıkarmamız lazım.”</p>

    <p>“Affedilme ihtimali yok mu?” diye sordu Vaelin.</p>

    <p>“Yan odada bıçaklanmış bir adamım var,” diye cevap verdi çavuş. “Ve kardeşi öldürmeye çalıştı piç.”</p>

    <p>“Ben öyle bir şey hatırlamıyorum,” dedi Sherin ellerini yıkarken. “Peki ya sen, kardeş?”</p>

    <p><em>Bir çuval baharat bir adamın hayatına değer mi?</em> “Yok.”</p>

    <p>Çavuş sinirden kızardı. “Bu adam adı çıkmış bir hırsız, ayyaş ve kızılçiçek bağımlısı. Buradan çıkabilmek için hepimizi gözünü kırpmadan öldürür.”</p>

    <p>“Kardeş Vaelin,” dedi Sherin. “Hangi şartlar altında insan öldürmek doğrudur?”</p>

    <p>“Nefsi müdafaa sırasında,” dedi Vaelin ezberlenmiş bir çabuklukla. “Hayat kurtarmak için olmadığı takdirde insan öldürmek İtikad’a terstir.”</p>

    <p>Çavuş tiksintiyle dudağını büktü. “Yumuşak kalpli Nişan ibneleri,” diye mırıldanarak odadan çıktı.</p>

    <p>“Onu yine de asacaklarını biliyorsun, değil mi?” diye sordu Sherin’e.</p>

    <p>Sherin ellerini kanlı suyun içinden çıkardı ve Vaelin ona bir havlu verdi. O gün içinde ilk defa Vaelin’in gözlerine baktı ve ürpertici bir kesinlikle konuştu. “Kimse benim yüzümden ölemez.”</p>

    <p class="bolum_arasi">* * *</p>

    <p>Akşam yemeğine gitmedi. Gitse bu popülerliğini arttıracaktı, soru ve hayranlık dolu bakışlar yağmuruna dayanabileceğini sanmıyordu. Bu yüzden onu önceki sabah karşılayan yaşlı kapı bekçisi Kardeş Sellin’in yanına gitti. Yaşlı kardeş onun orada olmasından memnun gibiydi ve gün içinde olan olaylar hakkında konuşmayıp soru da sormadığı için Vaelin de çok memnundu. Vaelin ısrar edince adam Beşinci Nişan’da geçirdiği zamanlar hakkında hikâyeler anlatmaya başladı ve Vaelin savaş görmek için insanın illa savaşçı olması gerekmediğine kanaat getirdi.</p>

    <p>“Bak bu <em>Denizgarezi</em>’nin güvertesinde oldu.” Sellin kolunun iç tarafında garip, nal şeklinde bir yara izi gösterdi. “Meldenli bir korsanın midesini dikerken birden çıldırdı ve beni ısırdı, dişleri neredeyse kemiğime değiyordu. Bu, Savaş Lordu şehirlerini yaktıktan kısa bir süre sonraydı, yani sanırım sinirlenmesi normaldi. Bizim denizcilerimiz onu denize attı.” Suratını ekşitti. “Yapmasınlar diye yalvardım ama insanların gözünü kan bürüdü mü çok fena şeyler yapabiliyorlar.”</p>

    <p>“Nasıl oldu da bir savaş gemisinde görev yapmaya başladın?” diye sordu Vaelin.</p>

    <p>“Uzun yıllar boyunca Donanma Lordu Merlish’in özel doktorluğunu yaptım. Frengisini geçirdiğim için beni severdi. Çok iyi, adil bir kaptandı, denizi annesi gibi severdi. Bütün denizcileri severdi, hatta Meldenlilere bile saygı duyardı ve dünyadaki en iyi denizciler olduklarını söylerdi. Savaş Lordu’nun şehirlerini yakması kalbini kırdı. Hatta oldukça ciddi bir tartışmaya da girdiler.”</p>

    <p>“Tartıştılar mı?” Vaelin merak etmişti. Kardeş Sellin ona doğrudan Savaş Lordu’nun oğlu olarak hitap etmeyen neredeyse tek kişiydi ve hatta bu gerçekten haberi yok gibiydi. Belki de İtikad’a hizmetle geçen hayatı boyunca, İtikad’a hizmet eden kişileri tek tek, birbirinden bağımsız bir şekilde değerlendirmeyi öğrenmiş olabilirdi.</p>

    <p>“Evet, evet,” dedi Sellin. “Donanma Lordu Merlish onun bir kasap, masum katili olduğunu ve Diyar’ın adını sonsuza kadar kirlettiğini söyledi. Bunu duyan herkes Savaş Lordu’nun kılıcını çekeceğini düşündü ama o sadece şöyle dedi: ‘Gücüm sadakatimdir, lordum.’” Sellin içini çekti ve Vaelin’in içinde Kardeş Makril’in Kardeş Dostu adını verdiği şeyden çok da farklı olmadığını düşündüğü deri kaplı bir şişe çıkardı. “Zavallı, ihtiyar Merlish. Geri dönerken kamarasından hiç çıkmadı ve demir attığımızda da Kral’a rapor vermeyi reddetti. Kısa bir süre sonra da öldü, Uzak Batı’ya doğru yolculuğa çıkmıştı ve kalbi dayanmadı.”</p>

    <p>“Gördün mü?” diye sordu Vaelin. “Şehri yanarken?”</p>

    <p>“Gördüm.” Kardeş Sellin şişesini kafasına dikti. “Gördüm tabii. Kilometrelerce mesafede hava aydınlanmıştı. Ama insanı ürperten görüntü değil, sesti. Kıyıdan yaklaşık bir kilometre uzakta demir atmıştık ama yine de çığlıkları duyabiliyorduk. Binlerce erkek, kadın, çocuk, hepsi ateşte çığlık atıyorlardı.” Ürperdi ve tekrar içti.</p>

    <p>“Üzgünüm, kardeş. Sormamalıydım.”</p>

    <p>Sellin omzunu silkti. “Geçmiş zamanlar, kardeş. Geçmişte yaşanmıyor, ancak ders çıkarılıyor.” Havanın artık iyice karardığını işaret etti. “İçeri girsen iyi olur, yoksa yemeği kaçıracaksın.”</p>

    <p>Yemek salonuna gittiğinde Kardeş Sherin hep yaptığı gibi yalnız başına yemek yiyordu. Geçip tam karşısına oturunca kızın ters bir laf söylemesini bekledi ama Sherin hiçbir şey söylemedi. Mutfakçılar masaya pek çok türde yemek koymuştu ama o küçük bir tabakta sadece ekmek ve meyve yiyordu.</p>

    <p>“İzninle,” dedi Vaelin ve yemekleri işaret etti.</p>

    <p>Sherin omzunu silkince Vaelin biraz jambon, biraz da tavuk alıp hızlıca yemeye başladı ve bunun üzerine Sherin’in kendisine tiksintiyle baktığını gördü.</p>

    <p>Vaelin sırıttı ve onun rahatsız olmasından keyif aldı. “Açım.”</p>

    <p>Kafasını çevirirken yüzünde bir gülümsemenin belli belirsiz izini gördü.</p>

    <p>“Altıncı Nişan’da kimse yalnız yemek yemez,” dedi Vaelin. “Hepimizin grubu vardır. Beraber yaşarız, yeriz ve dövüşürüz. Birbirimize boş yere kardeşim demiyoruz. Burada işler farklıymış gibi duruyor.”</p>

    <p>“Kardeşlerim mahremiyetime saygı duyuyor.”</p>

    <p>“Özel olduğun için mi? Onların yapamadığı şeyleri yapabiliyorsun.”</p>

    <p>Elmasından bir ısırık aldı ve cevap vermedi.</p>

    <p>“Hırsız nasıl?”</p>

    <p>“Fena değil. Onu üst kata taşıdılar ve çavuş kapısına iki adam dikti.”</p>

    <p>“Duruşmada onun için konuşmaya mı niyetin var?”</p>

    <p>“Tabii ki. Ama sen de konuşsan daha iyi olur. Senin sözünün benimkinden daha çok işe yarayacağını düşünüyorum.”</p>

    <p>Vaelin jambonu ağzına tıktıktan sonra bir bardak su içti. “Onun gibi birini neden bu kadar çok önemsiyorsun kardeş?”</p>

    <p>Suratı ciddileşti. “Sen neden bu kadar az önemsiyorsun?”</p>

    <p>Birkaç dakika boyunca sessiz kaldılar. Sonunda Vaelin, “Annemin burada eğitim aldığını biliyor muydun? O da senin gibi bir kardeşmiş. Nişan’dan babamla evlenmek için ayrılmış. Bana burada hizmet verdiğini hiç söylememişti, hayatının bu dönemini hiç öğrenemedim. Buraya cevap aramak için geldim, annemi, kendimi ve babamı tanımak için. Ama Suret bana hiçbir şey anlatmıyor. Bir şey anlatmak yerine beni senin yanına gönderdi, ki sanırım bu başlı başına bir cevap,” dedi.</p>

    <p>“Neyin cevabı?”</p>

    <p>“Annemin kim olduğunun. Belki kısmen benim kim olduğumun da. Ben senin gibi değilim, bir şifacı değilim. Bugün o adamı öldürebilirdim, daha önce adam öldürdüm. Ne sen, ne de annem birini öldüremezsiniz. Annem işte böyle biriydi.”</p>

    <p>“Peki baban?”</p>

    <p><em>Binlerce erkek, kadın, çocuk, hepsi ateşte çığlık atıyorlardı...</em> Gücüm sadakatimdir. “Babam, sırf kralı emretti diye şehri yakan bir adamdı.” Tabağını itti ve masadan kalktı. “Gallis için sulh yargıcıyla konuşacağım. Beşinci saatte görüşürüz.”</p>

    <p class="bolum_arasi">* * *</p>

    <p>Sabah uyandıklarında sulh yargıcının önüne çıkmalarına gerek kalmadığını öğrendiler; Gallis gece kaçmıştı. Sabah odasına giren muhafızlar boş bir yatak ve açık bir cam bulmuşlardı. Yükseklik neredeyse otuz metreydi ve görünürde tutunmak için pek bir yer yoktu.</p>

    <p>Vaelin pencereden dışarı eğilip avluya baktı. “Sarmaşık Gallis,” diye mırıldandı.</p>

    <p>“O yaralarıyla yürüyemiyor bile olması lazımdı.” Kardeş Sherin de yanına gelip dışarıdaki duvarı inceledi. Kızın yakın olmasını, Vaelin hem baş döndürücü hem de huzursuz edici bulsa da Sherin’in umurunda değil gibiydi. “Nasıl yapmış şaşırdım kaldım.”</p>

    <p>“Usta Sollis bir insan ölmekten korkana kadar gerçek gücünü bilmez der.”</p>

    <p>“Çavuş hayatı boyunca sürse dahi adamı bulacağını söylüyor.” Uzaklaştı. Vaelin hem rahatladığını hissetti, hem de uzaklaşmış olmasından dolayı üzüldü. “Büyük ihtimal dediğini yapar. Ama belki de yaralanır ve yine kendisini iyileştirmem için buraya gelir.”</p>

    <p>“Gallis akıllıysa bir gemiye biner ve akşam olmadan buradan çok uzaklaşmış olur.”</p>

    <p>Sherin başını iki yana salladı. “İnsanlar burayı bırakmazlar, kardeş. Ne gibi tehditlerle karşı karşıya olursa olsunlar burada kalırlar ve hayatlarını sürdürürler.”</p>

    <p>Vaelin tekrar pencereye döndü ve şehre baktı. Güneş yavaş yavaş yükseliyordu ve soluk gökyüzü akşama kadar kendisini rahat bırakmayacak bacalardan çıkan dumanlarla lekelenmeye başlamıştı. Kısalan gölgeler yerdeki kusmuk ve dışkı izlerini, ayyaşları, keşleri ve evsizleri ortaya çıkarıyordu. Daha şimdiden tartışma ve bağırış sesleri duymaya başlamıştı ve kapılardan o gün kaç kişinin getirileceğini merak etti.</p>

    <p>“Neden böyle bir yerde kalsın ki?” diye sordu Vaelin.</p>

    <p>“Ben kalmıştım. Onlar neden kalmasın ki?”</p>

    <p>“Burada mı doğdun?”</p>

    <p>Sherin başıyla onayladı. Eğitimimi yalnızca iki senede tamamlayacak kadar şanslıydım. Suret beni Diyar’da istediğim yere atayabileceğini söyledi. Ben bunu seçtim.”</p>

    <p>Sesindeki tereddüdü duyan Vaelin, geçmişi hakkında bu kadar çok şey anlattığı büyük ihtimalle tek kişi olduğunu düşündü. “Çünkü burası... yuvan mı?”</p>

    <p>“Çünkü burada olmam gerektiğini hissettim.” Kapıya yöneldi. “Yapacak işlerimiz var, kardeş.”</p>

    <p class="bolum_arasi">* * *</p>

    <p>Ertesi birkaç gün zor, ama kendisi için oldukça yararlı oldu, hem de sadece sürekli Kardeş Sherin’le beraber olduğu için de değil. Sherin bildiklerini onunla paylaşmaya başlayınca kapıdan giren hasta ve yaralılar sayesinde şifa hakkındaki bilgilerini genişletme fırsatı buldu. Bir yaranın en etkili biçimde nasıl dikileceğini, karın ve baş ağrısı için hangi bitkilerin karıştırılıp kullanılması gerektiğini öğrendi. Ama kız kadar beceri sahibi olamayacağı aşikârdı. Sherin hastalıkları o kadar şaşmaz bir şekilde anlıyordu ki Vaelin bunu kendisinin kılıçla olan yakınlığına benzetti. İlk günden bu yana hastaların saldırganlık seviyesi ciddi bir şekilde düştüğü için kılıcını bir daha kullanması gerekmemişti. Güney bölgesinde Altıncı Nişan’dan bir kardeşin bu bölgede olduğu duyulmuştu ve tedavi için gelen tekinsiz görünümlü insanlar sessiz kalmaya ve kargaşa çıkarmamaya dikkat ediyorlardı.</p>

    <p>Beşinci Nişan’daki tek olumsuz şey, erkek ve kız kardeşlerin dikkatlerinin sürekli üstünde olmasıydı. Yemeklerini geç vakitte Sherin’le yemeye devam etti ama bir süre sonra bir grup acemi gelip Vaelin’in Altıncı Nişan’daki yaşantısıyla ilgili hikâyeler veya son birkaç günde küçük çaplı bir efsane haline gelmiş "Kardeş Sherin’in kurtarılması,” adını verdikleri hikâyeyi tekrar anlatmasını istemek için gelmeye başladı. Her zaman olduğu gibi içlerinden en dikkatli şekilde dinleyen Kardeş Henna’ydı.</p>

    <p>“Korkmadın mı, kardeş?” diye sordu koca kahverengi gözlerini kocaman açarak. “İri adam onu, Kardeş Sherin’i öldürmek üzereyken? Bu seni korkutmadı mı?”</p>

    <p>Vaelin’in yanında oturan Sherin, yemek zamanını paylaşan bu insanlara karşı o ana kadar çok sabırlı yaklaşmasına rağmen, bunu duyunca çatal bıçağını elinden tabağının üzerine gürültülü bir biçimde bıraktı.</p>

    <p>“Ben... korkumu kontrol etmek için eğitildim,” dedi ve kelimeler ağzından çıkar çıkmaz kulağa ne kadar kibirli geldiğini fark etti. “Ama Kardeş Sherin bu konuda benden daha iyi,” dedi çabucak. “Olayın başından sonuna kadar sakindi.”</p>

    <p>“Onu hiçbir şey rahatsız etmez ki,” dedi ve elini boş ver gibisinden salladı Henna. “Ee, peki onu neden öldürmedin?”</p>

    <p>“Kardeşim!” dedi Kardeş Curlis.</p>

    <p>Kız başını eğdi ve yanakları kızardı. “Üzgünüm,” diye fısıldadı.</p>

    <p>“Önemli değil, kardeş.” Teselli etmek için garip bir şekilde kızın eline vurdu. Bunun üzerine kızın yanakları daha da kızardı.</p>

    <p>“Kardeş Vaelin’le bugün çok yorulduk,” dedi Kardeş Sherin. “Sessizce yemeğimizi yemek istiyoruz.”</p>

    <p>Bir Hanım olmamasına rağmen sözcüklerinin belli ki ağırlığı vardı çünkü herkes kalkıp odalarına çekildi.</p>

    <p>“Sana saygı duyuyorlar,” dedi Vaelin.</p>

    <p>Kız omzunu silkti. “Olabilir, ama beni sevmiyorlar. Çoğu kardeş bana imreniyor ve içerliyor. Suret beni böyle olabileceğine dair uyarmıştı.” Sesinde endişe yoktu ve basitçe bir gerçeği dile getiriyor gibiydi.</p>

    <p>“Onlara önyargılı yaklaşıyor olabilirsin. Belki biraz kaynaşsan...”</p>

    <p>“Ben onlar için burada değilim. Beşinci Nişan sayesinde yardım etmem gereken insanlara yardım edebiliyorum.”</p>

    <p>“Peki arkadaşlık? Sırlarını paylaşabileceğin, yükleri beraber omuzlayabileceğin biri?”</p>

    <p>“Kendin dedin, kardeş. İşler burada farklı yürüyor.”</p>

    <p>“Eh, hoşuna gitsin gitmesin umarım benim arkadaşlığıma sahip olduğunu biliyorsundur.”</p>

    <p>Sherin hiçbir şey demedi. Gözleri, yarısı dolu tabağına dikiliydi.</p>

    <p><em>Annem de mi böyleydi?</em> diye düşündü. <em>O da mı yetenekleri dolayısıyla diğerlerinden bu kadar ayrıydı? Ona da içerliyorlar mıydı?</em> Bunu kafasında canlandırmakta zorlandı. Sherin kadar bir şeyler hissetmeye kapalı bir kadın olamazdı. <em>Sherin’i kapıların ötesinde olan şeyler şekillendirmiş,</em> diye düşündü. <em>Bu güney bölgesinde. Annemin hayatı farklı olmuştur.</em> O anda daha önce hiç aklına gelmemiş bir düşünce geldi. <em>Buraya gelmeden önce nasıl bir kadındı acaba? Soyadı neydi? Büyükannem ve büyükbabam kimdi?</em></p>

    <p>Aklı bu düşüncelerle dolu bir halde ayağa kalktı. “İyi uyu, kardeş. Sabah görüşürüz.”</p>

    <p>“Yarın son günün, değil mi?” diye sordu Sherin ona bakarak. Garip bir şekilde gözleri normalde olduğundan daha parlaktı, neredeyse nemli gibiydi ama bunun düşüncesi bile komikti.</p>

    <p>“Evet. Ama gitmeden önce daha çok şey öğrenmeyi umut ediyorum.”</p>

    <p>“Evet.” Kafasını başka tarafa çevirdi. “Evet, tabii. İyi uyu.”</p>

    <p>“Sen de, kardeş.”</p>

    <p class="bolum_arasi">* * *</p>

    <p>Uykusu yoktu. Bağdaş kurup oturdu ve düşünmeye başladı. Annesinin geçmişi hakkında neredeyse hiçbir şey bilmiyordu. Beşinci Nişan’ın bir kardeşiydi, babasıyla evlenmişti, bir çocuk doğurmuştu ve ölmüştü. Bütün bildikleri bunlardı. Bu bağlamda babası hakkında da oldukça az şey bildiğini fark etti. Kral tarafından gösterdiği cesaret sayesinde rütbe verilmiş bir askerdi, sonradan Savaş Lordu olmuştu, şehir yakmıştı, farklı annelerden bir erkek bir de kız çocuk babasıydı. Ama bunlardan önce kimdi? Vaelin babasının nerede doğduğunu, onun babasının bir asker mi bir çiftçi mi ya da bambaşka biri mi olduğunu bilmiyordu.</p>

    <p>Bu sorular kafasında bir fırtına gibi esiyordu. Gözlerini kapadı ve Usta Sollis’in öğrettiği nefes kontrol tekniklerini uygulamaya başladı. Sollis bu beceriyi büyük ihtimalle Beşinci Nişan’ın Sureti’nden öğrenmişti ve bu bile yeni sorular doğuruyordu. <em>Odaklan,</em> dedi kendine. <em>Nefes al, ver, yavaş ve düzenli...</em></p>

    <p>Bir saat sonra kalp atışları yavaşlamış ve aklındaki fırtına dinmişken kapısı çaldı. Bir an durup üstünü giyindikten sonra kapıyı açtı. Karşısında utangaç bir şekilde gülümseyen Kardeş Henna duruyordu.</p>

    <p>“Kardeş,” dedi, sesi fısıltı gibi çıkıyordu. “Seni rahatsız mı ettim?”</p>

    <p>“Uyumuyordum.” <em>Hikâye dinlemek istiyor olamaz.</em> "Saat geç oldu, kardeş. Bir şey lazımsa, belki sabaha kadar bekleyebilir.”</p>

    <p>“Lazım mı?” Gülüşü bütün suratına yayıldı ve Vaelin onu durduramadan kız odaya girdi. “Affını diliyorum kardeşim, bu akşam düşüncesizce konuştuğum için.”</p>

    <p>Vaelin’in uzun uğraşlar sonucu yavaşlatmayı başardığı kalp atışları tekrar hızlanmaya başlıyordu. “Affedecek bir şey yok...”</p>

    <p>“Var işte!” diye fısıldadı ve Vaelin’e doğru ilerledi. Vaelin bir adım gerileyince kız arkasından kapıyı kapadı. “Çok aptalım. Aptalca şeyler söylüyorum. Düşüncesizce konuşuyorum.” Gitgide Vaelin’e yaklaşıyordu. İri göğüsleri Vaelin’e değdiğinde Vaelin terlemeye başladı ve kasıklarında hoşnut olmadığı bir hareketlenme oldu. “Beni affettiğini söyle,” dedi hıçkırarak ve başını Vaelin’in göğsüne koydu. “Benden nefret etmediğini söyle!”</p>

    <p>“Şey.” Uygun bir cevap bulmak için aklını aradı, taradı ama Nişan’da böyle durumlarda ne yapması gerektiği öğretilmiyordu. “Tabii ki senden nefret etmiyorum.” Vaelin ellerini nazikçe kızın omuzlarına koydu, yavaşça kendisinden uzaklaştırdı ve suratına bakıp gülümsedi. “Öyle küçük bir şeyi kafana takmamalısın.”</p>

    <p>“Ama, ama,” dedi kız. “Seni, hem de seni gücendirmek.” Utanıp başını çevirdi. “Buna dayanamam.”</p>

    <p>“Benim fikrimi çok önemsiyorsun, Kardeş.” Kapı kulpuna uzandı. “Artık gitmen gerekiyor...”</p>

    <p>Kız, Vaelin’in göğsüne dokundu ve kaslarını hissetti. “Çok sert,” dedi fısıldayarak. “Çok kaslı.”</p>

    <p>“Kardeş.” Elini elinin üstüne koydu. “Bu hiç...”</p>

    <p>Vaelin daha ne olduğunu anlayamadan kız onu kendine doğru çekti ve dudaklarından öptü. Hissettikleri inanılmazdı. Bedeninin alışık olmadığı duygular akıp geçti. <em>Bu yanlış,</em> diye düşündü kızın dili dudaklarının arasından girerken. <em>Onu durdurmalıyım. Tam şu anda... Bunu durdurmalıyım... Şu an...</em></p>

    <p>Onu kurtaran ses ilk başta çok alçaktı. Penceresinden giren rüzgârdaki ağlamaklı notayı, Kardeş Henna’nın dudaklarıyla meşgul olduğu için neredeyse duymayacaktı, ama ses tanıdıktı ve kızı durdurup çekildi.</p>

    <p>“Kardeş?” diye sordu Kardeş Henna. Nefesinin fısıltısı Vaelin’in dudaklarını okşadı.</p>

    <p>“Duyuyor musun?”</p>

    <p>Henna birazcık kaşlarını çattı. “Hiçbir şey duymuyorum.” Kıkırdadı ve tekrar Vaelin’e sokuldu. “Kalp atışlarımız dışında...”</p>

    <p>Ses giderek yükseldi. Karıştırmıyordu, bu bir tehlike çanıydı.</p>

    <p>“Kurt uluması,” dedi Vaelin.</p>

    <p>“Şehirde mi?” Kardeş Henna tekrar kıkırdadı. “Rüzgârdır ya da bir köpek...”</p>

    <p>“Köpekler böyle ulumaz. Ve rüzgâr da değil. Kurt. Bir keresinde ormanda kurt görmüştüm.” <em>Bir suikastçı beni öldürmeye çalışmadan hemen önce.</em></p>

    <p>Eğitim alanında yıllarını geçirip saldırıyı haber veren surattaki mimik ve ufak değişimleri görmeyi öğrenmiş olmasaydı, kolayca gözden kaçırabilirdi. Ve kızın suratında da bunu gördü, gözlerinde kısa bir an için fikir değiştirmiş olduğu belli oldu.</p>

    <p>“Böyle şeylere takılmamalısın,” dedi ve sol elini yanağını okşamak için kaldırdı. “Kaygılarını unut, kardeş. Bırak seni-”</p>

    <p>Kızın eli çok hızlı bir şekilde cüppesinin içinden bıçaklı Vaelin’in boynuna doğru süzüldü. Bu, ehil bir insanın hızı ve kesinliğine sahip çalışılmış bir hareketti.</p>

    <p>Vaelin yan döndü ve bıçak omzunu çizdi. Sağ elini avucu açık bir şekilde kızın göğsüne koydu ve duvara itti. Kız duvara çarptıktan sonra çabuk toparlandı ve suratında dişilere özgü bir nefretle ileri atıldı. Vaelin’in başına doğru bir tekme ve bıçağı da karnına doğru savurdu. Vaelin tekmeden yana çekilerek kurtuldu, bileğini de yakalayıp çevirdi ve kırdı. Kırılma sesini duyunca bir tiksinti hissetti ama çabucak bastırdı. <em>O bir kız değil, o bir kardeş değil, o bir düşman.</em></p>

    <p>Boşta kalan elini parmaklarının uçları avuç içine değecek şekilde açıp burnunun alt tarafına vurmak için bir hamle yaptı. Bu hareketi Usta Intris’in derslerinde görmüştü: Öldürücü bir darbe. Kafasını kenara çekip darbenin kaşına inmesini sağladı, darbenin etkisinden kurtulmak için başını salladı ve sonra kızı boynundan tutup duvara bastırdı. Henna çırpındı, tısladı, tırnaklarıyla suratını çizmeye çalıştı. Vaelin kızın başını da arkaya doğru bastırdı ve duvara iyice yapıştırdı. Henna boynu gergin bir şekilde havaya kalktı ve Vaelin kız çabalamayı bıraksın diye boynunu iyice sıkmaya başladı.</p>

    <p>“Çok beceriklisin, kardeş.”</p>

    <p>Kızın boğazından bir inilti çıktı. Elinin altındaki teninin ısısını hissediyordu.</p>

    <p>“Belki de bana bu beceriyi nereden edindiğini ve neden benim üzerimde uygulama gereği gördüğünü söyleyebilirsin.”</p>

    <p>Yüzü kıpkırmızı olmasına rağmen gözlerini Vaelin’in giysisindeki kesiğe ve altındaki çiziğe çevirdi. Kötücül ve çirkin bir şekilde gülümseyip dudaklarını büktü. “Nasıl... hissediyorsun kardeş?” dedi dişlerini gıcırdatarak. “Artık... onu... kurtaracak vaktin yok.”</p>

    <p>Tam o anda hissetmeye başladı. Göğsünde bir ısı yükseliyordu ve soğuk terler dökmeye başladı. Gözlerinin köşelerine belli belirsiz bir grilik çöküyordu. <em>Zehir! Zehirli bıçak.</em></p>

    <p>Kıza doğru yaklaştı ve nefret dolu gözlerinin içine baktı. “Kimi?”</p>

    <p>Pis sırıtışı suratına yayıldı. “Bir zamanlar... yedi tane... vardı!” dedi. Gözlerindeki nefret, gece vakti yakılmış bir fener gibi parlıyordu.</p>

    <p>Birden başını geri attı, ağzını açabildiği kadar açtı ve dişleri birbirine çarpıp ses çıkaracak şekilde sertçe kapadı. Sonra kıvranmaya, istemsizce titremeye ve ağzı köpürmeye başladı. Vaelin kızın boynunu bıraktı ve kız cansız bir şekilde açık ama görmeyen gözleriyle yere düştü.</p>

    <p>Alnı terli bir halde olan Vaelin kıza baktı. Göğsündeki ısı bir yangına dönüşüyordu.</p>

    <p><em>Zehirli bıçak... Artık onu kurtaramazsın... Bir zamanlar yedi tane vardı... Artık onu kurtaramazsın... Kurtaramazsın... KURTARAMAZSIN!</em></p>

    <p><em>Suret!</em></p>

    <p>Duvara dayalı kılıcını kınından çıkarıp aldı, kapıyı çekip merdivenlere doğru koridordan koşmaya başladı.</p>

    <p><em>Zehirli bıçak...</em> Ne kadar zamanı vardı? Bu düşünceyi aklından uzaklaştırdı. <em>Yeterince,</em> dedi sertçe kendi kendine. Merdivenleri üçer üçer çıkıyordu. <em>Yeterince zamanım var.</em></p>

    <p>Suret’in odası en üst kattaydı. Oraya saniyeler içinde vardı. Koridorda koşarken kapısını gördü ama tehlike işareti yoktu...</p>

    <p>Kılıç, yarım hilal şeklindeki çelik karanlıkta ışıktan bir iğne gibi parladı. Ustaca ve hızlı bir şekilde savrulmuştu ve başını gövdesinden ayırması gerekiyordu. Vaelin eğildi ve ileri doğru atlayarak yuvarlandı. Başının üstünden geçen kılıcın rüzgârını hissetti. Vaelin ayağa kalktı, savunma pozisyonu aldı ve bir hamle daha yapılınca kılıçlar çarpıştı. Bunların hepsi bir iki saniyede olmuştu. Vaelin sonra tek dizinin üstüne çöktü ve kılıç tutan kolunu uzatabildiği kadar uzattı. Kılıcı ete girince kolu sarsıldı ve acıdan bağıran birini ve yerdeki döşemelere damlayan kan sesini duydu. Saldırgan yünden yapılma siyah bir kıyafet giyiyordu, suratında bir maske vardı, kaş ve göz kapaklarını isle karartmıştı. Yerde durmuş, kasıklarına girmiş kılıcı tutup sinirden ziyade şaşkınlıktan dolayı nefesini tutarken, bakışlarını Vaelin’e kaydırdı.</p>

    <p>Vaelin boğazını keserek yerdeki adamı öldürdü ve kendi kanından oluşan gölün içinde titrer halde bırakıp koşmaya devam etti. Göğsündeki yangın inanılmaz acı vericiydi, görüşü bulanıklaşıyordu ve odaklanmakta zorlanıyordu. Gözünü neredeyse dibinde olduğu Suret’in kapısına sabitledi ama duvara çarpıp sendeledi ve kendine kızarak homurdandı.</p>

    <p><em>KURTAR ONU!</em></p>

    <p>Karanlıktan siyahlara bürünmüş, iki elinde birer kısakılıç olan bir figür daha çıkıp hızlı bir şekilde kılıçlarını üstüne doğru savurmaya başladı. Vaelin ilk iki darbeyi kılıcıyla savuşturdu ve diğerlerinden bir adım geri atarak çekildi. Kılıçlar suratına çok yakın bir mesafeden havayı döverek geçti. Adam sonra tekme attığında Vaelin sıyrılarak yanına geldi ve kılıcını midesinden göğüs kafesine kadar soktu. Siyahlı adam kısa bir süre ayakta kaldı, ağzından kan fışkırdı ve sonra cansız bedeniyle oyuncak bir bebek gibi Vaelin’in kılıcının üstüne doğru yığıldı. Vaelin ağırlıktan dolayı sendeledi. Kılıcı kabzasına kadar adamın içindeydi ve kan yoğun bir şekilde kolunu kaplamıştı. Kanında zehir olmasaydı büyük ihtimalle kokudan dolayı öğürürdü.</p>

    <p><em>Yorgunum...</em> Cesedin ağırlığından dolayı tekrar sendeledi. Kendini hiç bu kadar yorgun hissetmemişti. Göğsündeki acı gitmiş, yerini inanılmaz derecede uyuma isteği almıştı. Çok yorgunum...</p>

    <p>“Pek iyi görünmüyorsun, kardeş.”</p>

    <p>Gölgelerin içinden, sahibi olmayan bir ses geldi. Rüya mı bu? diye düşündü. <em>Ölümden önce bir rüya.</em></p>

    <p>“Bakıyorum da kız seni bulmuş,” dedi ses. Vaelin bıçağın taşa değme sesini belli belirsiz duydu.</p>

    <p><em>Rüya değil.</em> Vaelin dişlerini sıktı ve kabzasını daha sıkı tutmaya başladı. “Öldü!” diye bağırdı karanlığa doğru.</p>

    <p>“Eminim öyledir.” Sesi yumuşaktı. Ne belirgin bir lehçesi vardı, ne de ses tanıdığı birine aitti. Kültürlü birine ait değildi, ama kaba saba da değildi. “Yazık. O kılıkta onu o kadar beğenmiştim, o kadar muhteşem bir gaddarlıktaydı ki... Önce yattınız mı? Onun hoşuna giderdi bence.”</p>

    <p>Sesinde yalnızca bir anlık bir gerginlik sezse de Vaelin sesin sahibinin hamlesini yapmak üzere olduğunu anladı.</p>

    <p>Kendini zorlamaktan titreyerek önce dizleri üstüne, sonra ayağa kalktı ve kılıcını cesetten çıkardı. Çok bekledi. <em>Şansı varken beni öldürmeliydi. Yoksa işimi zehrin bitirmesini mi bekliyor?</em></p>

    <p>“Korkuyorsun,” diye mırıldandı Vaelin karanlığa doğru. “Beni alt edemeyeceğini biliyorsun.”</p>

    <p>Sessizlik. Sessizlik ve gölgelerin arasına yalnızca, kılıcından damla damla yere akan kan giriyordu. Zamanım yok, diye düşündü, gözleri bulanık görüyordu; korkunç, buz gibi bir ürperti iliklerine kadar işliyordu. <em>Bekleyecek zamanım yok.</em></p>

    <p>“Bir zamanlar,” dedi. Boğazı kuru olduğu için sesini yükseltmek zorunda kaldı. “Bir zamanlar yedi tane vardı!”</p>

    <p>Vaelin anahtarın kilitte dönerken çıkardığı sesi ve menteşelerin gıcırtısını duydu. Arkasında Suret’in odasının kapısı açıldı ve hoş, ama an itibarıyla sıkkın suratı mum ışığında belirdi.</p>

    <p>“Bütün <em>bu</em> sesler de ne...”</p>

    <p>Bıçak karanlığın içinden dönerek geldi. Kesin bir atıştı ve Suret’in gözüne isabet edecekti.</p>

    <p>Vaelin’in kılıç tutan kolu çok ağırlaşmıştı ama yine de kılıcıyla havadaki bıçağa vurup karanlığa doğru döne döne fırlamasına sebep oldu. Suikastçının saldırısına devam ettiğini görmedi; bunu hissetmişti, <em>anlamıştı</em> ama görmemişti. Karşılığı otomatik, bilinçsiz ve çok hızlıydı. İki eliyle birden kılıcının kabzasını kavradı ve gücünün son damlasıyla birlikte döndü. Kılıcın adamın boynuna geldiğini de hissetmedi. Başsız cesedin yığılmadan önce birkaç adım attığını, boynundan fışkıran kanın tavanı ve duvarları boyadığını görmemiş, duymuştu. Tek bildiği sadece uyuma isteğine karşı koyamadığıydı.</p>

    <p>Yanağının altındaki döşemeler soğuktu ve göğsü çok yavaş bir şekilde inip kalkıyordu. Acaba rüyasında kurtları mı görecekti...</p>

    <p>“Vaelin!” Güçlü eller onu tuttu ve sarstı. Yeri pek çok ayak sarstı ve bir ses sağanağı üzerine azgın bir nehir gibi aktı. Uyuyamadığı için canı sıkıldı ve inledi.</p>

    <p>“Vaelin! Uyan!” Suratına çarpan sert bir şeyden dolayı gözleri kırpıştı. “Uyan! Uyuma! Beni duyuyor musun?!”</p>

    <p>Daha çok ses birleşip zar zor anlayabildiği bir küme oluşturdu. “Kardeş Sherin’i çağırın çabuk!.. Eğitim odasına götürün... Boş verin onları, öldüler... Hangi zehir... Bıçak yarasına benziyor, bıçak nerede?”</p>

    <p>“Özür dilemek istedi,” dedi Vaelin. Yardım etmesi gerektiğini düşündüğünden konuşmaya başladı. “Odama geldi... Kurt olmasaydı beni...”</p>

    <p>“Odasına bakın!” Sherin’in sesi, tahmin edebileceğinden çok daha fazla paniklemiş gibiydi. “Bıçağı arayın, ama keskin tarafına dokunmayın.”</p>

    <p>Başka sesler duymaya başladı. Belli belirsiz bir yere taşındığını hissetti, zeminin soğukluğunun yerini tedavi masasının sertliği aldı. Vaelin acıyla inledi. Bulanık aklı daha çok acı çekeceğinin farkındaydı.</p>

    <p>“Ölü mü?” Suret’in sesi. “Ne demek ölü?”</p>

    <p>“Zehre benziyor.” Usta Harin’in derinden gelen sesi. “Dişlerinden birinde saklı bir kapsül. Bunları uzun zamandır görmemiştim...”</p>

    <p>Vaelin gözlerini açmaya karar verdi ama gözlerini açtığında tek gördüğü kara siluetlerdi. Gözlerini kırpınca Kardeş Sherin’i seçebilecek kadar görmeye başladı. Kardeş Henna’nın bıçağını kokluyordu. “Avcı’nın Oku,” dedi. “Joffril köküne ihtiyacımız var.”</p>

    <p>“Bu onu öldürebilir.” Vaelin, Suret’in ses tonundaki endişeden dolayı şoke olması gerektiğini biliyordu ama aklında yalnızca sormak zorunda olduğu tek bir soru vardı.</p>

    <p>“Kullanmazsak ölecek!” diye çıkıştı Sherin. Paniklemişti, korkuyordu ama kararlıydı. “Vaelin genç ve güçlü. Dayanır.”</p>

    <p>Sessizlik. Çaresizce bir iç çekiş. “Kökü getirin ve bol bol kızılçiçek...”</p>

    <p>“Hayır,” diyerek araya girdi Sherin. “Etkisini azaltıyor. Kızılçiçek yok.”</p>

    <p>“İtikad aşkına, kardeş.” Usta Harin’in karartısı ilk defa Vaelin’in görüş alanına girdi. “Kökün insana neler yaptığını biliyor musun?”</p>

    <p>“Sherin haklı,” dedi Suret kararlı bir şekilde.</p>

    <p>“Suret?” dedi Vaelin.</p>

    <p>Suret, Vaelin’in yanına geldi, elini tuttu ve diğer eliyle de alnını okşamaya başladı. “Vaelin, lütfen sessizce yat. Sana seni iyileştirecek bir ilaç vereceğiz, ama canın yanacak... Güçlü olmalısın.”</p>

    <p>“Suret,” gözlerinin kaymasını engellemeye çalışıyordu. “Lütfen, annemin soyadı neydi?”</p>

    <p class="bolum_arasi">* * *</p>

    <p><em>Vardrian.</em></p>

    <p>Acı akıntısı sırasında aklında bu şakıyordu. <em>Vardrian.</em> Soyadı. Terden sırılsıklamdı, göğsü fırın gibiydi, gözleri kararmıştı ama onun soyadı, Vaelin’in dünyadaki limanıydı.</p>

    <p>Kardeş Sherin, Vaelin’in koluna deri bir kayış bağlayıp uzun bir iğneyle Joffril kökünü direk damarına enjekte etti. Acı neredeyse anında başlamıştı. Oda paramparça oldu ve kayboldu. Suret’in rahatlatıcı sözleri uçtu ve Sherin’in korkulu yüzü çöken karanlıkta soluk bir lekeye döndü.</p>

    <p><em>Vardrian.</em></p>

    <p>Zamanın sonsuza uzaması acının garip bir etkisiydi, acı içinde geçen her an sonuna kadar yaşanıyordu. Sırtının büküldüğünü, omurgasının bir yay şeklini aldığını ve o çılgınca tepinirken güçlü ellerin onu masaya bastırdığını biliyordu. Bunu biliyordu, ama hissetmiyordu. Bunların hepsi uzakta, acının ötesinde bir yerdeydi.</p>

    <p><em>Ildera Vardrian.</em> Annesi. Basit bir soyad. Ünlü ya da asil bir aileye ait değil. Sokaklardan ya da tarlalardan gelen bir isim. Babası gibi o da yeteneği sayesinde yükseldi. O özeldi. Birden suratını açıkça görebildi ve gülümsemesinin ışığı ve gözlerindeki şefkat karanlığı uzaklaştırdı. Acı denizindeki deniz feneriydi, yaşama istencine odaklanmasını sağladı.</p>

    <p>Ne kadar sürdü bilmiyordu, kendisini böylesine bitkin bir hale getirmesi ne kadar sürdü hiçbir fikri yoktu. Sonra da Beşinci Nişan’ın oldukça kuvvetli kardeşlerinden birkaçını yaraladığını, çok edepsiz küfürler ettiğini ve hatta Suret’i bile ısırmaya çalıştığını anlattılar, ama Vaelin hiçbirini hatırlamıyordu. Tek bildiği şey ismiydi. <em>Ildera Vardrian.</em></p>

    <p>Onu bu kurtardı.</p>
  </div>
</body>
</html>
