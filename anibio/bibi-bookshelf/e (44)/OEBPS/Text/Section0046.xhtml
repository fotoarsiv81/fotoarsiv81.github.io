<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Beşinci Bölüm</h2>

    <p>Linesh’in lağımlarından daha kötü bir koku duyarak uyandı. Suratında ıslak, sert bir şey vardı ve göğsünde ezici bir ağrı hissetti.</p>

    <p>“Kalk onun üstünden seni pis canavar!” Kardeş Gilma’nın sert emrini duyan Vaelin gözlerini açınca Çizik’le yüz yüze geldi. Köle-tazı neşeli bir şekilde havladı.</p>

    <p>“Merhaba, seni arsız köpek,” diye inledi Vaelin de cevap olarak.</p>

    <p>“KALK!” Kardeş Gilma bağırınca Çizik yataktan koşarak bir köşeye geçti ve mızırdandı. Kardeş Gilma’ya hep ihtiyatlı bir saygı içerisinde davranıyordu. Bunun sebebi belki de kadının ondan hiç korkmamış olmasıydı.</p>

    <p>Vaelin gözleriyle odayı taradı. Odada Kardeş Gilma’ya ait, üzerinde pek çok şişe ve içinde ilaçlar olan kutuların olduğu masa ve yatak dışında pek bir şey yoktu. Açık pencereden martıların ağıtları ve tuz, balık karışımı bir kokuya sahip esinti geliyordu.</p>

    <p>“Kardeş Caenis eski Linesh Tüccar Loncası’nın binalarına el koydu,” dedi Kardeş Gilma bir elini Vaelin’in alnına bastırıp, bir eliyle de bileğinden nabzını kontrol ederken. “Şehirdeki bütün yollar rıhtıma çıkıyor ve bina boş olduğu için orayı karargâh yapmanın uygun olacağını düşünmüş. Köpeğin, içeri alınana kadar deliye dönmüştü bile. Başından beri yanında bekliyor.”</p>

    <p>Vaelin homurdanıp kuru dudaklarını yaladı. “Ne kadardır?”</p>

    <p>Açık mavi gözleri bir an tereddütle ona baktıktan sonra Gilma masaya gitti, bir kupaya yeşilimsi bir sıvı döktü ve soluk beyaz bir unla karıştırdı. “Beş gün,” dedi ona bakmadan. “Çok kan kaybettin. Bu kadar kan kaybettikten sonra hayatta kalınabileceğini bile bilmiyordum.” Alaycı bir şekilde kıkırdadı ve yanına gelip dudağına kupayı tuttuğunda kocaman gülümsemesi suratına yayılmıştı. “İç.”</p>

    <p>Karışım acıydı ama kötü bir tadı olduğu söylenemezdi. Bitkinliğinin neredeyse anında geçtiğini hissetti. <em>Beş gün.</em> O zamana dair hiçbir şey hatırlamıyordu, ne bir rüya, ne bir görüntü, ne bir anı. <em>Beş gün geçti de ne oldu?</em> Sesi, diğer kan şarkısını hâlâ duyabiliyordu. Derinlerden geliyordu, ama ısrarcı bir çağrıydı. Kendi şarkısı da buna cevap veriyordu ve aklında hâlâ mermer blok ve keskinin görüntüsü vardı. Sella’nın yitik şehirdeki lafları anlam kazanıyordu. <em>Aynı yeteneğe sahip başkaları var. Daha yaşlı ve daha bilgeler, onlar sana yol gösterebilir.</em></p>

    <p>“Gitmem...” Ayağa kalkıp örtüyü kaldırmaya çalıştı.</p>

    <p>“Hayır!” Gilma’nın ses tonu tartışmaya mahal bırakmıyordu. Kadın tombul eliyle onu yumuşak yatağa bastırıyordu ve Vaelin direnecek gücü olmadığını fark etti. “Mümkün değil. Yatacak ve dinleneceksin, kardeş.” Çarşafı Vaelin’in çenesinin altına kadar çekti. “Şehir sakin. Kardeş Caenis her şeyi hallediyor. Senin ilgilenmen gereken hiçbir şey yok.”</p>

    <p>Kadın geri çekildi ve çok ciddi bir ifade takındı. “Kardeş, sana ne olduğu konusunda bir fikrin var mı?”</p>

    <p>“Böyle bir şey daha önce görmemiştin demek?”</p>

    <p>Kadın başını iki yana salladı. “Hayır, hem de hiç. Birisi kanadığında bir yara, kesik, lezyon, bir şey olması gerekir. Sende hiç yara izi yok. Beynindeki bir şişme buna sebep olsaydı ölürdün, ama hayattasın. Adamların arasında Vali Aruan’ın seni bir Karanlık laneti veya o tür bir şeyle öldürmeye çalıştığı yönünde söylentiler çıktı. Caenis adamın konağına muhafızlar yerleştirip sakinleşsinler diye birkaç kişiyi de kırbaçlatmak zorunda kaldı.”</p>

    <p><em>Kırbaçlatmak mı?</em> diye düşündü. <em>Benim kimseyi kırbaçlatmama gerek olmuyor.</em> “Bilmiyorum, kardeş,” dedi dürüstçe. “Neden olduğunu bilmiyorum.” <em>Sadece neyin sebep olduğunu biliyorum.</em></p>

    <p class="bolum_arasi">* * *</p>

    <p>Kardeş Gilma ancak iki gün sonra onu serbest bıraktı. Kendisini fazla yormaması ve her gün en az iki kupa su içmesi gerektiği konusunda çok ciddi uyarılar yaptı. Bekçi kulübesinin üst tarafında ordunun kıdemlileriyle bir toplantı yaptı ve şehrin savunmalarının ne durumda olduğuna baktılar. Adamlar şehrin etrafındaki hendeği büyütmeye ve onyıllardır bakımsız olan duvarları tamir etmeye çalışıyor, havaya toz duman kaldırıyorlardı.</p>

    <p>“Bittiği zaman dört buçuk metre derinliğinde olacak,” dedi Caenis hendeğe bakıp. “Şu anda üç metre. Duvarlarda işler yavaş yürüyor, bu küçük orduda pek becerikli taş ustası yok.”</p>

    <p>Vaelin kavrulmuş boğazına kaçan tozları tükürdü ve matarasından bir yudum su içti. “Ne kadar sürer?” diye sordu ve sesinin çatlak çıkmasından hoşnutsuzdu. Görünüşünün insanlara cesaret aşılamadığını biliyordu. Gözlerinin altı kararmış, beti benzi atmıştı. Kardeşlerinin gözlerindeki endişeyi, Kont Marven ve diğer kıdemli askerlerin yüzlerindeki tereddüdü görebiliyordu. <em>Kumanda edebilecek durumda olup olmadığımı düşünüyorlar. Haklılar da.</em></p>

    <p>“En az iki hafta daha,” dedi Caenis. “Şehirdekilerden işçi yardımı alsak daha çabuk olurdu.”</p>

    <p>“Hayır.” Vaelin sert bir şekilde konuştu. “Burayı yöneteceksek bu insanların güvenini kazanmalıyız. Ellerine kürek verip ağır iş yapmalarını istemek bu konuda pek yardımcı olmaz.”</p>

    <p>“Benim adamlarım buraya savaşmaya geldi, lordum,” dedi Kont Marven. Ses tonu sert değildi, ama Vaelin adamın kendisini tarttığını görebiliyordu. “Kazmak pek asker işi sayılmaz.”</p>

    <p>“Bence tam olarak askerlerin işidir, lordum,” dedi Vaelin. “Savaşmaya gelince, kısa bir süre sonra onu da bol bol yapacaklar. Söylenenlere gitmelerine izin verdiğimi söyleyin, sonuçta buradan Untesh’e gitmek için yalnızca yüz kilometrelik çölü geçmeleri gerekiyor. Belki orada eve giden bir gemi bulurlar.”</p>

    <p>Vücuduna bir yorgunluk dalgası yayıldı ve bacaklarının zayıflığını belli etmemek için duvara dayandı. Kumandan olmayı, hem müttefiklerinin hem de astlarının saçma dertleriyle uğraşmayı gitgide daha da can sıkıcı buluyordu. Kan şarkısının ısrarla onu bu şehirde bir yerlerde olduğunu bildiği mermer bloka çağırması ise onu fazlasıyla bunaltıyordu.</p>

    <p>“Kötü müsünüz, lordum?” diye sordu Kont Marven iğneli bir şekilde.</p>

    <p>Vaelin, Nilsaellinin suratının ortasına yumruk atma isteğini bastırıp Cumbraelli okçuların lideri Bren Antesh’e döndü. Tıknaz okçu, kıdemlilerin arasındaki en sessiz sakin adamdı. Toplantılar sırasında neredeyse hiç konuşmaz, Vaelin toplantının bittiğini söylediğinde de odadan ilk çıkan olurdu. Sürekli tetikteymiş gibi bir görünümü vardı ve onların ne tasdiklemesine ne de onamasına ihtiyacı olduğu ortadaydı. Ve Cumbraellilerin hâlâ Karanlıkkılıç diye andığı bir adamın altında hizmet etmeye içerliyorsa bile bunu iyi gizliyordu. “Peki ya senin adamların, Yüzbaşı?” diye sordu Vaelin. “İş çokluğundan dolayı şikâyet var mı?”</p>

    <p>Antesh’in yüzündeki ifade değişmedi ve Vaelin’in On Kitap’tan alıntıladığını düşündüğü bir cümleyle cevap verdi. “Namuslu emek bizi Cihan Atası’nın sevgisine yaklaştırır.”</p>

    <p>Vaelin homurdanarak Frentis’e döndü. “Devriyelerden haber var mı?”</p>

    <p>Frentis başını iki yana salladı. “Hiç kimse yok, kardeşim. Tepelerde ne gözcü, ne de casus varmış.”</p>

    <p>“Belki de Marbellis’e gidiyorlardır,” dedi Lord Al Cordlin. Kendisi, göğüs zırhlarına işli gök mavisi tüylerden dolayı Mavi Alakargalar olarak bilinen On Üçüncü Piyade Alayı’nın kumandanıydı. Oldukça yapılı ama biraz ürkek olan adamın kolu Kanlı Tepe’de kırılmıştı ve hâlâ askıdaydı. Lord Al Cordlin adamlarının üçte birini sağ cenahtaki çarpışmada kaybetmişti ve Vaelin adamın haklı bir şekilde savaşmaya çok da istekli olmadığını düşünüyordu.</p>

    <p>Caenis’e döndü. “Valiyle durumlar nasıl?”</p>

    <p>“İşbirliği yapıyor ama bu durumdan pek de hoşnut değil. Şimdiye kadar halkı sakin tutmayı başardı; tüccar loncası ve kent konseyiyle görüşmeler yapıp herkesten sakin olmalarını istedi. Söylediğine göre mahkemeler ve vergi toplayıcıları bu şartlar altında ne kadar düzgün işleyebilirlerse o kadar işliyorlarmış. Ticaret kötü durumda tabii. Çoğu Alpir gemisi bizim şehri ele geçirdiğimizi duyunca denize açılmış, kalanlar ise denize açılmayı reddediyor ve eğer zorla ele geçirmeye çalışırsak gemileri ateşe vermekle tehdit ediyorlar. Ama Volarlılar ve Meldenliler fırsattan istifade etmeye hevesli gibi duruyorlar. Baharat ve ipek fiyatları inanılmaz derecede arttı ki bu; Diyar’da da fiyatlar iki katına çıkacak demektir.”</p>

    <p>On Altıncı Alay’ın kumandanı Lord Al Trendil hafifçe ofladı. Vaelin ordunun ticaret işine bulaşmasını yasaklamıştı zira ordunun yolsuzlukla suçlanmasını istemiyordu. Tabii böylece, emrindeki parası olan ve kâr etme heveslisi birkaç soyluyu hayal kırıklığına uğratmıştı.</p>

    <p>“Peki yemek stokları?” diye sordu Vaelin, Al Trendil’i duymazlıktan gelerek.</p>

    <p>“Ağzına kadar dolu,” dedi Caenis. “Bir kuşatmaya en az iki ay dayanırız, tasarruflu kullanırsak daha da fazla. Şehrin suyu temel olarak duvarların içindeki kuyu ve pınarlardan elde edildiği için suyumuzun bitmesi de pek mümkün değil.”</p>

    <p>“Tabii şehir halkı bunları zehirlemezse,” dedi Bren Antesh.</p>

    <p>“Haklısın, Yüzbaşı.” Vaelin, Caenis’e dönüp başını salladı. “Büyük kuyuların başına muhafız koy.” Doğruldu ve baş dönmesinin geçtiğini fark etti. “Üç gün içinde tekrar buluşacağız. İlginize teşekkürler.”</p>

    <p>Adamlar tek tek çıkınca Vaelin ve Caenis mazgallı siperlerde baş başa kaldılar. “İyi misin, kardeşim?” diye sordu Caenis.</p>

    <p>“Biraz yorgunum o kadar.” Gözlerini uçsuz bucaksız çöle çevirdi. Ufukta gün ortasının kuru pusu titreşiyordu. Bir gün aynı yere baktığında Alpir ordusunu göreceğini biliyordu. Tek soru, gelmelerinin ne kadar süreceğiydi. Görevini tamamlaması için gereken zamanı bulabilecek miydi?</p>

    <p>“Sence Al Cordlin haklı olabilir mi?” diye sordu Caenis. “Savaş Lordu, Marbellis’i şu anda kuşatmış olmalı ve orası kuzey kıyısındaki en büyük şehir.”</p>

    <p>“Umut Katili, Marbellis’te değil,” dedi Vaelin. “Savaş Lordu planlarını iyi yaptı. İmparator’un ordusu bizimle uğraşırken o Marbellis’i rahat rahat alacak. Kendimizi kandırmayalım.”</p>

    <p>“Dayanacağız,” dedi Caenis kararlı bir şekilde.</p>

    <p>“İyimserliğin takdire şayan, kardeşim.”</p>

    <p>“Kral’ın planlarını gerçekleştirebilmesi için bu şehre ihtiyacı var. Büyük Birleşmiş Diyar’a giden şanlı yolda biz ilk adımı atıyoruz. Zaman içinde bizim güvenlik altına aldığımız topraklar Diyar’ın beşinci Derebeyliği olacak, Kral Janus ve onun neslinden olanların koruması ve hidayeti altında olacak. Bir İmparator’un boyunduruğu altında geçirdikleri bunaltıcı hayatlardan ve cahillikten kaynaklanan batıl inançlarından kurtulmuş olacaklar.”</p>

    <p>Vaelin, Caenis’in sözlerinde ironi aradı ama yalnızca her zamanki Kral’a olan kör bağlılığını bulabildi. Kaçıncı kez kardeşine Janus’la olan bütün görüşmelerinin ayrıntılarını vermek ve Caenis’in yaşlı adamın gerçek yüzünü görünce sadakatinin sarsılıp sarsılmadığını görmek istediğini düşündü ve bir kez daha hiçbir şey söylememeye karar verdi. Caenis kendisini sadakatiyle tanımlıyor, İtikad’a olan hizmetlerinde karşılarına çıkan belirsizlik ve yalanların karşısında koruma olarak bu pelerini kullanıyordu. Caenis’in neden bu kadar sadık olduğunu Vaelin hiçbir zaman anlayamamıştı ama bir sanrı olsa da ondan pelerinini almak istemiyordu.</p>

    <p>“Tabii ki dayanacağız,” dedi acı bir şekilde gülümseyerek. <em>Bir şeyi değiştirip değiştirmeyeceği ise tamamen başka bir konu.</em></p>

    <p>Siperin arka tarafındaki merdivenlere doğru ilerledi. “Ben şehri gezeceğim, daha neredeyse hiç görmedim.”</p>

    <p>“Birkaç muhafız çağırayım. Sokaklarda yalnız başına yürümemelisin.”</p>

    <p>Vaelin başını iki yana salladı. “Endişelenme, kardeşim. Kendimi savunamayacak kadar zayıf düşmedim.”</p>

    <p>Caenis emin olamıyordu ama yine de başını salladı. “Nasıl istersen. Ah, bu arada,” Vaelin merdivenlerden aşağı inmeye başlamışken onu durdurdu. “Vali evine bir şifacı göndermemizi istedi. Kızı hastalanmış ve yerel doktorlar onu iyileştirebilecek becerilere sahip değillermiş. Bu sabah Kardeş Gilma’yı gönderdim. Belki o bize biraz itibar kazandırır.”</p>

    <p>“Eh, bu işi yapabilecek biri varsa o da Kardeş Gilma’dır. Kızının iyileşmesini yürekten dilediğimi valiye iletir misin?”</p>

    <p>“Tabii ki, kardeşim.”</p>

    <p class="bolum_arasi">* * *</p>

    <p>Taş ustasının dükkânının kapısını açan kadın, ona düşmanlık dolu gözlerle bakıyordu. Vaelin onu selamlarken kaşlarını çatmış, siyah gözlerini kısmıştı. Otuz yaşlarındaydı ve uzun siyah saçlarını atkuyruğu yapmıştı. Zayıftı, üzerinde kirli, deri bir yelek vardı ve arkasından düzenli aralıklarla taşa vuran metalin sesi geliyordu.</p>

    <p>“İyi günler, madam,” dedi Vaelin. “Rahatsız ettiğim için lütfen bağışlayın.”</p>

    <p>Kadın kollarını kavuşturup Alpirce kısa bir cevap verdi. Ses tonundan bir bardak buzlu çay içmek için Vaelin’i içeri davet etmediği belliydi.</p>

    <p>“Benim... buraya gelmem söylendi,” diye devam etti Vaelin. Kadının sert bakışları ve sıkı bir şekilde kapalı olan ağzı, Vaelin’in dediklerini anlayıp anlamadığını belli etmiyordu.</p>

    <p>Vaelin arkasındaki boş sokağa bakıp görüntüyü yanlış yorumlamış olabilme ihtimali olup olmadığını düşündü. Ama kan şarkısı dinmiyordu. Kesin bir tonla onu sokaklardan geçirmiş ve üzerinde bir keski ve çekiç işareti olan bu kapının altında durduğunda sakinleşmişti. Bir an zorla içeri girmeyi düşünse de bundan vazgeçti ve gülümsedi. “Bir iş için geldim.”</p>

    <p>Kadın kaşlarını daha da çattı ve oldukça aksanlı olmasına rağmen anlaşılır bir şekilde konuştu. “Kuzeylilere göre iş yok burada.”</p>

    <p>Vaelin kan şarkısının hafifçe mırıldandığım duydu ve dükkânın içinden gelen çekiç sesi durdu. Bir erkek sesi Alpirce bir şeyler söyledi ve kadın yüzünü buruşturup bir adım yana çekildi. “Kutsal şeyler burada,” dedi Vaelin’e içeri girerken. “Tanrılar lanetler, çalarsan.”</p>

    <p>Dükkânın iç tarafı bir mağaraya benziyordu. Yüksek bir tavanı vardı ve mermer yer karoları yaklaşık kırk beş metrekarelik bir odayı kaplıyordu. Tavan pencerelerinden akan gün ışığı heykellerle dolu odayı aydınlatıyordu. Heykellerin boyu birbirinden farklıydı; bazıları yarım metre, bazıları insan boyutundaydı. Aşırı derecede yapılı bir adamın bir aslanla dövüştüğü heykel ise en az üç metre boyundaydı. Vaelin bu heykelin ne kadar canlı durduğuna, işlemesinin ne kadar hassas bir şekilde yapılmış olduğuna, dev ve aslanı en şiddetli anda dondurmuş olduğuna hayret etti. Bunun yanında daha küçük bir heykel vardı. İnsan boyutlarında ve çok güzel olan bir kadın kollarını yalvarır gibi kaldırmıştı ve yüz hatlarından dipsiz bir keder içerisinde olduğu belliydi.</p>

    <p>“Herlia, Adalet Tanrıçası ilk hükmünü uygularken ağlıyor.” Sesi duyunca kan şarkısının sesi arttı. Ama uyarı niteliği taşımıyordu, yalnızca sıcak bir şekilde adamı karşılıyordu. Adam ellerini beline koymuş duruyor, önlüğünün yan tarafından bir keski ve çekiç sallanıyordu. Kısa boylu ama yapılıydı ve çıplak olan kollarından sıkı pazıları belli oluyordu. Köşeli bir yüze sahipti; çıkık elmacık kemikleri, badem şeklinde gözleri vardı ve derisinin toz içinde olmayan kısımları hafif, altın renginde bir parıltı saçıyordu.</p>

    <p>“Alpirli değilsin,” dedi Vaelin.</p>

    <p>“Sen de öyle,” dedi adam gülerek. “Ama bak ikimiz de buradayız.” Kadına döndü ve Alpirce bir şeyler söyledi. Vaelin’e son bir kez bakan kadın dükkânın arka tarafına geçerek gözden kayboldu.</p>

    <p>Vaelin başıyla heykeli işaret etti. “Neden bu kadar üzgün?”</p>

    <p>“Bir ölümlüye âşık olmuş ama adamın ona olan tutkusu çok fena bir suç işlemesine sebep olmuş. Böyle olunca onu yargılamış ve dünyanın derinlerinde bir kayaya zincirlenmesine ve haşaratların sonsuza kadar derisini yemesine karar vermiş.”</p>

    <p>“Gerçekten de çok fena bir suç işlemiş olmalı.”</p>

    <p>“Evet. Büyülü bir kılıç çalıp Herlia’ya kur yaptığını, kendisinin rakibi olduğunu düşünerek o kılıçla bir Tanrıyı öldürmüş. Ama aslında Tanrının; kardeşi Ixtus, Rüya Tanrısı olduğu ortaya çıkmış. Şimdi ne zaman kâbus görsek, aslında ölmüş Tanrının ölümlülerden intikam alan gölgesiyle karşılaşırız.”</p>

    <p>“Tanrı uydurma bir şeydir. Ama güzel bir hikâye.” Elini uzattı. “Vaelin Al Sorna...”</p>

    <p>“Altıncı Nişan’ın kardeşi, Birleşmiş Diyar’ın Kılıcı ve şimdi de şehrimizi işgal eden yabancı ordunun kumandanı. İlginç bir adamsın gerçekten, ama biz Şarkıcılar genelde ilginç adamlar oluruz zaten. Şarkı bizi pek çok yola sevk eder.” Adam Vaelin’in elini sıktı. “Ahm Lin, naçizane taş ustası, hizmetinizde.”</p>

    <p>“Hepsi senin eserlerin mi?” diye sordu Vaelin dizili heykelleri işaret ederek.</p>

    <p>“Bir açıdan.” Ahm Lin arkasını dönüp dükkânın iç taraflarına doğru ilerlemeye başladı. Vaelin de arkasından yürüyordu. Gözleri harika şekiller, sonsuz gibi görünen form ve tablolardan oluşan bu karnavaldan kana kana içiyordu. “Hepsi Tanrı mı?” diye sordu.</p>

    <p>“Hepsi değil. Bak-” Ahm Lin ciddi ifadeli ve kanca burunlu bir büstün önünde durdu. Heykelin kaşları çatılıydı. “Alpir İmparatorluğu’nun tahtında ilk oturan kişi, İmparator Cammuran.”</p>

    <p>“Sıkıntılı gibi duruyor.”</p>

    <p>“Bunun için iyi bir sebebi vardı. İmparator olamayacağını öğrenince oğlu onu öldürmeye çalışmış. Tanrıların yardımıyla vârisi halkın arasından seçmek gelenekten ciddi bir kopuşu simgeliyor.”</p>

    <p>“Oğluna ne oldu?”</p>

    <p>“İmparator servetini elinden aldı, dilini kestirdi ve gözlerine mil çektirip günlerinin kalanını bir dilenci olarak yaşamaya mahkûm etti. Çoğu Alpirli gereğinden fazla merhametli olduğunu düşünür. İyi insanlardır, saygılı ve bağışlayıcılardır, ama kışkırtıldıklar zaman affetmezler. Bunu unutmamalısın, kardeşim.” Cevap veremediğini görünce Vaelin’e yan taraftan baktı. “Şarkının seni buraya getirmesine şaşırdığımı söylemeliyim. Bu işgalin lanetli olduğunu biliyor olmalısın.”</p>

    <p>“Şarkım son zamanlarda... tutarsızdı. Uzun zamandır bana pek bir şey söylemedi. Senin sesini duyana kadar bir yıldan uzun bir süredir sessizdi.”</p>

    <p>“Sessiz.” Ahm Lin şok olmuş gibiydi. Vaelin’e merakla bakmaya başladı. “Nasıldı?” Neredeyse kıskanç gibiydi.</p>

    <p>“Bir uzuv kaybetmek gibi,” dedi Vaelin dürüstçe. Şarkısı sustuğu zaman yaşadığı kayıp hissini ilk defa fark ediyordu. Ancak şimdi, şarkının bir bela olmadığı gerçeğini kabullenince dönmüştü. Sella haklıydı; bu bir hediyeydi ve Vaelin zaman içinde ne kadar değerli olduğunu anlamıştı.</p>

    <p>“İşte geldik.” Dükkânın arka tarafına geldiklerinde Ahm Lin kollarını iki yana açtı. İçeride büyük bir tezgâhın üzerinde düzenli bir şekilde dizilmiş çekiçler, keskiler ve Vaelin’in ismini bilmediği bir sürü garip şekle sahip aletler vardı. Yan taraflarında kısmen tamamlanmış büyük bir mermer bloka dayalı bir merdiven bulunuyordu. Vaelin heykeli görünce çok şaşırdı. Burun, kulaklar, harika bir şekilde işlenmiş post ve gözler, o her yerde tanıyacağı gözler. Şarkısı net ve sıcak bir şekilde tanıdığını söylüyordu. Kurt. Onu Urlish’te kurtaran kurt. Kardeş Henna onu öldürmeye geldiğinde Beşinci Nişan Hanesi’nin dışında ulumuş olan kurt. Martishe’te cinayet işlemesini engelleyen kurt.</p>

    <p>“Ah...” Ahm Lin şakaklarını ovdu ve acı çekiyormuş gibi bir ifadesi vardı. “Şarkın gerçekten güçlü, kardeş.”</p>

    <p>“Üzgünüm.” Vaelin konsantre olup şarkıyı sakinleştirmeye çalıştı, ama şarkının dinmesi birkaç saniye sürdü. “Bu bir Tanrı mı?” diye sordu Ahm Lin’e. Gözlerini kurttan ayırmamıştı.</p>

    <p>“Pek sayılmaz. Alpirlilerin İsimsiz adını verdiği şeylerden biri bu, sırların ruhlarından biri. Kurt pek çok Tanrı hikâyesinde karşımıza çıkar, bir rehber, koruyucu, savaşçı veya intikam ruhu olarak. Ama asla isim verilmez. Yalnızca kurttur, aynı derecede korkuludur ve ona saygı duyulur.” Vaelin’e dikkatli bir şekilde baktı. “Daha önce gördün değil mi, hem de heykel olarak değil?”</p>

    <p>Vaelin bir an için bu adama fazlasını anlatmak konusunda tereddüt etti, zira adam onu az kalsın şarkısıyla öldürecek bir yabancıydı. Ama kendi şarkısının buyur eden tınısı şüphesine üstün geldi. “Beni kurtardı. İki kere ölümden, bir kez de daha kötü bir şeyden.”</p>

    <p>Ahm Lin bir an için korkar gibi olsa da hemen gülümsedi. “‘İlginç’ senin için yetersiz bir sözcük, kardeş. Bu senin.” Yanlarındaki tezgâhın üzerinde duran mermer blokunu ve keskiyi işaret etti. Blok, beyaz mermerden oluşan bir küp şeklindeydi ve Ahm Lin’in şarkısı onu yatağa düşürdüğü zaman zihninde beliren blok da tam olarak buydu. Vaelin eline aldığında yüzeyinin pürüzsüz olduğunu hissetti.</p>

    <p>“Bunu benim için mi aldın?” diye sordu.</p>

    <p>“Yıllar önce. Şarkım çok ısrar etti, içinde her ne varsa uzun zamandır senin onu özgür bırakmanı bekliyor.”</p>

    <p><em>Bekliyor...</em> Vaelin avucunu açıp blokun üstüne koyunca kan şarkısı birden alevlendi, uyarı ve kesinlik karışımı bir ezgi şakıdı. Bekleyen.</p>

    <p>Keskiyi kaldırdı ve kendinden emin olmayan bir şekilde taşa değdirdi. “Daha önce böyle bir şey hiç yapmadım,” dedi Ahm Lin’e. “Doğru düzgün bir baston bile yontamam.”</p>

    <p>“Şarkın ellerine yol gösterecektir, tıpkı benimkinin bana gösterdiği gibi. Bu heykeller becerimin olduğu kadar şarkımın da eseri.”</p>

    <p>Adam haklıydı. Şarkısı güçlü ve net bir şekilde yükseliyor, keskiyi taş üzerinde oynatıyordu. Vaelin tezgâhın üzerinden bir tokmak aldı ve keskinin arka tarafına vurdu. Küpün ucundan bir mermer parçası düştü. Şarkı daha da alevlendi ve elleri hareket etmeye, kendini işe kaptırdıkça Ahm Lin ve dükkân kararmaya, gözlerinin önünden yok olmaya başladı. Aklında hiçbir düşünce, aklını çelen hiçbir şey yoktu, yalnızca şarkı ve taş vardı. Zaman algısı yitip gitti, şarkı dışında hiçbir şey hissetmiyordu ve yalnızca omzundan tutup ciddi bir şekilde sarsılınca kendisine geldi.</p>

    <p>“Vaelin!” Cevap vermeyince Barkus onu bir kez daha sarstı. “Ne yapıyorsun?”</p>

    <p>Vaelin toz içinde kalmış ellerindeki aletlere baktı, yanı başında pelerin ve silahlarının dışında başka bir şey yoktu. Onları da çıkardığını hatırlamıyordu. Taşın şekli oldukça değişmişti. Üst tarafı yontulmuş, merkezinin içinde iki çukur olan bir kubbe şeklini almıştı ve alt tarafında da belli belirsiz bir çene oluşuyordu.</p>

    <p>“Burada durmuş silahsız ve savunmasız bir şekilde çalışıyorsun.” Barkus sinirliden ziyade şaşkın gibiydi. “Yanından geçen bir Alpirli çok rahat bir şekilde seni öldürebilirdi.”</p>

    <p>“Ben...” Vaelin şaşkınlıkla gözlerini kırpıştırdı. “Ben...” Sesi giderek azaldı ve yapacağı herhangi bir açıklamanın anlamsız olacağını fark etti.</p>

    <p>Ahm Lin ve kapıya bakan kadın yakınlarında duruyorlardı ve kadın Barkus’un beraberinde getirdiği iki askere bakıyordu. Ahm Lin daha rahattı. Keskilerinden birini bileğitaşına sürtüyordu ve Vaelin’e hayranlık benzeri bir bakışla bakıp gülümsüyordu.</p>

    <p>Barkus, Vaelin’in elindeki taşa baktıktan sonra kaşlarını çatarak tekrar Vaelin’e döndü. “Bu ne?”</p>

    <p>“Önemli değil.” Vaelin bir bez alıp taşın üzerini örttü. “Ne istiyorsun, kardeşim?” Denemiş ama sesinin sinirli bir şekilde çıkmasını engelleyememişti.</p>

    <p>“Kardeş Gilma seninle görüşmek istiyor. Vali’nin konağında.”</p>

    <p>Vaelin sabırsızca başını iki yana salladı ve tekrar aletlerine uzandı. “Valiyle Caenis ilgileniyor. Onu gönder.”</p>

    <p>“Ona haber verdik. Gilma sana da ihtiyacı olduğunu söyledi.”</p>

    <p>“Bekleyebileceğinden eminim...” Barkus, Vaelin’in bileğini sıkıca tuttu ve kulağına eğilip iki kelime fısıldadı. Vaelin birden aletleri elinden bırakıp pelerinini ve silahlarını aldı ve kan şarkısının uluyarak karşı çıkmasına rağmen ayağa kalktı.</p>

    <p class="bolum_arasi">* * *</p>

    <p>“Kızıl El.” Kardeş Gilma konağın kapısının öbür tarafında duruyordu. Kardeşlere içeri girmeyi yasaklamıştı. Vaelin kadının gözlerinde ilk defa neşe olmadığını görüyordu. Yüzü soluktu ve normalde parlak olan gözleri korkuyla donuklaşmıştı. “Şimdilik sadece valinin kızı, ama başkaları da yakalanacaktır.”</p>

    <p>“Emin misin?” diye sordu Vaelin.</p>

    <p>“Nişan’ımın her üyesi katıldığı anda belirtilerini öğrenir. Şüphem yok, kardeş.”</p>

    <p>“Kızı muayene ettin mi? Ona dokundun mu?”</p>

    <p>Gilma söyleyecek söz bulamadan başını salladı.</p>

    <p>Vaelin göğsünde yükselen kederi bastırmaya çalıştı. Şu an zayıf olmamam gerekiyor. “Neye ihtiyacın var?”</p>

    <p>“Konak mühürlenip kapatılmalı. Kimsenin içeri girmesine ya da dışarı çıkmasına izin verilmemeli. Şehirde başka kurbanlar olabileceğini göz önünde bulundurmalı, dikkatli olmalısınız. Emir erlerim neye dikkat etmeleri gerektiğini biliyorlar. Hastalığa yakalandığı anlaşılan herkes gerekirse zor kullanarak buraya getirilmeli. Onlarla temas edilecekse maske ve eldivenler kullanılmalı. Ayrıca şehri de mühürlemelisin. Gemiler ve karavanlar da şehirden ayrılamaz.”</p>

    <p>“Panikleyecekler,” dedi Caenis. “Kızıl El, Diyar’da olduğu kadar Alpir’de de ölüm saçtı. Hastalık söylentisi yayıldığında insanlar yana yakıla kaçmak isteyecekler.”</p>

    <p>“O zaman onları durdurman gerekecek,” dedi Kardeş Gilma açıkça. “Bu vebanın bir kez daha yayılmasına izin veremeyiz.” Bakışlarını Vaelin’e çevirdi. “Anlıyor musun, kardeş? Ne gerekiyorsa yapmalısın.”</p>

    <p>“Anlıyorum, kardeş.” Kederinin içinden sönük bir anı belirmeye başladı: Yüksek Kale’deki Sherin. O zamanları düşünmeyi sevmiyordu zira kaybettiği şeylerin ağırlığı altında eziliyordu, ama şimdi Hentes Mustor’un ölümünün ertesi sabahında söylediği kelimeleri hatırlamaya çalışıyordu. Tahtı Zorla Alan’ın takipçileri, Warnsclave’de bir Kızıl El salgını olduğunu bildiren sahte bir rapor hazırlayıp onu tuzağa düşürmüşlerdi. <em>Bir deva üzerine çalışıyordum...</em></p>

    <p>“Kardeş Sherin,” dedi Vaelin. “Hastalığa bir çare bulduğunu söylemişti bana.”</p>

    <p>“Çare olabilecek bir şey, kardeş,” dedi Gilma. “Yalnızca teoriye dayalı bir şey ve hazırlaması da benim becerimin ötesinde.”</p>

    <p>“Kardeş Sherin şu anda nerede görev yapıyor?” diye sordu Vaelin.</p>

    <p>“Son duyduğumda Nişan Hanesi’ndeydi. İlaçların Hanımı oldu.”</p>

    <p>“İyi bir rüzgârla yirmi gün,” dedi Caenis. “Yirmi gün de dönüş.”</p>

    <p>“Bir Alpir veya Diyar gemisi için,” diye düşünceye daldı Vaelin usulca. Tekrar Kardeş Gilma’ya döndü. “Kardeş, validen senin aldığın önlemleri onaylayan ve halkı işbirliğine davet eden bir bildiri yazmasını iste. Kardeş Caenis bildiriyi çoğaltıp şehre dağıtacak.” Caenis’e döndü. “Kardeşim, kapıların ve konağın iyi korunduğundan emin ol. Duvarlardaki muhafızları iki katına çıkart. Ancak elzem durumlarda adamlarımızı kullan.” Tekrar Kardeş Gilma’ya baktı ve yüreklendirici bir şekilde gülümsedi. “Umut nedir, kardeş?”</p>

    <p>“Umut, İtikad’ın kalbidir. Umuttan feragat etmek İtikad’ı inkâr etmektir.” Kadın belli belirsiz gülümsedi. “Odamda bazı ilaç ve gereçlerim var. Onların bana getirilmesini sağlayabilir misiniz?”</p>

    <p>“Ben ilgilenirim,” dedi Caenis.</p>

    <p>Vaelin gitmek üzere arkasını döndü ve taş döşeli yolda koşmaya başladı. “Rıhtım ne olacak?” diye bağırdı arkasından Caenis.</p>

    <p>Vaelin arkasına bakmadı. “Rıhtımla ben ilgilenirim.”</p>

    <p class="bolum_arasi">* * *</p>

    <p>Meldenli kaptan ince, uzun ve kaslı bir adamdı. Masanın karşı ucunda oturmuş, kuşkucu bir şekilde Vaelin’e bakıyordu. Yumuşak deri eldivenler giydiği ellerini masanın üzerinde kavuşturmuştu. Eski tüccar loncası binasının harita odasındaydılar ve içeride onlar dışında yalnızca kapıyı koruyan Frentis vardı. Hava kararmak üzereydi ve şehirdeki herkes sabah onları karşılayacak olan krizi bilmeden uykuya dalacaklardı. Kaptan ve tayfasının nasıl zorla ranzalarından kaldırılıp, giyindirilip, buraya getirilmeden önce Kardeş Gilma’nın emir erleri tarafından muayeneden geçirilmesi konusunda bir şikâyeti vardıysa bile belli ki bu konuyu açmamanın kendisi için daha iyi olacağını düşünüyordu.</p>

    <p>“<em>Kırmızı Şahin</em>’in kaptanı olan,” diye sorusuna başladı Vaelin, “Carval Nurin sen misin?”</p>

    <p>Adam başını hafifçe salladı. Sürekli bir Vaelin’e bir Frentis’e bakıyor, gözleri bir süre kılıçları üzerinde dolanıyordu. Vaelin adamın kendisini rahat hissetmesi taraftarı değildi, zira korkuyor olması işine geliyordu.</p>

    <p>“Geminin, bu rıhtımın gördüğü en hızlı gemi olduğu söyleniyor,” dedi Vaelin. “Melden tersanelerinde yapılmış en iyi gemi gövdesine sahipmiş.”</p>

    <p>Carval Nurin başını yana eğdi ve sessiz kaldı.</p>

    <p>“Ayrıca korsanlık veya üçkâğıtçılık gibi konulara da bulaşmadığın söyleniyor, senin adalarından gelen biri için sıradışı bir durum.”</p>

    <p>“Ne istiyorsun?” Adamın sesi sert ve kulak tırmalayıcıydı. Vaelin adamın boynuna taktığı siyah, ipek eşarbın altında bir yara izi olduğunu gördü. Korsan olsun olmasın, denizden nasibini almıştı.</p>

    <p>“Hizmetlerinden yararlanmak,” diye cevap verdi Vaelin usulca. “Varinshold’a en çabuk ne kadar sürede gidebilirsin?”</p>

    <p>Kaptanın huzursuzluğu azalmıştı, ama gözlerinde hâlâ şüphe vardı. “Daha önce on beş günde gitmiştim. Udonor kuzeydekilere nazik davranmıştı.”</p>

    <p>Vaelin, Udonor’un rüzgârları yöneten bir Melden Tanrısı olduğunu biliyordu. “Daha hızlı yapılabilir mi?”</p>

    <p>Nurin omzunu silkti. “Belki. Boş bir kargo ve halatlar için birkaç ekstra adam. Ve Udonor için iki keçi, tabii.”</p>

    <p>Meldenlilerin tehlikeli bir yolculuğa çıkmadan, özel Tanrılarına hayvan sunmaları geleneksel bir şeydi. Vaelin kendi işgal gemileri limandan ayrılmadan toplu bir hayvan katliamına denk gelmişti. O kadar çok kan dökülmüştü ki limandaki sular kırmızıya dönmüştü.</p>

    <p>“Keçileri biz veririz,” dedi ve Frentis’e ileri çıkmasını işaret etti. “Yolcuların, Kardeş Frentis ve iki adamım olacak. Onu Varinshold’a götüreceksin ve bir yolcu daha alıp buraya geri getireceksin. Bütün yolculuk yirmi beş günden fazla sürmemeli. Bu mümkün mü?”</p>

    <p>Nurin bir an duraksayıp sonra başını salladı. “Evet, mümkün. Ama benim gemim için değil.”</p>

    <p>“Neden?”</p>

    <p>Nurin ellerini birbirinden ayırdı, yavaşça eldivenlerini çıkardı ve parmak uçlarından bileklerine kadar benekli ve rengi atmış ellerini gösterdi. “Söylesene, karada-gezen,” dedi ellerini iyice kaldırarak. Lamba ışığı biçimsiz elleri üstünde oynaştı. “Hiç kız kardeşin ve annen yanarak ölürken ateşi dövdün mü çıplak ellerinle?” Meldenli dudaklarını acı bir gülümsemeyle büktü. “Hayır, gemim sana hizmet etmek için denize açılmayacak. Alpirliler sana Umut Katili diyorlar, benim için ise Şehir Yakıcı’nın oğlusun. Gemi Lordları kendilerini senin kralına pazarlamış olabilirler, ama ben bunu yapmayacağım. İstersen tehdit et, istersen işkence yap-”</p>

    <p>Vaelin göztaşını çıkarıp masaya koyduğunda tok bir ses çıktı. Vaelin göztaşını döndürdü ve ışık gümüş damarlı yüzeyinde oynaştı. Carval Nurin’in gözleri şaşkınlık ve açgözlülükle açıldı.</p>

    <p>“Annen ve kız kardeşin için üzgünüm,” dedi Vaelin. “Ve ellerin için. Çok acımış olmalı.” Göztaşını döndürmeye devam ediyordu. Nurin gözlerini bir an için bile taştan ayırmadı. “Ama senin bir iş adamı olduğunu hissediyorum ve hassasiyet sana çok kâr ettirmez.”</p>

    <p>Nurin yutkundu ve yaralı elleri seğirdi. “Ne kadarını alacağım?”</p>

    <p>“Yirmi beş gün içinde dönersen hepsini.”</p>

    <p>“Yalan söylüyorsun!”</p>

    <p>“Arada sırada, ama şu an değil.”</p>

    <p>Nurin gözlerini taştan kaldırıp Vaelin’e çevirdi. “Ne gibi bir güvencem olacak?”</p>

    <p>“Altıncı Nişan Hanesi’nin bir kardeşi olarak söz veriyorum.”</p>

    <p>“Sokiyim sözüne de Nişan’ına da. Hayalete tapınma saçmalığınız beni hiç ilgilendirmiyor.” Nurin eldivenlerini taktı ve gözlerini kısıp düşündü. “Valinin de tanıklık ettiği yazılı bir teminat istiyorum.”</p>

    <p>“Vali şu an... meşgul. Ama Tüccar Loncası’nın Büyük Ustası bunu yapmaktan memnun olacaktır. Yeterli mi?”</p>

    <p class="bolum_arasi">* * *</p>

    <p>Vaelin daha önce hiç <em>Kırmızı Şahin</em> gibi bir gemi görmemişti. Çoğu gemiden daha küçüktü, gövdesi dardı ve normalde gemilerde iki tane direk olurken bunda üç tane vardı. Yalnızca iki amban vardı ve mürettebatı yirmi kişiden oluşuyordu.</p>

    <p>Vaelin geminin sıradışı bir tasarımı olduğunu söylediğinde, “Çay ticareti için uygun,” dedi Carval Nurin ters bir şekilde. “Ne kadar taze olursa o kadar kâr edersin. İstiflenmiş şeylerden kazanacağın paranın üç katını taze çay satarak kazanabilirsin. Bir limandan diğerine ne kadar çabuk gidersen o kadar fazla para kazanırsın.”</p>

    <p>“Kürek yok mu?” diye sordu Frentis. “Bütün Melden gemilerinde kürek var zannediyordum.”</p>

    <p>“Var tabii.” Nurin alt güvertedeki kapalı bağlantı noktalarını işaret etti. “Ancak rüzgâr olmadığında kullanıyoruz ki bu da kuzey sularında nadiren olur. Ayrıca Şahin en ufak esintide bile yol alabiliyor.”</p>

    <p>Kaptan durup etrafına baktı ve rıhtımda Kurtlakoşanlar’ın başlarında nöbet beklediği boş gemileri gördü. Geceleyin mürettebatın gemilerden çıkmaları istenmişti. Bunun sonucunda çıkan arbededen dolayı çoğu adam şimdi etraftaki depolarda yaralarını sarıyordu. “Linesh’teki limanların daha önce hiç bu kadar sessiz olduğunu hatırlamıyorum,” dedi Nurin.</p>

    <p>“Savaş ticareti kötü etkiliyor, Kaptan,” dedi Vaelin.</p>

    <p>“Geçen ay gemiler istediği gibi gelip gidiyordu ve şu an mürettebat hapis bir şekilde öylece duruyor. Sadece Şahin’in denize açılmasına izin veriliyor.</p>

    <p>“Temkinli olmakta fayda var,” dedi Vaelin ve adamın sırtına cana yakın bir şekilde vurdu. Kaptan bunun karşısında korku ve tiksinti içinde elinden kaçmaya çalıştı. “Etrafta çok casus var. Ne zaman yola çıkıyorsun kaptan?” diye sordu Vaelin.</p>

    <p>“Bir saat sonra gelgit izin verince.”</p>

    <p>“O halde sizi geciktirmeyeyim.”</p>

    <p>Nurin alaycı bir cevap vermemek için kendini tutup başını salladı ve sürme iskeleden geçip tayfasına küfürlerle dolu emirler yağdırmaya başladı.</p>

    <p>“Sence biliyor mu?” diye sordu Frentis.</p>

    <p>“Bir şeyden şüpheleniyor, ama bilmiyor.” Frentis’e bakıp üzgün bir şekilde gülümsedi. “Yanında daha çok adam göndermek isterdim ama bu daha da şüphe uyandırır. Kardeş Gilma’nın emir erleri sana hangi belirtilere bakacağını anlattı mı?”</p>

    <p>Frentis başını salladı. “Boyunda şişme, terleme, baş dönmesi ve kollarda kaşıntı. Eğer içlerinden birinde varsa üç gün içinde ortaya çıkar.”</p>

    <p>“Güzel. Kardeşim, eğer sen dahil gemidekilerden herhangi birinin Kızıl El’e yakalandığı ortaya çıkarsa bu gemi ne Varinshold’a ne de başka bir yere yanaşabilir, bunu biliyorsun değil mi?”</p>

    <p>Frentis başını salladı. Vaelin çocukta ne korku ve de isteksizlik hissediyordu. Kan şarkısı yalnızca temel ve sarsılmaz bir güven olduğunu, neredeyse düşünmeden itaat ettiğini söylüyordu. Yıllar önce Suret’in odasında kendisine destek olmasını isteyen zayıf, bakımsız çocuk gitmiş, yerine onun verdiği emirleri hiç sorgulamayacak deneyimli ve ölümcül becerilere sahip bir adam gelmişti. Bazı zamanlar Frentis’in emrinde olmasının bir lütuf değil bir bela olduğunu düşünüyordu. O, çok dikkatli bir şekilde kullanılması gereken bir silahtı zira kınından çıktıktan sonra bir daha kınına sokmak imkânsızdı.</p>

    <p>“Ben... bunun gerekli olmasından dolayı üzgünüm, kardeşim,” dedi. “Başka bir yolu olsaydı...”</p>

    <p>“Bana şu dersi hiç vermedin,” dedi Frentis.”</p>

    <p>Vaelin kaşlarını çattı. “Ders mi?”</p>

    <p>“Fırlatma bıçağı dersi, hani bana öğretecektin ya. Yeterince iyiyim zannediyordum. Yanılmıştım.”</p>

    <p>“O zamandan bu yana pek çok şey öğrendin.” Vaelin birden kendisini suçlu gibi hissetti. Kendisine sorgusuz sualsiz güvenen bu genç adamın girdiği bütün savaşlar, aldığı yaralar, aldığı canlar... “Bir kardeş olmak istemiştin,” dedi. Sesinin suçluluk duygusundan dolayı biraz titreyerek çıkmasını engelleyememişti. “Seni alarak doğru mu yaptık?”</p>

    <p>Frentis gülünce Vaelin şaşırdı. “Doğru mu? Sen hiç yanlış yaptın mı ki?”</p>

    <p>“Tek Göz seni yaraladı. Sınavlar canını yaktı. Benim peşimden buraya geldin, savaş ve acı gördün.”</p>

    <p>“Benim için başka bir seçenek yoktu. Aç, korku dolu ve mideme bıçak saplı bir şekilde bir arka sokakta ölecektim.” Frentis, Vaelin’in omzunu tuttu. “Şimdi beni canları pahasına savunacak kardeşlerim var, hepsi için canımı vereceğim kardeşlerim. Şimdi bir İtikad’ım var.” Söylediklerine inanıyordu ve sert bir şekilde güldü. “İtikad nedir, kardeşim?”</p>

    <p>“İtikad her şeydir. İtikad bizi yakıp kül eder ve özgürleştirir. İtikad hayatımı şekillendirir, bu dünyada ve Öte’de.” Vaelin konuşurken söylediklerine ne kadar inandığını fark etti ve inancının bu kadar derin olmasına şaşırdı. Dünyada pek çok şey görmüştü; Tanrılar, başka inançlar ama ağzından çıkan sözcüklere tamamıyla inanıyordu. <em>Annemin sesini duydum...</em></p>
  </div>
</body>
</html>
