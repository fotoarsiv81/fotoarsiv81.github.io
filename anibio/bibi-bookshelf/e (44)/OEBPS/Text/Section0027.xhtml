<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Dokuzuncu Bölüm</h2>

    <p>Kılıç Sınavı’nın olduğu sabah yağan yağmur, toprağı çamura dönüştürdü ve zaten çok yüksek olmayan morallerine pek de iyi bir katkı yapmadı. Sınav, Varinshold’un kuzey bölgesindeki bir arenada yapılıyordu. Bu arena düzgün bir şekilde granit döşeliydi, eski bir yapıydı ve hava olaylarından nasibini almıştı. Vaelin, yalnızca adının Çember olduğu bilinen bu yapının neden veya ne zaman yapıldığına dair bir şey bilen kimseyle tanışmamıştı. Yerin altında buldukları yedi Nişan tapınağıyla benzerlikleri olduğunu gördü. Yukarıdaki izleyici yerlerine destek olan sütunlar, yeraltı yapısının zarafetini andırıyordu. İşçiliğin bazı yerlerinde artık solmuş, karmaşık süsler görmüştü ama tapınaktaki motiflerin daha iyi muhafaza edilmiş olduğunu düşündü. Usta Sollis onları sütunların altındaki gölgelere doğru götürmeden Caenis’e de gördüklerini göstermişti ama Caenis pek oralı olmamıştı. Caenis’in bile merakı, haliyle aklı da bir şeyle ilgilenmeyecek kadar meşguldü.</p>

    <p>Vaelin arkadaşlarının yüzlerindeki korku ve belirsizlik hissini gördü ama onda bundan eser yoktu. Dentos’a kahvaltısını kusturan ve Nortah’ın ağzını fermuarlayıp beti benzini attıran hisleri Vaelin hissetmiyordu. Korkmuyordu ve sebebini bilmiyordu. Üç adamla silahlı bir çarpışmaya girecekti. Ya o onları öldürecekti ya da onlar onu. Ölüm ihtimali onu da korkutmalıydı. Belki de korkmamasının sebebi bu durumun basitliğiydi. Soru, gizem ya da sır yoktu, yaşayacak ya da ölecekti. Ama korku hissetmemesine rağmen aklında bir ses vardı ve bu cılız sesi duymak istemese de aklının bir köşesinde duruyordu: <em>Belki de zevk alacağın için sınavdan korkmuyorsundur.</em></p>

    <p>İstemeden Suretlerin ondan zorla gerçeği aldığı İrfan Sınavı geldi aklına. <em>Öldürebiliyorum. Tereddüt etmeden öldürebiliyorum.</em> Gözünün önüne birden öldürdüğü adamlar geldi: ormandaki okçu, Beşinci Nişan Hanesi’ndeki yüzü olmayan suikastçılar, Tek Göz’ün adamı. Onları öldürürken tereddüt etmediği doğruydu ama gerçekten zevk almış mıydı?</p>

    <p>“Burada bekleyeceksiniz.” Usta Sollis onları ana girişin arkasındaki bir odaya götürdü. Duvarlar kalındı, ama Çember’deki kalabalığın seslerini duyabiliyorlardı. Kılıç Sınavı şehirde rağbet gören bir olaydı. Biletler pahalı olduğu için bu üç gün süren olaya genelde şehrin zenginleri gelir, her bir çarpışmanın sonucu hakkında bahis oynarlardı. Elde edilen kâr, işlerini devam evirebilsinler diye Beşinci Nişan’a bağışlanırdı. Vaelin bunun ne kadar ironik olduğunu düşünüp hafifçe gülümsedi.</p>

    <p>“Komik olan ne?” dedi Nortah sertçe.</p>

    <p>Vaelin başını iki yana salladı ve beklemek üzere taş bir banka oturdu. Vaelin’in grubunda bugün yirmi kardeş vardı. On on bir yaşlarında beraber eğitime başladıkları üç yüz kişiden kalan diğer elli kişilik bir grup sınava önceki iki gün içinde girmişti. Şimdiye kadar on tanesi öldürülmüştü ve sekiz tanesi o kadar kötü yaralanmıştı ki artık Nişan’a hizmet edemeyecekti. Birçok kişinin yaraları da haftalar süren tedavi gerektirecekti. İki gündür kapıdan yaralı ve şok içindeki kardeşlerin geçiyor olması da korkularını azaltma konusunda pek yardımcı olmuyordu. İçlerinde yalnızca Barkus ve Vaelin etkilenmemiş gibiydi.</p>

    <p>“Şekerleme?” diye sordu Barkus yanına oturarak.</p>

    <p>“Teşekkürler, kardeşim.” Şekerleme tazeydi ve hafif bir acılığı vardı. Sayesinde dikkatini bir an için diğerlerinin kasvetli halinden ayırmayı başardı.</p>

    <p>“İlk kim gidecek merak ediyorum,” dedi Barkus kısa bir süre sonra. “Nasıl seçiyorlar merak ediyorum.”</p>

    <p>“Kura çekiyoruz,” dedi Usta Sollis kapının eşiğinden. “Nysa. İlk sen. Gidelim.”</p>

    <p>Caenis yavaşça başını salladı ve ayağa kalktı. Fısıltı şeklinde konuştu. “Kardeşlerim...” diye başladı, sonra durup öksürdü. “Ben...” Bir an kekeledi ve Vaelin uzanıp Caenis’in kolunun ön kısmını tuttu.</p>

    <p>“Biliyoruz, Caenis. Yakında görüşürüz.”</p>

    <p>Beşi de kalkıp el ele tutuştu. Dentos, Barkus, Nortah, Vaelin ve Caenis. Vaelin’in, çocukkenki halleri geldi aklına. Barkus iri ve sakar. Caenis cılız ve korku dolu. Dentos çok konuşup çok hikâye anlatan. Nortah somurtkan ve çabuk gücenen. Şimdi karşısında duran kaslı, ciddi suratlı yüzlerle etrafa bakan kardeşlerinde o çocukların yalnızca gölgesini gördü. Güçlüydüler. Katildiler. Nişan onları bu hale getirmişti. <em>Bu bir şeyin sonu. Yaşa ya da öl, işte burada her şey sonsuza dek değişiyor.</em></p>

    <p>“Uzun bir yoldu,” dedi Barkus. “Bu kadar gelebileceğimi zannetmiyordum. Siz olmasanız gelemezdim de.”</p>

    <p>“Hiçbir şeye değişmem,” dedi Dentos. “Nişan’da olduğum için İtikad’a her gün şükranlarımı sunuyorum.”</p>

    <p>Nortah’ın yüzü gergindi. Kaşlarını çatmış, korkusunu dindirmeye çalışıyordu. Vaelin konuşmayacağını düşündü ama bir süre sonra, “Umarım... hepiniz geçersiniz,” dedi.</p>

    <p>“Geçeceğiz,” dedi Vaelin ve ellerini sıktı. “Her zamanki gibi. İyi dövüşün, kardeşlerim.”</p>

    <p>“Nysa,” dedi Usta Sollis. Sesinden sabırsız olduğu anlaşılıyordu ve Vaelin bu konuşmayı yapmalarına izin vermesine şaşırdı. “Gidelim.”</p>

    <p class="bolum_arasi">* * *</p>

    <p>Anladı ki Joffril kökünün etkileri, arkadaşlarının ölüp ölmediğini merak ederek bekleme işkencesiyle kıyaslandığında limonlu çaydan bir yudum almak gibiydi. Usta Sollis bir bir arkadaşlarını çağırıyordu. Bir süre geçtikten sonra kalabalıktan sesler yükseliyor, sonra da dövüşün seyrine göre sesler artıp azalıyordu. Bir süre sonra kalabalığın çıkardığı seslere göre savaşın seyrini, hatta kazananı bile tahmin edebildiğini düşünmeye başladı. Bazıları çabuk, hatta saniyeler içinde bitiyordu. Özellikle Caenis’inki çok kısa sürmüştü. Vaelin bunun iyi mi yoksa kötü mü olduğuna karar veremedi. Diğerleri daha uzun sürmüş, hem Barkus hem Nortah birkaç dakika boyunca mücadele etmek zorunda kalmışlardı.</p>

    <p>Vaelin’den önce son çağrılan Dentos’tu. Zoraki olduğu belli olan bir şekilde gülümsedi, kılıcının kabzasını sıkıca tuttu ve arkasına bakmadan Usta Sollis’i takip etmeye başladı. Kalabalıktan gelen seslere bakarak çarpışmasının olaylı geçtiği söylenebilirdi. Yapılan tezahüratlar birden yerini ölüm sessizliğine, sonra da bir alkış tufanına bırakıyordu. Bu böyle birkaç kez tekrarlandı. Son ses dalgası da yayıldıktan sonra Vaelin Dentos’un kazanıp kazanmadığını anlayamadı.</p>

    <p><em>İyi şanslar, kardeşim,</em> diye düşündü kendi kendine. Odada yalnızdı. <em>Belki birazdan ben de sana katılırım.</em> Kılıcının kabzasını sıkı sıkı tutmaktan eli ağrımış, deri üzerindeki parmaklarının boğum yerleri bembeyaz bir hal almıştı. <em>Bu korku mu? Yoksa sahne heyecanı mı?</em></p>

    <p>“Sorna.” Usta Sollis kapının eşiğinde durmuş, Vaelin’in daha önce hiç görmediği bir yoğunlukla ona bakıyordu. “Zaman geldi.”</p>

    <p>Arenaya giden tünel uzun, tahmin ettiğinden çok daha uzundu. Aslında zaman ona oyun oynuyordu. Yolculuğu en fazla bir dakika sürmüş olmalıydı. Kalabalığın sesi gittikçe artıyordu ve arenanın kumlu zeminine çıktığında sesle yıkanıyor olduğunu hissetti.</p>

    <p>Her tarafında izleyiciler ona bakıp bağırıyorlardı. Yaklaşık on bin kişi olmalıydı. Kalabalığın arasından herhangi bir surat seçemiyordu, kalabalık kocaman, hareket eden bir et yığını gibiydi. Sert bir şekilde yağan yağmuru ve esen rüzgârı kimse umursamıyordu. Kumda kan vardı. Göl olmasın diye taranıyordu ve yağmur kanı seyreltmişti ama yine de arenanın yeşilimsi sarı kumunda koyu kırmızı izler duruyordu. Üç adam kendisini bekliyordu ve her birinin elinde Asrael yapımı kılıçlar vardı.</p>

    <p>“İki katil, bir tecavüzcü,” dedi Usta Sollis. Vaelin kalabalığın sesinin Sollis’in sesine bir derinlik kattığını düşündü. “Başlarına geleceği hak ediyorlar. Merhamet gösterme. Uzun olana dikkat et, nasıl kılıç tutulacağını biliyor gibi duruyor.”</p>

    <p>Vaelin üç adamdan en uzun olana baktı. Yapılı, saçı kısa kesilmiş otuzlu yaşlarının ortasındaki adamın duruşu dengeliydi; ayaklarıyla omuzları aynı çizgideydi ve kılıcını aşağıda tutuyordu. <em>Eğitimli,</em> diye düşündü Vaelin. “Asker.”</p>

    <p>“Asker ya da şifacı, yine de katil.” Kısa bir süre durdu. “İyi şanslar, kardeşim.”</p>

    <p>“Teşekkürler, Usta.”</p>

    <p>Kılıcını çekti, kınını Usta Sollis’e verdi ve arenaya çıktı. O arenaya adım atar atmaz kalabalık daha yüksek sesle bağırmaya başladı ve bağırtıların arasından birkaç sözcük seçebildi: “Sorna!.. Atmaca-katili!.. Öldür onları, evlat!..”</p>

    <p>Üç adamdan yaklaşık üç metre uzakta durdu ve incelemeye başladı. Kalabalığın sesi beklentiyle kesilmişti. <em>İki katil, bir tecavüzcü.</em> Suçluya benzemiyorlardı. Soldaki adam tıraşsız, korkmuş bir adamdı. Kılıç tutan eli titriyordu. Üzerine yağmur yağıyor, on bin insan ölmesini bekliyordu. <em>Tecavüzcü,</em> diye düşündü Vaelin. Sağdaki adam daha az korkuyor gibi duruyordu ve daha cüsseliydi. Ağırlığını sürekli bir ayağından öbürüne veriyordu ve gözleri, çattığı kaşlarının altından Vaelin’e sabitlenmişti; sağ elinde çevirdiği kılıçtan sular damlıyordu. Bir şey söyledi ve dudaklarından su fışkırdı. Ya küfretmişti ya da meydan okuyordu ama sözcükleri rüzgâr ve yağmurda kaybolmuştu. <em>Katil.</em> Asker olan üçüncü adamın korkmadığı belliydi. Ne kılıcını çeviriyor, ne de saldırganlık gösteriyordu. Öylece bekliyor, gözlerini ayırmıyordu. Duruşu Vaelin’in çok iyi bildiği kılıç savaşçısı duruşuydu. <em>Adam öldürmeye alışkın, ama katil mi?</em></p>

    <p>Vaelin’in beklediği gibi önce sağdaki adam saldırdı. Vaelin saldırıyı kolayca savuşturdu ve adamın saldırısının ivmesini kullanarak kılıcını döndürüp adamın boğazını kesmek için hamle yaptı. Ama iri adam hızlıydı ve çekilince, yalnızca yanağında bir kesik oldu. Vaelin’in dikkatinin dağılmasından yararlanmak isteyen soldaki adam çığlıklar atarak saldırdı ve başının üstüne kadar kaldırdığı kılıcını Vaelin’in omzuna gelecek şekilde indirdi. Vaelin döndü, hamleden birkaç santimle kurtuldu ve kılıç kumu dövdü. Kılıcını tıraşsız adamın çenesinden soktu, dilinden geçirdi ve beynine kadar sapladı. Çabucak kılıcını çekip geriledi, zira askerin şimdi saldıracağını biliyordu.</p>

    <p>Hamlesi oldukça hızlı ve iyiydi, göğsüne doğru öldürücü bir darbe savurmuştu. Vaelin adamın kılıcını kendi kılıcıyla ucundan yakaladı ve ucunu yukarı doğru savurdu. Askerin göğsü darbeye açık hale geldi. Vaelin’in karşılığı oldukça hızlıydı, kardeşlerini yakalayacak kadar hatta, ama uzun adam zorlanmadan darbesini savuşturdu. Hafifçe eğilerek geriledi. Gözleri hâlâ Vaelin’in üzerindeydi ve kılıcını yere yakın tutuyordu.</p>

    <p>Kesik yanağını bir eliyle bir arada tutmaya çalışan iri adam bir yandan sendeliyor, bir yandan da kılıcını sallayıp kanlı dudaklarından duyulmayan küfürler ediyordu.</p>

    <p>Vaelin uzun adama doğru yanıltıcı bir hamle yaptı. Askerin bacaklarına doğru kılıcını savurup geri çekilmesini sağladıktan sonra iri adama o kadar hızlı bir şekilde saldırdı ki savunması neredeyse imkânsızdı. Defansif bir takla atarak savurduğu kılıcını adamın sırtından soktu. Kılıcı iri adamın kalbini deldi ve göğsünden çıktı. Vaelin ayağını ölü adamın sırtına koyup kılıcını uzun adamın hamlesinden eğilerek kaçmak için tam zamanında çekti. Kılıç başının üstünden geçerken bir yağmur damlasını ikiye böldüğünü gördü.</p>

    <p>İkisi de geri çekildi ve kılıçlarını bel hizasında tutarak birbirlerinin etrafında dönmeye başladı. Gözlerini birbirlerinden ayırmıyorlardı. İri adamın ölmesi birkaç dakika sürdü. Aralarındaki ıslak kumda debeleniyordu. Son nefesini de verip cansız bedeni yağmurla yıkanmaya başlayana kadar küfretmeyi bırakmadı.</p>

    <p>Vaelin tıpkı daha önce de başına geldiği gibi, yine bir terslik olduğunu düşünmeye başladı; ormanda, Kardeş Henna Beşinci Nişan Hanesi’nde onu öldürmeye geldiğinde, Frentis’in Kır Sınavı’ndan dönmesini beklediğindeki gibi. Rakibinin bakışlarının gücünde ve vücudunun duruşunda bir şey vardı, adamın varlığı dehşet verici bir gerçeği gözler önüne seriyordu: <em>Bu adam suçlu değil!</em> Bunu nereden anladığını bilmiyordu. Ama şimdiye kadar hissettiği en güçlü duygulardan biriydi ve bunun kesinliğinden şüphe duymuyordu.</p>

    <p>Vaelin durdu, kılıcının ucunu yere doğru indirdi ve gergin yüz hatları yumuşadı. İlk kez yağmuru hissedebiliyordu. Teninin ürperdiğini fark etti. Vaelin çarpışma duruşundan çıkınca uzun adam şaşırıp kaşlarını çattı. Vaelin’in yan tarafında tuttuğu kılıcını yağmur yalıyordu. Sol elinin avucunu açıp barış anlamında ileri uzattı.</p>

    <p>“Sen kim-”</p>

    <p>Uzun adam, kılıcını bir ok gibi düz tutarak inanılmaz bir hızla saldırdı. Vaelin’in kalbine doğru bir hamle yapıyordu. Usta Sollis bile hiç bu kadar hızlı bir şekilde saldırmamıştı ve Vaelin’i öldürmesi gerekiyordu. Ama bir şekilde zamanında dönmeyi başardı. Adamın kılıcının ucu giysisinin önünü kesti ve göğsünde hafif bir kesik oluştu.</p>

    <p>Uzun adamın başı Vaelin’in omzundaydı. Bakışlarındaki kararlılık gitmiş, dudakları hafifçe aralıktı ve teni gittikçe soluklaşıyordu.</p>

    <p>“Sen kimsin?” diye sordu Vaelin fısıldayarak.</p>

    <p>Uzun adam geriye doğru sendeledi. Vaelin’in kılıcı adamın göğsünden çıkarken iğrenç bir parçalama sesi duyuldu. Yavaşça dizleri üstüne çöktü, yere dayadığı kılıcına dayandı ve çenesini kabzanın üstüne koydu. Vaelin adamın dudaklarının kımıldadığını gördü ve ne dediğini duymak için yanına gidip eğildi.</p>

    <p>“Eşim...” dedi uzun adam. Bir açıklama gibiydi. Tekrar Vaelin’in gözlerine baktı ve bir an için Vaelin adamın gözlerinde bir şey gördü. Bir özür? Pişmanlık?</p>

    <p>Vaelin adamı yere düşmeden yakaladı ve bir ürpertiyle adamın içinden hayatın çekildiğini hissetti. Yağmur üzerlerine yağarken ölü askeri tuttu ve kalabalığın gözünü kan bürümüş kükremesi ve pohpohlamasıyla yıkandı.</p>

    <p class="bolum_arasi">* * *</p>

    <p>Vaelin daha önce hiç sarhoş olmamıştı. Antrenman sırasında kafasına aldığı sert bir darbeden çok da farklı olmadığını düşünüyordu, sadece daha uzun sürüyordu.</p>

    <p>“Alışırsın,” dedi Barkus.</p>

    <p>Taverna, şehrin batı bölgesindeki duvara yakındı ve içeride çoğunlukla yerel tüccar ve mesaisi bitmiş muhafızlar vardı. Beş kardeşe ilişmemişlerdi ama Vaelin’i tebrik eden birkaç kişi olmuştu.</p>

    <p>“Tutturduğum en iyi bahisti,” dedi neşeli yüzlü, yaşlı bir adam. Kadehini kutlama amaçlı kaldırdı. “Sayende bugün çok para kazandım kardeş, çok. Ölecekmişsin gibi durduğunda bire on bahis vardı...”</p>

    <p>“Kapa çeneni!” dedi Nortah sakince yaşlı adama. Sol kolu boynuna sarılı, kolunun ön kısmı sargılıydı ama eski adamın susup tek bir kelime daha etmeden yerine oturmasını sağlayacak kadar korkutucu duruyordu.</p>

    <p>Boş bir masa buldular ve içkileri Barkus aldı. Baldırındaki kesikten dolayı topallıyordu ve getirirken biraların büyük bölümünü döktü.</p>

    <p>“Sakar ibne,” diye homurdandı Dentos. “Bir dahaki sefer bırak da ben alayım.” Sadece Dentos hiç yara almamıştı ama bakışları korku doluydu. Nadiren göz kırpıyordu. Gözlerini kapadığında göreceği şeylerden korkuyormuş gibi bir hali vardı.</p>

    <p>Caenis birasını yudumladı ve şaşkınlıkla kaşlarını çattı. “Bunu içince insanlar havaya giriyor, tadının daha iyi olmasını beklerdim.” Çenesine sekiz dikiş atılmıştı. Yarasıyla ilgilenen Beşinci Nişan kardeşi, hayatı boyunca bu yara izine sahip olacağını söylemişti.</p>

    <p>“Eh,” dedi Nortah içkisini kaldırarak. “Hepimiz buradayız.”</p>

    <p>“Aynen.” Dentos kupasını kaldırıp Nortah’ınkine vurdu. “O zaman... burada olmamıza olsun.”</p>

    <p>İçkilerini içtiler. Vaelin kendini zorlayarak birasını tek dikişti bitirdi.</p>

    <p>“Yavaş, kardeşim,” dedi Barkus.</p>

    <p>Vaelin kupasının dibine bakarken diğerlerinin huzursuzca birbirlerine baktığını hissetti. Vaelin öldürdüğü uzun adamın kim olduğunu bilmek isteyip Çember’de Usta Sollis’i sorguladığında tatsızlık olmuştu. Sollis kısaca, “Katil,” demişti.</p>

    <p>“Katil değildi,” demişti Vaelin normaldeki saygısını bir kenara bırakarak. Ölen adamın suratı hâlâ aklında tazeydi. “Usta, o adam kimdi? Neden onu öldürmem gerekiyordu?”</p>

    <p>“Her sene Şehir Muhafızları mahkûmlar arasından seçim yapmamız için bize seçenekler sunar,” demişti Sollis. Sabrının tükendiği belliydi. “En güçlü ve en beceriklileri seçeriz. Kim oldukları ne bizi, ne de seni ilgilendirir, Sorna.”</p>

    <p>“Bugün ilgilendirir!” demiş ve Usta Sollis’e doğru öfkeyle bir adım yaklaşmıştı.</p>

    <p>“Vaelin,” diye onu uyaran Caenis, elini omzuna koymuştu.</p>

    <p>“Bugün masum birini öldürdüm,” demişti tükürürcesine Vaelin. Caenis’in elini itti ve Sollis’e doğru yürümeye devam etti. “Neden? Adam öldürebildiğimi size gösterebilmek için mi? Bunu zaten biliyorsun. Onu sen seçtin, değil mi? En becerikli olanın o olduğunu biliyordun. Benim onunla karşılaşmamı ayarladın.”</p>

    <p>“Kolay sınav sınav değildir, kardeşim.”</p>

    <p>“KOLAY MI?” Kırmızı bir pus görüşünü engellemeye başlamıştı ve elinin kılıcına gittiğini fark etmişti.</p>

    <p>“Vaelin!” diyerek Sollis’le arasına Dentos ve Nortah girmişti. Barkus, Vaelin’i geri çekmiş; Caenis, Vaelin’in kılıç üstündeki elini sıkıca tutmuştu.</p>

    <p>“Götürün onu buradan!” diye bağırmıştı Sollis. O da öfkelenmişti ve neredeyse kendine hâkim olamıyordu. “Akşamın kalanında izinlisiniz. Kardeşinizin yatışmasına yardım edin.”</p>

    <p>Vaelin, içkinin en iyi yatışma yöntemi olup olmadığından emin olamadı. Kızgınlığı hiç geçmemişti; hatta odanın kendi başına etrafında dönüyor olması daha da sinir bozucuydu.</p>

    <p>“Amcam Derv bir oturuşta bütün yaşayanlardan daha çok bira içebiliyordu,” dedi Dentos dördüncü kupasından sonra. Başı bir o yana bir bu yana sallanıyordu. “Her Yazgüneşi Panayırı’nda yarışşşma yaparlardı. Bin bir türlü yerden insanlar onunla kapışşşmaya gelirdi. Hiç yenemediler amcamı. Beş yıl boyunca bira içme şampiyonu oldu. Altı da olurdu da kış vakti sarhoş oldu, ölümüne.” Durup aşırı sesli bir şekilde geğirdi. “Aptal ihtiyar piç.”</p>

    <p>“Bundan keyif alıyor olmamız gerekmiyor mu?” diye sordu Caenis. Her iki eliyle masayı tutmuş, düşmekten korkuyormuş gibi bir havası vardı.</p>

    <p>“Ben halimden memnunum,” dedi Barkus neşeli bir şekilde gülümseyerek. Giysisi biradan sırılsıklam olmuştu ama kupayı her ağzına götürdüğünde çenesinden nehir olup damlayanları fark etmiyor gibiydi.</p>

    <p>“İki kardeş...” dedi Nortah. Bir saattir ne dediği anlaşılmasa da sınavı hakkında konuşuyordu. Vaelin’in tahminlerine göre öldürdüğü mahkûmlardan ikisi kardeşti. “İkiz... sanırım. Birbirlerinin aynısıydı. Ölürlerken bile aynı sesi çıkardılar...”</p>

    <p>Vaelin midesinin bulandığını hissetti ve kusmak üzere dışarı çıkmaya yeltendi. “Dışarı çıkıyorum,” diye mırıldandı, ayağa kalktı ve düz yürüme becerisini kaybetmiş gibi duran bacaklarına söz geçirmeye çalışarak dışarı çıktı.</p>

    <p>Dışarıdaki soğuk havayı ciğerlerine çekince bulantısı biraz olsun durulur gibi oldu ama yine de kusmak zorunda kaldı. Sonra sırtını tavernanın duvarına verdi ve yavaşça kendini kaldırıma bıraktı. Nefesi soğuk havada duman oluşturuyordu. <em>Eşim,</em> demişti uzun adam. Belki de ona seslenmişti. Veya aklında o varken Öte’ye gitmek için eşiyle olan anılarını düşünüyordu.</p>

    <p>“Senin kadar çok düşmanı olan biri böyle saldırıya açık durmamalı.”</p>

    <p>Başında duran adam ortalama boyda, fit vücutlu ve ciddi, kırışık dolu bir yüze, delici bakışlara sahipti.</p>

    <p>“Erlin,” dedi Vaelin ve bıçağı rahatça çıkabilsin diye kınının ucunu açtı. “Pek değişmemişsin.” Mahmur gözlerle boş sokağa baktı. “Yoksa bayıldım mı? Burada mısın gerçekten?”</p>

    <p>“Buradayım.” Erlin elini uzattı. “Ve bence sen yeterince içmişsin.”</p>

    <p>Vaelin, Erlin’in elini tuttu ve zorlukla kendini kaldırdı. Erlin’den en azından on beş santimetre uzun olduğunu görünce şaşırdı. Son buluşmalarında adamın omzuna geliyordu.</p>

    <p>“Uzun olacağını anlamıştım.”</p>

    <p>“Sella?” diye sordu Vaelin.</p>

    <p>“Son gördüğümde iyiydi. Bizim için yaptıklarından dolayı sana teşekkür etmemi isteyeceğine eminim.”</p>

    <p><em>Adam öldüreceğim, ama katil olmayacağım.</em> Onları kurtardıktan sonra kırda kendine verdiği söz aklına geldi, çocukluk kararı. <em>Savaşta karşıma çıkanları öldüreceğim, ama kılıcımı masumlara kaldırmayacağım.</em> Çok içi boş geliyordu şimdi bu sözler, çok safça. Kardeş Makril’in anlattığı katledilen İnkârcılar hakkındaki hikâyeler geldi aklına ve kendisinin ondan çok da farklı olup olmadığını düşündü.</p>

    <p>“Fuları hâlâ bende,” dedi ve düşüncelerini daha az rahatsız edici bir yöne çekmeye çalıştı. “Ona götürebilir misin?” Elini giysisinin içine sokup fuları aramaya koyuldu.</p>

    <p>“İstesem bile onu bulabileceğimden emin değilim. Ayrıca sende kalmasını istiyor olabilir.” Vaelin’in koluna girip onu tavernadan uzaklaştırdı. “Bir süre benimle yürü. Zihnin açılır. Sana anlatmak istediğim çok şey var.”</p>

    <p>Batı bölgesinin boş sokaklarında yürümeye başladılar. Bu bölgenin zanaatkârlar bölgesi olduğunun kanıtı olan atölyelerin önünden geçtiler. Nehre vardıklarında Vaelin kafasının arka kısmında giderek şiddetlenen ağrıdan ve bacaklarını hissetmeye başlamasından ayılmaya başladığını anladı. Nehri yukarıdan gören bir yere gittiler ve ay ışığının, mürekkep siyahlığındaki suyun dalgalarına vurmasını izlemeye başladılar.</p>

    <p>“Buraya ilk geldiğimde,” dedi Erlin, “nehir o kadar kötü kokuyordu ki yanına yaklaşamazdın. Kanalizasyon yapılmadan önce şehrin bütün atığı oraya akıyordu. Şimdiyse o kadar temiz ki suyundan içebilirsin bile.”</p>

    <p>“Seni gördüm,” dedi Vaelin. “Dört sene önce Yazgüneşi Panayırı’nda. Bir kukla gösterisini izliyordun.”</p>

    <p>“Evet. Orada işim vardı.” Sesinin tonundan ne tür bir işi olduğunu anlatmayacağı belliydi.</p>

    <p>“Buraya gelerek büyük risk almışsın. Kardeş Makril hâlâ senin peşinde olmalı. Avından vazgeçecek türde bir adam değil o.”</p>

    <p>“Doğru, beni geçen kış yakaladı.”</p>

    <p>“O zaman nasıl...”</p>

    <p>“Çok uzun bir hikâye. Özetle beni Renfael’de bir dağ eteğinde kıstırdı. Dövüştük, o kazandı ve gitmeme izin verdi.”</p>

    <p>“Gitmene izin mi verdi?”</p>

    <p>“Evet. Ben de oldukça şaşırmıştım.”</p>

    <p>“Nedenini söyledi mi?”</p>

    <p>“Pek konuşmadı. Beni bağladı. Gece ateş başında oturup içki içti, sonra da sızdı. Ben de bir süre sonra yediğim dayaktan ötürü bayıldım. Sabah uyandığımda bağlarım çözülmüştü ve o ortada yoktu.”</p>

    <p>Vaelin, Makril’in gözlerinde parlayan damlaları hatırladı. <em>Belki de sandığımdan daha iyi bir insandır.</em></p>

    <p>“Bugün dövüşünü izledim,” dedi Erlin.</p>

    <p>Vaelin başının ağrısının arttığım hissetti. “Bilet alabildiğine göre zengin olmalısın.”</p>

    <p>“Çember’e girmenin pek kimsenin bilmediği gizli bir yolu var. Arenayı güzel yerden gören bir yer, duvarın altından geçince.”</p>

    <p>Sessiz kaldılar. Vaelin sınavı hakkında konuşmak istemiyordu ve tekrar kusmak üzere olduğunu hissediyordu. “Bana anlatacakların olduğunu söyledin,” dedi. Konuşurlarsa yeni bulantı dalgasını aklından çıkarabileceğini umuyordu.</p>

    <p>“Öldürdüğün adamlardan birinin bir eşi vardı.”</p>

    <p>“Biliyorum, söyledi.” Erlin’e baktı. Adam kendisine inceleyen gözlerle bakıyordu. “Onu tanıyor muydun?”</p>

    <p>“Çok değil. Asıl eşini tanıyordum. Geçmişte bana yardımı dokunmuştu. Dostum bile diyebilirim.”</p>

    <p>“İnkârcı mı?”</p>

    <p>“Sen öyle diyebilirsin tabii. O kendisine Arayan adını veriyor.”</p>

    <p>“Ve kocası da mı bu... inancı paylaşıyordu?”</p>

    <p>“Yok yok. İsmi Urlian Jurahl’dı. Bir zamanlar kendisine Kardeş Urlian diye hitap edilirdi. Senin gibi o da Altıncı Nişan’ın bir kardeşiydi, ama eşi Illiah’la olabilmek için ayrılmıştı.”</p>

    <p><em>O kadar iyi dövüşmesi şaşırtıcı değil.</em> “Asker olduğunu sanmıştım.”</p>

    <p>“Nişan’dan ayrıldıktan sonra gemi yapma işini üstlendi, ün saldı ve daha sonraları mavna yapmaya bile başladı. Bazıları ondan iyisinin olmadığını söyler.”</p>

    <p>Vaelin üzgün bir şekilde başını iki yana salladı. <em>Masum bir gemi yapıcısını öldürerek İtikad’a hizmet etmişim.</em> “Arenada ne işi vardı? Katil olmadığını biliyorum.”</p>

    <p>“Her şey isyanlar sırasında oldu. Bazı mahalle sakinleri, nasıl olduğunu bilmesem de Illiah’ın inançlarını öğrendi. Belki de oyun oynarken çocuğu bahsetmiştir, çocuklar herkese çabucak güven duyabilir. Neyse, sonra on kişi ellerinde iplerle Illiah’ı almaya geldi. Urlian ikisini öldürüp üçünü yaraladı ve saldırganların kalan kısmı kaçtı, ama sonra Şehir Muhafızları’yla döndüler. Urlian tek başına bir şey yapamadı ve eşiyle beraber Karakale’ye götürüldüler.”</p>

    <p>“Oğlu?”</p>

    <p>“Kavga şiddetlendiğinde babası ona saklanmasını söyledi. Şu an güvende. Bazı arkadaşlarımın yanında.”</p>

    <p>“Urlian eşini savunduysa cinayet sayılmaz ki. Sulh yargıcı bunu anlardı herhalde.”</p>

    <p>“Herhalde. Ama sulh yargıcının fırsat kollayan bazı zengin arkadaştan vardı. Sınavında senin üzerine bahis oynamanın hiç para kazandırmadığını biliyor muydun? Ama Urlian da arenaya girdikten sonra üçlünün bir şansı olabileceği düşünülmeye başlandı ve bu yüzden bahisler arttı. Ona bir öneri sundular. Suçunu itiraf edip sınavında karşına çıkacaktı. Ustaların onun becerikli olduğunu hemen anladı. Bu yüzden seninle eşleşti. Seni öldürünce o ve eşi özgür kalacaktı.”</p>

    <p>Vaelin tamamen ayıldığını hissetti. Bulantısı gitmiş, yerine soğuk, amansız mesuliyet hissi gelmişti. “Eşi hâlâ Karakale’de mi?”</p>

    <p>“Evet. Urlian’ın başına geleni duymuştur. Kederden yapabileceği şeyleri düşünmek beni korkutuyor.”</p>

    <p>“Şu sulh yargıcı ve zengin arkadaşlarının isimleri var mı sende?”</p>

    <p>“Verirsem ne yapacaksın?”</p>

    <p>Vaelin soğuk bir şekilde ona baktı. “Hepsini öldüreceğim. Niyetin bu değil mi? Beni intikama sürüklemek? İstediğin olacak. Bana isimlerini ver.”</p>

    <p>“Beni yanlış anladın, Vaelin. İntikam almak istemiyorum. Ki zaten hepsini öldüremezsin. Soylu ailelerden gelen zengin adamların çok koruması, çok muhafızı olur. Birini öldürebilirsin, ama hepsini değil. Ve sen öldükten sonra Urlian da Karakale’de kendisini bekleyen kadere mahkûm olur.”</p>

    <p>“Durumu düzeltemiyorsam neden anlattın ki bunu peki?”</p>

    <p>“Onun adına konuşabilirsin. Sözün ciddiye alınır. Suret’ine gidip durumu açıkla...”</p>

    <p>“Kadın bir İnkârcı. Sapkınlığından vazgeçtiğini söylemediği sürece ona yardım etmezler.”</p>

    <p>“Bunu yapmaz. Ruhu, inançlarına tahmin edemeyeceğin kadar bağlı. Hatta sanırım istese bile vazgeçemez. Suret’inin şefkatli bir adam olduğunu biliyorum, Vaelin. O Illiah adına konuşur.”</p>

    <p>“Konuşsa bile son Oturum’dan beri Karakale’yi Altıncı Nişan korumuyor. Artık kontrolü Dördüncü Nişan’ın elinde. Suret Tendris’le tanıştım ve diyebilirim ki yaptığından pişman olmayan bir İnkârcı’ya yardım etmez.” Vaelin tekrar nehre döndü. Siniri bozulmuştu. Aklında eşine seslenen Urlian’ın soluk yüzü vardı.</p>

    <p>“Yani yapabileceğin hiçbir şey yok mu?” diye sordu Erlin. Pes etmiş gibiydi ve Vaelin adamın buraya son çare olarak girdiğini ve çok büyük bir risk aldığını biliyordu.</p>

    <p>“Buraya gelerek bana fazlasıyla güvendiğini gösterdin,” dedi Vaelin. “Teşekkür ederim.”</p>

    <p>“Bir insanın kalbini okuyacak kadar çok yaşadım.” Gerileyip Vaelin’e elini uzattı. “Canını sıktığım için üzgünüm. Seni rahat bırakayım.”</p>

    <p>“Büyüdükçe gerçeğin hiçbir zaman can sıkmadığını öğreniyorum. Gerçek bir hediyedir.” Vaelin, Erlin’in elini sıktı. “İsimleri söyle.”</p>

    <p>“Sonunda öleceğin bir yolculuğa çıkmanı istemiyorum.”</p>

    <p>“Çıkmayacağım. Güven bana. Aklıma bir şey geldi.”</p>
  </div>
</body>
</html>
