<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Dördüncü Bölüm</h2>

    <p>Bahar geldiğinde kar kaplı antrenman alanı koyu yeşile döndü. Usta Sollis onları çalıştırıyor, becerileriyle birlikte morluklarının sayısı da artıyordu. Onasur ayının sonlarında yeni bir ders almaya başladılar; Usta Grealin onları irfan Sınavı için çalıştırmaya başladı.</p>

    <p>Her gün mağaraya benzeyen mahzen katına inip Usta Grealin’den Nişan’ın hikâyesini dinliyorlardı. Usta Grealin iyi bir anlatıcıydı, hikâye anlatma konusunda doğal bir yeteneği vardı. Büyük kahramanlık ve adalet hikâyelerini canlı bir şekilde anlatıyordu ve yarattığı gerçeklik, çoğu çocuğun dikkat kesilmesini sağlıyordu. Vaelin de hikâyeleri seviyordu ama hikâyelerin yalnızca yiğitlik ve büyük savaşlar hakkında olması yerine avlanan İnkârcılar ve Karakale hakkında da olmasını diliyordu. Her dersin sonunda Grealin onlara anlattığı şeyler hakkında sorular soruyordu. Doğru cevaplayan çocuklara şeker veriliyordu. Cevap veremeyenlere, Usta Grealin hayal kırıklığı içinde başını iki yana sallayıp üzüldüğünü bildiren birkaç laf söylüyordu. Usta Grealin en az gaddar olan ustaydı. Onları hiç değneğiyle dövmüyordu. Ceza olarak sadece konuşuyordu, ki diğer ustaların aksine ne lanet okuyor ne küfrediyordu. Dilsiz Usta Smentil bile elleriyle çok büyük bir kesinlikle hakaret içeren hareketler oluşturabiliyordu.</p>

    <p>“Vaelin,” dedi Grealin. Biraz önce ilk Birlik Savaşı sırasında Baslen Kalesi kuşatması hakkında bir hikâye anlatmıştı. “Kardeşleri arkasından kapıyı kapayabilsinler diye köprüyü kim tuttu?”</p>

    <p>“Kardeş Nolnen, Usta.”</p>

    <p>“Çok iyi Vaelin, bir arpa şekeri al.”</p>

    <p>Vaelin ayrıca Usta Grealin ne zaman onlara şeker verse, kendini de ödüllendirdiğini görüyordu. “Peki o zaman,” diyordu ağzında arpa şekerini gezdirip koca çenesi oynarken. “Cumbrael kuvvetlerinin kumandanının ismi neydi?” Gözleriyle onları tarayıp bir kurban seçmeye çalışıyordu. “Dentos?”</p>

    <p>“Şey, Verlig, Usta.”</p>

    <p>“Vah vah.” Usta Grealin elindeki şekeri havaya kaldırıp üzgünce başını salladı. “Dentos’a ödül yok. Bu arada, bu hafta kaç ödül aldığını bana hatırlatır mısın küçük kardeş?”</p>

    <p>“Hiç,” dedi sessizce homurdanarak Dentos.</p>

    <p>“Affedersin, Dentos, ne dedin?”</p>

    <p>“Hiç, Usta,” dedi Dentos yüksek sesle ve sesi mağarada yankılandı.</p>

    <p>“Hiç. Evet. Hiç. Geçen hafta da hiç ödül almadığını hatırlıyorum sanki. Öyle miydi?”</p>

    <p>Dentos Grealin’e, Usta Sollis’in değneğini yeğlermiş gibi baktı. “Evet, Usta.”</p>

    <p>“Hmmm.” Grealin şekerlemeyi ağzına attı ve damağına yapıştırıp diliyle emdiğini gördüler. “Yazık. Bu şekerlemeler bir harika. Caenis, belki sen bizi aydınlatabilirsin.”</p>

    <p>“Baslen Kalesi kuşatmasında Cumbrael kuvvetlerini Verulin kumanda ediyordu, Usta.” Caenis’in yanıtları her zaman doğru ve tamdı. Vaelin bazen Caenis’in Nişan tarihi bilgisinin Grealin’e denk, hatta fazla olabileceğini düşünüyordu.</p>

    <p>“Aynen öyle. Al bakalım bir ballı ceviz.”</p>

    <p>“Orospu çocuğu!” Ana salonda akşam yemeklerini yiyorlardı ve Dentos birden alevlenmişti. “Şişko, çokbilmiş orospu çocuğu. Bir götün iki yüzyıl önce ne yaptığını bilmek ne işimize yarayacak? Hayır, ne alaka yani?”</p>

    <p>“Geçmişin dersleri bize şimdi yol gösterir,” diye gönderme yaptı Caenis. “İtikad’ımız bizden önce geçmişlerin irfanıyla kuvvetlenir.”</p>

    <p>Dentos ona ters ters baktı. “Siktir lan ordan. Sırf bok çuvalı seni seviyor diye girdiği tribe bak. ‘Evet, Usta Grealin,’” –birden Caenis’i taklit etmeye, onun gibi usulca konuşmaya başladı– “‘boklu bend savaşı iki gün sürdü ve bizim gibi binlerce zavallı ibne öldü. Hadi bir şekerkamışı alayım da sonra götünüzü sileyim.’”</p>

    <p>Dentos’un yanında oturan Nortah kıkır kıkır gülmeye başladı.</p>

    <p>“Laflarına dikkat et Dentos,” diye uyardı Caenis.</p>

    <p>“Nolcak? Kral ve veletleri hakkında bir hikâye anlatıp beni sıkıntıdan öldürmeye mi...”</p>

    <p>Caenis o kadar hızlı bir şekilde masanın üstünden atladı ki diğer çocuklar onu bir karartı olarak gördüler. Dentos’un suratına tekme attı ve beraberce arkaya doğru düştüler. Dentos’un burnundan kan fışkırıyordu. Kavga kısa ama kanlıydı. Çok ciddi tartışmalara bile girseler kavga etmekten çekiniyorlardı çünkü zorluklara göğüs gererek elde ettikleri beceriler kavga etmeyi tehlikeli bir hale getiriyordu. Caenis’in bir dişi kırıldı ve bir parmağı çıktı. Dentos’un ise burnu kırılmıştı ve kaburgaları ciddi şekilde zedelenmişti.</p>

    <p>Her ikisini de Nişan’ın şifacısı Usta Henthal’e götürdüler. Farklı yataklara oturttuğu çocuklara pansuman yaptı.</p>

    <p>“Ne oldu?” diye sordu Usta Sollis kapının önünde bekleyen Vaelin ve diğer çocuklara.</p>

    <p>“Kardeşler arası bir anlaşmazlık, Usta,” dedi Nortah. Bu, böyle durumlarda verilen herkesçe kabul edilmiş bir cevaptı.</p>

    <p>“Sana sormadım Sendahl,” diye çıkıştı Sollis. “Yemek salonuna git. Sen de Jeshua.”</p>

    <p>Barkus ve Nortah, Vaelin’e şaşkın bir bakış atıp gittiler. Ustaların çocuklar arasındaki anlaşmazlıklara özel bir ilgi göstermesi alışılageldik bir şey değildi. Sonuçta onlar çocuktu ve çocuklar kavga ederdi.</p>

    <p>“Evet?” dedi Sollis diğerleri gidince.</p>

    <p>Vaelin bir an yalan söylemeyi düşündü ama Usta Sollis’in gözlerindeki öfkeyi görünce bunun kötü bir fikir olacağını anladı. “Sınav, Usta. Caenis kesin geçecek, Dentos geçemeyecek.”</p>

    <p>“Peki, bu konuda ne yapacaksın?”</p>

    <p>“Ben mi, Usta?”</p>

    <p>“Nişan’da hepimizin farklı görevleri var. Çoğumuz savaşırız, bazılarımız krallığı gezip sapkınları avlar, bazıları gizli işlerini yapmak için gölgelere karışır, birkaçımız öğretmenlik yapar ve çok azımız, çok çok azımız da liderlik eder.”</p>

    <p>“Benim... liderlik etmemi mi istiyorsunuz?”</p>

    <p>“Suret bunun senin görevin olduğunu söylüyor ve o nadiren yanılır.” Omzunun arkasından Usta Henthal’ın odasına baktı. “Liderlik kardeşlerinin birbirleriyle kanlı bir dövüşe girmesini izleyerek öğrenilmez. Onların sınavlarda kalmasına izin vererek de... Bu durumu düzelt.”</p>

    <p>Arkasını döndü ve tek bir kelime daha söylemeden gitti. Vaelin başını taş duvara dayadı ve içini çekti. <em>Liderlik. Yeterince yüküm yok mu?</em></p>

    <p>“Her sene daha fena oluyorsunuz,” diyordu Usta Henthal, Vaelin içeri girerken. “Zamanında üçüncü yılındaki çocuklar birbirlerinin ancak bir yerlerini morartabiliyordu. Belli ki size iyi eğitim veriyoruz.”</p>

    <p>“Bilgeliğinize müteşekkiriz, Usta,” dedi Vaelin. “Kardeşlerimle konuşabilir miyim?”</p>

    <p>“Nasıl istersen.” Dentos’un burnuna pamuk bastırdı. “Kanama durana kadar bunu böyle tut. Kanı yutma, sürekli tükür. Ve bir kâse kullan. Yerde kan görürsem kardeşinin seni öldürmüş olmasını dilersin.” Onları bırakıp dışarı çıktı.</p>

    <p>“Nasıl?” diye sordu Vaelin, Dentos’a.</p>

    <p>Dentos genzinden konuşabiliyordu. “Kığıldı.”</p>

    <p>Vaelin, sarılı elini tutan Caenis’e döndü. “Seninki?”</p>

    <p>Caenis bandajlı parmaklarına baktı. “Usta Henthal çıkığı yerine soktu. Bir süre ağrıyacakmış. Yaklaşık bir hafta kılıç tutamayacağım.” Durdu, öksürerek balgam çıkardı ve yatağının yanındaki kâseye kan tükürdü. “Dişimden artakalanı çekmek zorunda kaldı. Pamuk tıkadı ve acıyı bastırsın diye de kızılçiçek verdi.”</p>

    <p>“İşe yarıyor mu?”</p>

    <p>Caenis acıdan hafifçe mızırdandı. “Pek değil.”</p>

    <p>“İyi. Hak ettin.”</p>

    <p>Caenis sinirden kızardı. “Ne dediğini duydun...”</p>

    <p>“Ne dediğini duydum. Ondan önce senin ne dediğini de duydum. Sıkıntı çektiğini bile bile vaaz vermeye kalkıyorsun.” Dentos’a döndü. “Ve sen de onu provoke etmemen gerektiğini biliyor olmalıydın. Antrenman sırasında birbirimize zarar verecek fırsat yeterince buluyoruz. Eğer bir şey yapmak zorundaysan o zaman yap.”</p>

    <p>“Begi siğilenğdiğiyoğ,” dedi Dentos. “Süğekli zekiyim tiğipleği.”</p>

    <p>“Belki de ondan bir şeyler öğrenmelisin. Senin ihtiyacın olan bilgi onda, öğrenebileceğin daha iyi biri var mı?” Dentos’un yanına oturdu. “Bu sınavı geçmezsen gitmek zorunda kalacağını biliyorsun. Bunu mu istiyorsun? Nilsael’e gidip amcana köpek dövüştürürken yardım etmek ve tavernadaki sarhoşlara nasıl az kalsın Altıncı Nişan’a giren Dentos’u anlatmasını mı dinlemek istiyorsun? Bunu kesin takdire şayan bulurlar.”</p>

    <p>“Kapa çeğeği Vaelin.” Dentos öne doğru eğilip ayağının dibindeki kâseye burnundan koca bir damla kan akıttı.</p>

    <p>“İkiniz de biliyorsunuz ki burada kalmayabilirdim,” dedi Vaelin. “Neden kaldığımı biliyor musunuz?”</p>

    <p>“Babandan nefret ediyorsun,” dedi Caenis âdeti unutarak.</p>

    <p>Duygularının herkes tarafından bilindiğinin farkında olmayan Vaelin sert bir cevap vermemek için kendini zor tuttu. “Öylece gidemezdim. Öylece gidip Nişan’ın dışında yaşamaya devam edemezdim. Sizlere ne olduğunu düşünürdüm, burada olsaydım olanlara engel olabileceğimi... Mikehl ve Jennis’i kaybettik. Artık kimseyi kaybedemeyiz.” Ayağa kalktı ve kapıya doğru yürüdü. “Artık çocuk değiliz. Size zorla bir şey yaptıramam. Size kalmış.”</p>

    <p>“Üzgünüm,” dedi Caenis. Vaelin durdu. “Baban hakkında söylediklerim için.”</p>

    <p>“Benim babam yok,” dedi Vaelin.</p>

    <p>Caenis güldü ve dudaklarından kan sızdı. “Doğru, benim de yok.” Dönüp kanlı giysisini Dentos’a attı. “Peki ya sen, kardeşim? Var mı baban?”</p>

    <p>Dentos uzun uzun ve içten bir şekilde güldü ve suratı kızardı. “Bir kilo altın verse bile tanımazlıktan gelirim puştu!”</p>

    <p>Beraberce, uzun bir süre güldüler. Acı kayboldu ve unutuldu. Güldüler ve canlarının ne kadar yandığı hakkında hiç konuşmadılar.”</p>

    <p class="bolum_arasi">* * *</p>

    <p>Dentos’a ders anlatmaya karar verdiler. Usta Grealin’den bir şey öğrenmemeye devam ediyordu, bu yüzden her gece çalışmadan sonra bunu Nişan’ın geçmişinden bir olaya bağlayıp ezberleyene kadar Dentos’a tekrarlattırıyorlardı. Yorucu ve sıkıcı bir işti, özellikle de saatlerce süren antrenmanlardan sonra sadece uyumak istedikleri düşünülürse; ama kararlılardı ve dersleri hiç aksatmadılar. En bilgili kişi Caenis olduğu için, işin çoğu ona düşüyordu ve işini özenle yapsa da birazcık sabırsız bir öğretmen olduğu ortaya çıktı. Normalde uysal biri olmasına rağmen sabrı Dentos’un hafızasının bir seferde birden fazla bilgiyi almama inadı tarafından sınanıyordu. Nişan hakkında orta derecede bilgisi olan Barkus ise daha matrak hikâyeleri anlatma işini üstlenmişti: Efsaneye göre silahı olmayan Kardeş Yelna, bir düşmanı oldukça iğrenç kokan osuruğuyla bayıltmayı başarmıştı.</p>

    <p>“Ona osuruk hikâyelerini sormayacaklar, kardeşim,” dedi Caenis tiksintiyle.</p>

    <p>“Sorabilirler,” dedi Barkus. “Bu hikâyeler de tarihin bir parçası sonuçta, değil mi?”</p>

    <p>Şaşırtıcı bir şekilde Nortah’ın çok iyi, içlerindeki en iyi öğretmen olduğu ortaya çıktı. Hikâyeleri doğrudan anlatıyordu, ama bu etkili oluyordu. Bir şekilde Dentos onun anlattıklarını daha çok hatırlıyordu. Hikâyeyi baştan sona anlatıp Dentos’tan tekrar etmesini istemek yerine arada durup sorular soruyor, Dentos’u hikâyenin anlamı üzerine düşünmeye sevk ediyordu. Esprili tarafını bir kenara koyuyor, öğrencisinin söylediği aptalca şeylere normalde gülecekken gülmüyordu. Vaelin, Nortah’ın eleştirilecek çok şeyi olduğunu düşünüyordu ama gruplarının devamlılığı için diğerleri kadar kararlı olduğunu kabul ediyordu; Nişan’da hayat yeterince zordu ve arkadaşlar olmadan dayanılmaz bir hale gelebilirdi. Metodları işe yarasa da Nortah’ın bildiği hikâyelerin türü azdı; Barkus matrak hikâyeleri tercih ediyor, Caenis İtikad’ın faziletlerini betimlemek için kıssaları kullanmayı seviyordu. Öte yandan Nortah ise trajedileri yeğliyordu. Nişan’ın yenilgilerini büyük bir zevkle anlatıyordu: Ulnar kalesinin düşüşü, çoğu kişi tarafından Nişan’ın en büyük savaşçısı kabul edilen büyük Lesander’in ölümü. Hatası, onu düşmanlara satan bir kadına duyduğu yasak aşktı. Nortah’ın ıstırap dolu hikâyelerinin sonu gelmek bilmiyordu. Vaelin, Nortah’ın anlattığı bazı hikâyeleri ilk defa duyuyordu ve arada sırada bunları uyduruyor olup olamayacağını düşünüyordu.</p>

    <p>Vaelin her akşam Çizik’le ilgilenmek zorunda olduğu için her haftanın sonunda Dentos’u sınama görevini üstlenmişti. Giderek artan bir hızda ona sorular soruyordu. Çoğu zaman sinir bozucu bir işti. Dentos giderek daha fazla bilgi sahibi oluyordu, ama yıllarını geçirdiği tatlı cehaleti birkaç haftalık çabayla alt etmeye çalışıyordu. Yine de Usta Grealin’den birkaç ödül kapmayı başardı. Usta Grealin de bu değişimi bir kaşını kaldırarak karşıladı. Şaşırmıştı.</p>

    <p>Prensur ayı gelip çattığında, sınava sadece birkaç gün kalmıştı. Usta Grealin derslerin bittiğini söyledi.</p>

    <p>“Bizi irfan şekillendirir, küçük kardeşler,” dedi. İlk defa gülmüyor, ciddi bir şekilde konuşuyordu. “Kişiliğimizi belirler. Bildiklerimiz, yaptığımız ve karar verdiğimiz her şeyi etkiler. Önümüzdeki birkaç gün burada öğrendiğiniz şeyler üzerine düşünün. Sadece isimleri ve tarihleri değil, anlamlarını düşünün. Size sadece Nişan’ımızın özetini anlattım, ne anlama geldiğini, ne yaptığını. İrfan Sınavı çoğunuzun yüzleşeceği en zor sınav, zira insanın ruhunu açığa çıkaran başka bir sınav yok.” Bu sırada gülümsedi ama hüzünlüydü. Sonra tekrar neşeli bir hal aldı. “Peki o zaman, küçük savaşçılarım için son ödüller.” Şekerlemelerle dolu koca bir torba çıkardı ve sıradan yürüyüp ellerini açmış çocuklara sırayla birer tane vermeye başladı. “Tadını çıkarın, küçük adamlar. Bir kardeşin hayatında tatlılık zor bulunur.” İçini çekerek döndü ve depoya girip arkasından yavaşça kapıyı kapadı.</p>

    <p>“Bu da neydi şimdi?” diye sordu Nortah.</p>

    <p>“Kardeş Grealin garip bir adam,” dedi Caenis omzunu silkerek. “Hadi bademli şekerinle, dökme bal kurabiyemi değiştirelim.”</p>

    <p>Nortah burun kıvırdı. “Bademli şeker, en az üç dökme bal kurabiyesi eder...”</p>

    <p>Vaelin de şekerlerini değiş tokuş etmek istiyordu ama kendini tuttu. Bunun yerine şekerleri Çizik’e götürdü. Yanına gidince şekerlerinin hepsini havaya attı. Hiçbiri yere düşmedi.</p>

    <p class="bolum_arasi">* * *</p>

    <p>Sınavları Yazgüneşi’nden iki gün önce, sıcak bir Feldrian sabahı başladı. Sınavı geçen çocuklar sadece Nişan’da kalmaya hak kazanmayacak, aynı zamanda Varinshold’daki Yazgüneşi Panayırı’na bir biletle ödüllendirileceklerdi. Bu, Hane’ye adım attıkları günden bu yana ilk defa dışarı çıkmalarına izin verileceği anlamına geliyordu. Sınavı geçemeyenlere altınları verilecek ve gitmeleri söylenecekti, ilk defa yaşça büyük olan çocuklar onlarla ne dalga geçti, ne de uyanda bulundu. Vaelin, İrfan Sınavı’nın bahsi açıldığında herkesin suratını astığını ve konuşan kişiyi tokatladıklarını gördü. Onları neyin bu kadar sinirlendirdiğini anlayamıyordu, altı üstü birkaç soru sorulacaktı.</p>

    <p>“Büyük Kuzey Ormanı’nı geçen tek kardeş,” diye sordu Dentos’a yemek salonuna giderlerken.</p>

    <p>“Lesander,” diye cevap verdi. Kendini beğenmiş bir şekilde, “Bu çok kolaydı,” dedi.</p>

    <p>“Nişan’ın Üçüncü Suret’i?”</p>

    <p>Dentos durdu, kaşlarını çattı ve hafızasını yokladı. “Kinlial?”</p>

    <p>“Bu soru mu yoksa cevap mı?”</p>

    <p>“Cevap.”</p>

    <p>“Güzel. Doğru.” Avluda yürümeye devam ettiler ve Vaelin, Dentos’un sırtına vurdu. “Dentos, kardeşim, bence bugün bu sınavı geçeceksin.”</p>

    <p>Sınava öğleden sonra çağrıldılar. Güney duvarının önündeki bir odanın dışında sıraya dizildiler. Usta Sollis davranışlarına dikkat etmeleri konusunda onları ciddi bir şekilde uyardı ve sınava ilk Barkus’un gireceğini söyledi. Barkus tam bir espri yapacaktı ama Sollis’in ciddiyetini görüp vazgeçti ve odaya girmeden önce hafifçe selam verdi. Sollis, arkasından kapıyı kapadı.</p>

    <p>“Burada bekleyin,” dedi. “İşiniz bitince yemek salonuna gidin.” Sessizce uzaklaştı ve çocukları odanın meşe ağacından yapılma kapısına bakar halde bıraktı.</p>

    <p>“Böyle yapacağını tahmin etmiştim,” dedi Dentos usulca.</p>

    <p>“Pek sınava benzemiyor değil mi?” dedi Nortah. Gidip ahşap kapıya kulağım dayadı.</p>

    <p>“Bir şey duyuyor musun?” diye fısıldadı Dentos.</p>

    <p>Nortah başını iki yana salladı ve yüzünü tekrar onlara döndü. “Sadece mırıltılar, kapı çok kalın.” Elini pelerininin içine soktu ve yarım metre büyüklüğünde, çam ağacından yapılma kare şeklinde bir tahta çıkardı. Tahtanın yüzeyinde pek çok çizik vardı ve tam ortası siyaha boyalıydı. “Var mı Bıçak oynamak isteyen?”</p>

    <p>Bıçak, son aylarda en çok oynadıkları oyun olmuştu. Basit bir oyundu: sırayla fırlatma bıçaklarını atıp hedefi tam ortasından vurmaya çalışıyorlardı. Kazanan, tahtadaki diğer bıçakların hepsini alıyordu. Farklı türleri de vardı. Bazen tahta duvara asılıyken, bazen çatıdan sallandırdıkları bir ipe bağlı ve ileri geri sallanırken, bazen de havaya atıp tahta kendi etrafında dönerken vurmaya çalışıyorlardı. Fırlatma bıçakları Nişan’da bir nevi para birimi gibiydi ve eşya ya da iyilik karşılığında değiş tokuş edilebiliyorlardı. Ayrıca bir kardeş çok bıçak toplamayı başarırsa popülaritesi de artıyordu. Ellerindeki bıçaklar oldukça sadeydi: Keskin tarafları yaklaşık on beş santim kadardı ve kabzaları da bir ok ucundan biraz uzundu. Üçüncü yıllarının başında Usta Grealin bu bıçakları dağıtmaya başlamıştı. Her çocuğa on bıçak vermişti ve her altı ayda on tane daha vereceğini söylemişti. Nasıl kullanacaklarına dair resmi bir eğitim almamışlardı, bu yüzden kendilerinden yaşça büyük olan çocukları izleyerek ve kendileri oynayarak öğrenmişlerdi. Beklenilebileceği gibi en iyi okçular en başarılı oyuncular oluyorlardı. En büyük kılıç koleksiyonu Dentos ve Nortah’a aitti ve onlarla Caenis arasında yalnızca birkaç kişi vardı. Vaelin ortalama olarak on oyundan birini kazanıyordu ama tek bir maçı bile kazanamayan Barkus’un aksine kendini sürekli geliştiriyordu. Barkus oyunda başarılı olmadığı için koleksiyonunu sıkı bir şekilde koruyordu ve hırsızlık yaparak çaldığı şeyleri değiş tokuş ederek pazarlık yeteneğini geliştiriyordu.</p>

    <p>“Hay sıçtığım, aptal, bok şey!” diye köpürdü Dentos. Attığı bıçak duvara çarpmış ve yere düşmüştü. Sınavın gerginliği belli ki üzerindeki etkisini gösteriyordu.</p>

    <p>“Çıktın,” dedi Nortah. Bir oyuncu tahtayı ıskalarsa oyundan çıkıyordu ve bıçağını kaybediyordu.</p>

    <p>Sıra Vaelin’e geldi ve o da halkanın dış kısmını vurdu; normalde daha kötü atışlar yapardı. Caenis’in bıçağı Vaelin’inkine nispeten biraz daha iç kısımdaydı ama oyunu, bıçağını merkezden sadece bir parmak yana fırlatan Nortah kazandı.</p>

    <p>“Ya bu işte çok iyiyim ben ya,” dedi bıçakları toplarken. “Oynamayı bırakayım ya ben, diğerlerine haksızlık ediyorum resmen.”</p>

    <p>“Siktir lan!” dedi Dentos sinirli bir şekilde. “Seni binlerce kez yendim.”</p>

    <p>“Çünkü izin verdim,” dedi Nortah sakince. “Öbür türlü güreşe doyarsın.”</p>

    <p>“Tabii.” Dentos kemerinden bir bıçak çıkardı ve tek bir hareketiyle hedefe doğru fırlattı. Bu, büyük ihtimalle Vaelin’in gördüğü en iyi atıştı. Bıçak tahtanın tam ortasına gömüldü. “Seni görelim, zengin çocuk,” dedi Nortah’a.</p>

    <p>Nortah bir kaşını kaldırdı. “Şans bugün yüzüne gülüyor, kardeşim.”</p>

    <p>“Şansmış, hadi lan ordan. Atıcan mı atmıycan mı?”</p>

    <p>Nortah omzunu silkti, eline bir bıçak aldı ve dikkatle tahtaya bakmaya başladı. Kolunu yavaşça geri çekti ve sonra o kadar hızlı fırlattı ki elini göremediler. Bıçak da havada gümüş renkte parlayan bir şey gibi göründü. Metalin metale çarptığında çıkan sesi duydular. Bıçak, Dentos’un kabzasından sekip birkaç metre öteye uçtu.</p>

    <p>“Eh,” dedi Nortah bıçağını almaya giderken. Bıçağının ucu kıvrılmıştı. “Bu senin sanırım,” dedi ve Dentos’a uzattı.</p>

    <p>“Berabere kaldık ya. Benim bıçağım olmasaydı seninki de tam isabet olacaktı.”</p>

    <p>“Ama olmadı, kardeşim.” Dentos bıçağı alana kadar tutmaya devam etti.</p>

    <p>“Bunu değiş tokuşta kullanmayacağım,” dedi. “Bu benim şans tılsımım olacak, tıpkı Vaelin’in bizim fark etmediğimizi sandığı ipek fuları gibi.”</p>

    <p>Vaelin sinirli bir şekilde homurdandı. “Sizden bir şey saklamak mümkün değil mi lan?”</p>

    <p>Geri kalan zamanı da oyun oynayarak geçirdiler. Herkes bıçağını tahtaya isabet ettirirken, Vaelin ettirememişti. Caenis en iyi oyununu çıkarmıştı ve beş bıçak kazanmıştı. O sırada Barkus dışarı çıktı.</p>

    <p>“Hiç çıkmayacaksın zannettim,” dedi Dentos.</p>

    <p>Barkus sınavda çok zorlanmış gibiydi ve kısaca gülümseyip uzaklaştı.</p>

    <p>“Hassiktir,” dedi Dentos ve kendine güveni tekrar azaldı.</p>

    <p>“Dayan, kardeşim,” diyerek omzuna vurdu Vaelin. “Birazdan bitecek.” Sesinde, saklamaya çalıştığı bir huzursuzluk vardı. Barkus’un hali onu endişelendirmiş, sınavdan bahsettiğinde diğer çocukların takındığı tavır ve herkesin sessizleşmesi aklına gelmişti. Bu sınavın neden böyle bir suskunluğa yol açtığını düşünürken Usta Grealin’in sözlerini düşünüyordu. <em>İnsanın ruhunu açığa çıkaran başka bir sınav yok.</em></p>

    <p>Kapıya doğru ilerlerken kendine çekidüzen verdi ve mental olarak kendini hazırladı. Aklında kendisine sorulabilecek bin bir soru dönüyordu. <em>Hatırla,</em> dedi kendi kendine; <em>Carlist, Nişan’ın ikinci değil üçüncü Sureti’ydi. Önceki Suret göreve geldikten iki gün sonra suikasta uğradığı için çok yapılan bir hata.</em> Derin bir nefes aldı, ellerinin titremesini durdurmaya çalıştı ve içeri girdi.</p>

    <p>Oda küçüktü; alçak ve kavisli bir tavanı, küçük bir penceresi vardı. Etrafa mumlar yerleştirilmişti ama odadaki insanın üzerine üzerine gelen kasveti engelleyemiyorlardı. Meşeden yapılma bir masanın ardında üç kişi oturuyordu. Onun gibi lacivert değil, farklı renkte cübbeleri vardı. Altıncı Nişan’dan değillerdi. Vaelin dehşete kapıldı ve görünür bir şekilde nefesi kesildi. <em>Bu ne tür bir sınav?</em></p>

    <p>“Vaelin,” dedi gri cübbeli sarışın bir kadın. Samimi bir şekilde gülümsedi ve tam karşılarındaki sandalyeyi işaret etti. “Otur lütfen.”</p>

    <p>Sakinleşmeye çalıştı ve sandalyeye doğru yürümeye başladı. Üç yabancı onu sessizce inceliyor ve Vaelin’e de kendilerini inceleme şansı veriyorlardı. Yeşil cübbeli adam şişman ve keldi, ince bir top sakalı vardı. Usta Grealin kadar şişman olmasa da kardeşinin içsel gücüne belli ki haiz değildi. Pembe, dolgun yüzündeki ter damlaları ışıkta parlıyor ve ağzındakini çiğnerken gerdanı sallanıyordu. Masanın üzerinde, sol elinin yanında bir kâse kiraz vardı. Belli ki aralıksız bir şekilde yiyordu, zira dudakları kıpkırmızıydı. Vaelin’e merak ve küçümsemeyle bakıyordu. Siyah cübbeli adam ise aşırı derecede zayıftı ama o da keldi. Suratındaki ifade şişman adamınkine nazaran daha ciddiydi. Tendris’in suratında gördüğü aynı kör adanmışlığın ateşli maskesi bu adamda da vardı.</p>

    <p>Ama en çok ilgisini çeken grili kadındı. Otuzlu yaşlarında gibiydi ve kemikli yüzüne altın sarısı saçları düşüyordu. Güzel bir kadındı ve onu bir yerden tanıyor gibiydi. Ama en çok aklını çelen şey gözleriydi: Samimiyet ve şefkatle pırıl pırıldı. Aklına Sella’nın soluk yüzü ve ona dokunmamaya karar verdiğinde suratında gördüğü iyilik geldi. Ama Sella korkak biriydi ve bu kadının o kadar savunmasız olduğunu hiç sanmıyordu. Güçlü birine benziyordu. Suret ve Usta Sollis’te olan tarzda bir güç. Gözlerini ondan ayırmakta zorlanıyordu.</p>

    <p>“Vaelin,” dedi kadın. “Bizim kim olduğumuzu biliyor musun?”</p>

    <p>Tahmin etmeye çalışmakta bir yarar görmedi. “Hayır, leydim.”</p>

    <p>Şişman adam homurdandı ve ağzına bir kiraz daha attı. “Cahil bir genç daha,” dedi ağzındakini sesli bir şekilde çiğnerken. “Siz küçük vahşi çocuklara katliam sanatları dışında bir şey öğretmiyorlar mı?”</p>

    <p>“Bize İtikadlıları ve Diyar’ı korumayı öğretiyorlar, efendim.”</p>

    <p>Şişman adam çiğnemeyi bıraktı ve hor gören gözlerinde sinir alevlendi. “İtikad hakkında ne biliyormuşsun göreceğiz, genç adam,” dedi tekdüze bir tonla.</p>

    <p>“Benim adım Elera Al Mendah,” dedi sarışın kadın. “Beşinci Nişan’ın Sureti’yim. Bunlar Suret kardeşlerim Üçüncü Nişan’dan Dendrish Hendril,” –yeşilli şişman adama işaret etti– “ve Dördüncü Nişan’dan Corlin Al Sentis.” Siyahlı ince adam ciddi bir şekilde başıyla selam verdi.</p>

    <p>Vaelin böyle önemli insanların huzurunda olduğunu fark edince afalladı. Aynı odanın içinde onunla konuşan üç Suret... Müşerref olması gerektiğini biliyordu ama sadece bir ürperti hissetti. Diğer Nişan’lardan üç Suret ona kendi Nişan’ının tarihi hakkında ne sorabilirlerdi ki?</p>

    <p>“Altıncı Nişan’ın şanlı tarihi ve sayısız katliamları hakkında çok emek vererek öğrendiğin şeyleri düşünüyordun.” Şişman adam, Dendrish Hendril, kirazın çekirdeğini çok ince işlenmiş bir peçeteye tükürdü. “Ustaların seni yanlış yönlendirdi evlat. Uzun zaman önce ölmüş kahramanlar ya da unutulsa daha iyi olacak savaşlar hakkında soru sormayacağız. Aradığımız bu tür bir irfan değil.”</p>

    <p>Elera Al Mendah gülerek Suret’e döndü. “Sevgili kardeşim, bence sınavı ayrıntılı bir şekilde açıklamalıyız.”</p>

    <p>Dendrish Hendril gözlerini hafifçe kıstı ama cevap vermedi ve tekrar kiraz kâsesine uzandı.</p>

    <p>“İrfan Sınavı,” diye devam etti Elera ve Vaelin’e döndü, “her Nişan’dan eğitim gören her erkek ve kız kardeşimizin geçmek zorunda olduğu bir sınav olması bakımından eşsizdir. Bu ne güç, ne beceri, ne de hafıza sınavıdır. Bir irfan sınavıdır, insanın kendisi hakkında bildiklerine dair... Nişan’ına hizmet edebilmek için kas gücünden fazlasına ihtiyacın var, tıpkı benim Nişan’ımdakilerin şifa sanatından fazlasına ihtiyacı olduğu gibi. Seni sen yapan ruhundur. İtikad’a olan hizmetinde sana yol gösterir. Bu sınav bize ve sana ruhunun doğasını bilip bilmediğini gösterecek.”</p>

    <p>“Ve yalan söylemeyi deneme bile,” diye uyardı Dendrish Hendril. “Burada yalan söyleyemezsin ve söylersen sınavı geçemezsin.”</p>

    <p>Vaelin’in içindeki belirsizlik hissi daha da arttı. Söylediği yalanlar onu güvende tutuyordu ve hayatta kalması için yapmak zorunda olduğu bir şey haline gelmişti. Erlin ve Sella, ormandaki kurt ve öldürdüğü suikastçı. Yalanlarla örtülmüş sırlar. Paniklediğini göstermemeye çalışarak zorla başıyla onayladı ve, “Anladım, Suret,” dedi.</p>

    <p>“Hayır, anlamadın evlat. Altına sıçıyorsun. Neredeyse kokusu burnuma gelecek.”</p>

    <p>Suret Elera’nın gülümsemesi biraz silindi, ama Vaelin’e bakmaya devam ediyordu. “Korkuyor musun, Vaelin?”</p>

    <p>“Bu da sınavın bir parçası mı, Suret?”</p>

    <p>“Sınav sen bu odadan içeri adımını attığında başladı. Lütfen cevap ver.”</p>

    <p><em>Yalan söyleyemezsin.</em> “Şey... endişeliyim. Ne beklemem gerektiğini bilmiyorum. Nişan’dan ayrılmak istemiyorum.”</p>

    <p>Dendrish Hendril alaylı bir şekilde güldü. “Daha ziyade babanla yüzleşmekten. Sence seni gördüğüne sevinir mi?”</p>

    <p>“Bilmem,” dedi Vaelin dürüstçe.</p>

    <p>“Baban senin kendisine geri verilmeni istedi,” dedi Elera. “Bu seni umursadığının bir işareti değil mi?”</p>

    <p>Vaelin huzursuzlukla kıpırdandı. Babasıyla ilgili anıları o kadar uzun zamandır ya aklına getirmemiş ya da bastırmıştı ki, bu tarzda bir konuşma katlanılması oldukça zor duruma geldi. “Neyin işareti olduğunu bilmiyorum. Ben... buraya gelmeden önce bile onu çok az tanırdım. Çoğunlukla evden uzakta Kral için savaştaydı ve eve geldiğinde de benimle çok az konuşurdu.”</p>

    <p>“Yani ondan nefret mi ediyorsun?” diye sordu Dendrish Hendril. “Bu anlaşılabilir bir şey.”</p>

    <p>“Ondan nefret etmiyorum. Onu tanımıyorum. O benim ailemden değil. Benim ailem burada.”</p>

    <p>İnce adam Corlin Al Sentis ilk defa konuştu. Kaba, kulak tırmalayan bir sesi vardı. “Koşu Sınavın sırasında birini öldürdün,” dedi. Ateşli gözlerini Vaelin’e dikmişti. “Hoşuna gitti mi?”</p>

    <p>Vaelin şok oldu. <em>Biliyorlar! Acaba daha başka neleri biliyorlar?</em></p>

    <p>“Suretler kendi aralarında konuşur, evlat,” dedi Dendrish Hendril. “İtikad’ımız bu sayede ayakta kalıyor. Hedef birliği, güven birliği. Diyar’ımız adını bundan alır. Bunu hatırlasan iyi edersin. Ve endişelenme, pis sırlarını açık etmeyeceğiz. Suret Sentis’in sorusunu cevapla.”</p>

    <p>Vaelin derin bir nefes aldı ve güm güm atan kalbini yatıştırmaya çalıştı. Koşu Sınavı’nı düşündü, suikastçının okundan yay sesini duyup kurtulmasını, adamın suratının cansız halini ve okun tüylü tarafını çıkarırken bulanan midesini... “Hayır, hayır hoşuma gitmedi.”</p>

    <p>“Pişman mısın?” diye sordu Corlin Al Sentis.</p>

    <p>“Adam beni öldürmeye çalıştı. Başka seçeneğim yoktu. Hayatta olmaktan pişman olamam.”</p>

    <p>“Yani bütün umursadığın şey bu mu?” diye sordu Dendrish Hendril. “Hayatta kalmak?”</p>

    <p>“Kardeşlerimi umursuyorum, İtikad ve Diyar’ı umursuyorum...” <em>İnkârcı cadı Sella’yı ve onun kaçmasına yardım eden Erlin’i umursuyorum. Ama seni umursadığım pek söylenemez, Suret.</em></p>

    <p>Gerildi ve azar yemeyi ya da cezalandırılmayı bekledi ama Suretler hiçbir şey demedi ve kendi aralarında Vaelin’in suratlarından hiçbir şey okuyamadığı şekilde bakıştılar. <em>Yalan söylediğimi anlayabiliyorlar, ama düşüncelerimi okuyamıyorlar.</em> Düşüncelerini saklayabilirdi, yalan söylemesine gerek yoktu. Sessizlik, kalkanı olacaktı.</p>

    <p>Sessizliği bozan Elera oldu ve sorduğu soru Vaelin’e bir darbe olarak indi. “Anneni hatırlıyor musun?”</p>

    <p>Vaelin’in huzursuzluğu yerini sinire bıraktı. “Bu haneye girdiğimizde aile bağlarımızı arkamızda bırakıyoruz...”</p>

    <p>“Küstahlaşma evlat!” diye çıkıştı Suret Hendril. “Biz soruyoruz, sen cevaplıyorsun. Bu sınav bundan ibaret.”</p>

    <p>Vaelin çok sert bir karşılık vermemek için kendini o kadar zorladı ki çenesi ağrıdı. Sinirini kontrol etmeye çalışıp dişlerini gıcırdatarak, “Tabii ki annemi hatırlıyorum,” dedi.</p>

    <p>“Ben de hatırlıyorum,” dedi Suret Elera. “Babanla evlenip seni bu dünyaya getirmek uğruna pek çok şey feda etmiş iyi bir kadındı. Senin gibi o da hayatını İtikad’a hizmete adamıştı. Bir zamanlar Beşinci Nişan’ın kardeşiydi ve şifa irfanı dolayısıyla kendisine çok saygı duyulurdu; Hane’mizde Hanım olacaktı. Belki zamanı gelince Suret bile olabilirdi. İlk Cumbrael ayaklanmasına karşı Kral’ın emriyle babanın ordusuyla seyahat etti. Annen babanla Yadigârlar Savaşı sırasında baban yaralanınca tanıştı. Babanın yaralarıyla ilgilendi, aralarında aşk filizlendi ve Nişan’dan onunla evlenmek için ayrıldı. Bunu biliyor muydun?”</p>

    <p>Şok olmuş Vaelin yalnızca başını iki yana sallayabildi. Nişan dışındaki çocukluk anıları zaman geçtikçe silinmişti, bazılarını da kendisi unutmayı seçmişti, ama ebeveynlerinin farklı kökenleri hakkında düşündüğünü hatırlıyordu; babası dilbilgisi bilmez ve sesli harfleri okumazken annesi çok güzel ve kurallı bir biçimde konuşurdu. Babası ayrıca masa adabı da bilmezdi. Çoğunlukla çatalla bıçağı göz ardı edip yemeği eliyle yerdi ve annesi içini çekip, “Lütfen, canım. Burası kışla değil,” derdi. Ama bir zamanlar İtikad’a hizmet etmiş olabileceği aklının ucundan bile geçmezdi.</p>

    <p>“Hâlâ hayatta olsaydı,” –Suret Elera’nın sesi onu tekrar gerçekliğe döndürdü– “hayatını Nişan’a vermene izin verir miydi?” Yalan söyleme isteği çok fazlaydı. Annesinin ne diyeceğini tahmin edebiliyordu. Onu bu cüppe içinde, antrenmanlardan sonra yara bere içinde görmenin onu nasıl üzeceğini tahmin edebiliyordu. Ama bunu söylerse artık gerçek olurdu ve bundan artık saklanamazdı. Ama bunun bir tuzak olduğunu da biliyordu. <em>Yalan söylememi istiyorlar, sınavdan kalmamı istiyorlar.</em></p>

    <p>“Hayır,” dedi. “Savaştan nefret ederdi.” İşte, söylemişti. Annesinin onun için asla istemeyeceği bir hayat sürüyor, annesinin anısını lekeliyordu.</p>

    <p>“Bunu sana söyledi mi?”</p>

    <p>“Hayır, babama söyledi. Meldenlilere karşı verilen savaşa gitmesini istemiyordu. Kan kokusunun midesini bulandırdığını söylemişti. Benim böyle bir hayat yaşamamı istemezdi.”</p>

    <p>“Peki, bu sana kendini nasıl hissettiriyor?” diye sordu Elera.</p>

    <p>Düşünmeden konuşuyordu, “Suçlu gibi.”</p>

    <p>“Ama yine de gitme şansın varken kaldın.”</p>

    <p>“Burada olmam gerektiğini hissettim. Kardeşlerimle kalmalıydım. Nişan’ın bana öğretebileceklerini öğrenmeliydim.”</p>

    <p>“Neden?”</p>

    <p>“Bence... yapmam gereken şey bu. İtikad bunu yapmamı gerektiriyor. Kılıç ve değneği, bir demircinin çekiç ve örsünü bildiği kadar biliyorum. Güçlüyüm, hızlıyım, zekiyim ve...” Tereddüt etti ve kendini konuşmaya zorladı. Bundan nefret ediyordu. “Öldürebiliyorum,” dedi başını kaldırıp Elera’nın gözlerine bakarak. “Tereddüt etmeden öldürebiliyorum. Kaderimde savaşçı olmak var.”</p>

    <p>Dendrish Hendril’in kiraz yerken çıkardığı ses dışında oda sessizdi. Vaelin sırayla her birine baktı ama hiçbirinin kendisiyle göz göze gelmediğini fark edince şaşırdı. Elera Al Mendah’ın tepkisi ise şok ediciydi. Önünde kovuşturduğu ellerine bakıyor, ağlayacakmış gibi duruyordu.</p>

    <p>Sonunda sessizliği Dendrish Hendril bozdu ve, “Bu yeterli, evlat. Gidebilirsin. Çıkınca arkadaşlarınla konuşma,” dedi.</p>

    <p>Vaelin ne yapacağından emin olamadan yavaşça ayağa kalktı. “Sınav bitti mi, Suret?”</p>

    <p>“Evet. Geçtin. Tebrikler. Eminim Altıncı Nişan’a çok büyük katkıların olacak.” Zehir zemberek söylediği bu laflar, bunların bir iltifat olmadığını açıkça gösteriyordu.</p>

    <p>Vaelin kapıya doğru yöneldi. Özgürlüğüne kavuştuğuna seviniyordu; odadaki ortam bunaltıcıydı ve Suretlerin delici bakışlarına katlanmak zordu.</p>

    <p>“Kardeş Vaelin.” Corlin Al Sentis’in soğuk, kulak tırmalayıcı sesini tam kapı kulpunu tuttuğunda duydu.</p>

    <p>Vaelin oflayacaktı ama kendini tuttu ve kendisini arkasına dönmeye zorladı. Corlin Al Sentis gözlerini dikmiş ona bakıyordu. Suret Elera ona bakmıyor, Dendrish Al Hendril ise ara ara kısa bakışlar atıyordu.</p>

    <p>“Evet, Suret?”</p>

    <p>“Sana dokundu mu?”</p>

    <p>Vaelin adamın kimden bahsettiğini tabii ki biliyordu. Bu soruyla yüzleşmeden buradan ayrılabileceğini düşünmesi aptalcaydı. “Sella’yı kastediyorsunuz, değil mi Suret?”</p>

    <p>“Evet; katil, İnkârcı ve Karanlık’ın öğrencisi Sella. Kırda ona ve haine yardım ettin, değil mi?”</p>

    <p>“Kim olduklarını sonradan öğrendim, Suret.” Bu gerçekti, ama bir yalanı saklıyordu. Terlemeye başladığını hissetti ve suratında damlalar olmamasını umdu. “Bir fırtınada kaybolmuş yabancılardı. Hayır öğretisi bize yabancılara kardeşimiz gibi davranmayı öğütler.”</p>

    <p>Corlin Al Sentis gözlerini Vaelin’den ayırmadan hafifçe başını kaldırdı ve gözlerini hafifçe kıstı. “Burada Hayır Öğretisi hakkında ders aldığınızı bilmiyordum.”</p>

    <p>“Almıyoruz, Suret. Şey... annem bütün öğretileri bana öğretmişti.”</p>

    <p>“Evet. Kendisi oldukça hayırsever bir leydiydi. Soruma cevap vermedin.”</p>

    <p>Yalan söylemesine gerek yoktu. “Bana dokunmadı, Suret.”</p>

    <p>“Dokununca neler yapabildiğini biliyor musun, insanın ruhuna neler yapabileceğini?”</p>

    <p>“Kardeş Makril anlattı, öyle bir kadere mahkûm olmadığım için gerçekten şanslıyım.”</p>

    <p>“Gerçekten.” Suret’in bakışları birazcık yumuşadı. “Bu sınavın zor olduğunu düşünüyor olabilirsin, ama önüne daha çok zorluklar çıkacak. Senin Nişan’ında hayat kolay değildir. Ayrılmışlar’a çağrılmadan önce çoğu kardeşin ya delirecek ya da sakatlanacak, bunu biliyor musun?”</p>

    <p>Vaelin başıyla onayladı. “Biliyorum, Suret.”</p>

    <p>“Karakterin lekelenmeden buradan ayrılma şansın olmasına rağmen gitmemen sana olan güveni arttırıyor. İtikad’a olan adanmışlığın hatırlanacaktır.”</p>

    <p>Ortada hiçbir sebep yoktu ama Vaelin bunun bir tehdit olduğunu hissetti, Suret bile bir tehdit savurduğunun farkında değildi. Ama yine de kendini zorlayıp, “Teşekkür ederim, Suret,” dedi.</p>

    <p>Kapıyı arkasından yavaşça kapadı ve kapıya sırtını dayayıp rahatlamış bir şekilde nefes verdi. Diğerlerinin bir süredir kendisine baktığını fark etmemişti. Endişeli halleri vardı, özellikle de Dentos’un.</p>

    <p>“İtikad yardımcım olsun,” diye mırıldandı Dentos. Belli ki Vaelin’in hali onu korkutmuştu.</p>

    <p>Vaelin tekrar doğruldu, sahte olduğunun belli olduğunu bilmesine rağmen hafifçe gülümsedi ve acele etmemeye çalışarak yürümeye başladı.</p>

    <p class="bolum_arasi">* * *</p>

    <p>İrfan Sınavı, Dentos dışında hepsini daraltmıştı. Caenis sessizdi, Barkus tek kelimelik cevaplar veriyordu, Nortah saldırgandı ve Vaelin annesiyle ilgili anılarını düşünmekle o kadar meşguldü ki günün kalanını sarhoş gibi geçirdi. Çizik’in oyun oynama çabalarına karşılık vermedi ve sonra da diğer çocuklarla beraber antrenman alanında öylesine bıçak oyunu oynadı.</p>

    <p>“Ne kadar boktandı,” dedi Dentos. Hâlâ morali iyi olan bir tek o vardı ve Barkus’un havaya attığı tahtaya doğru bıçağını fırlattı. Diğerlerinin bunalımlı haline hiç aldırış etmeden neşeli bir şekilde konuşması diğerlerinin daha da çok sinirini bozuyordu. “Yani bana Nişan hakkında hiçbir şey sormadılar, sürekli annem ve nerede büyüdüğüm hakkında konuştuk. Kadın olan Suret, Elera bilmemne, evimi özleyip özlemediğimi sordu. Sıla hasreti mi? O bok çukuruna dönmek <em>istiyor</em> muymuşum, hıh!”</p>

    <p>Tahtayı yerden aldı, bıçağını çıkardı ve tahtayı havaya attı. Nortah bıçağını fırlattı, bıçak çok alakasız bir şekilde uçtu ve neredeyse Dentos’un başına düşüyordu.</p>

    <p>“Dikkat et!”</p>

    <p>“Sınav hakkında konuşmayı bırak,” dedi Nortah tehditkâr bir biçimde.</p>

    <p>“Sorun ne?” Dentos güldü ve gerçekten şaşkındı. “Yani hepimiz geçtik, değil mi? Hepimiz hâlâ buradayız ve Yazgüneşi Panayırı’na gideceğiz.”</p>

    <p>Vaelin, neden hepsinin sınavı geçtiğinin nasıl olup da daha önce kafasına dank etmemiş olmasına şaşırdı. <em>Çünkü bir şey başarmışız gibi hissetmiyoruz,</em> diye düşündü.</p>

    <p>“Konuşmak istemiyoruz işte Dentos,” dedi Vaelin. “Sınav bize senin kadar kolay gelmedi. Bahsini açmazsan seviniriz.”</p>

    <p>Diğer çocuklardan toplam altı çocuk sınavı geçememişti ve ayrılmak zorundaydılar. Ertesi sabah onların ayrılmalarını izlediler; bir araya toplanmış kara şekiller sisin içinden yürüyor, yanlarına almalarına izin verdikleri az bir eşyayla kapıdan geçiyorlardı. Avluyu iç çekme sesi dolduruyordu. Çocuklardan hangilerinin ağladığını ayırt etmek zordu, belki biri, belki de hepsi ağlıyordu. Gözden kaybolduktan sonra bile ağlama sesi durmamış gibiydi.</p>

    <p>“Ben ağlamazdım onu diyeyim,” dedi Nortah. Sıkıca pelerinlerine sarılmış, duvarın üzerinde duruyorlardı. Güneşin sisi dağıtmasını ve kahvaltının hazırlanmasını bekliyorlardı. “Acaba nereye gidecekler,” dedi Barkus. “Acaba gidecek bir yerleri var mı?”</p>

    <p>“Diyar Muhafızları,” dedi Nortah. “Nişan’dan reddedilenlerle dolu. Belki de bu yüzden bizden nefret ediyorlardır.”</p>

    <p>“Sokayım onlara,” diye homurdandı Dentos. “Ben nereye giderdim söyleyeyim mi, doğrudan limana. Batıya giden o büyük tüccar gemilerine atlarım. Fantis Amcam bir keresinde Uzak Batı’ya gitti de bok gibi zengin döndü. İpektir, ilaçtır. Köy tarihimizdeki tek zengin adam. Pek hayrını göremedi gerçi, döndükten bi’ yıl sonra geberdi. Limandaki orospuların birinden kara çiçek kapmış.”</p>

    <p>“Gemide yaşanır mı be, zormuş diye duydum,” dedi Barkus. “Kötü yemek, dayak, sabahtan akşama kadar iş. Yemek hariç Nişan’daki gibi her’alde ya. Ben kesin ormana gidip ünlü bir haydut olurdum. Kendime ait, boğaz kesecek acımasızlıkta adamlardan oluşan bir çetem olurdu, ama boğaz kesmezdik, sadece altın ve mücevherleri çalardık, o da sadece zenginlerden. Fakirlerin çalınmaya değer bir şeyi yok ki.”</p>

    <p>“Üstüne epey kafa yormuşsun bakıyorum, kardeşim,” dedi Nortah soğuk bir şekilde.</p>

    <p>“Hayatta planın olması şart. Peki sen? Sen nereye giderdin?” Nortah dönüp hâlâ sabah sisiyle örtülü kapıya baktı ve yüzünde Vaelin’in daha önce hiç görmediği bir özlem vardı. “Eve,” dedi usulca. “Eve giderdim.”</p>
  </div>
</body>
</html>
