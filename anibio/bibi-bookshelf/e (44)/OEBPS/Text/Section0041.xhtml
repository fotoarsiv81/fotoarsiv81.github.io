<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Verniers’in Kaleminden</h2>

    <p>“<em>Sana acı vermiş olmalı,” dedim, “kardeşinin cesedini bulmak. Onu öyle... parçalanmış görmek.</em>”</p>

    <p><em>Kuzeyli ayağa kalktı, sertleşmiş bacaklarını ovdu ve gerindi. “Çok hoş bir görüntü değildi,” dedi. “Ondan kalanları ateşe verdim, kılıcını ve madalyonunu Nişan’a geri götürdüm. Kral ve Suret Arlyn söylediklerime sorgusuz sualsiz inandılar. Ama beklenebileceği gibi Savaş Lordu sözüme itimat etmedi ve beni hainlik ve yalancılıkla suçladı. Eğer kral sessiz olmasını emretmeseydi sanırım beni düelloya davet edecekti.</em></p>

    <p><em>“Peki Nortah’ı öldüren esrarengiz hayvan,” dedim. “Ne tür bir yaratık olduğunu öğrendin mi?”</em></p>

    <p><em>“Kuzeyde kurtlar normalden fazla büyür derler. Doğu kayalıklarında insanın iki kat büyüklüğünde, kurt suratına sahip vahşi maymunlar var.” Omzunu silkti. “Doğada pek çok tehlike mevcut.”</em></p>

    <p><em>Güverteye çıkan merdivenlere doğru yürüdü ve çıkmaya başladı. “Biraz hava almak istiyorum.”</em></p>

    <p><em>Arkasından gittim ve geceye çıktık. Gök bulutsuz, ay parlaktı ve denizin çetin esintisinde salınıp gemiyi soluk bir maviye boyuyordu. Etrafta sadece dümenci ve ana direğin üstüne tünemiş bir çocuğun karartısı görülebiliyordu. “Kaptan sana aşağıda beklemeni söyledi,” diye homurdandı dümenci.</em></p>

    <p><em>“O zaman git uyandır,” dedim Al Sorna’nın yanına gitmeden. Tırabzanın üstüne kollarını koymuş dalgın bir şekilde ayın aydınlattığı denize bakıyordu.</em></p>

    <p><em>“Moesis’in Dişleri,” dedi ve dalgaların bir dizi sivri kayaya çarptığı, ufaktaki beyaz noktalardan oluşan yere işaret etti. “Moesis, Meldenlilerin av tanrısıdır. Büyük katil balina Tanrı Margentis’le bir gün bir gece boyunca dövüşmüştür. Çarpışmaları o kadar çetin olmuştur ki deniz kaynamış, kıtalar ayrılmıştır. Savaş bitince Moesis’in cesedi dalgalarda cansız bir şekilde sürüklenmeye başlamıştır. Bedeni çürüse de dişleri, göçtüğünün bir işareti olarak arada kalmıştır. Ruhu denize katılmış ve Meldenliler dalgaları avlamaya çıktığında o zamandan bu yana onun yol göstericiliğine güvenmişler, dişlere bakarak vatanlarına dönebilmişlerdir. Şu an Melden sularındayız. Normalde gemilerinizin buraya geldiğini pek düşünmüyorum.”</em></p>

    <p><em>“Meldenliler pis korsanlardır,” dedim basitçe. “Bizim bütün gemilerimiz çok değerli.”</em></p>

    <p><em>“Ama yine de Leydi Emeren’in teknesi buraya getirildi.”</em></p>

    <p><em>Hiçbir şey demedim. Bu konuda benim de sorularım vardı ama bunları onunla tartışmaya gerek görmüyordum.</em></p>

    <p><em>“Gemi ve tayfanın serbest bırakıldığını duydum,” dedi. “Sadece leydi alınmış.”</em></p>

    <p><em>Öksürdüm. “Korsanlar onu kullanarak fidye isteyebileceklerini fark etmiş olmalılar.”</em></p>

    <p><em>“Ama fidye istemediler. Sadece benim gelip şampiyonlarıyla dövüşmemi istediler.” Dudağını büktü. Ağzımı aradığını fark ettim.</em></p>

    <p><em>Kuzeyli’nin davasından sonra Emeren’in İmparator’la görüşmesini ve Kuzeyli’nin cezasının değiştirilmesi için yalvarmasını hatırladım. “Ölüm karşılığında başka bir ölümü gerektirir,” demişti sert bir şekilde. Güzel yüzü öfkeyle çarpılmıştı. “Bunu Tanrılar talep ediyor. İnsanlar talep ediyor. Babasız kalan çocuğum talep ediyor. Ve</em> ben <em>talep ediyorum, Kral’ım, bu İmparatorluk’un katledilen Umut’unun dulu olarak.”</em></p>

    <p><em>Tiradından sonraki serin sessizlikte İmparator tahtında oturmaya devam etti. Etraftaki muhafızlar, nedimler şok olmuşlardı ve korku içindeydiler. Herkes gergin bir şekilde yere bakıyordu. İmparator bir süre sonra gayet normal bir tavırla konuşmuş, Leydi Emeren’in kendisine hakaret ettiğine ve ikinci bir emre kadar divana sokulmayacağına karar verdiğini söylemişti. Benim bildiğim kadarıyla o zamandan bu yana da birbirlerine tek bir kelime bile etmemişlerdi.</em></p>

    <p><em>“İstediğin şeyden şüphelen,” dedim Al Sorna’ya. “Ama İmparator’un gizli gizli planlar yapmadığını, intikam almak gibi bir düşüncenin aklından bile geçmeyeceğini de bil. Her yaptığını İmparatorluk’a hizmet amacıyla yapar.”</em></p>

    <p><em>Güldü. “Senin İmparator’un beni öleyim diye Adalar’a gönderiyor, lordum. Böylece Meldenliler babamdan intikamlarını almış olacaklar, leydi de kocasını öldüren adamın öldüğünü görebilecek. Bu Leydi’nin mi yoksa Kral’ın mı fikriydi acaba?”</em></p>

    <p><em>Mantığı sual götürmezdi. Tabii ki ölmesi bekleniyordu. Umut Katili’nin ölümü, onun halkıyla yaptığımız savaşın travmasının son perdesi, çatışma destanının son sözü olacaktı. Meldenlilerin teklifini kabul ettiğinde Kral’ın aklında bunun olup olmadığını gerçekten bilmiyorum. Ne olursa olsun Al Sorna korkmuyordu ve kaderini kabullenmiş gibiydi. Belki de gelmiş geçmiş en iyi silahşor olduğu söylenen Kalkan’la yapacağı düellodan sağ çıkacağını düşünüyordu. Umut Katili’nin hikâyeleri, kendisinin ölümcül becerilerinden şüphe etmememi sağladı ama tutsak olarak geçirdiği yıllarda bunlar körelmiş olmalıydı. Düelloyu kazansa bile Meldenlilerin Şehir Yakıcı’nın oğlunu rahat bırakıp gitmesine izin vereceklerini düşünmek abesti. O, kendi sonuna giden bir adamdı. Bunu ben biliyordum ve belli ki o da biliyordu.</em></p>

    <p><em>“Kral Janus sana İmparatorluk’a saldırma planlarından ne zaman bahsetti?” diye sordum. Kara görünmeden önce ondan alabildiğim kadar fazla bilgi almak istiyordum.</em></p>

    <p><em>“Diyar Muhafızları Alpir kıyılarına doğru yola çıkmadan yaklaşık bir yıl önce. Alay üç yıl boyunca Diyar’ı gezdi, asileri ve kanun kaçaklarını avladı: güney kıyısındaki kaçakçılar, Nilsael’deki katil gruplar, Cumbrael’deki fanatikler... Yağma zamanının geldiğini düşündüklerinde bir senemizi kuzeyde Lonakların topraklarında geçirdik. Alay gitgide büyüdü ve iki bölük daha eklendi. Cumbrael maceramızdan sonra Kral bize kendi sancağımızı verdi: Yüksek Kale’nin üstünde koşan bir kurt. Böylece adamlar kendilerine Kurtlakoşanlar adını takmaya başladılar. Ben bunun kulağa saçma geldiğini düşünüyordum ama onların hoşuna gidiyordu. Bir sebepten dolayı genç adamlar sancağımıza üşüşmeye başladı. Hepsi yoksul da değildi gelenlerin. Bundan sonra bizim de zindanlardan adam toplamamıza gerek kalmadı. Nişan Hanesi’nin kapısına o kadar çok insan geliyordu ki Suret bir dizi sınav hazırlamak durumunda kaldı. Sınavlar temelde güç ve hızlarını ölçüyordu, ama İtikad konusunda da sınanıyorlardı. En sağlam İtikad ve en güçlü bedenlere sahip olanlar seçiliyordu. Saldırı için gemilere bineceğimiz zaman emrimde bin iki yüz asker vardı ve bunlar büyük ihtimalle Diyar’daki en iyi eğitimli ve en çok deneyime sahip askerlerdi.” Kasvetli bir şekilde mavi beyaz köpükleri yarıp geçen geminin gövdesine baktı. “Savaş bittiğinde üçte ikisinden daha azı hayatta kalmıştı. Diyar Muhafızları’nın durumu ise daha kötüydü, sanırım on adamdan biri Diyar’a dönebildi.”</em></p>

    <p>Revadır, <em>diye düşündüm ama dillendirmedim. “Sana ne dedi?” diye sordum. “Janus işgal için ne sebep sundu?”</em></p>

    <p><em>Başını kaldırıp loş ufukta gözden kaybolan Moesis’in Dişleri’ne baktı. “Göztaşı, baharat ve ipek,” dedi acı bir şekilde. “Göztaşı, baharat ve ipek.”</em></p>
  </div>
</body>
</html>
