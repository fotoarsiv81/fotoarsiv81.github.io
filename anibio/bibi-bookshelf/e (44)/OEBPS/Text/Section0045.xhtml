<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Dördüncü Bölüm</h2>

    <p>Vali’nin Untesh’teki konağı, şehrin batırılmış tüccar gemilerinin direklerinin denize gömülü bir ormanı anımsattığı limana bakan resmedilmeye değer bir tepedeydi. Konağın bahçelerinde pek çok zeytin, akasya ağacı ve heykeller bulunuyordu. Bahçe bakımından görevli küçük bahçıvan ordusu, Savaş Lordu gelip mülkü ele geçirdikten sonra da işlerini aksatmadan çalışmaya devam etmişlerdi. Konağın geri kalan çalışanları da benzer bir şekilde hareket etmiş, sessiz bir şekilde hizmetlerini sürdürmüşlerdi. Bu durum Savaş Lordu’nun kendini daha da güvensiz hissetmesine sebep oluyordu. Muhafızlar, hizmetçileri sürekli ihtiyatlı gözlerle izliyorlardı ve Savaş Lordu’nun yemekleri ona verilmeden önce en az iki kez deneniyordu. Kanlı Tepe diye anılmaya başlanmış savaştan hayatta kalan birkaç düzine yaralı asker, ilk Diyar Muhafızları ana kapıdan girerken çılgınca bir saldırı yapıp bir miktar huzursuzluğa sebep olmuşlardı, ama hızlı bir şekilde öldürülmüşlerdi. Alpirliler çoğunlukla sakin, ailesiyle beraber zehir içip ölmeden önce direniş gösterilmemesini buyuran valilerine itaat eden insanlardı. Öğrendiklerine göre Kanlı Tepe gününde Alpir kuvvetlerini o kumanda ediyormuş ve yeterince ölümün vebalinin üzerine olduğunu düşündüğünden Tanrıların karşısına daha çok ölümden mesul olarak çıkmak istememiş.</p>

    <p>Direniş olmamasına rağmen Vaelin insanların ona kin besleyerek baktıklarını, utançtan dolayı işlerini sessizce yaptıklarını ve komşularının gözünün içine bakmaktan çekindiklerini görüyordu. Çoğu büyük ihtimalle Kanlı Tepe’de oğullarını ve kocalarını kaybetmişlerdi ve İmparator’un cevabını beklerken sessizce kin besleyeceklerdi. Şehirdeki hava bunaltıcıydı ve kapıdan girdiklerinde daha da ağırlaşmıştı, zira Savaş Lordu ağır yaralıları geride bırakmaya ve Diyar’ın en yeni şehrinin yağmalanmamasına karar vermişti ve bu da zaferin bütün tadını kaçırmıştı. Şehre vardıklarından sonraki gün şehrin ortasındaki meydanda bir darağacı hazırlanmıştı ve birinin önünde hırsız, birinin önünde kaçak, birinin önünde de tecavüzcü yazan üç Diyar Muhafızı asılmıştı. Kral ın emirleri kesindi: Şehirleri alacaklar, mahvetmeyeceklerdi ve Savaş Lordu emirlerinin harfiyen yerine getirilmesini sağlamak için yaptıklarından dolayı herhangi bir vicdan azabı çekmiyor gibiydi. Adamlar aile armasıyla dalga geçerek ona Kan Gülü adını takmışlardı. Al Hestian’ın zafer kazanmaya olduğu kadar adamlarını kendinden nefret ettirmeye de kabiliyeti var gibiydi.</p>

    <p>Vaelin, Tükürük’ü iki tarafı akasya ağaçları dizili, konağın dış kapısından avluya kadar olan yere kadar sürdü, sonra atından inip dizginleri yanında durduğu seyise uzattı. Adam olduğu yerde kaldı, başını eğdi ve gözlerini indirdi. Sıcak öğlen güneşinden dolayı alnı terlemişti. Vaelin adamın ellerinin titrediğini gördü. Etrafına bakınca diğer seyislerin de aynı şekilde hareketsiz durduğunu fark etti. Ne ona ne de atına bakıyorlardı. <em>Eruhin Makhtar,</em> dedi içini çekerek kendi kendine ve Tükürük’ü yalağa yakın bir yere bağladı.</p>

    <p>Konağın büyük salonunda konsey başlamıştı bile. Büyük, mermerden yapılma odanın duvarlarında mozaikler vardı ve yerlerde de Alpirlilerin en önemli Tanrılarının efsanelerinden resimler çiziliydi. Hep olduğu gibi bu konsey de ateşli bir tartışmaya dönmüştü. Vaelin’in Yazgüneşi Panayırı’nda Lord Darnel tarafından bayılıncaya kadar dövüldüğünü gördüğü ve o zamandan sonra tekrar Derebeyi Lordu Theros’un hizmetçi başı görevini devralan Baron Bander, Nilsael birliğinin kumandanı Kont Marven ile tartışıyor, iki adam birbirlerine hakaretler yağdırıyordu. Adamlar birbirlerine parmak sallar ve kendilerini tutanlardan kurtulmaya çalışırken çıkan arbedenin arasında “sonradan görme”, “köylü” ve “atını beceren lavuk” gibi sözcükler seçilebiliyordu. Kanlı Tepe’den sonra Nilsaelliler ve ordunun geri kalanının arası biraz bozulmuştu, zira onların ordusu düşman kaçmaya başladıktan sonra ilerleme emri almışlardı ve çoğu orduyu kovalamak yerine Alpir cesetlerini yağmalamakla daha çok ilgilenmişti.</p>

    <p>“Geciktin, Lord Vaelin.” Savaş Lordu’nun sesi keşmekeşi bastırdı ve tartışma durdu.</p>

    <p>“Yolum uzundu, lordum,” dedi Vaelin. Al Hestian onun alayının şehrin yaklaşık sekiz kilometre uzağındaki vahada kamp kurmasını emretmişti. Bu sözde bir dahaki ilerleyişleri için taze su kaynaklarını koruma amaçlı olsa da, aynı zamanda şehir halkının Vaelin’in sürekli şehir duvarları içinde bulunmasına verebilecekleri vahşi tepkiden dolayı alınmış hassas bir karardı. Tabii ayrıca Savaş Lordu’na konseyi her topladığında Vaelin geciktiği için onu azarlama fırsatı veriyordu.</p>

    <p>“O halde atını daha hızlı sür,” dedi Savaş Lordu ters bir şekilde. “Yeter,” dedi dönüp iki dikkafalı lorda. Onlar da yerlerine oturup birbirlerine ters ters bakmaya başladılar. “Enerjinizi düşmana saklayın. Ve siz sormadan söyleyeyim Baron Banders, hayır, düello yapılmasını yasaklayan emri kaldırmayacağım.”</p>

    <p>Vaelin boştaki tek sandalyeye oturdu ve konseydekilere tek tek baktı. Prens Malcius ve Derebeyi Lordu Theros’un yanında ordunun kıdemli kumandanları da mevcuttu. Nişan hiyerarşisinde Vaelin’in üstü olsa da Altıncı Nişan’dan kıdemsiz birisi de gelmişti. Usta Sollis her zamanki gibi zayıftı, eskisinden tek farkı alnına eklenmiş birkaç çizgi ve kısa kesilmiş saçlarına düşmüş birkaç aktı. Soğuk, gri gözleriyle Vaelin’e ne bir arkadaş, ne de düşman gibi bakıyordu. Kılıç Sınavı’ndan sonra yalnızca bir kez, Suret Vaelin’i son zamanlardaki Lonak akınları hakkında rapor vermesini istediği için Nişan Hanesi’ne çağırdığında görüşmüşlerdi. Vaelin, Sollis’in bir kardeş grubunu kumanda ettiğini biliyordu ama adamla görüşmek istemiyordu zira kılıç ustasını gördüğünde aklına gelecek anılardan dolayı sinirini kontrol edebileceğini düşünmüyordu. <em>Eşim,</em> Urlian Jurahl’ın son nefesi. <em>Eşim...</em></p>

    <p>“Sizi buraya,” diye başladı Savaş Lordu, “seferimizin sonraki aşaması için emirlerimi bildirmek için çağırdım.” Bir oyuncu havasıyla konuşuyor, sözcükleri çok önem taşıyormuş gibi her birini üstüne basa basa zikrediyordu, ama çemberin dışında oturan, oğluna bakınca havası bir miktar bozulmuş gibi oldu. Alucius babasına gülümsedi ve önündeki deri kaplı deftere birkaç cümle yazdı. Vaelin, Savaş Lordu bakışlarını konseye çevirir çevirmez çocuğun yazmayı bıraktığını gördü.</p>

    <p>“Diyar’ımızın tarihindeki en büyük savaşı kazanmış olabiliriz,” diye devam etti Savaş Lordu. “Ama bu savaşın bittiğini düşünmek ahmaklık olur. Kral’ımızın emirlerine uyup hızlı bir şekilde saldırmalıyız. Altı ay içinde kış fırtınaları Erin’i süpürmeye başlayacak ve yemek stoklarımız en iyi ihtimalle yetersiz kalmış olacak. O zamana kadar Linesh ve Marbellis’i ele geçirmeliyiz. Kral bir ay içinde destek kuvvetlerin Untesh’e yanaşacağını söyledi. Beş piyade ve iki atlı bölük geliyor. Kayıplarımızı karşılamış olacaklar ve şehrin kuşatmaya karşı savunulmasına yardım edecekler. Onlar buraya vardığı zaman harekete geçiyoruz. Tek sorun nereye gideceğimiz. Neyse ki bir strateji geliştirmemize yardımcı olacak istihbarat aldık.” Sollis’e döndü. “Kardeş?”</p>

    <p>Sollis’in sesi seneler boyunca bağırmaktan Vaelin’in hatırladığından daha da kaba saba çıkıyordu. “Savaş Lordu’nun emriyle Linesh ve Marbellis’teki savunmaları yönettim,” diyerek söze başladı. “Görünebilen ek destek ve asker sayısına bakılırsa Kanlı Tepe’de bozguna uğrayan ordudan kalanlar ağırlıkla Marbellis’e dönmüşler. Kuzey kıyısındaki en büyük şehir olduğundan dolayı savunabilme ihtimalleri daha yüksek. Etrafındaki köyler ve evlerin terk edildiğini göz önüne alırsak, yerel halkın da şehre kaçtığını, garnizonu sayıca artırsalar da stokları azalttıklarını söylemek mümkün. Duvarlarda yalnızca birkaç düzine nöbetçi saydım ve askerler de şehrin içinde bekleyip devriye gezmiyorlar. Duvarlar, tamir edilmeye çalışılmış olsa da genel olarak kötü bir haldeler. Ama yeni savunmalar inşa edilmemiş ve duvarın etrafındaki hendek de genişletilmemiş.”</p>

    <p>“Dalından koparmaya uygun, ha?” dedi Lord Theros. “Önce Linesh, sonra Marbellis.”</p>

    <p>“Hayır,” dedi Savaş Lordu. Çenesini sıvazlamaya başlayıp düşünceliymiş gibi bir tavır takınsa da Vaelin adamın stratejisine daha bu toplantı başlamadan karar vermiş olduğunu biliyordu. “Hayır. Linesh kolay ele geçirilebilir gibi duruyor ama bunu yapmak bize çok değerli haftalar kaybettirir. Untesh ve Marbellis arasındaki yol daha kestirme ve Marbellis nihai zaferimizi elde edeceğimiz nokta. O olmadan bütün çabalarımız boşa gider. Yolumuz açık, orduyu bölmeliyiz. Lord Vaelin.”</p>

    <p>Vaelin bakışlarını Savaş Lordu’na çevirdi ve belki de bininci kez kan şarkısının kendisini terk etmemiş olmasını diledi. Böyle zamanlarda yol göstericiliğine çok ihtiyaç duyuyordu. “Lordum?”</p>

    <p>“Üç piyade alayı, Kont Marven’in kuvvetleri ve Cumbrael okçularının beşte biri emrinde olacak. Derhal Linesh’e gidecek, şehri ele geçirecek ve kuşatmaya karşı savunacaksın. Prens Malcius ve muhafızları Untesh’te kalıp şehri Diyar Kanunları’na göre yönetecek. Ana kuvvetlerimiz Kral’ın takviye kuvveti gelince Marbellis’e ilerleyecek. Böylece kış sökmeden üç şehir de elimizde olacak.”</p>

    <p>Bir an huzursuz bir sessizlik oldu. Mevcut olan birkaç kişi şaşkınlık ya da kafa karışıklığı bildiren sesler çıkarsalar da endişelerini ilk dillendiren Prens Malcius oldu. “Diyar Muhafızı büyük bir tehlikeye atılırken ben burada mı kalacağım?”</p>

    <p>“Bu kararı ben vermedim, Ekselans. Daha gemilere binmeden Kral Janus planlarını bana ayrıntılı şekilde anlattı. Eğer dilerseniz yazılı kopyalarını da verebilirim.”</p>

    <p>Prens dişlerini gıcırdattı ve Vaelin, Malcius’un öfkesini nasıl kontrol etmeye çalıştığını gördü. Bir süre sonra sesinde gizleyemediği bir sinirle tekrar konuştu. “Lord Vaelin’in aşağı yukarı sekiz bin adamla şehri ele geçirmesini mi bekliyorsun?”</p>

    <p>“Çok savunmasız bir şehir,” dedi Savaş Lordu. “Ve eminim Lord Vaelin gibi övgüye mazhar bir kumandan bu görevin altından başarıyla kalkacaktır.”</p>

    <p>Kont Marven birkaç kez öksürdü ve yüzü kızardı. Nilsael âdetlerine uygun bir şekilde kafasını tamamen tıraşlamıştı ve kesik sol kulağındaki altın küpeyle birlikte diğer askerleri gibi o da tam bir firariyi andırıyordu. “Lordum,” dedi Al Hestian’a bakarak. “Lord Vaelin’e saygısızlık etmek istemem ama kıdemimin...”</p>

    <p>“Kabiliyet ve deneyimle kıyaslandığında kıdem önemsizdir,” diyerek söze girdi Savaş Lordu. “Siz Derebeyi’nizin yollarını kesen kanun kaçaklarıyla minik çarpışmalara girmişken Lord Vaelin pek çok savaşa girdi ve kazandı.”</p>

    <p>Kont Marven adama ters ters baksa da ağzını açmadı.</p>

    <p>“Babamın,” dedi Prens Malcius, “böyle bir plan yaptığına inanamıyorum.”</p>

    <p>“Kral Janus bu ordunun kumandasını bana verdi, Ekselans.” Al Hestian nazik bir şekilde konuşmaya çalışmıştı ama ses tonu prense olan nefretini içerecek kadar sertti.</p>

    <p>Vaelin plan üzerine düşünmeye başlamışken tartışma alevlendi. Sollis’in dedikleri göz önüne alındığında şehri almak sorun teşkil etmeyecekti, ama elde tutmak tamamıyla başka bir meseleydi. Büyük ihtimalle şu anda kuzeye doğru ilerlemekte olan Alpir kuvvetleri hakkında kimse bir şey dememişti. Sayıları oldukça fazla olmalıydı ve Linesh, çölün doğu yakasını kaplayan dağların içinden geçen ana yolun en uçundaydı. Alpirliler Marbellis’e ilerlemeden önce ilk başta Linesh’e saldıracaklardı, özellikle de Umut Katili’nin burada olduğu düşünülürse. Linesh’e savunmasız demek bu işi hafife almak demekti ve Savaş Lordu da bunu gayet iyi biliyordu.</p>

    <p><em>Elde edeceği şanı paylaşacak bir rakipten kurtuluyor,</em> diye düşündü Vaelin. <em>Alpirlilerin Umut Katili’ni öldürmek için bütün güçleriyle Linesh’e saldıracaklarını biliyor. Bu sırada Alpirlilerin kuvvetleri zayıflayacak ve kendisi de Marbellis’i alıp kuşatmaya karşı tutarak ezeli üne kavuşacak. Ve beni bu kadar savunmasız bir konuma sokarak Alpirlilere kendi intikamını alma fırsatını vermiş olacak.</em> Kaşlarını çatıp Suret’in verdiği direktifleri düşündü. <em>Savunmasız... Ordunun ana kuvvetlerinden ve meraklı gözlerden uzakta. Çekici bir hedef...</em></p>

    <p>“Bence harika bir plan,” dedi filizlenen patırtıyı bastırarak.</p>

    <p>Prens Malcius afallamış bir şekilde ona baktı. “Lordum?”</p>

    <p>“Savaş Lordu Al Hestian’ın zor kararlar vermesi gerekiyor. Ama zaferimizde strateji konusunda ne kadar yetenekli olduğunu hepimiz gördük. Şu anda ona olan inancımızı yitirmemeliyiz. Bu görevi seve seve kabul ediyorum ve,” –Al Hestian’ı eğilerek saygıyla selamladı– “Savaş Lordu’na bu şerefi bana verdiği için teşekkür ediyorum.”</p>

    <p class="bolum_arasi">* * *</p>

    <p>“Bunun bir tuzak olduğunu gördüğünü tahmin ediyorum.” Vaelin, Tükürük’ün dizginlerini bağladığı direkten çözdü ve Sollis’e bakmadan atını çakıllı yola doğru götürmeye başladı. “Bugünlerde pek çok şey görüyorum, Usta.”</p>

    <p>“Kardeşim,” diye düzeltti Sollis. “Çok istiyorsan Kardeş Kumandanı diyebilirsin. Bana usta diye hitap ettiğin günler geçmişte kaldı.”</p>

    <p>“Yine de,” Vaelin eyer kayışını kontrol edip Tükürük’ün yan tarafındaki tozu silkeledi, “bana daha dünmüş gibi geliyor.”</p>

    <p>“Artık çocuk değilsin, kardeşim. Somurtkan velet Diyar’ın Kılıcı oldu.”</p>

    <p>İçinde öfke yükselen Vaelin ona doğru döndü. Sollis, Vaelin’in gözlerinin içine baktı ama geri adım atmadı. Ondan asla korkmayacak birkaç adamdan biriydi. Böyle bir adamın yanında olmak istiyor olmalıydı ama Kılıç Sınavı bir lanet gibi aralarına girmişti.</p>

    <p>“Emirlerimi Suret’ten aldım,” dedi Sollis’e. “Eminim sen de almışsındır. Yalnızca onun emirlerine uymaya çalışıyorum.”</p>

    <p>“Suret grubumu bu aptallar karnavalına götürmemi söyledi. Sebebini söylemedi.”</p>

    <p>“Gerçekten mi? Bana ise duymak istediğimden fazlasını anlattı.” Gözlerini Sollis’in gözlerine dikti ve söyleyeceği şeylere nasıl tepki vereceğini okumak için hazırlandı. “Yedinci Nişan hakkında ne biliyorsun, kardeşim? Bana Bekleyen hakkında ne söyleyebilirsin? Suret katliamı hakkında ne gibi bir istihbarata sahipsin?”</p>

    <p>Sollis gözlerini kırptı. Verdiği tek tepki buydu. “Hiçbir şey. Zaten bilmediğin bir şey söyleyemem.”</p>

    <p>“O zaman beni tuzağımla bırak.” Bir ayağını üzengiye koyup atına bindi. Sollis’e bakınca adamın yüzünde daha önce hiç görmemiş olduğu bir şey gördü: Tereddüt. “Eğer sen Diyar’ı tekrar görür de ben göremezsem,” dedi Vaelin, “Suret’e elimden geleni yaptığımı söyle. Suretler, yedisi birden Prenses Lyrna’yla fikir alışverişinde bulunsunlar. Diyar’ın umudu o.”</p>

    <p>Tükürük’ü mahmuzlayıp dörtnala ilerlemeye başladı ve arkasında bir bulut bıraktı. Bunun yapacağı son görev olduğunu bildiğinden sevinçliydi. <em>Linesh, Linesh’te cevaplar bulacağım.</em></p>

    <p class="bolum_arasi">* * *</p>

    <p>“Zekice bir plandı.”</p>

    <p>Linesh valisi Holus Nester Aruan ellili yaşlarında cüsseli bir adamdı. Kalın parmaklarının her birinde taşlı bir yüzük, toplu suratında korku ve öfke karışımı bir ifade vardı. Onu konağın ana koridorun üzerindeki küçük çalışma odasında bulmuşlardı. Frentis adamın elindeki bıçağı almak için bileğini büktüğünden dolayı bilek kısmında bir morluk vardı. Vaelin’in sözlerine cevap vermeden yerdeki mozaiklere tükürdü ve gözlerini kapadı. Adamın derin derin iç çektiğini gören Vaelin, adamın ölümü beklediğini düşündü.</p>

    <p>“Ne cesur bir herifsin sen,” dedi Dentos.</p>

    <p>“Duvarda bir gedik bırakıp,” diye devam etti Vaelin. “Tamir etmeye çalışmış gibi yapıp ardına içine düşeceğimiz bir hendek kazmak. Zekice.”</p>

    <p>“Beni öldürün de bitsin,” dedi vali sinirli bir şekilde. “Onurum yeterince zedelendi, boş ve bayağı laflarınızla bana daha fazla acı vermeyin.” Havayı koklayıp yüzünü ekşitti. “Kuzeylilerin doğal kokusu bok mu?”</p>

    <p>Vaelin oldukça pis olan kıyafetlerine baktı. Frentis ve Dentos’un da kıyafetleri leş gibiydi ve çok kötü bir koku yayıyorlardı. “Lağımlarınıza baktırmanız lazım,” dedi Vaelin. “Birkaç yeri tıkanmış.”</p>

    <p>Vali hafifçe inledi ve dudağını büktü. “Limandaki gider.”</p>

    <p>“Evet. Parmaklıklar kaldırıldıktan sonra dalgalar yokken girmesi oldukça kolay. Frentis dört gece boyunca deniz durgunken gelip sıvayı kazıdı.” Vaelin pencerenin yanına gidip ana kapının üstündeki kuleyi işaret etti. Karanlıkta bir meşale ışığı titreşiyordu. “Başarımızın kanıtı olan işaret. Duvarlar bizim elimizde ve garnizonu da ele geçirdik. Şehir bizim, lordum.”</p>

    <p>Vali dikkatli bir şekilde Vaelin’i süzdü. “Mavi pelerinli, uzun boylu bir savaşçı,” diye mırıldandı gözlerini kısarak. “Tilki kurnazlığıyla dolu siyah gözler. Umut Katili.” Gözlerine birden uçsuz bucaksız bir keder çöktü. “Buraya gelerek hepimizi lanetledin. İmparator duvarlarımız içinde olduğunu öğrendiği zaman askerleri sırf seni yakalayabilmek için bütün şehri ateşe verecek.”</p>

    <p>“Öyle bir şey olmayacak,” dedi Vaelin. “En yeni arazisine göz kulak olmazsam Kral’ım sinirlenir.”</p>

    <p>“Kral’ın bir deli ve sen de onun kuduz itisin.”</p>

    <p>Frentis başını hafifçe kaldırdı. “Konuşmana dikkat et...”</p>

    <p>Vaelin elini kaldırarak onu susturdu. “Eğer bana hakaret etmek suçluluk duygunu dindirmene yardımcı oluyorsa lütfen devam et. Ama en azından şartlarımızı anlatmama izin ver.”</p>

    <p>Vali şaşkınlıkla kaşlarını çattı. “Şartlar mı? Ne şartları? Bizi işgal ettiniz.”</p>

    <p>“Sen ve diğer vatandaşlar şu anda Birleşmiş Diyar’ın özgür tebaasısınız ve bunun getirdiği bütün hak ve ayrıcalıklara tabiisiniz. Buraya insanları köleleştirmeye ya da hırsızlık yapmaya gelmedik. Burası gelişen bir liman ve Kral Janus şu anki idaresine mümkün olduğunca karışmadan bu halde kalmasını istiyor.”</p>

    <p>“Kral’ınız ona hizmet etmemi bekliyorsa gerçekten delirmiş olmalı. Hayatımı zaten kaybettim ve İmparator’um gayet haklı bir şekilde onurlu olan yolu seçmemi bekliyordur.”</p>

    <p><em>“Hasta!”</em> Kapının dışından bir çığlık geldi ve küçük bir kız odaya daldı. Ergenlik yaşlarındaydı ve beyaz, pamuktan yapılma tek parça bir elbise giyiyordu. Kocaman açtığı gözleri korku doluydu ve elinde küçük bir bıçak vardı. Frentis onu durdurmaya yeltendi ama Vaelin tekrar elini kaldırdı ve onu durdurdu. Kız valinin yanına gitti, onlarla valinin arasına girdi ve kızgın bir şekilde bakarken bıçağını Vaelin’e doğru sallamaya başladı. Kız oldukça aksanlı bir şekilde konuşuyordu ve Vaelin ilk başta kızın dediklerini anlamadı. “Babamı rahat bırakın!”</p>

    <p>Vali ellerini kızın omuzlarına koydu ve kulağına usulca bir şeyler söyledi. Kız titredi ve gözlerine yaşlar doldu. Vali nazikçe bıçağı elinden aldı ve kız ağlamaya başlayınca onu sıkı sıkı sardı.</p>

    <p>“Untesh’te,” dedi Vaelin, “valinin ailesi onunla birlikte ölmek durumunda kalmışlardı. Bu topraklarda garip âdetler var.”</p>

    <p>Vali ona kızgın bir şekilde baktı ve kızını sarmaya devam etti.</p>

    <p>“Kaç yaşında?” diye sordu Vaelin. “Tek çocuğun mu?”</p>

    <p>Vali cevap vermedi ve kızını daha da sıkı sardı.</p>

    <p>“Benden veya adamlarımdan korkmasına gerek yok,” dedi Vaelin. “Mümkünse kan dökmekten kaçınmak üzere emir aldılar. Çok sınırlı bölgelerde tutulacaklar ve sokaklarda devriye gezmeyecekler. Yediğimiz içtiğimiz şeylerin parasını ödeyeceğiz. Eğer adamlarımdan biri vatandaşlarından birine rahatsızlık verirse bunu bana bildireceksin ve ben de onu astıracağım. Şehri yönetmeye ve halkınla ilgilenmeye devam edeceksin. Vergiler de normal bir şekilde toplanmaya devam edilecek. Subaylarımdan Kardeş Caenis ayrıntıları konuşmak üzere yarın yanına gelecek. Anlaştık mı, lordum?”</p>

    <p>Vali kızının saçını okşadı ve sert bir şekilde başını salladı. Utançtan gözlerine yaşlar dolmuştu. Vaelin resmi bir şekilde saygıdan eğilerek selam verdi. “Lütfen içeri zorla girdiğimiz için bağışlayın. Yakında tekrar konuşacağız.”</p>

    <p>Kan şarkısı başına vurduğunda kapıya doğru ilerliyordu. Aklına inen çekiçleri şimdiye kadar bu kadar net ve yüksek seste hiç duymamıştı. Vaelin damağında demir tadı hissetti ve üst dudağını yalayınca burnundan oluk oluk kan aktığını gördü. Üşüdüğünü hissedip dizleri üstüne çökünce Dentos onu doğrultmak için tuttu ve yere de kan fışkırdığını gördü. Yanaklarındaki ıslaklıktan kulaklarından da kan aktığını anladı.</p>

    <p>“Kardeşim?” Dentos’un sesinden ne kadar endişeli olduğu anlaşılıyordu. Frentis paniklemiş, kılıcını çekmişti. Korku ve şaşkınlıkla yerdeki Vaelin’e gözlerini diken valiye ters ters bakıyordu.</p>

    <p>Gözleri bulandı ve konak kayıp gitti. Etrafını sis ve gölgeler sardı. Karanlık içinde bir ses vardı, taşa vuran metalin çıkardığı ritmik bir çınlama. Bir an için mermer bir bloka şekil veren bir keski gördü. Keski hiç durmadan, oldukça hızlı bir şekilde hareket ediyordu. O kadar hızlıydı ki onu kullanan bir insan olamazdı ve taşta bir yüz belirmeye başladı...</p>

    <p><em>YETER!</em></p>

    <p>Ses, kan şarkısıydı. Bunu içgüdüsel olarak biliyordu. Başka bir kan şarkısı. Şarkının tonu kendisininkinden farklıydı; daha güçlü ve daha kontrollüydü. Aklında başka bir ses konuşuyordu. Mermer yüz kaydı ve rüzgârdaki kum taneleri gibi uzaklara gitti. Keski sesi durdu ve devam etmedi.</p>

    <p><em>Şarkın eğitimsiz,</em> dedi ses. <em>Seni savunmasız bırakıyor. Dikkatli olmalısın. Her Şarkıcı dostun değildir.</em></p>

    <p>Cevap vermeye çalıştı ama kelimeleri boğazında kaldı. <em>Şarkı,</em> dedi farkındalıkla. <em>Yalnızca şarkıyı duyabiliyor.</em> Müziği çağırmaya, cevabını şakımaya çalıştı ama tek yapabildiği tiz bir uyarı çağrısı çıkartmaktı.</p>

    <p><em>Benden korkma,</em> dedi ses. <em>İyileşince beni bul. Sana bir hediyem var.</em></p>

    <p>Kalan bütün gücünü toplayıp şarkıyı tek bir kelime oluşturmaya zorladı. <em>Nerede?</em></p>

    <p>Keski ve taş imgeleri döndü, ama bu sefer mermer blok yontulmamıştı ve içindeki yüz hâlâ saklıydı. Keski üzerinde duruyor, bekliyordu. <em>Nerede olduğunu biliyorsun.</em></p>
  </div>
</body>
</html>
