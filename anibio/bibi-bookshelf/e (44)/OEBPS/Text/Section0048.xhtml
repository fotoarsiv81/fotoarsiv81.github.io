<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Yedinci Bölüm</h2>

    <p>Sherin sinirliydi, Vaelin bunu hissedebiliyordu. Vali’nin konağına doğru yürüyorlardı ve Sherin’in suratında sert bir ifade, Vaelin’in sırtında da kızın ilaç dolu ağır sandığı vardı.</p>

    <p>“Onu öldürmedim,” dedi Vaelin sessizlik dayanılmaz bir hal alınca.</p>

    <p>“Çünkü Kardeş Frentis seni durdurdu,” dedi gözlerinde alevle birden dönerek.</p>

    <p>Haklıydı. Frentis onu durdurmasaydı rıhtımda Kardeş Iltis’i ölene dek dövmeye devam edecekti. Vaelin’in ilk darbesi adamı yere yığdığında Dördüncü Nişan’ın diğer kardeşleri akılsızca davranıp silahlarına davrandılar. Tabii Kurtlakoşanlar anında etraflarını çevirdiler. Vaelin, Sherin’in yalvarmalarını duymadan yumruğunu Iltis’in giderek daha çok kan içinde kalan ve şekli değişen suratına gömmeye devam ederken diğer kardeşlerin elinden de çaresizce izlemek dışında bir şey gelmemişti. Ancak Frentis gelip onu çektiğinde ayrılmışlardı.</p>

    <p>“Bu ne?” diye tıslamıştı Frentis’e. “Buna nasıl izin verebildin?”</p>

    <p>Frentis, Vaelin’in hiç görmediği kadar kendinden utanmış ve sefil bir haldeydi. “Suret’in emirleri, kardeşim,” diye fısıldamıştı.</p>

    <p>“Pardon!” Sherin, Vaelin’e bakarak zincirlerini sallamıştı. “Kanamadan ölmeden kardeşi iyileştirebilmem için ellerimi çözebilir misiniz acaba?”</p>

    <p>Kardeş Kumandanı Iltis’i tedavi etmişti. Gemiden sandığının getirilmesini emretmiş, Vaelin adamın başını kaldırıma vurunca patlayan kaşını diktikten sonra vücudundaki bereler ve çiziklere merhemler sürmüştü. Kız sessizce çalışmış, maharetli elleri Vaelin’in hatırladığı bir kesinlikle işlerini yapmışlardı. Ama hareketlerinin keskinliği sinirini bastırdığını gösteriyordu.</p>

    <p><em>Görmek hoşuna gitmedi,</em> diye geçirmişti Vaelin aklından. İçimdeki katili görmek hoşuna gitmedi.</p>

    <p>“Bunları hapse götürün,” demişti Frentis’e Dördüncü Nişan kardeşlerini işaret ederek. “Sıkıntı çıkarırlarsa kırbaçlayın.”</p>

    <p>Frentis tereddüt ederek başını sallamıştı. “Kardeşim, kız kardeş...”</p>

    <p>“Sonra konuşuruz kardeşim.”</p>

    <p>Frentis tekrar başını sallamış, mahkûmları götürmeye başlamıştı.</p>

    <p>Vaelin’in yanında duran Kaptan Nurin öksürmüştü. “Ne?” demişti sert bir şekilde Vaelin.</p>

    <p>“Sözünüz, lordum,” demişti metalik sesiyle kaptan. Şiddet gösterisinden rahatsız olsa da gözü korkmuş gibi görünmek istemediğinden kendini zorlayıp Vaelin’in gözlerinin içine bakmıştı. “Tanıklar önünde yaptığımız anlaşma.”</p>

    <p>“Ah.” Vaelin içinde göztaşı bulunan keseyi alıp Nurin’e atmıştı. “Zekice harca. Çavuş!”</p>

    <p>Kırtlakoşanlar’ın çavuşu hemen hazır ola geçmişti. “Lordum!”</p>

    <p>“Kaptan Nurin ve tayfası da diğer denizcilerin olduğu yerde tutulacak. Gemiyi iyice arayıp içinde kimsenin saklanmadığından emin olun.”</p>

    <p>Çavuş selam durmuş, arkasını dönüp yürümeye ve emirler yağdırmaya başlamıştı.</p>

    <p>“Tutulacak derken, lordum?” Nurin bakışlarını elinde sıkıca tuttuğu göztaşından kaldırıp ona bakmıştı. “Ama acil işlerim...”</p>

    <p>“Eminim vardır, Kaptan. Ama şehirde Kızıl El olduğu için bir süre daha bizimle kalmanız icap ediyor.”</p>

    <p>Kaptanın gözlerindeki açgözlülük yerini apaçık korkuya bırakmış ve adam birkaç adım gerilemişti. “Kızıl El mi? Burada mı?”</p>

    <p>Vaelin, Kardeş Sherin’e döndüğünde dikişin ucundaki ipliği küçük bir makasla kestiğini görmüştü. “Evet,” diye mırıldanmıştı. “Ama sanırım uzun sürmeyecek.”</p>

    <p>“Sana bir keresinde,” dedi Sherin, Vali’nin konağına doğru giderlerken durduklarında. “Benden dolayı kimse ölmeyecek demiştim. Ve bu konuda ciddiydim, Vaelin.”</p>

    <p>“Üzgünüm,” dedi Vaelin. Kızın samimiyetine şaşırmıştı. Onu incitmiş, Iltis’e vurduğu her darbeyi hissettirmiş ve katili görmesine sebep olmuştu.</p>

    <p>Sherin iç çekti ve yüzündeki sinir biraz da olsa çekildi. “Kızıl El’i anlat. Kaç kişi öldü?”</p>

    <p>“Şimdiye kadar yalnızca Kardeş Gilma ve Vali’nin konağında bir hizmetçi. Kızı hâlâ dayanıyor, ama şu an ölmüş de olabilir.”</p>

    <p>“Başka kimsede yok mu? Şehirde başka bir yerde belirtilere sahip kimse?”</p>

    <p>Vaelin başını iki yana salladı. “Kardeş Gilma’nın dediklerine harfiyen uyduk.”</p>

    <p>“Bu kadar hızlı hareket ederek şehri kurtarmış olabilir.”</p>

    <p>Konağın kapısına geldiklerinde bir muhafız valiyi çağırmak için çanı çaldı. Beklerlerken Vaelin konağın karartılmış pencerelerine baktı. Kardeş Gilma’nın geçişinden sonra konak uğursuz bir yer görüntüsüne bürünmüştü ve bakımsız bahçeler de bu kötü görünümü destekler nitelikteydi. Kapıya kimsenin gelmeyeceğini, Kızıl El’in evi talan ettiğini ve meşaleyle yakılmayı bekleyen boş bir kabuğa çevirmiş olabileceğini düşünüyordu. Bir yandan böyle olmasını umut ettiğini fark edince kendinden utandı. Böylece hastalık şehirde başka bir yere yayılamazdı ve Sherin’i tehlikenin içine göndermeye gerek kalmazdı.</p>

    <p>“Vali bu mu?” diye sordu Sherin.</p>

    <p>“Evet.” Vaelin’in utanç verici umudu, Vali Aruan’ın cüsseli bedeni konaktan çıkınca yok oldu. “Bizden nefret ediyor ama kızını seviyor. Şehri bize teslim etmesini bu sayede sağladım.”</p>

    <p>“Kızı tehdit mi ettin?” Sherin, Vaelin’e ağzı açık bir şekilde baktı. “İtikad adına, bu savaş seni bir canavara dönüştürmüş.”</p>

    <p>“Ona zarar vermeyecektim...”</p>

    <p>“Başka bir şey söyleme, Vaelin.” Sherin gözlerini tiksintiyle kapatıp başını iki yana salladı ve Vaelin’e arkasını döndü. “Lütfen konuşma artık.”</p>

    <p>Vali yaklaşırken buz gibi bir sessizlikte beklediler. Muhafızlar başlarını çevirip havaya bakıyorlardı ve Vaelin, Sherin’in sinirini bir bıçak gibi hissediyordu. Vali yanlarına geldiğinde Vaelin, Sherin’le valiyi tanıştırdı ve cüsseli adam kapının üzerindeki kilide anahtarını soktu. “Gittikçe zayıflıyor,” dedi Aruan ve kapıyı açtı. Sesinde hem umut hem de çaresizlik vardı. “Dün akşam konuşuyordu, ama bu sabah...”</p>

    <p>“O zaman oyalanmayalım, lordum. Yardım ederseniz...”</p>

    <p>Vaelin sandığı yere koydu, Sherin ve vali sandığı beraber kaldırıp konağa doğru gitmeye başladılar. Sherin veda etmedi.</p>

    <p>“Ne kadar sürer, kardeş?” diye sordu Vaelin.</p>

    <p>Kız durdu, başını çevirerek ifadesiz bir suratla cevap verdi. “İlacı hazırlamak birkaç saat sürüyor. Uygulandığı zaman anında etkisini göstermesi gerekiyor. Sabah gel.” Tekrar arkasını döndü.</p>

    <p>“Neden zincirlenmiştin?” dedi arkasından. “Neden etrafında muhafızlar vardı?”</p>

    <p>Kız arkasını dönmedi ve sesi o kadar alçaktı ki Vaelin az kalsın duymuyordu. “Seni kurtarmaya çalıştığım için.”</p>

    <p class="bolum_arasi">* * *</p>

    <p>Muhafızları gönderdi ve oturup beklemeye başladı. Bir ateş yaktı ve pelerinine sarındı. Gelen kış, denizden esen rüzgâra hafif bir soğukluk eklemişti. Saatlerini, Sherin’in kelimeleri ve sinirini kara kara düşünerek geçirmeye başladı. <em>Seni kurtarmaya çalıştım...</em></p>

    <p>Güneş ufukta kaybolurken Frentis geldi, ateşe birkaç odun attı ve karşısına geçip oturdu. Vaelin başını kaldırıp ona baktı ama konuşmadı.</p>

    <p>“Kardeş Kumandanı Iltis yaşayacak,” dedi Frentis hafif bir ses tonuyla. “Yazık adama. Daha konuşamıyor, çenesi berbat durumda olduğundan dolayı yalnızca homurdanıp inliyor. Büyük kayıp da değil, yolculuk süresince saçmalıklarını çok dinledim.”</p>

    <p>“Ona böyle davranılmasını Suret’in emrettiğini söyledin,” dedi Vaelin. “Neden?”</p>

    <p>Frentis paylaşacağı bilginin hoş karşılanmayacağını bildiğinden dolayı suratını astı. “Kardeş Sherin, Diyar’a ihanet ve İtikad’ı inkâr etmekten suçlu bulundu.”</p>

    <p><em>Karakale’de Sherin...</em> Bu düşünce içini suçluluk duygusu ve endişeyle doldurdu. <em>Orada neler yaşadı?</em></p>

    <p>“Limana yanaşır yanaşmaz Suret Elera’nın yanına gittim,” diye devam etti Frentis. “Tıpkı söylediğin gibi. Söylediklerimi dinledikten sonra beraber Suret Arlyn’in yanına gittik. O da Kral’la konuşup kardeşin saraydan salıverilmesini sağladı.”</p>

    <p>“Saray mı? Karakale’ye götürülmemiş mi?”</p>

    <p>“Dördüncü Nişan onu ilk tutukladığında oraya götürülmüş ama Prenses Lyrna oradan çıkartmış. Karakale’ye gidip kardeşi kendi gözetimine vermelerini söylemiş. Baş Gardiyan, Prenses’in Kral adına hareket ettiğini düşünerek Sherin’i ona teslim etmiş. Söylentiye göre bunu duyan Suret Al Tendris sinirden köpürmüş ama yapabileceği pek bir şey de yokmuş. Kardeş Sherin tutsak olarak kalmaya devam ediyormuş, ama daha iyi bir insanın esaretindeymiş.”</p>

    <p>“İtikad’ı inkârı geçtim ihanet olarak değerlendirilebilecek ne yapmış olabilir ki?”</p>

    <p>“Savaş karşıtı konuşmuş, hem de pek çok kez. Kendisini dinleyen herkesle konuşuyormuş. Savaşın yalanlar üzerine kurulu olduğunu ve İtikad’a ters olduğunu anlatıyormuş. Hepimizin geçerli bir sebep olmadan buraya ölüme gönderildiğimizi söylüyormuş. Halktan biri söylese bu problem olmazmış ama Kardeş Sherin yardım ettiği onlarca insandan dolayı başkentin yoksul bölgelerinde oldukça iyi tanınan ve sevilen biri olduğu için o konuştuğu zaman insanlar kulak veriyorlarmış. Görünüşe göre söyledikleri ne Kral’ın ne de Dördüncü Nişan’ın hoşuna gitmiş.”</p>

    <p><em>Yaşlı adamın yeni entrikaları mı?</em> diye düşündü Vaelin. Belki de Sherin’e olan bağlılığını biliyordu ve sırf Vaelin üzerinde baskı oluşturmak için onu tutuklatmıştı. Bunun pek olası olduğunu düşünmüyordu, zira Kral onun itaatini güvence altına zaten almıştı. Sherin’in tutuklanması basit bir korkudan dolayı yapılan bir eyleme benziyordu; savaşı aykırı görüşler bildiren biri tarafından durdurulamazdı. Vaelin, Kral’ın ne kadar acımasız olduğunu biliyordu ama Beşinci Nişan’ın pek çok insan tarafından sevilen bir kardeşini halkın gözleri önünde tutuklamak, onun o çok sevdiği sessiz ve derinden manevralara tersti. <em>Başka bir şey denemiş olmalı,</em> diye düşündü Vaelin. <em>Onu susturmak ya da kendisine sadık bir hale getirmek için başka bir yol denemiş olmalı. Demek ben ona direnecek güç bulamazken Sherin bulmuş.</em></p>

    <p>“Kral, Sherin’in salıverilmesine yalnızca zincire vurulup sürekli gözetim altında tutulması karşılığında razı oldu,” diye devam etti Frentis. “İzin olmadan kimseyle konuşması yasak.” Frentis pelerinin içinden bir zarf çıkarıp Vaelin’e uzattı. “Detaylar burada. Suret Arlyn bu kuralları gözetmemiz gerektiğini...”</p>

    <p>Vaelin zarfı alıp ateşe attı. Kral’ın balmumundan mührünün eriyip alevlere karışmasını izledi.</p>

    <p>“Bana Kral, Kardeş Sherin’in derhal serbest bırakılmasını emretmiş gibi geliyor,” dedi Frentis’e tartışmaya mahal bırakmayacak şekilde, “İtikad ve Diyar’a uzun yıllar hizmet ettiğini göz önünde bulundurarak.”</p>

    <p>Frentis gözlerini küle dönmüş zarfa dikmişti. “Tabii ki, kardeşim.” Bir şeyler söyleyip söylememek arasında kaldığını belli eder şekilde huzursuzca kıpırdandı.</p>

    <p>“Ne oldu kardeşim?” diye sordu Vaelin yorgun bir şekilde.</p>

    <p>“Açılmaya hazırlandığımız sırada bir kız geldi. Sana bunu vermemi istedi.” Elini tekrar pelerinin içinden çıkarıp kâğıda sarılı küçük bir paket verdi. “Güzel bir kızdı. Nişan’a katıldığım için üzülmeme sebep olacak kadar.”</p>

    <p>Vaelin paketi aldı ve açtığında mavi, ipekten bir kurdeleyle tutturulmuş iki ince tahta parçası gördü. İçinde beyaz bir kartın üzerine dümdüz şekilde yerleştirilmiş bir kışbaharı vardı. “Bir şey söyledi mi?”</p>

    <p>“Yalnızca teşekkürlerini iletmemi. Neden olduğunu söylemedi.”</p>

    <p>Vaelin gülümsedi ve bunu fark edince şaşırdı. “Teşekkürler, kardeşim.” Kurdeleyi yeniden bağlayıp paketi cebine koydu. “Yemek getirdin mi? Çok açım.”</p>

    <p>Frentis tepeden aşağı indi ve yarım saat sonra Caenis, Barkus, Dentos, yemek ve matlarla birlikte döndü.</p>

    <p>“Haftalardır yıldızların altında uyumamıştım,” dedi Caenis. “Özlemişim.”</p>

    <p>“Ben de,” dedi Barkus matını açarken. “Sırtım sert toprak ve aniden yağan yağmurları özlemişti.”</p>

    <p>“Sizin işiniz gücünüz yok mu?” diye sordu Vaelin.</p>

    <p>“Kaytarmaya karar verdik, <em>lordum,</em>” dedi Dentos. “Bizi kırbaçlatacak mısın?”</p>

    <p>“Ne tarz bir yemek getirdiğinize göre değişir.”</p>

    <p>Ateşin üzerinde bir keçi çevirip, yanında ekmek ve hurma yediler. Dentos bir şişe kırmızı Cumbrael şarabı çıkardı ve elden ele gezdirdiler. “Bu sonuncusu,” dedi. Sesinde hüzün vardı. “Buraya gelmeden önce Çavuş Gallis’e yirmi tane aldırtmıştım.”</p>

    <p>“Savaş zamanı adamlar daha çok içiyor,” dedi Caenis.</p>

    <p>“Neden acaba,” diye homurdandı Barkus.</p>

    <p>Bir süreliğine, yıllar önce Usta Hutril onları ormana götürdüğü zamanki gibi bir zaman geçirdiler. Ateşin başında birbirlerine hikâyeler anlatan ve birbirleriyle dalga geçen çocuklar... Ama artık sayıları daha azdı ve esprilerin de keskin bir tarafı vardı. Bir bakıma en safları olan Frentis bile kinayeli bir tonda konuşuyordu ve Kral’ın Diyar Muhafızları’na yeni bölükler katmak için zindanları bir kez daha boşalttırdığını gülerek anlatıyordu. “Boğazları kesilecek, daha çok boğazkesen gönderiyorlar.”</p>

    <p>“Yerinde,” dedi Caenis. “Kral’ın huzurunu bozanlar bunun karşılığını ödemek zorunda bırakılmalıdırlar. Savaşa gitmekten daha uygun bir çözüm var mı? Ve itiraf etmeliyim ki eski haydutlardan harika asker oluyor.”</p>

    <p>“Yanılsama yok,” diye aynı görüşte oldurduğunu bildirirken Barkus. “Beklenti yok. Bütün hayatını zorluklar içinde geçirince asker hayatı o kadar da kötü gelmiyor.”</p>

    <p>“Kanlı Tepe’de arkamızda bıraktığımız zavallı piçlere sor bir de bakalım asker hayatını ne kadar seviyorlarmış,” dedi Dentos.</p>

    <p>Barkus omzunu silkti. “Asker hayatı genelde asker ölümü anlamına gelir. En azından onlara para ödeniyordu, biz ne alıyoruz?”</p>

    <p>“İtikad’a hizmet etmiş oluyoruz,” dedi Frentis. “Bu bana yetiyor.”</p>

    <p>“Ama sen hem aklen hem bedenen daha gençsin. Birkaç yıl daha geçince bizim gibi sen de aklındaki rahatsız edici soruları bastırmak için Kardeş Dostu’na başvuracaksın.” Barkus şarap şişesini ağzına götürdü ve ağzına son damlalar gelince yüzünü ekşitti. “İtikad, keşke sarhoş olsaydım,” diye homurdandı ve şişeyi karanlığa doğru fırlattı.</p>

    <p>“İnanmıyor musun yani?” diye sordu Frentis. “Uğruna savaştığımız şeye?”</p>

    <p>“Ah masum afacan, biz Kral vergi gelirini iki kat artırabilsin diye savaşıyoruz.” Barkus pelerininin içinden Kardeş Dostu dolu bir şişe çıkarıp oldukça büyük bir yudum aldı. “Böyle daha iyi.”</p>

    <p>“Bu doğru olamaz,” diye karşı çıktı Frentis. “Yani Alpirlilerin çocuk kaçırdığı hikâyelerinin kolpa olduğunu biliyordum da buraya İtikad’ı getiriyoruz, değil mi? Bu insanların bize ihtiyacı var. Suret bizi bu yüzden gönderdi.” Bakışlarını Vaelin’e çevirdi. “Değil mi?”</p>

    <p>“Tabii ki öyle,” dedi Caenis her zamanki kendinden eminliğiyle. “Kardeşimiz en saf eylemlerde en alçak sebepleri görüyor.”</p>

    <p>“Saf mı?” Barkus içten bir şekilde uzun bir süre güldü. “Bunun neresi saf? Bizim yüzümüzden çölde kaç ceset yatıyor? Kaç kişiyi dul, sakat ve yetim bıraktık? Peki ya burası? Şehri ele geçirmemizden sonra Kızıl El’in belirmesinin yalnızca çok büyük bir tesadüf olduğunu mu düşünüyorsun?”</p>

    <p>“Eğer hastalığı beraberimizde getirseydik içimizden birinde de çıkardı,” diye çıkıştı Caenis. “Bazen çok saçma konuşuyorsun, kardeşim.”</p>

    <p>Kardeşleri tartışmaya devam ederken Vaelin konağa baktı. Üst kattaki pencerelerin birinden hafif bir ışık sızıyor, perdelere içeride yürüyenlerin gölgeleri vuruyordu. Büyük ihtimalle Sherin iş başındaydı. Birden endişeyle sarsıldı ve kızın ne kadar savunmasız olduğunu düşündü. İlacı işe yaramazsa Kardeş Gilma gibi o da Kızıl El’in karşısında çırılçıplak kalacaktı. Onu ölümüne göndermiş olacaktı... ve kız çok sinirliydi.</p>

    <p>Ayağa kalkıp kapıya gitti ve gözlerini pencerenin sarı karesine dikti. Çaresizlik ve suçluluk duygusu göğsünü sıkıştırıyordu. Kilide anahtarı sokup çevirmeye başlamış olduğunu fark etti. <em>Eğer işe yararsa tehlike yok, yaramazsa da o ölürken ben burada duramam...</em></p>

    <p>“Kardeşim?” Caenis’in sesi uyarı doluydu.</p>

    <p>“İçeri...” Kan şarkısı birden alevlendi ve aklının içindeki çığlığı duyarak dizlerinin üstüne çöktü. Düşmemek için kapının parmaklıklarına tutundu ve Barkus’un güçlü ellerinin onu kaldırdığını hissetti.</p>

    <p>“Vaelin? Yine mi o hastalık?”</p>

    <p>Başı zonklamasına rağmen Vaelin yardım almadan ayağa kalkabildiğinı fark etti, ağzında kanın keskin tadı yoktu. Elini kulaklarına ve gözlerine götürdüğünde onların da kuru olduğunu hissetti. <em>Aynısı değil, ama Ahm Lin’in şarkısını duydum.</em> Üzülerek ve aniden olayı kavradı, Barkus’un ellerinden kurtuldu ve gözleriyle üstüne karanlık çökmüş şehri taramaya başlayınca çabucak gördü. Zanaatkârlar bölgesinde parlak bir ışık vardı. Ahm Lin’in dükkânı yanıyordu.</p>

    <p class="bolum_arasi">* * *</p>

    <p>Oraya gittiklerinde alevler göklere uzanıyordu. Dükkânın çatısı gitmişti ve kararmış kolonlar ateşte kavruluyordu. Isı o kadar yoğundu ki kapının on metre yanına bile yaklaşamıyorlardı. Halk en yakın kuyuyla ev arasında bir sıra oluşturmuş elden ele kova veriyorlardı ama cehenneme attıkları suyun çok etkisi olmuyordu. Vaelin kalabalığın arasına dalıp deli gibi aranmaya başladı. “Taş ustası nerede?” diye soruyordu. “İçeride mi?”</p>

    <p>Yüzlerinde korku ve düşmanlık olan insanlar ondan kaçmıyorlardı. Caenis’e insanlara taş ustasının nerede olduğunu sormalarını söyledi. Caenis sorduğu zaman birkaç kişi yan taraflarında duran kümelenmiş bir grup insanı işaret etti. Ahm Lin sokakta yatıyordu. Başı ağlayan eşinin kucağındaydı. Yüzü ve kollarında yanıklar vardı. Vaelin yanında diz çöktü ve hâlâ nefes alıyor mu diye kontrol etmek üzere elini nazikçe göğsüne koydu.</p>

    <p>“Uzak dur!” diye bağırdı eşi ve elini savuşturdu. “Onu yalnız bırak!” İsten dolayı kararmış suratından keder ve öfke okunuyordu. “Senin hatan! Senin hatan, Umut Katili!”</p>

    <p>Ahm Lin öksürdü ve nefes almaya çalışırken titredi. Gözlerini kırparak açtı. <em>“Nura-lah!”</em> diye içini çekti eşi ve onu göğsüne bastırdı. <em>“Erha ne almash.”</em></p>

    <p>“İsimsiz’e şükret, Tanrılara değil,” dedi kulak tırmalayan bir sesle Ahm Lin. Gözleri Vaelin’in üzerinde durunca ona yaklaşmasını işaret etti ve kulağına fısıldadı. “Kurt... benim kurdum, kardeş...” Gözleri devrildi ve bayıldı. Vaelin göğsünün inip kalktığını görünce rahatladı.</p>

    <p>“Onu lonca evine götürün,” diye emretti Dentos’a. “Bir şifacı bulun.”</p>

    <p>Adamı taşırlarken eşi elini hiç bırakmadı. Bu sırada Caenis, Vaelin’in yanına geldi. “Bunu yapan adamı bulmuşlar,” dedi ve kümelenmiş başka bir grup insana işaret etti. Vaelin oraya gitti, insanların arasından geçti ve kaldırımda yatan cansız bir beden gördü. Cesedi yüzükoyun çevirince yaralı ve tanımadığı bir surat gördü. Alpirli suratı.</p>

    <p>“Kim bu?” diye sordu Vaelin ve Caenis tercüme ederken kalabalığın yüzlerindeki ifadeye baktı. Bir süre sonra esmer bir adam ileri çıktı ve tedirgin bir şekilde Vaelin’e bakarak birkaç kelime söyledi.</p>

    <p>“Taş ustasını seviyorlar,” dedi Caenis. “Yaptığı işi kutsal sayıyorlarmış. Bu adama merhamet göstermek olmazmış.”</p>

    <p>“Kim olduğunu sordum,” dedi Vaelin gıcırdattığı dişleri arasından.</p>

    <p>Caenis aksak ama hatasız bir şekilde cümleyi Alpirceye çevirdi ama insanlar yalnızca boş boş başlarını iki yana salladılar. Kalabalıktan birkaç kişi az da olsa bir bilgi vermeyi başardılar. “Kimse adını bilmiyor, ama büyük evlerden birinde hizmetçiymiş. Birkaç hafta önce kaçmaya çalıştıklarında kafasına bir darbe yemiş ve o andan sonra farklı biri haline gelmiş.”</p>

    <p>“Bunu neden yaptığını biliyorlar mı?”</p>

    <p>Bu soruya hep bir ağızdan çıkan bir uğultu cevap verdi. “Elinde bir meşaleyle sokağın ortasında durduğu görülmüş,” dedi Caenis. “Bağırarak taş ustasının bir hain olduğunu söylüyormuş. Taş ustasının seninle olan arkadaşlığı adamın arkasından konuşulmasına sebep olmuş, ama kimse bunu beklemiyormuş.”</p>

    <p>Vaelin kalabalığı kan şarkısının da yardımıyla dikkatle inceliyordu. <em>Tehlike sürüyor. Burada bulunan birinin bu işte parmağı var.</em></p>

    <p>Yıkılan taşların sesini duyunca arkasını döndü. Ateş keresteleri yiyor, duvarlar düşüyordu. Duvarlar yıkıldıktan sonra içerideki Tanrı, kahraman ve yüce imparator heykelleri gözler önüne serildi. Kalabalığın uğultusu dindi ve herkes sessizce dua etmeye başladı.</p>

    <p><em>Orada değil.</em> Vaelin ateşi gözleriyle taramak için daha da yaklaştığında alnı terlemeye başladı. <em>Kurt yok.</em></p>

    <p class="bolum_arasi">* * *</p>

    <p>Sabah olunca yıkıntıyı gezmeye başlamıştı. Kararmış ama zarar görmemiş mermerden Tanrıların kayıtsız bakışları altında küllerin arasında gezmişti. Halk tarafından dökülen kovalarca su ve toplanmış askerlerin çalışmasına rağmen ateşin söndürülmesi saatler sürmüştü. Etraftaki evlerin tehlikede olmadığı belli olunca insanları durdurmuş, yanmasına izin vermelerini emretmişti. Şafak şehri aydınlatırken hayati bir sırra haiz olan bloku aramıştı ama kül ve parçalanmış birkaç mermer parçası dışında hiçbir şey bulamamıştı. Kederli kan şarkısı bir nabız gibi aklının bir köşesinde atıyordu. <em>Bir hiç,</em> diye düşünmüştü. <em>Bütün bunlar bir hiç uğrunaymış.</em></p>

    <p>“Yorgun görünüyorsun.” Sherin üstünde gri peleriniyle yanında duruyordu ve teni soluktu. Arkalarında kömürleşmiş yıkıntıdan dumanlar yükseliyordu. Kız hâlâ çekingen gibiydi ama suratında sinir değil yalnızca bitkinlik vardı.</p>

    <p>“Sen de öyle, kardeş.”</p>

    <p>“İlaç işe yaradı. Kız birkaç gün içinde tamamen iyileşecek. Sana haber vermem gerektiğini düşündüm.”</p>

    <p>“Teşekkürler.”</p>

    <p>Sherin hafifçe başını salladı. “İşimiz tamamen bitmedi. Başkalarında da belirebileceği ihtimalini göz önünde bulundurmamız gerekiyor, ama salgın olsa bile kontrol altına alınabileceğini düşünüyorum. Bir hafta sonra şehir tekrar açılabilir.”</p>

    <p>Sherin yıkıntılara baktı ve heykelleri ilk defa gördü. Gözleri savaşan bir adam ve aslan heykelinin üzerinde durdu.</p>

    <p>“Martual, Cesaret Tanrısı,” dedi Vaelin. “Güney ovalarında terör estiren isimsiz büyük aslanla savaşıyor.”</p>

    <p>Sherin elini uzatıp tanrının inanılmaz derecede kaslı kolunu okşadı. “Çok güzel.”</p>

    <p>“Evet, öyle. Yorgun olduğunu biliyorum, kardeş, ama bunu yapan adamla ilgilenebilirsen çok sevinirim. Kötü yanıkları var.”</p>

    <p>“Tabii ki. Onu nerede bulabilirim?”</p>

    <p>“Limanın yakınlarındaki lonca evinde. Senin için orada bir oda hazırlattım. Seni götüreyim.”</p>

    <p>“Kendim bulabileceğimden eminim.” Gitmek üzere arkasını döndü, sonra durdu. “Vali Aruan şehri ele geçirdiğin geceyi anlattı, işbirliği yapmasını nasıl sağladığını. Sana karşı biraz sert sözler sarf etmiş olabilirim.”</p>

    <p>Kız bakışlarını Vaelin’e yöneltince Vaelin içinde o aşina olduğu ağrıyı hissetti, ama bu sefer içini ısıtıyor, kan şarkısının kederli ağıtını dağıtıyor ve dudaklarında bir gülümseme oluşmasına sebep oluyordu. Ama Ayrılmışlar biliyor ya, gülümsemek için çok az sebebi vardı.</p>

    <p>“Kral’ın emriyle serbest bırakıldın,” dedi. “Kardeş Frentis kraliyet emri getirdi.”</p>

    <p>“Gerçekten mi?” Sherin bir kaşını havaya kaldırdı. “Görebilir miyim?”</p>

    <p>“Maalesef kayboldu.” Açıklama olması amacıyla etraflarındaki duman tüten manzarayı gösterdi.</p>

    <p>“Senden beklenmeyecek denli sakarca bir hareket, Vaelin.”</p>

    <p>“Yok, ben normalde sakarımdır, hem yaptıklarımda hem söylediklerimde.”</p>

    <p>Sherin başını çevirmeden dudaklarına küçük bir gülümseme belirdi. “Sanatçı arkadaşınla ilgilenmeliyim.”</p>

    <p class="bolum_arasi">* * *</p>

    <p>Yedi gün sonra kapılar açıldı. Vaelin denizcilerin de serbest bırakılmasını emretti, ancak her tayfa birer birer salındı. Çoğu ilk dalgayla birlikte gitmeye karar verdi ve <em>Kırmızı Şahin</em> de aralarındaydı. Kaptan Nurin, Vaelin’in son anda göztaşını almasından korkuyormuş gibi tayfasına ateşli bir şekilde emirler yağdırmıştı.</p>

    <p>Zengin olan vatandaşların bazıları da gitmeyi tercih ettiler. Kızıl El korkusu kolay kolay kaybolmuyordu. Vaelin, Ahm Lin’in dükkânını yakan adamın eski işverenini bulmayı başardı. Oldukça pahalı kıyafetlere sahip olan adamın üzerindeki lekeler baharat taciri olduğunu gösteriyordu ve adamı doğu kapısında sorguladı. Ailesi, kalan hizmetçileri ve üzerlerinde değerli eşyalar bulunan yük atları onu bekliyorlardı.</p>

    <p>“İsmi Marangoz’du, ben bu kadar biliyorum,” dedi tacir. “Emrimdeki bütün hizmetçilerin adını nereden bilebilirim ki? Benim adıma bilsinler diye insanlara para ödüyorum.” Adamın Diyar lisanı bilgisi kusursuzdu ama Vaelin’in hoşuna gitmeyen küçümser bir tonu vardı. Adam büyük ihtimalle korktuğu için yüzüne karşı açık açık hakaret etmiyordu.</p>

    <p>“Eşi var mıydı?” diye sordu Vaelin. “Ailesi?”</p>

    <p>Tacir omzunu silkti. “Sanmıyorum. Boş zamanının çoğunu Tanrıların tahta biblolarını yaparak geçiriyor gibiydi.”</p>

    <p>“Yaralandığını duydum, başına bir darbe almış.”</p>

    <p>“O gece çoğumuz yaralandık.” Tacir, giysisinin ipek kolunu sıyırıp bileğindeki dikiş izini gösterdi. “Adamların sopalarını dilediklerince kullandılar.”</p>

    <p>“Marangozun yaralanması,” dedi Vaelin.</p>

    <p>“Başına darbe almış, kötüymüş de. Bayılınca adamlarım onu eve geri taşımışlar. Açıkçası öldü sanmıştık ama birkaç gün neredeyse fark edilmeyecek bir şekilde nefes alarak yaşadı. Sonra birden uyandı ve hiçbir şey yokmuş gibi davranmaya başladı. Hizmetçilerim bunun yaptığı biblolardan dolayı bir ödül ve Tanrıların işi olduğunu düşündüler. Ertesi sabah gitmişti. Uyandığından beri tek kelime etmemişti.” Tacir kafasını çevirip kendisini bekleyen ailesine baktı. Titreyen ellerinden ne kadar sabırsız olduğu ve korktuğu belli oluyordu.</p>

    <p>“Suça dahil olmadığını biliyorum,” dedi tacire ve kenara çekildi. “Yolculuğunda bol şans.”</p>

    <p>Vaelin daha sözünü bitirmeden adam hizmetçilerine emirler yağdırmaya başlamış ve harekete geçmişti bile.</p>

    <p><em>Birkaç gün yaşadı,</em> diye düşündü Vaelin ve kan şarkısı Vaelin’in tanıdığı bir nota çıkartarak harekete geçti. Hayatındaki pek çok gizemden birinin cevabına yaklaşmış olduğunu biliyordu ama bir kez daha gerçek ulaşamadığı bir yerdeydi. Siniri bozulunca kan şarkısı da titreşti. <em>Şarkı sensin,</em> demişti Ahm Lin. <em>Duyabildiğin kadar şarkını söyleyebilirsin de.</em> Hislerini yatıştırmaya, şarkıyı daha net bir şekilde duymaya ve şarkısını odaklamaya çalıştı. <em>Şarkının kendisi benim, benim kanım, benim ihtiyacım, benim avım.</em> Şarkı içinde kabardı ve kulaklarında uğuldadı. Duygu kakofonisi arasında aklından göremeyeceği kadar hızlı bir şekilde bulanık görüntüler akmaya başladı. Sarf edilmiş ve edilmemiş sözcükler anlaşılmaz bir uğultu arasında yükseliyor, karışıklık girdabında gerçek ve yalanlar birbirine karışıyordu.</p>

    <p><em>Ahm Lin’in tavsiyelerine ihtiyacım var,</em> diye düşündü ve şarkıyı odaklamaya, melodiyi ahenksiz bir çınlamaya dönüştürmeye çalıştı. Şarkı bir kez daha kabardı, sonra sakinleşerek tek, net bir nota haline geldi ve beraberinde görünmez bir elin tuttuğu keskinin inanılmaz bir hızla yonttuğu mermer blokun küçük bir imgesi de vardı. Mermerin içinden yüz hatları çıkıyordu... Sonra birden yok oldu, blok taş ustasının yıkıntıları arasında karardı ve parçalandı.</p>

    <p>Vaelin yanındaki bir basamağa oturdu. Blokun içindeki mesajı öğrenmek için tek şansı olduğunu gördü. Bu dize bitmişti ve yeni bir melodiye ihtiyacı vardı.</p>
  </div>
</body>
</html>
