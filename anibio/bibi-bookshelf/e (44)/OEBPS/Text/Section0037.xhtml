<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Yedinci Bölüm</h2>

    <p>Renfael şehri Cardurin, kuzey dağlarının eteklerine inşa edilmişti. Tükürük’le birlikte duvarlara yavaşça yaklaşan Vaelin yapının ne kadar karmaşık olduğunu görünce şaşırdı. Hafifçe yukarı doğru eğimli olan her parke taşlı yol gittikçe daha sık ve daha eğimli bir hale geliyordu. Uzun, dikdörtgen şeklindeki kumtaşından yapılmış binaların tepesinin her iki tarafında da pişmiş topraktan yapılmış kalın su boruları vardı. Şehir, her bölümü birbirine bağlanan bir bütündü, her blokta bir yaya yolu vardı ve duvarların arasında yüksek kemerler zarif bir şekilde sarmal bir hal alıyordu. Taştan yapılmış bir ormana bakıyormuş gibi hissetti kendini.</p>

    <p>Kapıda bekleyen mızraklı asker başıyla hafifçe selam verip geçmesini işaret etti. Nişan, Renfael’de her zaman el üstünde tutulurdu. Suret’lerin Kral’ın yanında yer aldığı Birlik Savaşları sırasında bile bu saygı azalmamıştı. Sokaklardaki insanlar kaçamak bakışlar atsalar da Varinshold’daki gibi herkes onu tanımıyor, kimse gözlerini dikip bakmıyordu.</p>

    <p>Tükürük’ü kapının yakınlarındaki bir seyise bıraktı. Seyis ona Altıncı Nişan elçiliğinin nerede olduğunu anlattı. “Biraz tırmanacaksın, kardeş,” dedi adam. Tükürük’ün dizginlerini tutan adam atın burnunu kaşımak için elini uzattı.</p>

    <p>“Yapma!” diyerek Vaelin adamın elini çektiğinde Tükürük’ün dişleri havayı ısırdı. “Biraz aksidir, ayrıca son iki haftada çok yol gittik.”</p>

    <p>“Ya.” Seyis biraz geriledi ve Vaelin’e bakarak sırıttı. “Onunla anlaşabilen tek kişi sensindir, değil mi?”</p>

    <p>“Yok, beni de ısırıyor.”</p>

    <p>Altıncı Nişan elçilik hanesi şehrin en yüksek noktasındaydı ve seyis tırmanış derken abartmamıştı. Vaelin kapının yanındaki zile uzanıp çaldığında bacakları ağrımaya başlamıştı. Kapıyı açan kardeş iri yarı ve gür sakallıydı. Vaelin’e kalın kaşlarının altındaki parlak mavi gözleriyle baktı.</p>

    <p>“Kardeş Vaelin?” diye sordu.</p>

    <p>Vaelin şaşırdı ve kaşlarını çattı. “Bekleniyor muydum, kardeşim?”</p>

    <p>“İki gün önce başkentten bir haberci geldi. Suret görevinin ne olduğunu açıklıyor ve sana buraya uğrarsan edebildiğimiz bütün yardımı sunmamızı öğütlüyordu. Sanırım benzer mektuplar bütün Diyar boyunca elçiliklere gönderilmiştir. Talihsiz bir mesele.” Kenara çekildi. “Lütfen buyur, aç olmalısın.”</p>

    <p>Vaelin loş bir koridordan geçti ve merdivenlerden çıktı. Sonra bir kez daha ve bir kez daha. “Kardeş Kumandanı Artin,” diye kendini tanıttı sakallı adam merdivenleri çıkarken. “Merdivenler biraz can sıkıcı, kusura bakma. Renfaelliler Cardurin için çok köprülü şehir derler. Aslında sonsuz merdivenli şehir demeliler.”</p>

    <p>“Kapıda neden bekçi olmadığını sorabilir miyim, kardeşim?” diye sordu Vaelin.</p>

    <p>“İhtiyaç yok. Hayatımda gördüğüm en güvenli şehir burası. Kırda haydutlar da yok. Lonaklar pek sevmez haydutları.”</p>

    <p>“Ama Lonakların kendileri tehlike oluşturmuyor mu?”</p>

    <p>“Gelmezler ki hiç buraya. Şehrin kokusunu sevmiyorlar; kötü koku kötü şans demekmiş. Yağmalamaya çıktıklarında sınıra yakın nispeten küçük yerleşim birimlerine gidiyorlar. Birkaç yılda bir Savaş Şefleri birkaç bin adam toplayıp daha büyük çapta bir yağma yaptırıyor, ama o zaman bile şehir duvarlarına pek yaklaşmıyorlar. Kuşatma olayından pek anlamıyorlar.”</p>

    <p>Elçiliğin yemek salonu olan büyük bir odaya girdiler ve Vaelin, Kardeş Artin’in mutfaktan getirdiği bir tabak yahni yedi. Yemekten sonra Kardeş Kumandanı masanın üzerine büyük bir harita serdi. “Üçüncü Nişan’daki kardeş harita yapıcılarının son eseri,” dedi. “Sınır bölgesinin ayrıntılı bir haritası. Bak.” Duvarlarla çevrili bir şehrin piktogram’ını<a href="../Text/Section0058.xhtml#Footnote0009" id="Backlink0009"><sup>[9]</sup></a> işaret etti. “Cardurin. Dümdüz kuzeye gidersen Skellan Geçidi’ne varırsın. Kuvvetlendirilmiş bir garnizondur, sürekli olarak üç kardeş bölüğü tarafından korunur. Kaçaklar için aşılmaz bir bariyer. Lonaklar bile onyıllar önce vazgeçti.”</p>

    <p>“Güneye nasıl geliyorlar?” diye sordu Vaelin.</p>

    <p>“Batı ve doğudaki dağların eteklerinden. Uzun bir yolculuk. Peşlerine düşmeyi de kolaylaştırıyor, ama yağma yapmaya devam etmek istiyorlarsa çok seçenekleri yok. Kardeşinin Lonak topraklarına gittiğinden nasıl bu kadar eminsin?”</p>

    <p><em>Artık kardeşim değil,</em> demek istedi Vaelin ama dilini tuttu. Aklına Nortah geldi mi sinir küpü oluyordu ve bunu dillendirmenin pek anlamı yoktu. “Güvenli bir geçiş var mı?” diye sordu Kardeş Kumandanı’na sorusunu duymazdan gelerek. “Yalnız seyahat eden birinin görünmemesini sağlayacak bir yol?”</p>

    <p>Kardeş Artin başını iki yana salladı. “Lonaklar biz topraklarına girdiğimizde biliyorlar, ister tek başımıza fırtınanın ortasında girelim, ister yazın ortasında bütün bir kardeş bölüğü olarak. Fark etmiyor, her zaman biliyorlar. Sanırım Karanlık ile ilgili bir durum. Kendini kandırma, kardeşim, eğer onu oraya kadar izlersen, önünde sonunda onlarla da karşılaşacaksın.”</p>

    <p>Vaelin gözleriyle haritayı taradı. Kuzey dağlarını oluşturan sivri uçlu tepelere ve Skellan Geçidi’nden Lonak topraklarının merkezine baktı. Skellan Geçidi bir asır önce Renfael Lordu, Lonakların sürekli bir baş belası değil gerçek bir tehdit olduğuna karar verdiğinde güçlendirilmişti. Gözlerini batıdaki dağ eteklerine çevirdiğinde kan şarkısı alevlendi. Parmağıyla haritadaki küçük, tanıdık olmayan bir piktogramı işaret etti. “Bu ne?”</p>

    <p>“Yitik şehir mi? Oraya gitmemiştir. Oraya Lonaklar bile gitmezler.”</p>

    <p>“Neden?”</p>

    <p>“Orası kötü bir yer, kardeşim. Sadece yıkıntılar ve kayalar var. Sadece uzaktan görmeme rağmen tüylerim diken diken oldu. Havası bir garip...” Başını iki yana salladı. “Nahoş bir his veriyor. Lonaklar oraya <em>Maars Nir-Uhlin Sol</em> adını veriyor, Çalınmış Ruhların Yeri. Oraya giden ve hiç dönmeyen insanlarla ilgili pek çok hikâyeleri var. Yaklaşık bir yıl önce Dördüncü Nişan’dan bir grup kardeş kuzeye kaçan İnkârcıların peşinden geldiler. Yeni Suretleri atandıktan ve bizim Nişan’ımızın İnkârcı avında onlara yardım etmeyi bırakmasından sonra yani. Yitik şehre gitme konusunda ısrar ettiler, İnkârcıların orada olduklarına dair istihbaratımız var dediler, ama bu istihbaratı nereden aldıklarını söylemediler. Neyse, uyarılarıma kulak asmadılar. ‘İtikada hizmet edenler, vahşilerin batıl inançlarından korkmaz,’ dediler. İçlerinden yalnızca birini, daha doğrusu birinin parçalarını bulduk. Üç ay sonra adamı bulduğumuzda kar içindeydi ve donmuştu. Bir şey üzerine çullanmış. Aç bir şey.”</p>

    <p>“Belki yalnızca kaybolmuş ve donarak ölmüştür. Cesedine bir kurt ya da ayı saldırmış olabilir.”</p>

    <p>“Adamın yüzü donmuştu kardeşim, çığlık atarken hem de. Canlı ya da ölü, kimsenin suratında öyle bir ifade görmemiştim. Bir kurttan daha büyük ve daha kötücül bir şey tarafından canlı canlı yenmişti. Ayılar da o tarz izler bırakmazlar.”</p>

    <p>Vaelin tekrar haritaya döndü. “Yitik şehre gidiş atla kaç gün sürüyor?”</p>

    <p>Kardeş Artin parlak gözleriyle Vaelin’e baktı. “Gerçekten orada olduğunu mu düşünüyorsun?”</p>

    <p><em>Orada olduğunu biliyorum.</em> “Kaç gün sürer?”</p>

    <p>“Eğer acele edersen üç. Bir grup sana eşlik etsin diye duvara bir kuş göndereceğim. Birkaç gün sürebilir. Burada kalabilirsin.</p>

    <p>“Yalnız seyahat edeceğim, kardeşim. Sabah yola çıkarım.”</p>

    <p>“Lonak topraklarına yalnız mı gireceksin? Kardeşim, bunun pek akıllıca olmadığını söylersem fazlasıyla nazikçe konuşmuş olurum.”</p>

    <p>“Suret’in mektubunda yalnız seyahat etmemi meneden bir cümle var mıydı?”</p>

    <p>“Hayır. Yalnızca hiçbir yardımın esirgenmemesini emrediyor.”</p>

    <p>“Evet,” Vaelin masadan kalktı ve arkadaşça Kardeş Artin’in omzuna vurdu, “rahat bir uyku, yolculuk için yemek... Bunlarla bana oldukça iyi yardım etmiş olursun.”</p>

    <p>“Oraya yalnız gidersen ölürsün,” dedi Kardeş Artin.</p>

    <p>“O halde ölmeden önce görevimi tamamlayacağımı umalım.”</p>

    <p class="bolum_arasi">* * *</p>

    <p>Batıdaki dağ etekleri kayalık ve çoraktı. Araları bitmek bilmeyen suyollarıyla doluydu ve Vaelin bunların üzerinden geçerek kuzeye doğru gitmek durumunda kaldı. Kış sert ve hızlı bir şekilde bastırıyordu. Yağmur buz gibi can sıkıcı bir sıklıkta yağıyordu. Tükürük normalde olduğundan daha huysuzdu. Vaelin her üzerine bindiğinde başını arkaya atıyor ve kişniyordu. Vaelin’in elçilik hanesinden aldığı kesme şekerler de atın moralini düzeltmiyor gibiydi. Vaelin ilk gün yaklaşık yirmi beş kilometre yol alabildi ve büyük bir kaya parçasının altında kamp yaptı. Pelerinine sıkıca sarındı ve Kardeş Artin’in ateş yakma uyarısını dikkate alıp almamayı düşündü. Sonunda uykusu bastırdığında, kesintili ve sıkıntılı rüyalarla dolu bir dönem geçirdi. Şafağın soluk parıltısı onu uyandırdığında rüyalarının hiçbirini hatırlayamadı. Kan şarkısı yumuşamış olsa da hâlâ netti ve onu yitik şehre doğru yönlendiriyordu. Nortah’ın kendisini orada beklediğinden emindi.</p>

    <p><em>Nortah...</em> Siniri şiddetli ve amansız bir şekilde tekrar alevlendi. <em>Bunu nasıl yapabildi? NASIL?</em> Dentos hikâyeyi anlattığından beri içinde öfke büyüyordu, kardeşinin izini sürüp onu öldürmek zorunda olduğu düşüncesi midesini bulandırıyordu. Savaş Lordu Al Hestian’ın eli kesildi diye çok üzülmüyordu, sonuçta öfkesini savunmasız esirlerden çıkartmak isteyen bir adama merhamet duymak zordu. Ama Nortah... <em>Savaşacak,</em> diye düşündü korkunç bir kesinlikle. <em>Savaşacak ve ben onu öldüreceğim.</em></p>

    <p>Kurutulmuş etle kahvaltı ettikten sonra sabahleyin hafif bir yağmur çiselerken yola koyuldu. Zemin çok taşlık olduğu için Tükürük’e binmedi, yanında yürüdü. Lonak saldırdığında yalnızca birkaç kilometre yol almıştı.</p>

    <p>Çocuk yukarıdaki kayalıklardan etkileyici bir cambazlık gösterisi yaparak atlamış, havada takla atmış ve çabucak Vaelin’in önüne inmişti. Bir elinde topuz, diğer elinde de uzun, kavisli bir bıçak vardı. Göğsü açıktı, bir tazı kadar yağsız ve kaslıydı. Vaelin çocuğun on beş yaşlarında olduğunu tahmin etti. Kafasındaki saçları kazımıştı ve sol kulağının üstünde şatafatlı bir dövme vardı. Düzgün ve köşeli yüzünün gerginliğinden savaşa hazır olduğu belliydi ve çocuk hiç duymadığı bir dilde hırçın bir şekilde bağırınca, Vaelin çocuğun kendisine meydan okuduğunu düşündü.</p>

    <p>“Üzgünüm,” dedi Vaelin. “Dilini bilmiyorum.”</p>

    <p>Lonak çocuğu belli ki bunu ya bir hakaret ya da meydan okumayı kabul etme olarak anladı, zira havaya sıçradı. Topuzu başının üstündeydi ve bıçaklı elini de saplamaya hazır bir şekilde hafifçe geri çekmişti. Zarif bir kesinlikle tatbik edilmiş, çalışılmış bir saldırıydı. Vaelin topuz başına doğru inerken yana çekildi ve elini açarak şakağına vurdu. Çocuk bayıldı.</p>

    <p>Başka düşman var mı diye kontrol etmek için etrafa bakınırken eli kılıcına gitti. Gözleriyle yukarıdaki kayalığı taradı. <em>Bir tanesinin olduğu yerde başkaları da vardır,</em> diye uyarmıştı Kardeş Artin. <em>Hep başkaları vardır.</em> Hiçbir şey yoktu, ne bir ses, ne rüzgârda bir koku, ne de kayalara düşen yağmurun çıkardığı cılız sesi bölen bir şey. Tükürük belli ki bir şey hissetmiyordu zira baygın çocuğun deri kaplı ayaklarını ısırmaya başladı.</p>

    <p>Vaelin çocuğu çekmek üzere bir hareket yaptığında Tükürük’ün savurduğu çifteden son anda kurtuldu. Çocuğu bir kenara çekti ve eğilip çocuğu inceledi. Nefes alışverişi düzenliydi ve burnundan ya da kulaklarından kan gelmiyordu. Vaelin dilini yutmasın diye çocuğun oturur pozisyona getirdi ve Tükürük’ü çekerek götürmeye başladı.</p>

    <p>Bir saat sonra dereler bitti ve Kardeş Artin’in Taştan Örs adını verdiği yere geldi. Şimdiye kadar gördüğü en garip manzaraydı. Çoğunluğu sırf kayalıktan oluşan yerde, yağmur minik göller oluşturmuştu ve dalgalı zeminden büyük, şekli bozulmuş mantarlara benzeyen taştan heykeller yükseliyordu. Böyle bir görüntüye doğanın ne tür bir tasarımının yol açmış olabileceğini düşündü. Cumbraelliler dünyayı ve içindeki her şeyi Tanrılarının gözünü kırparak yarattığını iddia ederlerdi, ama yüksek heykellerdeki hava koşulları nedeniyle oluşmuş kanalları gören Vaelin burasının bu kadar garip bir hale gelmesinin asırlar sürmüş olduğunu düşündü.</p>

    <p>Tükürük’e tekrar binerek yavaş bir şekilde kuzeye doğru ilerlemeye başladı. Hava kararmadan önce on beş kilometre yol daha gitti. Sonra bulabildiği en büyük heykelin altına sığındı ve pelerinine sarınarak uyumaya çalıştı. Lonak çocuğu tekrar saldırdığında gözleri kapanmak üzereydi.</p>

    <p class="bolum_arasi">* * *</p>

    <p>Çocuk anlaşılmaz dilinde öfkeli bir şekilde konuşurken Vaelin çocuğu bağlıyordu. Ellerini arkasından bağlayıp ipi göğsünden dolamıştı. Şakağında bir morluk vardı ve bir tane de burnunun alt tarafında oluşmaya başlıyordu. Vaelin çocuğu bayıltmak üzere bu sefer bileğiyle burnunun altına vurmuştu.</p>

    <p><em>“Nisha ulniss ne Serantim!”</em> diye bağırdı çocuk Vaelin’e. Yara içindeki yüzü nefret doluydu. <em>“Herin! Garnin!”</em></p>

    <p>“Ya sus artık,” dedi Vaelin bitkin bir şekilde ve çocuğun ağzına bir paçavra tıkadı.</p>

    <p>Bağlı bir şekilde titreyen çocuğu bıraktı ve Tükürük’ü alıp ilerledi. Karanlıkta adımlarına dikkat etmesi gerektiğini hissetse de yarım ay yanlış bir adım atmadan bastıkları yeri görebilecekleri kadar aydınlıktı. Çocuğun boğuk bağırışlarını duyamadığı bir yer bulunca durdu, büyük bir kayanın yanına gitti, uzandı ve kendisini uykuya teslim etti.</p>

    <p class="bolum_arasi">* * *</p>

    <p>Ertesi gün ilk defa gün ışığını gördü. Bulutların arasından kesik şekilde gelen ışınlar Örs’ün donmuş zemininde oynaşıyordu. Heykeller koca gölgeler yaratıyordu ve aşınmış yüzeyleri parıldıyor gibiydi. <em>Çok güzel,</em> diye geçirdi içinden Vaelin ve buraya başka bir sebepten gelmiş olmayı diledi. Ağırlaşmış kalbi basit şeylerden zevk almasına izin vermiyor gibiydi.</p>

    <p>Örs sekiz kilometre kadar daha uzuyordu. Sonrasında ise kuzeyde bol bol görülen bodur çamlar başlıyordu. Tükürük toynakları çime değer değmez birdenbire dörtnala koşmaya başladı. Örs’ün taşlığından uzaklaşmış olmaktan dolayı rahatlamış gibiydi. Vaelin de istediğini yapmasına izin verdi ve koşması için serbest bıraktı. Tükürük hep huysuz bir hayvan olmuştu ve şimdi onun içinde neşe hissetmek memnun edici bir yenilikti. Tükürük tepeler boyu koşuyor, tozu toprağa katıyordu. Hava kararmaya başladığında yitik şehre bakan geniş düzlüğe geldiler. Vaelin son tepenin zirvesinde bir kamp alanı buldu. Bulundukları noktadan gelen gideni görmek kolaydı ve tepedeki çam kümesi de onları saklıyordu.</p>

    <p>Tükürük’ü yüksek olmayan bir dala bağladı ve odun toplamaya başladı. Topladığı odunları, taşlardan oluşturduğu bir çemberin içine koydu ve kolay yansın diye de kozalakla destekledi. Çakmaktaşını çaktı ve ateş yanana kadar alevlere doğru hafifçe üfledi. Bağdaş kurdu ve oturmaya başladı. Kılıcı sırtında, yayı ucundaki okla birlikte ulaşabileceği bir yerdeydi. Bekliyordu. Sabah erken saatlerde takip edildiğini fark etmişti. Bu yüzden Artin’in ateş yakma konusundaki uyarısını dinlemeye de gerek yoktu.</p>

    <p>Gece çabuk bastırdı. Bulutlu gökyüzü, karanlığı daha da yoğunlaştırıyordu ve ateşin ışığının uzandığı yerler dışında etrafını göremiyordu. Çimde toynakların çıkardığı yumuşak sesleri bir saat sonra duymaya başladı. Kampa giren adam yaklaşık iki metre boyunda, geniş omuzlu ve oldukça kaslıydı. Göğsü ayı postundan bir yelekle sarılıydı. Belinde bir topuz ve çelikten yapılma bir balta asılıydı. Geyik derisinden yapılma pantolon ve deri bot giyiyordu. Vaelin’e saldıran çocuk gibi başı tıraşlı ve dövmeliydi; bir şakağından diğerine kadar uzanan iç içe geçmiş, karmaşık bir şekil vardı. Kollarında da dövmeler vardı; garip, dairesel işaretler ve dikene benzeyen şekiller omuzlarından bileğine kadar iniyordu. Yüzünde yağdan eser yoktu ve daireseldi. Bu, yaşını kestirmeyi zorlaştırıyordu ama çattığı kaşlarının altındaki kara ve düşmanca bakan gözleri adamın yaşlı olduğunu ve pek çok savaş gördüğünü anlatıyordu. Arkasından gelen yapılı midillinin üzerinden bir şey sarkıyordu. O şey, etrafını saran iplerden dolayı kıvranıyor ve inliyordu.</p>

    <p>Lonak, Vaelin’in inanılmaz derecede hızlı olduğunu düşündüğü bir şekilde baltasını ve topuzunu eline aldı. Adam silahları elinde birkaç saniye ustaca döndürdü ve havada çıkardıkları sesi ve oluşan rüzgârı hissetti. Vaelin bu sırada elini silahına atmamak için kendini tuttu. Adam gözlerini Vaelin’in gözlerinden ayırmıyordu. Onu inceliyor, tartıyordu. Bir süre sonra tatmin olmuş bir şekilde homurdandı ve her iki silahını da ateşin yanına, yere koydu. Ellerini kaldırıp bir adım geriledi, ama yüzündeki düşmanca ifade değişmemişti.</p>

    <p>Vaelin kılıcının tokasını çözdü ve çıkarıp önüne koydu. Sonra o da ellerini kaldırdı. Lonak tekrar homurdandı ve midillinin yanına gitti. Bağlı çocuğu midillinin üstünden aldı ve ateşin yanına öylece attı.</p>

    <p>“Bu senin,” dedi Vaelin’e. Oldukça aksanlı konuşuyordu ama dedikleri anlaşılıyordu.</p>

    <p>Vaelin ağzına deri bir kayış tıkılmış, gözleri bitkinlikten kararmış bağlı çocuğa baktı. “İstemiyorum,” dedi Lonak’a.</p>

    <p>Büyük adam bir an sessizce ona baktıktan sonra ateşin diğer tarafına geçti ve ellerini ısınmak için ateşin üzerine uzattı. “Benim halkım arasında bir adam barış içinde ateşine geldiği zaman ona et ve susuzluğunu gidereceği bir şey vermek âdettendir.”</p>

    <p>Vaelin eyer çantasının içinden kurutulmuş et ve deri su kabı çıkarıp Lonak’a doğru fırlattı. Adam botundan küçük bir bıçak çıkarıp etten bir şerit kesti ve çabucak çiğneyip yuttu. Su kabından içtiğinde ise yüzünü buruşturdu ve yere tükürdü. “Siz Merim Herler’in çok sevdiği şarap nerede?” diye sordu sert bir şekilde.</p>

    <p>“Ben pek şarap içmem.” Vaelin tekrar çocuğa baktı. “Onun yemesine de izin vermeyecek misin?”</p>

    <p>“Onun yiyip yemeyeceği senin seçimin. O sana ait.”</p>

    <p>“Onu yendim diye mi?”</p>

    <p>“Bir adamı yenip de onu öldürmezsen senin olur.”</p>

    <p>“Peki ya onu almazsam?”</p>

    <p>“Açlıktan ölene ya da bir hayvan gelip onu yiyene kadar burada kalır.”</p>

    <p>“Bağlarını çözüp onu serbest de bırakabilirim.”</p>

    <p>Lonak sert bir şekilde uluyarak güldü. “Ona özgürlük yok. O artık <em>varnish;</em> yenilmiş, yok edilmiş; halkım arasında köpek boku kadar bile değeri yok.” Adam gözlerini çocuğa çevirip sert bir şekilde ona bakmaya başladı. “<em>O</em>’nun sözüne karşı gelen birisi için bu ceza revadır, kaybettiği onurunun onu göstermesi gereken saygıya karşı körleştirmesine izin verdiği için de. Bağlarını çözersen buralarda silahsız ve arkadaşsız bir şekilde dolanır. Benim halkım onu arasına almaz ve sığınacak bir yer bulamaz.”</p>

    <p>Bakışlarını tekrar Vaelin’e çevirdi. Çenesini sıkıyordu ve hafifçe titreyen dudakları sadece sinirli olmadığını, bir şeyi saklayamayacak denli yoğun hissettiğini işaret ediyordu. <em>Endişe. Çocuk için endişeleniyor.</em></p>

    <p>“Eğer benimse,” dedi Vaelin, “o zaman istediğimi yapabilir miyim onunla?”</p>

    <p>Lonak’ın gözleri bir an için çocuğa kaydı. Sonra başını salladı.</p>

    <p>“O halde sana veriyorum. Topraklarından geçmeme izin verdiğin için duyduğum şükrana karşılık bir hediye.”</p>

    <p>Lonak’ın sert ifadesi yumuşamadı ama Vaelin adamın gözlerinden rahatladığını okuyabiliyordu. “Siz <em>Merim Herler</em> yumuşaksınız,” diyerek dudağını büktü. “Zayıf ve korkak. Gücünüzü yalnızca kalabalık olmanızdan alıyorsunuz ve o da sonsuza dek sürmeyecek. Bir gün sizi denize geri süpüreceğiz ve dalgalar kanlarınızla kırmızıya boyanacak.” Ayağa kalktı ve çocuğun yanına gitti. Küçük bıçağını kullanarak iplerini kesti. “Değersiz hediyeni alıyorum, zira verebileceğin tek şey bu.”</p>

    <p>“Rica ederim.”</p>

    <p>İplerden kurtulmasına rağmen çocuk çok bitkindi ve neredeyse hareket edemiyordu. Lonak onu ayağa kaldırmaya çalışırken sürekli düşüyordu. Sonra büyük adam onu tokatlayınca sızlandı ve bir süre sonra kendi dilinde küfürler ederek uyandı. Kendine gelir gelmez çocuk bakışlarını Vaelin’e çevirdi ve yüzü tekrar nefret ve kana susamışlıkla doldu. Başını hafifçe kaldırdı ve saldırıya hazırlandı. Büyük Lonak elinin tersiyle çocuğun suratının ortasına vurdu. Çocuğun dudağı patladı. Sonra çocuğu, bekleyen midilliye doğru iteledi ve sert bir şekilde binmesini ve tepeden aşağı gitmesini işaret etti. Çocuk Vaelin’e son bir kez düşmanca baktıktan sonra yavaş yavaş karanlıkta kayboldu.</p>

    <p>Lonak ateşin başına döndü ve bir kez daha ete doğru uzandı. Hüzünlü bir suratla yemek yedi.</p>

    <p>“İyi bir baba çocukları yüzünden çok ıstırap çeker,” dedi Vaelin.</p>

    <p>Lonak’ın gözleri birden parladı ve bakışları tekrar düşmanca hale geldi. “Aramızda bir borç olduğunu sanma. Oğlumun hayatı sayesinde topraklarımızdan geçme hakkı elde ettiğini de sanma. Yaşıyorsun, çünkü O böyle istiyor.”</p>

    <p>“O?”</p>

    <p>Lonak tiksintiyle başını iki yana salladı. “Asırlardır bizimle savaşıyorsunuz ama bizim hakkımızda çok az şey biliyorsunuz. O bizim rehberimiz ve hamimiz. O bizim irfanımız ve ruhumuz. O bizi yönetir ve bize hizmet eder.”</p>

    <p>Vaelin, Martishe’te Nersus Sil Nin’le yaptığı rüya buluşmasını hatırladı. Lonaklar hakkında ne demişti? <em>Yüksek Rahibe’nin bir yol bulacağını tahmin etmeliydim.</em> “Yüksek Rahibe. Lideriniz o mu?”</p>

    <p>“Yüksek Rahibe.” Lonak sözcükleri sanki yabancı bir yemek tadıyormuş gibi zikretti. “Eh, iş görür. Piç diliniz bizim yollarımızı yansıtmakta pek başarılı değil.”</p>

    <p>“Piç dilimi oldukça iyi konuşuyorsun. Nerede öğrendin?”</p>

    <p>Lonak omzunu silkti. “Akın yaptığımızda esir alırız, gerçi pek işe yaramazlar. Adamlar bir mevsimden fazla dikiş yapacak kadar dayanamazlar ve kadınlar da hastalıklı çocuklar doğurur. Ama bir seferinde gri cüppeli bir adam almıştık. Adının Kardeş Kellin olduğunu söylemişti. Şifa yapabiliyor ve öğrenebiliyordu. Zamanla bizim dilimizi anadili gibi konuşmaya başladı, ben de kendi dilini bana öğretmesini söyledim.”</p>

    <p>“Şimdi nerede?”</p>

    <p>“Geçen kış hastalandı. Yaşlıydı, biz de onu karda bıraktık.”</p>

    <p>Vaelin, Lonaklardan neden herkesin nefret ettiğini anlamaya başlıyordu. “Yüksek Rahibeniz geçmeme izin mi verdi yani?”</p>

    <p>“Dağ’dan haber geldi. <em>Merim Herler</em>’den biri tek başına topraklarımıza gelecek, en büyük savaşçıları kardeşinin kanının peşinde olacak. Ona zarar gelmeyecek.”</p>

    <p><em>Kardeşinin kanı... Görünüşe göre Yüksek Rahibe çok şey görüyor.</em> “Neden?”</p>

    <p>“O açıklamaz. Dağ’dan gelen haber sorgulanmaz.”</p>

    <p>“Ama oğlun beni öldürmeye çalıştı.”</p>

    <p>“Çocuklar yasak eylemlerde bulunarak şan peşinde koşarlar. Seni yenip şan kazandığını görmüş, <em>Merim Herler</em>’in en keskin kılıcının onun bıçağıyla can verdiğini. Tanrıları nasıl sinirlendirdim de bana aptal bir çocuk bahşettiler?” Boğazını temizleyip ateşe tükürdü ve Vaelin’e baktı. “Neden hayatını bağışladın?”</p>

    <p>“Öldürmeme gerek yoktu. Gerek yokken adam öldürmek İtikad’a aykırıdır.”</p>

    <p>“Kardeş Kellin İtikad’ınızdan sık sık bahsederdi, sonsuz yalanlar. İnsanın nasıl inancı olur da karşı geldiği zaman cezalandıracak bir Tanrısı olmaz?”</p>

    <p>“Tanrı diye bir şey yok, asıl yalan olan şey Tanrı ve kişi bir yalan tarafından cezalandırılmaz.”</p>

    <p>Lonak biraz daha et yiyip başını iki yana salladı. Kederli gibiydi. “Tüten dağın derinlerindeki karanlık yerlerde ateş tanrısı Nishak’ın sesini duydum. Yalan değildi.”</p>

    <p><em>Ateş tanrısı mı?</em> Belli ki adam mağaradaki yankıları Tanrılarından birinin sesiyle karıştırmıştı. “Sana ne söyledi?”</p>

    <p>“Pek çok şey. Ama <em>senin</em> duyman için değil, <em>Merim Her.</em>” Et ve su kabını tekrar Vaelin’e attı. “Kardeşinin ölümünü aramak kişiye uğursuzluk getirir. Onu neden öldürmek istiyorsun?”</p>

    <p>Vaelin bir an için sessiz kalıp Lonak gidene kadar konuşmamayı düşündü. Konuşacak pek bir şeyleri kalmamıştı ve adamın yakınında olmasından hoşlanmıyordu, ama bir sebepten ötürü ona acı veren hislerini dillendirmek istiyordu. <em>Derdini hiç tanımadığın birisine anlatmak daha kolay.</em> “Benim kan dolayısı ile değil, İtikad dolayısıyla kardeşim o. Aynı Nişan’danız ve çok büyük bir kusur işledi.”</p>

    <p>“Sen de onu öldürecek misin?”</p>

    <p>“Zorunda kalacağım. Adaletle yüzleşmesi için onu geri götürmeme izin vermeyecek. Yüksek Rahibe sana onun da geçmesine izin vermeni söyledi mi?”</p>

    <p>Lonak başını salladı. “Sarı saç yedi gün önce atıyla geldi ve <em>Maars Nir-Uhlin Sol</em>’a gitti. Sen de oraya gitmek niyetinde misin?”</p>

    <p>“Zorundayım.”</p>

    <p>“O zaman büyük ihtimalle seni bekleyen sarı saçlı bir ceset bulacaksın. O yıkıntılarda yalnızca ölüm var.”</p>

    <p>“Duydum. Yitik şehirde ölüm saçan şeyin ne olduğunu biliyor musun?”</p>

    <p>Lonak’ın gözü kızgınlıkla seğirdi. Korku belli ki hassas bir konuydu. “Benim halkım oraya gitmez, beş kıştır gitmiyoruz. Ondan önce bile orayı sevmezdik. Havasında insanın ruhunu sıkan bir şey var. Sonra cesetler bulunmaya başlandı. Usta avcılar ve savaşçılar görünmez bir şey tarafından parçalanmışlardı, yüzleri de korkuyla donmuştu. Büyülü de olsa bir hayvan tarafından öldürülmek utanç verici bir son.” Vaelin’e baktı. “Oraya gidersen, kardeşin kadar ölü olursun.”</p>

    <p>“Kardeşim ölü değil.” Bunu biliyor, kan şarkısının düzenli tınısında hissediyordu. Nortah hâlâ yaşıyordu. Bekliyordu.</p>

    <p>Birden Lonak silahlarını aldı ve ayağa kalktı. Düşmanca Vaelin’e baktı. “Yeterince konuştuk, <em>Merim Her.</em> Kendimi senin eşliğinle daha fazla kirletmeyeceğim.”</p>

    <p>“Vaelin Al Sorna,” dedi Vaelin.</p>

    <p>Lonak gözlerini kısarak şüpheyle Vaelin’e baktı. “Ne?”</p>

    <p>“Adım. Senin de var mı?”</p>

    <p>Lonak uzun bir süre sessizce Vaelin’e baktı. Bakışlarındaki düşmanlık kayboldu. Sonunda başını iki yana salladı. “Adın bu değil.”</p>

    <p>Sonra birden gitti. Ateşin ötesindeki karanlıkta ses çıkarmadan kayboldu.</p>

    <p class="bolum_arasi">* * *</p>

    <p>Kule altmış metreden daha uzun olmalıydı ve Vaelin kulenin geçmişte çok ihtişamlı göründüğünü anlayabiliyordu: Kırmızı mermer ve gri granitten oluşan bir ok dosdoğru göğe doğru uzanıyordu. Şimdi ise onun yitik şehrin göbeğine gitmesini sağlayan kırık ve çatlamış, üstünü ot kaplamış bir kaya parçasıydı. Daha yakından bakınca taş yığınının üzerinde acayip hareketler yapan pek çok hayvan ve insan şekilleri oyulmuştu. İşlemeler çok güzeldi. Başkenti süsleyen eski binaların taş işlemeleri askeri bir karaktere sahipti. Eski silahlarla unutulmuş savaşlarda çarpışan savaşçılar... Ama burada savaş yoktu, işlemeler çoğu zaman bedensel olsa da neşeliydi, vahşet içermiyordu.</p>

    <p>Sabah güneşi kalın bir bulut katmanının arkasından doğmuştu ve sert bir rüzgârla beraber kar getirmişti. Vaelin gün ilerledikçe rüzgârın daha da güçleneceğini hissediyordu. Pelerinine iyice sarındı ve Tükürük’ü ileri doğru sürdü. Her zaman olduğundan daha az huysuz olsa da Vaelin, Tükürük’te daha önce hissetmediği bir gerginlik olduğunu hissediyordu. Gözlerini kocaman açmıştı ve en ufak sesten bile irkiliyordu. Bunu şehir yapıyordu, biliyordu. Lonak ve Kardeş Artin hava konusunda abartı yapmamışlardı. İlerideki yıkıntıların sivri iskeletine yaklaştıkça hava daha da yoğunlaşıyordu. Başının arka tarafı hafifçe ağrımaya başladı. Kan şarkısı da farklıydı, tonunun sürekliliği biraz hafiflemiş, uyarısı artmıştı.</p>

    <p>Tükürük’ü yıkık kalenin temelinin olduğunu düşündüğü yere doğru giden merkezi kemerli yola doğru sürdü. Birkaç adım gitmişlerdi ki Tükürük titremeye başladı, gözleri daha da açıldı, başını dehşetle kaldırdı.</p>

    <p>Vaelin, Tükürük’ü, “Sakin!” deyip boynunu okşayarak sakinleştirmeye çalışsa da at korkudan kontrol edilemez bir haldeydi. Tiz bir sesle kişnedi, Vaelin’i sırtından attı ve Vaelin dizginlerini tutamadan dörtnala uzaklaşmaya başladı.</p>

    <p>“Geri gel, seni pis ihtiyar!” diyerek bağırdı Vaelin. Duyduğu tek ses gitgide daha uzaktan gelen toynakların sesiydi. “Yıllar önce boğazını kesmeliydim,” diye mırıldandı.</p>

    <p>“Hareket etme, kardeşim.”</p>

    <p>Nortah kısmen çökmüş olan kemerin altında dikiliyordu. Sarı saçları uzamış, neredeyse omuzlarına varmıştı ve çenesinde gençlikten gelen bir sakal belirmeye başlamıştı. Kardeş kıyafeti yerine geyik derisi pantolon ve deri bir yelek giyiyordu. Belindeki av bıçağı dışında silahsızdı. Vaelin, Nortah’ın kendisine karşı koymasını ve her zamanki gibi alaylı ve küçümseyici bir tavır takınmasını bekliyordu ama Nortah’ın suratında yalnızca endişe vardı.</p>

    <p>“Kardeşim,” dedi Nortah’a resmi bir şekilde, “Suret Arlyn derhal dönmeni emrediyor...”</p>

    <p>Nortah onu duymuyor gibiydi. Elleri havada Vaelin’e doğru yaklaşıyordu. Vaelin, Nortah’ın gözlerinin sürekli yan tarafına, oradaki bir şeye odaklandığını gördü.</p>

    <p>Vaelin kılıcını çok seri bir şekilde kınından çıkararak yanına döndü.</p>

    <p>“YAPMA!” Nortah’ın bağırışı yetişmemişti. Çok büyük ve inanılmaz derecede güçlü bir şey Vaelin’e yandan vurdu. Darbenin kuvvetiyle kılıcı elinden düştü ve havaya, yaklaşık on metre öteye uçtu. Ciğerlerindeki nefes bir anda dışarı kaçtı.</p>

    <p>Acele ile elini botundaki hançere attı, nefes aldı ve göğsündeki keskin acıyı umursamamaya çalıştı. En azından bir tane kırık kaburgasının olduğunu düşünüyordu. Kendini ayağa kalkmaya zorlayınca acıdan bağırdı ve vücudundan geçen bulantı dalgası gözlerini bulandırınca yere düştü ve devrildi. Yalnızca bir kaburga değil. Hançerini deli gibi sallamaya başladı. Tekrar ayağa kalkmaya çalışınca Nortah’ın yanına gelmiş olduğunu gördü. Vaelin saldırı beklediği için geriledi ve darbeyi engellemek için hançerini aksi yöne doğru tuttu...</p>

    <p>Nortah’ın sırtı Vaelin’e dönüktü. Ellerini başının üzerine kaldırmış sallıyordu. “HAYIR! Hayır! Bırak onu!”</p>

    <p>Bir ses vardı, hırıltı gibi bir ses. Ama bir köpeğin çıkarabileceği bir sese benzemiyordu.</p>

    <p>Vaelin, Urlish ve Martishe’te yaban kedileri görmüştü ama karşısında duran hayvanın boyutları o kadar farklıydı ki bambaşka bir tür yaratık olduğunu düşündü. Omuzları yaklaşık bir buçuk metre genişliğindeydi ve kaslı, bembeyaz kürkünde siyah lekeler vardı. Pençeleri beş santimetreden uzundu ve parlak yeşil gözleri çizgili suratında art niyetli bir şekilde parlıyorlardı. Vaelin’le göz göze gelince tısladı ve fildişinden yapılmış hançerler gibi olan tırnaklarını çıkardı.</p>

    <p>“HAYIR!” diye bağırdı Nortah ve Vaelin’le kedinin arasında durdu. “Hayır!”</p>

    <p>Kedi tekrar hırladı, canı sıkkın bir şekilde havaya bir pençe attı ve sonra sol tarafa doğru gidip Nortah’ı geçmeye çalıştı. Vaelin çok şaşkındı. <em>Ondan korkuyor mu?</em></p>

    <p>Bir el çırpışı duydu. Yüksek ve keskin sesi soğuk dağ havasında yayıldı. Vaelin gözlerini hırlayan kedinin üzerinden çevirince biraz uzaklarında genç bir kadının durduğunu gördü. Zayıf kadın kumraldı, tanıdık ve çok güzel bir suratı vardı.</p>

    <p>“Sella?” dedi ve vücuduna yayılan acı dalgasından dolayı titredi. Gözleri bulanık görüyordu. Bulanıklık geçince kızın başında durduğunu ve samimi bir şekilde gülümsediğini gördü. Kedi de yanında durmuş, Sella kürkünü okşarken burnuyla ona sokuluyordu. Sella’nın arkasında yıkıntıların içinden insanların, genç yaşlı, kadın erkek düzinelerce insanın çıktığını gördü.</p>

    <p>“Kardeşim?” Nortah yanında dizlerinin üstüne çökmüştü ve suratı oldukça endişeliydi. “Yaralı mısın?”</p>

    <p>“Ben...” Nortah’ın suratına bakıp gözlerindeki endişeyi görünce utançla doldu. <em>Buraya seni öldürmeye geldim, arkadaşım. Ben ne tür bir insanım?</em> “İyiyim,” dedi, ayağa kalkmaya çalıştı ve göğsündeki ağrının vahşice alevlenmesinden dolayı birden bayıldı.</p>
  </div>
</body>
</html>
