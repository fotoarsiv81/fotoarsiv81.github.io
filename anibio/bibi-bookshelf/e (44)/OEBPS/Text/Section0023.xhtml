<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Beşinci Bölüm</h2>

    <p>Rüyasında acı yoktu. Rüyasında pencereden yumuşak, altın rengi bir ışık süzülüyordu ve Kardeş Sherin ona bakarak gülümsüyordu.</p>

    <p>“Hayatta kalmayı başardın,” dedi. “Başaracağını biliyordum.”</p>

    <p><em>Bir rüya... Rüyada insan içinden geçenleri söyleyebilir.</em> “Çok güzelsin,” dedi ona.</p>

    <p>Kızın gülümsemesi kahkahaya dönüştü. “Sayıklıyorsun, kardeş. Uyumaya çalış, dinlenmen gerek. Dışarıda eğer iyileşmezsen bana çok kızacak, tehlikeli görünümlü kişiler var.”</p>

    <p>“Beraber buradan kaçmalıyız,” dedi neşeli bir şekilde rüyada olmanın verdiği özgürlükten yararlanarak. “Kaçalım. Senin şifa yapacağın, benim de katil dışında bir şey olmayı öğrenebileceğim bir yere gidelim...”</p>

    <p>“Hişt!” Kız parmaklarını Vaelin’in dudaklarının üzerine koydu. Gülümsemiyordu. “Lütfen, Vaelin.”</p>

    <p>“O adamları öldürürken hiçbir şey hissetmedim. Hiçbir şey. Bu doğru bir şey değil...”</p>

    <p>“Suret’i kurtardın. Başka seçeneğin yoktu.”</p>

    <p><em>Siyahlı adam bacağındaki yarayı tuttu; Vaelin’in kılıcı boğazıyla buluştuğunda boğazından çocuksu bir mızırdanma çıktı...</em> “Annemi utandırdım. Onunla karşılaştırılınca ben bir hiçim...”</p>

    <p>“Hayır.” Vaelin’in alnını okşamaya başladı, yaklaştı ve usulca dudaklarından öptü. “Sen bir muhafızsın, yardıma muhtaç olanları savunmak için dövüşen bir savaşçısın. Güçlü ve adaletlisin. Bunu sakın unutma. Ve bana ne zaman ihtiyacın olursa, beni ne zaman çağırırsan burada olacağım.”</p>

    <p>Rüya dağılmaya, bitkinlik onu yokluğa çekmeye başladı. “Beraber kaçmayı tercih ederdim...”</p>

    <p class="bolum_arasi">* * *</p>

    <p>Joffril kökünün değil, gergin kasların ve sıvı kaybının acısıyla uyandı. Çarşaflarda garip şekilli, kırmızı-kahverengi lekeler vardı ve kılıcın kesiği hâlâ yanıyordu. Göz kapakları kapanıyor, kendisini çağıran rüyaya teslim olmaya hazırlanıyordu... ki odada yalnız olmadığını fark etti.</p>

    <p>Usta Sollis kılıcı dizlerinin üstünde, kollarını kavuşturmuş odanın köşesinde oturuyordu. Gözlerinin kırmızılığını gören Vaelin, adamın gece boyunca uyumadığını anladı. “Uyanman uzun sürdü,” dedi.</p>

    <p>“Üzgünüm, Usta,” dedi zar zor Vaelin.</p>

    <p>Usta Sollis ayağa kalktı, yatağın yanına geldi ve sürahiden bir kupaya su koydu. “Al.” Kupayı Vaelin’in dudaklarına götürdü. “Küçük yudumla, hepsini bir anda içme.”</p>

    <p>Suyun tadı her zaman olduğundan çok daha güzeldi. Boğazının kuruluğunu giderdi. “Teşekkürler, Usta.”</p>

    <p>“Kardeş Sherin her saat en az bir kupa içmen gerektiğini söyledi. Bakımın için çok sıkı direktifler verdi.”</p>

    <p><em>Sherin... Beraber buradan kaçmalıyız...</em> Göğsüne yeni bir ağrı saplandı ve rüyayı hiç görmemiş olmayı diledi. Uyanıp gerçek olmadığını görmeye katlanamıyordu.</p>

    <p>Çarşaflardaki lekelere baktı. “Beni kesip açmaları mı gerekti?” Kaburga açıcının göğsüne sokulduğu nahoş bir rüya görmüştü.</p>

    <p>“Görünüşe göre Joffril kökü kan terlemeye sebep oluyormuş. Temizleyici etkisinin yan etkisiymiş, öyle söylediler.” Sollis odanın köşesinden sandalyesini aldı ve yatağın kenarına koydu. “Neler olduğunu bilmem gerekiyor.”</p>

    <p>Vaelin hiçbir şeyi atlamadan, her şeyi anlattı. Sollis sessizce dinledi. Henna’nın odasına geldiğini duyunca bir kaşını kaldırdı, kurdun uluduğunu söyleyince ise bir tepki vermedi. Bir tek şu sözcükleri söylediğinde tepki verdi: <em>Bir zamanlar yedi tane vardı.</em> Gözlerini çok kısa bir an için çevirdi, ama bu yeterince şey anlatıyordu. <em>Biliyor,</em> diye düşündü Vaelin. <em>Ne anlama geldiğini biliyor ve bir çuval altınına bahse girerim ki bana söylemeyecek.</em> Sollis hikâyenin kalanını dinlerken hiçbir tepki vermedi, sadece birkaç soru sordu. “Peki becerileri konusunda ne düşünüyorsun, şu suikastçıların?”</p>

    <p>“Kılıç savurabiliyorlardı ama taktik konusunda hiçbir şey bilmiyorlardı. Zehirlenmiş ve zayıfken beni öldürmeliydiler, üzerime çullanarak işimi bitirebilirlerdi. Bunun yerine sırayla geldiler, her seferinde pusu kurarak.”</p>

    <p>Usta Sollis sessizce oturdu ve aldığı bilgi üzerine düşünmeye başladı. Vaelin umutsuzca uyumak istiyordu ama kendini uyanık kalmaya zorladı. Acemi kardeşler bir ustanın yanında uyumazlardı.</p>

    <p>“Kardeş Sherin gelecek mi?” diye sordu Vaelin. Sessizliği bozmanın uyanık kalmasına yardımcı olacağını düşündü. “Ben... yatağa ne kadar bağlı kalacağımı bilmek istiyorum.”</p>

    <p>“Yaralılarla ilgileniyor. Bir süre meşgul olacaktır. Son iki günde şehirde olaylar oldu.”</p>

    <p><em>İki gün.</em> İki gündür rüya görüp kan terliyormuş. “Olaylar mı, Usta?”</p>

    <p>“İsyanlar oldu. Saldırıların söylentisi çıkınca işin içinde İnkârcıların parmağı olduğu söylenmeye başladı. Sonra da Cumbrael ordusunun hepimizi uyurken öldürmek üzere kanalizasyonlarda beklediği gibi bir hikâye çıktı ama herkes inandı.” Tiksintiyle başını salladı. “Eğer yeterince korkarlarsa, cahil insanlar her şeye inanır.”</p>

    <p>Vaelin şaşırdı. “Saldırılar mı?”</p>

    <p>“Saldırıya uğrayan tek Suret, Elera Al Mendah değildi. İkinci ve Dördüncü Nişan’ın Suretleri öldü. Diğerlerine şans yardım etti. Suret Hendrahl ciddi bir şekilde yaralandı ama görünüşe göre kılıç bütün o yağ tabakasını geçip kalbine ulaşamamış.”</p>

    <p>Vaelin’in aklı çalkalanmaya başladı. İki Suret’in ölmesi resmen inanılmazdı. İrfan Sınavı’ndan Suret Corlin Al Sentis’i hatırlıyordu. Mağrur duruşlu, ciddi bakışlı adam ona ormanda olan olayları sormuştu. Onun zehir ve hançerlerle parçalandığını düşünmek garipti. Ve aklına doğal olarak kendi Suretleri geldi. “Suret Arlyn?”</p>

    <p>“Oldukça iyi, yaşıyor. Üç kişi göndermişler. Tünel kazarak mahzenlere girmişler ama onlar Usta Grealin karşılamış. Savaşta şişman bir adamı küçümsemek her zaman hatadır.” Sollis’in Usta Grealin hakkında dillendirdiği, iltifata en yakın şey buydu.</p>

    <p>“Yaralandı mı?”</p>

    <p>“Birkaç çürüğü var o kadar. Cevap vermeleri için içlerinden birini canlı tutamadığına üzülüyor.”</p>

    <p>“Kardeşlerim?”</p>

    <p>“Hepsi iyi. Kardeş Nortah yalnızca iki gün geçtikten sonra kendini İkinci Nişan’dan kovdurtmayı başardı. Diğerlerine gelince, Kardeş Caenis, Suret Hendrahl’ı bıçaklayan suikastçıyı öldürerek farkını gösterdi. Diğerleri Suret Corlin ölürken içkiden sızmış bir haldelermiş. Altıncı Nişan’ın acemi kardeşlerinin yarısı Dördüncü Nişan’da fink atıyor ve suikastçılar Suret’in boğazını kesip kimse duymadan kaçıyorlar. Çok sert bir cezaya hükmedildi.”</p>

    <p>Vaelin tekrar yatağına sindi. Yorgunluk birden bastırmıştı. “Beni affet, Usta,” dedi. “İçlerinden birini canlı yakalayamadığım için. Zehir aklımı bulandırdı...” Ve Usta Sollis’in sert, ifadeden yoksun suratı gölgelere karıştı.</p>

    <p class="bolum_arasi">* * *</p>

    <p>Barkus esip gürlüyor, Dentos espriler yapıyor, Nortah gülüyor, Caenis az konuşuyordu. Vaelin hepsini çok özlemiş olduğunu fark etti.</p>

    <p>“Olanlar çok saçma ya,” dedi Barkus. Kaşları çatıktı. “Ne oluyor lan?”</p>

    <p>“Görünüşe göre aramızda düşmanlar var, kardeşim,” dedi Caenis. “Temkinli olmalıyız.”</p>

    <p>“Ama neden, neden? Neden Suretleri öldüresin ki?”</p>

    <p>Vaelin yorgundu. Kolundaki yara izi mavimsi bir renk almıştı ve Joffril kökünün ağrısı, yerini uzuvlarında hafif bir ağrıya bırakmıştı. Sabah birkaç ziyaretçisi olmuştu. Usta Harin gelip tuhaf iltifatlar etmiş ve birkaç kahkaha atmıştı. Vaelin adamın Henna’nın ihanetine üzüldüğünü ama kendisinin hayatta olmasına sevindiğini anlamıştı. Henna, Harin’in grubundaki en iyilerden biriydi. Kardeş Sellin de bir saat kadar kalıp fırsatı olsaydı sopasını suikastçılar üzerinde denemek istediğini söyleyerek sıkı sıkı sopasını tutmuştu. Vaelin’in aklına bir an için bekçi kulübesinde boğazı kesik yaşlı bir kardeşin görüntüsü gelmiş, ama bunun yerine, “Senden kaçınmakla akıllılık etmişler, kardeş,” demişti. Bunu duyan yaşlı adam mutlu olmuş ve ertesi gün kendi yaptığı bir et suyu çorbayla döneceğini söylemişti. Başka ziyaretçileri de olmuştu ama Kardeş Sherin gelmemişti ve Vaelin uykusunda saçma bir şeyler sayıklamış olabileceğini düşündü.</p>

    <p>“Frentis nasıl?” diye sordu.</p>

    <p>“Sinirli,” dedi Nortah. “Ne yapacağını bilmiyor, onu şimdiden üç kavgadan çıkardık. Suret’e bizimle gelebilmek için yalvardı ama sebep olduğu şeyler yüzünden ahırda bir gün hizmetle görevlendirildi.”</p>

    <p>“Döndüğünüzde ona göz kulak olun. Kendi başına Usta Rensial’la birlikte olmasından hoşlanmıyorum. İyi olduğumu ve yakında döneceğimi söyleyin. Ve her gün Çizik’i ziyaret etmeyi unutmamasını söyleyin.”</p>

    <p>Nortah başıyla onayladı. Sözcüklere dökülmemişti ama Vaelin iyileşirken, Nortah’ın liderlik edeceği konusunda anlaşmışlardı. “Dördünü öldürmüşsün,” dedi. “Etkileyici.”</p>

    <p>“Üç. Bir tanesi bir kızdı, senelerdir burada kardeş gibi yaşıyormuş. Beni öldürmeyi başaramayınca kendini öldürdü.”</p>

    <p>“Bir kız mı?” Vaelin’in kolundaki yara izine bakan Nortah pis pis gülümsedi. “Sana ne kadar yaklaşmasına izin verdin, kardeşim?”</p>

    <p>“Çok.” <em>Unutmayacağım bir ders.</em></p>

    <p>“Kardeş Nillin on iki yıldan fazla bir süredir Dördüncü Nişan’daymış,” dedi Caenis. “En saygı duyulan araştırmacılardan biriymiş. Dilbilim üzerine üç kitap yazmış ve acemi kardeşlere dil öğretiyormuş. Meğerse bütün bu zaman boyunca Suret Dendrahl’ı öldürmeyi bekliyormuş.”</p>

    <p>“Ölmediği için şişko piç sana teşekkür borçlu,” dedi Nortah. “Nasıl anladın peki?”</p>

    <p>“Şans. Suret’ten ödünç aldığım bir kitabı geri götürüyordum. Çığlıklarını duyunca kapıyı tekme atarak açtım.” Durdu ve hüzünlü olan yüzü görünür biçimde karardı. “Kırk yedi yaşındaki birine göre Kardeş Nillin oldukça iyi bir şekilde karşı koydu.”</p>

    <p>“Peki sen ne yaptın?” diye sordu Dentos.</p>

    <p>“Hiç silahım yoktu, Dördüncü Nişan’da silah taşımak çok anlamsızdı. Neyse, ellerimi kullanmak zorunda kaldım.”</p>

    <p>“Zor olmuştur,” dedi Barkus. “Bıçaklı birinin karşısına silahsız bir şekilde çıkmak.”</p>

    <p>“Becerisi vardı, ama...” Caenis omzunu silkti.</p>

    <p>“Bizden biri değildi,” diye bitirdi Vaelin.</p>

    <p>Caenis başıyla onayladı. “Ki bu da şu soruya yol açıyor: Harekete geçmeden önce neden Nişanlara Altıncı Nişan’dan çocukların dolmasını beklediler?”</p>

    <p>“Çok mantıksız,” dedi Nortah esneyerek. “Gerçi İkinci Nişan’ın Sureti’ni neden öldürmek isteyebileceklerini anlıyorum. Sıkıcı ihtiyar bir dakika daha zırvalamaya devam etseydi az kalsın ben öldürecektim.”</p>

    <p>“Bu yüzden mi kovuldun?” diye sordu Vaelin.</p>

    <p>Dentos kıs kıs gülmeye başlayınca Nortah da uzun zaman sonra içten güldü. “Kız kardeşlerden biriyle bir yanlış anlaşılma yaşandı. Görünüşe göre rahatlama masajının da belli sınırları varmış. Yani en azından bana tokat atıp koşmaya başlayınca böyle dedi gibi geldi.”</p>

    <p>Vaelin konuşmaya başlamadan önce biraz gülmelerine izin verdi, zira hepsinin tek tek gözüne bakarak konuşmak istiyordu. “Burada ne oldu bilmiyorum, kardeşlerim. Bildiklerim sizin kadar. Ama tehlikeli bir dönemde yaşadığımızı biliyorum ve birbirimizden başka güvenecek kimsemiz olmadığını. Usta Sollis’in lafından çıkmayın, Suret’in dediklerine harfiyen uyun ve en önemlisi, birbirinize sahip çıkın.”</p>

    <p>Kapı açıldı ve elinde bir leğen kaynar suyla Kardeş Sherin girdi. O gün ilk defa suratını görüyordu. “Dışarı!” dedi Sherin buyurgan bir tonla. “Kardeş Vaelin’in yıkanma zamanı geldi, zaten yeterince burada durdunuz.”</p>

    <p>“Yıkanma zamanı demek, ha?” Nortah bir kaşını kaldırdı ve Sherin leğeni masaya koyarken ona yaklaştı. Vaelin, Nortah’ın kızı baştan aşağı süzdüğünü gördü. “Eminim iyice yıkarsınız, kardeş.”</p>

    <p>Sherin tedavi odasında âşık sarhoşlara baktığı gibi yorgun, ilgisiz bir şekilde baktı. “Senin gidip bir yerlerde kılıcınla oynaman gerekmiyor mu, kardeş?”</p>

    <p>Alaycı bir şekilde gülerek Nortah diğerlerinin peşinden dışarı çıktı.</p>

    <p>“Arkadaşın nezaketten pek anlamıyor galiba,” dedi Sherin. “Davranışları bir kardeşe yakışmıyor.”</p>

    <p>“Nişan’ımda pek çok kardeş var ve bazılarının davranışları yakışık alır, bazılarının almaz.”</p>

    <p>Sherin bir kaşını kaldırdı ama cevap vermedi. Yorganı üzerinden çekmeye yeltenirken, “Artık kendimi yıkayacak kadar gücüm var, kardeş,” dedi Vaelin. Yorganı nazikçe, ama sıkı bir şekilde tutuyordu.</p>

    <p>Sherin şaşırmış bir şekilde baktı. “İnan sende daha önce görmediğim bir şey yok. Baygınken seni kim yıkadı sanıyorsun?”</p>

    <p>Vaelin bu rahatsızlık verici düşünceyi aklından uzaklaştırmaya çalıştı ve yorganı tutmaya devam etti. “Yine de, şimdi daha güçlüyüm.”</p>

    <p>“Nasıl istersen.” Bezi leğenin içine koydu ve geri çekildi. “Madem çok güçlüsün, Suret’le bugün görüşebilirsin. Sürekli seni soruyor. Öğlen saatinde bahçede ol. Yardımımı kabul etmeye katlanabilirsen, sana yardım ederim.”</p>

    <p>Arkasına bile bakmadan odadan çıktı. Vaelin’in kızın duygularını incittiğini anlaması birkaç dakika sürdü.</p>

    <p class="bolum_arasi">* * *</p>

    <p>Beşinci Nişan’ın bahçesi çok büyüktü. Birkaç dönümlük zengin toprakta kardeşler çeşitli türde bitkilerle ilgileniyordu, sonuçta çalışmalarında bitkiler çok önemli bir yere sahipti. Bahçenin çoğu dikdörtgenlerle, yeşil ve kahverengi dama tahtasını andıran şekillerle kaplıydı ama bazı yerlerde renk adaları, çiçek kümeleri ve kiraz çiçekleri de mevcuttu.</p>

    <p>“Bizim Nişan’ımızda da bahçeler var,” dedi Vaelin. Sherin parseller arasındaki çakıl yoldan yürürken ona yardım ediyordu. Bacakları ve göğsü hâlâ çok ağrıyordu, kıza ağırlığını istemediği kadar çok vermek zorunda kalmıştı. Bu kadar yakın olmaktan Sherin’in rahatsız olduğunu biliyordu. Onu Suret’e götürmek için öğlen vakti geldiğinde konuşmamıştı, gözlerine bakmaktan da özenle kaçmıyordu. “Buna benzemiyor,” dedi kız cevap vermeyince. “Usta Smentil çoğu zaman kendi başına ilgileniyor bahçelerle. Yalnızca işaret diliyle konuşuyor, dilini Lonaklara kaybetmiş...” Sesi azalarak sustu. Belli ki Kardeş Sherin muhabbet havasında değildi.</p>

    <p>Küçük bir çiçek yatağı dizisinin yanında durdu. Vaelin, Suret Elera’nın çiçekler arasında yürüdüğünü gördü.</p>

    <p>“Dönmene Suret vardım edecek,” dedi Sherin ve Vaelin’in elini kendi omzundan çekti.</p>

    <p>“Teşekkürler, kardeş.”</p>

    <p>Kız başını salladı ve arkasını döndü.</p>

    <p>“Kardeş,” dedi Vaelin ve uzanıp bileğine dokundu. “Bir dakika lütfen.”</p>

    <p>Kız bileğini çekti ama durdu ve çekingen bir şekilde Vaelin’e döndü.</p>

    <p>“Sana teşekkür etmedim,” dedi Vaelin. “Hayatımı kurtardığın için.”</p>

    <p>“İşim bu, kardeş.”</p>

    <p>“Ben... iyileşirken pek çok tuhaf rüya gördüm. Bazı şeyler söylemiş olabilirim, asla söylemeyeceğim şeyler. Bir şey dediysem... alındıysan...”</p>

    <p>“Hiçbir şey demedin, kardeş.” Kız başını kaldırdı, Vaelin’in gözlerine baktı ve zoraki bir şekilde gülümsedi. “En azından alınacağım bir şey söylemedin.” Kollarını göğsünde kavuşturdu ve gülümsemesi kayboldu. “Yakında ayrılacaksın. O berbat yere dönecek, korkunç bir savaşa gideceksin. Biz... tekrar konuşamayacağız, belki de hiç.”</p>

    <p>Vaelin istemsizce kıza doğru yaklaştı ve uzanıp elini tuttu. “Tekrar konuşacağız. Söz veriyorum.”</p>

    <p>“Vaelin!” Çiçek bahçesinin ucunda elinde küçük bir budama bıçağıyla duran Suret Elera ona seslenmişti. Pırıl pırıl gülümsüyordu. “Çok daha güçlenmişsin.”</p>

    <p>“Kardeş Sherin sayesinde, Suret.”</p>

    <p>“Doğru. Ama zamanı çok değerli.”</p>

    <p>“Özür dilerim, Suret.” Sherin başını eğdi. “Oyalanmamalıyım...”</p>

    <p>“Amacım azarlamak değildi, kardeşim. Ama şehir hâlâ olaylı. Korkarım becerilerine bugün de çok ihtiyaç olacak.”</p>

    <p>Sherin başını salladı, hafif bir gülümsemeyle Vaelin’e kısa bir veda bakışı attı ve sonra elini bırakıp Nişan Hanesi’ne gitmek üzere arkasını döndü. Kız gözden kaybolana kadar Vaelin arkasından baktı.</p>

    <p>“Çiçekler hakkında ne biliyorsun, Vaelin?” diye sordu Elera Al Mendah. Destek olmak için kolunu uzattı ve beraber çiçek bahçesine girdiler.</p>

    <p>“Usta Hutril zehirli olanları ayırt etmeyi öğretti. Ezip ok uçlarına sürmeye uygunlarmış.” <em>Ve kışbaharlarını seven bir kız kardeşim var.</em></p>

    <p>“Çok yararlı oluyorlardır, tabii. Bunların ne olduğunu biliyor musun?” Dört taçyaprağı olan, başı eğik, mor renkli bir çiçeğin yanında durdu.</p>

    <p>“Daha önce hiç görmedim, Suret.”</p>

    <p>“Marla Orkideleri. Alpir İmparatorluğu’nun en güneyinden geliyorlar. Aslında bunlar melez. Biraz dayanıklı olsunlar diye buradaki orkidelerimizden biraz ekledim. Bizim iklimimiz bu bitkilerin alışkın olduğundan daha soğuk. Bitkilerde genelde böyle olur, yetiştikleri topraktan çıkarırsan sararıp solarlar.”</p>

    <p>Bir ders niteliğinde konuştuğunu hissetti, almak istemediği bir ders. “Anlıyorum, Suret.” Beklediği cevabın bu olduğunu tahmin ediyordu.</p>

    <p>“Sherin özel biri,” diye devam etti Suret. “İnsanları umursayan biri... anlıyor musun? Çoğu kişiden, hatta bu Nişan’ın kardeşlerinden bile çok umursuyor. Belki de becerisi bundan kaynaklanıyordur. Çok becerikli, çoğu konuda benden bile daha iyi ama bunu ona söyleme. Öyle bir beceriye sahip olmak insanı yalnızlaştırıyor. Onun ne kadar özel olduğunu görebilecek kadar sıkıntıya girmiyor çoğu ya da o kadar zaman harcamıyorlar. Ama sen zaman harcadın, tıpkı tahmin ettiğim gibi. Bu yüzden sizi bir araya koymuştum. Ama bu kadar güçlü bir bağınız olacağını tahmin etmemiştim.”</p>

    <p>“İtikad’a hizmet edenlerin arkadaşlık yapmasının yasak olduğunu zannetmiyorum.”</p>

    <p>Suret Elera bu küstahlık karşısında bir kaşını kaldırdı ama azarlamadı. “Arkadaşlık değerlidir. Ama sen ve Sherin’in yapması gereken şeylerin önüne geçmemeli. Sen kendi Nişan’ın için ne anlama sahipsen, Sherin de bizim için aynı değere sahip.”</p>

    <p>“Neymiş o?”</p>

    <p>“Gelecek. Bunu anlaman çok önemli. Annen anlamadı veya anlamayı reddetti. Aşk bunu yapabiliyor insana, İtikad’ın çizdiği yola körleştiriyor insanı. Babanla evlenmek için buradan ayrıldığında Beşinci Nişan gelecekteki Suret’ini kaybetti.”</p>

    <p>“Eminim annem kendi yolunu kendi seçmiştir.”</p>

    <p>Suret, Vaelin’in sesindeki sertliği duyup biraz irkildi. “Evet, doğru. Eleştirmek istemedim, sadece üzüntümü bildirdim. En yakın arkadaşımdı, buraya ilk geldiğimde bana çok şey öğretmişti. O olmasa hiçbir şey biliyor olmazdım.”</p>

    <p>Küçük, sade ve ahşap bir bankın yanına geldiklerinde durdu ve Vaelin’e de oturmasını işaret etti. Vaelin dinlenme fırsatı bulduğu için memnun oldu. Bacakları her an altında katlanacakmış gibiydi.</p>

    <p>“Suret, size saldıran kişiler hakkında bir şey öğrenip öğrenmediğinizi sorabilir miyim?”</p>

    <p>Suret başını iki yana salladı. “Çok az şey öğrenebildim. Cesetler incelendi ama Kardeş Henna gibi hepsinin dişlerinde bulduğumuz kapsüller dışında önemli bir şey bulunmadı. Yüzlerini kimse tanımıyordu. Diyar Muhafızları ve Dördüncü Nişan soruşturmaya başladı. Yakın zamanda cevaplar bulacaklarını umuyorum.”</p>

    <p>Kısa bir süre önce ölümden kurtulmuş bir kadına göre saldırganların kimliği hakkında neredeyse hiç kaygı duymuyor gibiydi. “Başkalarının tekrar denemesinden korkmuyor musunuz?”</p>

    <p>Bunu daha önce hiç düşünmemiş gibi kaşlarını çattı. “Gelirlerse gelsinler. Yapabileceğim bir şey yok ki. İtikad bize değiştiremeyeceğimiz şeyleri kabullenmemiz gerektiğini öğütler.”</p>

    <p>“Kardeş Henna uzun süredir buradaydı. Onun ihaneti canınızı sıkmış olmalı.”</p>

    <p>“İhanet mi? Buraya bir sadakati yokmuş belli ki, o zaman buna ihanet denemez ki. Buraya neden gönderildiyse onu yaptı. Ama adanmışlığının beni etkilediğini söylemeliyim, bu kadar zaman bir yalanı yaşamış. Hiç bocalamayıp, maskesini düşürmedi.”</p>

    <p>“Ölmeden önce bir şey söyledi. ‘Bir zamanlar yedi tane vardı.’ Bunun anlamını biliyor musunuz?”</p>

    <p>Bir şey vardı: Usta Sollis’te gördüğü gibi anlamış olduğunu bildiren bir ifade yoktu, daha ziyade korkmuş gibiydi ama ifade hemen suratından silindi. “Bugün çok sorun var, Vaelin. Konuşmalarımızda sık sık karşımıza çıkan bir durum bu.”</p>

    <p><em>Bu da hiçbir şey söylemeyecek.</em> “Affedin, Suret.”</p>

    <p>Suret gülerek havayı dağıttı. “Benim için yaptığından sonra sana en azından bir cevap borçluyum. Peki, bir soru sor bakalım ama tek bir tane.”</p>

    <p><em>Tek bir soru.</em> Sanki onunla oyun oynuyormuş gibi gaddarcaydı. Aklından çıkmayan onlarca sorusuna yanıtlar bulmak istiyordu ama bir an düşündükten sonra aklını aylardır en çok kurcalayan soruyu sormaya karar verdi. “Kız kardeşim hakkında ne biliyorsunuz?”</p>

    <p>Bir an durdu ve üzüntü, suratında çizgiler oluşturdu. “Çok zeki bir genç kız olduğunu, ailesinin onu çok sevdiğini ve yaklaşık on yıl önce doğduğunu biliyorum.”</p>

    <p>“Annem daha hayattayken.”</p>

    <p>Suret içini çekti. “Vaelin, seni incitmek istemiyorum ama her evliliğin mutlu bir hikâye olmadığını anlamalısın. Annen ve baban birbirlerini çok seviyordu ama aynı zamanda birbirlerinden çok farklıydı. Annen görev zamanında oldukça savaş görmüştü ve savaştan nefret ediyordu, ama babanın Savaş Lordu olmasını bile kabullendi çünkü onu seviyordu ve baban Diyar Muhafızları’nı dizginlemeye çalışan adil bir adamdı. Ama Üçüncü Melden Savaşı çıktığında annen artık buna dayanamadığına karar verdi. Babana ne emir verildiğini biliyordu ve ona bunu yapmaması için yalvardı. Ama baban kralına itaat etmeliydi.”</p>

    <p>“Şehir.” <em>Binlerce erkek, kadın, çocuk... hepsi ateşte çığlık atıyorlardı...</em></p>

    <p>“Evet. İkisinin de kâbuslarından çıkmamaya başladı ve beraberliklerini bitirdi. Annen babana sırtını döndü. Baban evden uzakta çok zaman geçirmeye başladı ama ona kız çocuğunu veren kadınla nasıl tanıştı bilmiyorum. Ama annen ölüp sen de Altıncı Nişan’a yerleştirildiğinde babanın evinde yaşamaya başladılar. Kadınla evlenip kızını meşru bir çocuk olarak göstermek için izin istedi ama Kral buna karşı çıktı. Savaş Lordu örnek olmalıdır, insanların örnek alacağı biri. Bu olaydan kısa bir süre sonra baban Kral’ın hizmetinden çıktı.”</p>

    <p>“Annem kızı biliyor muydu?”</p>

    <p>“Sanmıyorum. Aynı sıralarda sağlık durumu kötüleşmeye başlamıştı. Senin geleceğin için endişeleniyordu.” Uzanıp Vaelin’in saçını okşadı. “Senin için çok umutluydu. Çok iyilik yaptı, sayısız insan iyileştirdi ama hayatta en çok gurur duyduğu başarısı şendin.”</p>

    <p>“O zaman yaşayıp bu hale geldiğimi görmemesine sevindim.”</p>

    <p>Tokat alışık olduğundan daha yavaştı ama o kadar beklenmedikti ki engelleyemedi.</p>

    <p>“Sakın böyle söyleme!” Çok sinirlenmişti. Vaelin acıyan yanağını tuttu. “Ne hale gelmişsin? Benim ve Kardeş Sherin’in hayatını kurtaran cesur, genç bir adam. Annenin bu halinden oldukça memnun olduğundan, ruhunun senin hakkında gururla şarkı söylediğinden eminim.”</p>

    <p>“Ben bir katilim. Yapmasını bildiğim tek şey bu.”</p>

    <p>“Sen İtikad’a hizmet eden bir savaşçısın. Bunu unutma. Bu sana şu an hiçbir anlam ifade etmeyebilir ama zamanla edecektir.”</p>

    <p>“Annemin istediği bu değildi. Babam, orospusunu eve sokabilsin diye beni Nişan’a koydu...”</p>

    <p>“O babanın kararı değildi.”</p>

    <p>“O zaman Kral’ın başka bir emriydi. Bağlılığının sembolü...”</p>

    <p>“Hayır. Annenin son isteğiydi.”</p>

    <p>Kendini tekrar tokat yemiş gibi hissetti ama bu seferki daha sertti. Başı dönmeye, aklı bulanmaya başladı. <em>YALAN! Yalan söylüyor! Annem böyle bir şey istemezdi!</em></p>

    <p>“Vaelin?”</p>

    <p>Banktan kalkıp yalpalayarak yürümeye başladı. Midesi bulanıyordu ve kafası allak bullaktı. Zayıf bacakları onu çok fazla taşıyamadı ve birkaç adım sonra yere yığıldı. Değerli orkideleri ezdi ve ağlamaya başladı.</p>

    <p>“Vaelin.” Suret yanına gelip onu kollarına aldı. “Üzgünüm, bilmek zorundaydın.”</p>

    <p>“Neden?” diye fısıldadı Vaelin. “Bunu neden yapsın?”</p>

    <p>“Çünkü kalbine bakıp nasıl bir insan olacağını görecek kadar cesurdu. Onun hediyesini alasın, hayatını şifacı olarak geçiresin diye Ayrılmışlar’a dua etti, ama sen büyüdükçe kanında akanın babanın becerisi olduğunu gördü. Babanın oğlu olarak, babanınkine benzer çok farklı bir hayatın olacaktı. Hayatını yine hizmetle geçirecektin ama Kral’a hizmet edecektin, İtikad’a değil. Kral’ın senin hakkında planları vardı, bunu biliyor muydun? Zaman içinde onun çok işine yarayacaktın. Annen kocasını onun planları yüzünden kaybetmişti ve aynısının oğluna da olmasına dayanamazdı. Sağlığı kötüleşirken seni korumak için ileride yanında olamayacağım fark etti. Baban ise hep kralına itaat edecekti. Cumbrael savaşları sırasında Suret Arlyn’le tanışmıştı ve ondan seni almasını istedi. Suret Arlyn de tabii ki kabul etti ama bunun Taç ile ters düşmek anlamına geldiğini de biliyordu. Annen babana söylediğinde baban çok öfkelendi ama annen ölüyordu ve son isteğini yerine getireceğine, o öldükten sonra seni Nişan’a vereceğine dair babana söz verdirdi. Seni Nişan’a götürmek, babanın son sadakat eylemiydi.”</p>

    <p><em>Gücümüz sadakatimizdir... Kral’a sadakat... ihanete uğrayan eşe sadakat...</em></p>

    <p>Vaelin fısıldayarak içindeki sırrı döktü. “Onu bir kere duydum. Nişan’daki ilk gecemde korkudan tir tir titrerken sesini duydum. Adımı söyledi.”</p>

    <p>Suret, Vaelin’i daha sıkı sardı. “Seni çok seviyordu. Seni onun kollarına verdiğimde gözlerinin nasıl parladığını görmeliydin.”</p>

    <p>Vaelin şaşkın bir şekilde ona baktı.</p>

    <p>Suret gülümsedi ve Vaelin’in alnını öptü. “Senin doğumunu ben gerçekleştirdim Vaelin Al Sorna. Büyük, yaygaracı bir et parçasıydın.”</p>

    <p><em>Sorular, daha çok soru.</em> Ama bir şekilde diğerlerini sormasa da olurmuş gibi geliyordu. Şimdilik cevaplar yeterli gibiydi. Suret onu ağlaması geçene kadar kollarında tuttu, sonra beraber Nişan Hanesi’ne döndüler. İki gün sonra, Beşinci Nişan’daki kardeşlerin iyi dilekleriyle ayrıldı. Kardeş Sherin yoktu, Suret onu önceki gün güney kıyısına göndermişti çünkü isyandan sonra pek çok kişinin tedavi edilmesi gerekiyordu. Vaelin onu tekrar görene kadar, yaklaşık beş yıl geçecekti.</p>
  </div>
</body>
</html>
