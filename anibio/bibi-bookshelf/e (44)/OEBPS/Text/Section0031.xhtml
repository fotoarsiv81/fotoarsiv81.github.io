<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Birinci Bölüm</h2>

    <p>Cumbrael yayı gerilmediği zaman bir buçuk metrelik uzunluktaydı ve porsukağacının göbek kerestesinden yapılırdı. Cumbrael yayıyla bir ok üç yüz metre öteye atılabilirdi ve eğer kullanıcı becerikliyse mesafe dört yüz elli metreyi bile bulurdu. Yakın mesafeden plaka zırhları kolayca delebiliyordu. Vaelin’in yayı, diğer çoğu Cumbrael yayından daha kalındı ve tutma yerlerinin pürüzsüz ahşabından yayın çok fazla kullanıldığı belliydi. Sahibinin keskin bir gözü vardı ve demir uçlu okuyla Martil Al Jelnek adındaki genç adamın zırhını delmiş, adamı öldürmüştü. Cana yakın bir soylu olan Martil Al Jelnek şiirden hoşlanır ve bıkmadan usanmadan nişanlısı hakkında konuşurdu. Nişanlısı olan kızın Asrael, hatta bütün dünyadaki en güzel ve nazik kız olduğunu söylerdi. Maalesef onu bir daha göremeyecekti. Gözleri açıktı ama feri gitmişti. Ağzında acılı bir ölümün işaretleri olan kan ve kusmuk vardı; Cumbraelli okçular oklarının uçlarına Joffril kökü ve engerek zehri karışımı bir sıvı sürerdi. Yayın sahibi, Vaelin’in oku koluna saplı bir halde birkaç metre ötesinde yerde yatıyordu. Saklandığı huş ağacının dalından düşünce boynu kırılmıştı.</p>

    <p>“Kimse yok,” dedi Barkus. Yanında Caenis ve Dentos’la beraber karda bata çıka yürüyerek geldi. “Görünüşe göre tekmiş.” Ölü okçunu başına tekme attı. Başı, kırık omurgasının ucunda döndü. Sonra Barkus eğilip cesedin üzerinde değerli bir şey var mı diye aramaya başladı.</p>

    <p>“Bütün askerler nereye gitti?” diye sordu Dentos.</p>

    <p>“Dağıldılar,” dedi Vaelin. “Büyük ihtimalle döndüğümüzde onları kampta buluruz.”</p>

    <p>“Pis korkaklar.” Dentos yerdeki Martil Al Jelnek’e baktı. “Onu sevmiyorlar mıydı? Ben iyi bir eleman olduğunu düşünmüştüm. Soylu olmasına rağmen.”</p>

    <p>“Bu sözde askerler Varinshold zindanlarının süprüntüleri, kardeşim,” dedi Caenis. “Kendilerinden başka kimseye sadakatleri yok.”</p>

    <p>“Atını buldun mu?” diye sordu Vaelin. Ölü soyluyu kampa taşıma düşüncesini hoş bulmuyordu.</p>

    <p>“Nortah getiriyor,” dedi Barkus. Cesette bulduğu birkaç bakır parayla ayağa kalktı. Cumbraellinin sadağını Vaelin’e attı. İçindeki oklar isle siyahlatılmıştı ve üstünde kuzgun tüyleri vardı. Düşmanları eserlerini imzalamayı seviyorlardı. “Onu kullanacak mısın?” diyerek yayı işaret etti Barkus. “Şehre döndüğümüzde on gümüşe okuturum ben onu.”</p>

    <p>Vaelin yayı sıkıca tuttu. “Ustalaşmayı bir denerim diyordum.”</p>

    <p>“İyi şanslar. Bu puştlar duyduğuma göre hayatları boyunca her gün antrenman yapıyorlarmış. Derebeyleri bunları her gün çalıştırıyormuş.” Elindeki az sayıda bakır paraya baktı. “Ama pek para ödüyormuş gibi durmuyor.”</p>

    <p>“Bunlar Tanrıları için savaşıyor, lordları için değil,” dedi Caenis. “Paraya pek değer vermiyorlar.”</p>

    <p>Al Jelnek’in zırhını çıkarıp adamı atının arkasına yerleştirdiler. Barkus’un eli, ölü adamın çantasına gidince Nortah, Barkus’un eline vurdu.</p>

    <p>“Buna ihtiyacı olmayacak herhalde.”</p>

    <p>“Hane’den yedi ay önce ayrıldık, İtikad aşkına!” diye çıkıştı Nortah. “Artık bir şeyler çalmana gerek yok.”</p>

    <p>Barkus omzunu silkti. “Alışkanlık oldu.”</p>

    <p><em>Yedi ay,</em> diye düşündü Vaelin kampa doğru yola koyulduklarında. Yedi aydır Martishe Ormanı’nda Cumbraelli İnkârcıları avlıyorlardı, her ne kadar sözde olsa da Linden Al Hestian ve yeni kurduğu alayı da onlara yardım ediyordu. Linden Al Hestian, şu kralın emrettiğinden tam bir ay fazladır yaşayan kişi. Her geçen gün Vaelin, omuzlarındaki yükün ağırlaştığını hissediyordu.</p>

    <p>Doğa da moralinin düzelmesine pek yardımcı olmuyordu. Martishe, Urlish’e benzemiyordu. Hem daha sık ağaçlıklı hem de daha karanlıktı. Bazı yerlerde ağaçlar o kadar sıktı ki aralarından geçmek mümkün değildi. Bunun üstüne bir de zeminin berbatlığı vardı. Yerdeki çukurlar ve boşluklar pusuya çok mahal veriyordu ve atlarını kullanmalarını engelliyordu. Sürekli ellerinde yaylar, ok atmaya hazır şekilde yürüyorlardı. Aralarında yalnızca soylular ata binmeye devam ediyordu ve onlar da ağaçlardaki Cumbraelli okçular için kolay hedef oluyorlardı. Linden Al Hestian’la beraber Martishe’e gelen on beş soylu gençten dört tanesi ölmüştü ve üç tanesi o kadar kötü yaralanmışlardı ki gittikleri her yere taşınmak zorunda kalıyorlardı. Alay ise daha kötü durumdaydı. Altı yüz kişi gelmişlerdi ama üçte biri ortada yoktu; bazıları ölmüş, bazıları ağaçlar arasında kaybolmuş, bazıları da fırsat bulunca kaçmışlardı. Bazen haftalardır kayıp olan adamları buluyorlardı. Adam ya karda donmuş ya bir ağaca bağlanmış ya da ölümüne işkence görmüş oluyordu. Mahkûmlar düşmanlarının işine yaramıyordu.</p>

    <p>Kayıplarına rağmen küçük Nişan birlikleri birkaç zafer kazanmıştı. Birkaç ay önce Caenis bir dere boyunca yürüyen, yaklaşık yirmi Cumbraelliden oluşan bir grubun izine rastlamıştı. Dere boyunca yürümeleri akıllıcaydı ama iz süren Caenis olunca bu pek bir anlam ifade etmiyordu. Düşmanları dinlenmek için durana kadar onları takip etmişlerdi. Antilop derisi ve samur postu giyen, sırtlarında yayları olan adamlar hiçbir şeyden şüphelenmiyorlardı. Açtıkları ilk yaylım ateşiyle yarısını öldürünce kalanlar geldikleri yerden geriye doğru kaçmaya başlamışlardı. Kardeşler kılıçlarını çekip onları avlamıştı, hiçbiri kaçamamıştı, ama merhamet de dilememişlerdi. Caenis haklıydı, bu adamlar Tanrıları için savaşıyordu ve onun için ölmekten çekinmiyordu.</p>

    <p>Birkaç kilometre yürüdükten sonra kampları görüş alanına girdi. Bir kamptan ziyade kazıklarla çevrili bir alandı, ilk geldiklerinde etrafa bir grup nöbetçi asker dikmişlerdi ama bu yalnızca düşmanlarının gece yarısı ok antrenmanı yapmalarını sağlamıştı. Linden Al Hestian etraflarını çevirmek için ağaçların kesilmesini emretmek zorunda kalmıştı. Martishe’teki birkaç açıklıktan birine yerleşip etraflarını ağaç gövdeleri ve kazıklarla çevrelemişlerdi. Vaelin ve Nişan birliğinin çoğu kamplarının basıklığını sevmediklerinden dolayı zamanlarının büyük kısmını ormanda geçiriyorlardı. Küçük gruplar halinde devriye geziyorlar ve kendi kamplarını kuruyorlardı. Kamplarının yerini her gün değiştirerek Cumbraellilerle ölümcül bir kovalamaca oyunu oynarlarken Al Hestian’ın askerleri bulundukları yerde duruyorlardı. Talihsiz Martil Al Jelnek’in yaptığı saldırı haftalardır yaptıkları tek harekâttı ve buna rağmen adamları yürüyüşe geçmezlerse kırbaçlamakla tehdit etmek durumunda kalmışlardı. Ve sonra tek bir oktan dolayı hepsi kaçışmıştı.</p>

    <p>Gür, kar kaplı kaşları, sert ve ters bakışları olan iri bir kardeş kampın girişindeki kapıda bekliyordu. Yanında gri benekli çok iri bir melez köpek vardı ve bakışları en az efendisininki kadar sertti.</p>

    <p>“Kardeş Makril.” Vaelin başını hafifçe eğerek selam verdi. Makril formaliteye pek önem veren bir adam değildi, ama birliklerinin kumandanı olarak saygı gösterilmeyi hak ediyordu, özellikle de Al Hestian’ın askerlerinin önünde. Kapının orada dolanan bazıları Al Jernek’in cesedini gördükten sonra her an gölgelerden bir Cumbraelli oku gelebilir ihtimaliyle korku dolu gözlerini ormanın kara duvarına çevirmişlerdi.</p>

    <p>Suret onu odasına çağırıp içeride Makril’i gördüğünde şaşkınlığını gizlemeyi başarmıştı. Makril suratında alaylı bir ifadeyle elindeki kırmızı, baklava şeklindeki banda bakıyordu.</p>

    <p>“Tanışıyorsunuz, sanırım,” demişti Suret.</p>

    <p>“Kır Sınavım sırasında tanışmıştık, Suret.”</p>

    <p>“Martishe Ormanı’na yapacağımız seferin kumandanı Kardeş Makril olacak,” demişti Suret. “Emirlerini sorgulamadan yerine getireceksin.”</p>

    <p>Sonradan anlamışlardı ki Nişan Hanesi’ndeki görevlerini bırakamayan Usta Hutril dışında Martishe’i Makril kadar iyi tanıyan kimse yoktu. Birlikleri otuz kardeşten oluşuyordu. Gelenlerin çoğu kuzey sınırından gelen deneyimli kardeşlerdi ve Vaelin gibi onlar da Makril’e karşı ihtiyatlı davranma gereği hissediyorlardı. Ama Makril iyi bir taktisyen olduğunu kanıtlasa da liderlik şekli kabaydı.</p>

    <p>“Kodumun bir saati,” diye kükredi. “Güneye iki günlüğüne gitmiştiniz.”</p>

    <p>“Lord Al Jelnek’in adamları kaçtı,” dedi Nortah. “O halde güneye gitmenin pek bir anlamı kalmadı.”</p>

    <p>“Sana mı sordum sümüklü?” diye çıkıştı Makril. Görür görmez hepsini sevmediği belli olmuştu ama Nortah’a karşı özel bir nefreti var gibiydi. Yanında duran melez köpeği Burun da efendisini onaylarmış gibi havladı. Vaelin’in adamın köpeği nereden bulduğu hakkında hiçbir fikri yoktu. Görünüşe göre Çizik’ten sonra köle-tazılardan vazgeçmiş, tür ayırt etmeden bulabildiği en büyük, en hırçın av köpeğini almıştı. Burun’un sevilmekten veya göz teması kurulmasından hoşlanmadığı etraftaki birkaç askerin yara izlerinden anlaşılabiliyordu.</p>

    <p>Nortah da Makril’i sevmemişti ve aynı derece nefret dolu bir şekilde adama baktı. Vaelin, ikisini baş başa bıraksalar olabileceklerden korkuyordu.</p>

    <p>“Cesedi geri getirmemizin daha iyi olacağını düşündük, kardeşim,” dedi Vaelin. “Bu akşam kendimiz devriyeye çıkarız.”</p>

    <p>Makril öfkeli bakışını Vaelin’e çevirdi. “Adamların bazıları döndü. En az elli pislik olduğunu söylediler.” Makril Cumbraellileri sadece pislik olarak adlandırıyordu. “Kaç tanesini öldürdünüz?”</p>

    <p>Vaelin elindeki yayı kaldırdı. “Bir.”</p>

    <p>Makril kalın kaşlarını çattı. “Ellide bir mi?”</p>

    <p>“Birde bir, kardeşim.”</p>

    <p>Makril derin bir şekilde iç çekti. “Bunu lorda bildirsek iyi olur. Bir mektup daha yazması gerekecek.”</p>

    <p>Lord Linden Al Hestian uzun boylu, yakışıklı, neşeli ve güzel gülüşü olan bir adamdı. Savaş sırasında cesur, kılıç ve mızrak kullanmakta becerikliydi. Vaelin, Kral’ın anlattığının aksine pratik zekâlı olduğunu, kibrinin yalnızca genç yaşta çok şey başarmış ve kendiyle gurur duyduğunu saklamaya gerek görmeyen birinin havası olduğunu gördü. Bu duruma üzülse de Vaelin genç soyluyu sevmişti, ama adamın berbat bir lider olduğunu kabul etmeliydi. Doğasında o gerekli acımasızlık yoktu. Adamlarını pek çok kez kırbaçlatmakla tehdit etmişti ama başını alıp giden korkaklık, sarhoşluk ve askeri idarenin yüz karası olan bir kampa rağmen kimseye hiçbir ceza vermemişti.</p>

    <p>“Kardeşler!” Al Hestian’ın çadırına yaklaştıkları sırada adam onları çadırının dışında karşıladı. Onları görünce yüzüne yayılan gülümseme, atın üstünden sarkan cesedi görünce silindi. Belli ki kaçan adamlardan hiçbiri ona haberi vermeye yeltenmemişti.</p>

    <p>“Taziyelerimi sunarım, lordum,” dedi Vaelin. İkisinin çocukluktan beri arkadaş olduklarını biliyordu.</p>

    <p>Linden Al Hestian cesede yaklaştı. Kederi yüzünden okunuyordu. Yavaşça arkadaşının saçına dokundu. “Savaşırken mi öldü?” diye sordu bir süre sonra. Sesinden duygusallaştığı belliydi.</p>

    <p>Vaelin, Nortah’ın cevap vermek üzere ağzını açtığını görünce çabucak onun sözünü kesti. Lord Al Hestian endişeli olduğunda Nortah gaddarca darbeyi indirmeyi bir alışkanlık haline getirmişti ve konuştuğunda hakaretlerinin üstünü çok hafifçe örtüyor, çekinmeden eleştirilerini sıralıyordu. “Çok cesurdu, lordum.”</p>

    <p>Ok midesine saplandığında Martil Al Jelnek bir çocuk gibi ağlamaya başlamıştı. Ağzından kan akıp gözündeki hayat ışığı solarken Vaelin’i tutmuş, spazmlar geçirmişti. Ölmeye yakın bir şeyler söylemeye çalışmıştı ama midesinden ağzına gelen şeylerin arasında sözcükleri kaybolmuştu. Belki de sevgilisine bir mesaj göndermek istemişti. Artık bilmek mümkün değildi.</p>

    <p>“Cesur,” diye tekrarladı Al Hestian. Belli belirsiz güldü. “Evet, hep öyleydi.”</p>

    <p>“Adamları kaçtı,” dedi Nortah. “Bir ok geldi ve hepsi kaçtı. Senin bu alayın suçlu pisliklerden oluşan bir ayaktakımı sürüsü.”</p>

    <p>“Yeter!” diye uludu Makril.</p>

    <p>Bu sırada Çavuş Krelnik geldi ve Al Hestian’a keskin bir şekilde selam durdu. Ellili yaşlarında tıknaz bir adamdı. Yüzünde çok büyük bir yara izi vardı ve adamlarına korku salıyordu. Alaydaki tecrübeli olan sayılı kişiden olduğu, on altı yaşından beri Diyar Muhafızı olarak görev yaptığı için Al Hestian akıllıca davranıp onu Başçavuş yapmış ve disiplinden sorumlu kılmıştı. Ama adam çok uğraşmasına rağmen Nortah haklıydı. Alay ayaktakımından oluşuyordu.</p>

    <p>“Ateşi yaktıracağım, lordum,” dedi Çavuş Krelnik. “Onu bu gece ateşe vermeliyiz.”</p>

    <p>Al Hestian başını sallayarak onayladı ve cesetten uzaklaştı. “Evet. Teşekkür ederim, Çavuş. Size de, kardeşler, onu geri getirdiğiniz için.” Çadırına doğru ilerledi. “Kardeş Makril, Kardeş Vaelin, sizinle görüşebilir miyim?”</p>

    <p>Al Hestian’ın çadırında, diğer soyluların çadırlarının aksine lüks eşyalar yoktu. Boş yerlerde silahları ve zırhı duruyordu. Bunları kendisi temizleyip, bakımını da kendisi yapıyordu. Diğer soyluların çoğu beraberlerinde birkaç hizmetçi getirmişlerdi ama belli ki Lord Hestian kendi ihtiyaçlarını kendi görebiliyordu.</p>

    <p>“Lütfen, kardeşler.” Oturmalarını işaret etti ve alay kumandanlarının bin bir idari işini gördüğü masasının başına geçip oturdu. “Kral’dan bir mektup,” dedi ve masasındaki açık zarfı kaldırdı. Kral’ın mührünü gören Vaelin’in kalp atışları hızlandı.</p>

    <p>“‘Ekselans Janus Al Nieren’den Otuz Beşinci Piyade Alayı kumandanı Lord Linden Al Hestian’a,’” diyerek okudu Al Hestian. “‘Lordum, lütfen bir alayı sahada bu kadar uzun bir süre tutmanızdan dolayı tebriklerimi kabul edin. Değersiz kumandanların Diyar’ın Martishe Ormanı’ndaki işini aceleye getirerek bitirmeyi dileyeceklerinden şüphem yok. Öte yandan siz belli ki daha ince bir strateji izliyorsunuz, ama bu inceliği aramızda bu kadar mesafe varken anlayamıyorum. Suret Arlyn’in cömert bir şekilde Altıncı Nişan’dan, başka işlere koşabilecekken bize bir birlik verdiğini hatırlarsınız. Duyduğuma göre onların arasında eski Savaş Lordu’mun oğlu da varmış ve umarım kralın emirlerini yerine getirme konusunda babası gibi aceleci davranıyordur. Belki de planlarınızı bu kardeşlerle tartışıp size verebilecekleri tavsiyelerden yararlanmalısınız.’”</p>

    <p>Vaelin ellerinin titrediğini görünce afalladı ve diğerlerinin bunun üşümüş olmasından kaynaklandığını düşünmesini umarak elini pelerinin içine soktu.</p>

    <p>“Evet, kardeşler,” dedi Al Hestian. Suratında çaresiz bir bakış vardı. “Görünüşe göre tavsiyenizi almalıymışım.”</p>

    <p>“Size daha önce de ne yapmanız gerektiğini söylemiştim, lordum,” dedi Makril. “Birkaç adamı kırbaçlatın, en tembel ve korkak olanları silahı olmadan kapıların dışına çıkmaya zorlayın ve Çavuş Krelnik’e disiplini sağlaması için ne gerekiyorsa özgürce yapmasını söyleyin.”</p>

    <p>Al Hestian şakaklarını ovdu. Adamın yorgun olduğu yüzünden belliydi. “Bu önlemlerle adamların kalplerini kazanamayız, kardeş.”</p>

    <p>“Sokayım kalplerine. Adamlarının sevgisini çok az kumandan kazanabilir. Sizden korkmalarını sağlarsanız size saygı duyarlar. Belki o zaman birkaç Cumbraelli öldürmeye başlarlar.”</p>

    <p>“Ekselans’ın mektubundan anladığıma göre işleri tamamlamak için birkaç haftamız var. Ve Kral’ın tahminine rağmen Siyah Ok ve adamlarını öldürme konusunda aklımda bir strateji yok. Önerdiğiniz önlemleri alsam bile bu lanet ormanda zafer elde etmemiz için daha çok zaman gerekecektir.”</p>

    <p><em>Siyah Ok.</em> Bu ismi yedi ay içinde yakalayabildikleri tek esirden alabilmişlerdi. Nortah bir okçuyu vurmuştu. Onlara tükürüp küfredecek kadar canlı kalan adam, Tanrısına ruhunu kabul etmesi ve başarısız olduğu için onu affetmesi için yalvarmıştı. Sordukları sorulara gülmüştü; ölen bir adama yapılabilecek tehditler çok azdı. Sonunda Vaelin diğerlerini göndermiş, oturup adama su şişesini uzatmıştı.</p>

    <p>“İçer misin?”</p>

    <p>Adamın gözlerinden karşı koyduğu okunuyordu ama kanı akarken duyduğu susuzluk reddetmesini engellemişti. “Sana hiçbir şey anlatmayacağım.”</p>

    <p>“Biliyorum.” Vaelin şişeyi adamın ağzına tutup içirmişti. “Sence seni affedecek mi? Tanrın.”</p>

    <p>“Cihan Atası’nın merhameti büyüktür.” Ölen adam tükürürcesine, hararetli bir şekilde konuşuyordu. “Zayıf ve güçlü yanlarımı bilecek ve beni her ikisi için de sevecektir.”</p>

    <p>Vaelin adamın yanında duran oka uzandığını, bu yüzden hafifçe acıdan inlediğini görmüştü.</p>

    <p>“Neden bizden nefret ediyorsunuz?” diye sormuştu Vaelin. “Neden bizi öldürüyorsunuz?”</p>

    <p>Adamın iniltileri kulak tırmalayan bir gülüşe dönmüştü. “Siz bizi neden öldürüyorsunuz, kardeş?”</p>

    <p>“Buraya gelerek anlaşmayı hiçe saydınız. Lordunuz Tanrınızı diğer Derebeyliklere götürmeyeceğiniz konusunda bize güvence vermişti...”</p>

    <p>“<em>Onun</em> sözlerini ne ülke sınırları, ne de sahte bir inanca sahip olanlar bağlar. Siyah Ok bizi buraya siz sapkınlığınıza hizmet ederken katledeceklerinizi savunmamız için getirdi. Aramızdaki barışın bir ihanet, pis bir kâfirlik olduğunu biliyordu...” Kontrolsüz bir şekilde öksürmeye başlamıştı. Vaelin onu daha fazla konuştursa da adam Tanrısı hakkında bir şeyler zırvalamaya devam edecekti. Hayatı çekildikçe ağzından çıkan sözler de anlamsızlaşıyordu. Bir süre sonra bilincini kaybetmiş ve birkaç dakika sonra da nefes alışverişi durmuştu. Bir sebepten ötürü Vaelin adamın ismini sormuş olmayı dilemişti.</p>

    <p>“Peki ya sen, Kardeş Vaelin?” Al Hestian’ın sorusu onu birden şimdiki zamana getirdi. “Kral’ımız senin vereceğin kararlara güveniyor belli ki. Bu seferi sonlandıracak bir metod önerebilir misin?”</p>

    <p><em>Bütün bu saçmalığı bırakıp eve gidelim.</em> Bunu sesli bir şekilde söylemedi. Al Hestian zafer kazanmadan, en azından zafer kazanmış olmayı iddia etmeden ormanı bırakıp gidemezdi. <em>Ve Kral ormandan hiç çıkamamasını istiyor,</em> diye hatırlattı kendine. <em>Anlaşmanın kendine düşen kısmını yerine getirmelisin.</em></p>

    <p>“Kamptan çıkar çıkmaz Siyah Ok’un okçuları adamlarınızı avlıyor,” dedi. “Ama beni ve kardeşlerimi değil. Bu ormandaki avcılar biziz ve Cumbraelliler bizden korkuyorlar. Adamlarınız da avcı olmalılar, en azından avcı olmayı öğrenebileceklere, bu iş öğretilmeli.”</p>

    <p>Makril alaylı bir şekilde güldü. “Bunlar iki eliyle bir şeylerini doğrultamıyorlar, neyin avından bahsediyorsun?”</p>

    <p>“Eğitilebilecek adamlar olmalı. İtikad bize en kötülerin arasından bile değerli kimselerin çıkabileceğini öğretir. Bence otuz kadar adam seçelim. Onları eğitelim, bize karşı mesul olsunlar. Bir baskın düzenleyelim, Siyah Ok’un kamplarından birini bulup yok edelim. Cumbraellilere karşı ilk zaferlerini kazanınca bütün alayın morali yükselir.” Durdu ve söylemek üzere olduğu şey için güç topladı. “Baskının başında siz de bulunursanız moralleri daha da yükselir, lordum. Askerler, tehlikeyi kendileriyle paylaşan bir lidere saygı duyarlar.” <em>Ve baskın sırasında pek çok şey olabilir, bir ok kolaylıkla yönünü şaşırabilir...</em></p>

    <p>Al Hestian çenesindeki seyrek sakalı sıvazladı. “Kardeş Makril, sen bu öneri hakkında ne düşünüyorsun?”</p>

    <p>Makril dönüp Vaelin’e yan yan baktı. Şüphe duyar bir biçimde kaşlarını çatmıştı. <em>Bir şeylerin ters olduğunu biliyor,</em> diye düşündü Vaelin. <em>Kokusunu alabiliyor, tanımadığı bir koku almış bir av köpeği gibi.</em></p>

    <p>“Denemeye değer,” dedi Makril bir süre sonra. “Ama kamplarını bulmak zor olacak. Pislikler izlerini iyi saklıyor.”</p>

    <p>“Altıncı Nişan’ın kardeşlerinin Diyar’daki en iyi iz sürücüler olduğu söylenir,” dedi Al Hestian. “Kampı bulursanız siz bulursunuz.” Dizlerine vurdu ve çıkmazına bir çözüm bulunmuş olduğunu düşünerek canlandı. “Teşekkürler, kardeşler. Bu plan gayet iyi.” Ayağa kalktı, sandalyesinden bir kurt postu alıp omzuna bağladı. “Hadi bakalım. Yapacak çok işimiz var!”</p>

    <p class="bolum_arasi">* * *</p>

    <p>Askerlerin neredeyse hiçbirinin soyadı yoktu. Çoğunlukla suçlu unvanlarıyla tanınıyorlardı: Bıçakçı, Kızıl Bıçak, Çabuk El gibi. Otuz kişi basit bir şekilde seçilmişti: Bütün alay kamp etrafında koşturmuş, en son düşenlerde karar kılınmıştı. Onar kişiden oluşan üç gruba ayrılıp sıraya dizilmişlerdi ve Kardeş Makril artık hayatlarını idame ettirecek kuralları sıralarken ona asık suratlarla bakıyorlardı.</p>

    <p>“İzin verilmeden sarhoş olanlar kırbaçlanacak. Birden fazla kez sarhoş yakalananlar alaydan atılacak. Bunun eve bedava bilet olduğunu düşünen bokkafalar için söylüyorum, bunun anlamı Martishe Ormanı’ndan eve silahsız dönmeniz anlamına geliyor.” Makril sözcüklerinin ağırlığı sindirilsin diye bir an durdu. Kendini savunacak bir silahı olmadan Martishe’te gezmek kişinin ya bir ağaca bağlanması ya da doğrudan bağırsaklarının deşilmesi anlamına gelirdi.</p>

    <p>“Bunu kafanıza sokun sizi sefil hırsız piçler,” diye gürledi Makril. “Lord Hestian Altıncı Nişan’a sizi uygun gördüğümüz şekilde eğitmemiz için izin verdi. Artık bize aitsiniz.”</p>

    <p>“Ben bunun için yazılmadım,” dedi ön sıralardan soluk tenli bir adam. “Kral’a hizmet etmiy-”</p>

    <p>Makril adamın çenesine vurdu ve adam yere yığıldı. “Kardeş Barkus!” diye uludu baygın askerin başında durarak. “Bu adama on kırbaç. Bir hafta da rom yasak.” Diğer adamlara baktı. “Yazılırken aklında ne olduğunu söylemek isteyen başka biri var mı?”</p>

    <p class="bolum_arasi">* * *</p>

    <p>Ertesi gün Caenis ve Dentos Cumbraellilerin kampını bulmak üzere ormana girdi. Bu sırada adamlar eğitimden geçeceklerdi. Ölüm ve kırbaçla tehdit edilen adamlar hem daha disiplinli olmuşlardı, hem de kendilerini daha fazla zorluyorlardı. Adamlar söylenen her emre uyuyor; kılıç, silahsız dövüş eğitimlerinde varlık göstermeye çalışıyor ve Makril onlara ormanda hayatta kalabilmeleri için basit şeyleri öğretmeye çalışırken sessizce ve saygılı bir şekilde dinliyorlardı. Ama korkudan sinmiş gibi duruyorlardı ve Vaelin korku duyan askerlerin kötü askerler anlamına geldiğini biliyordu.</p>

    <p>“Merak etme,” demişti Makril. “O pisliklere kıyasla bizden daha çok korkarlarsa her şey yolunda gider.”</p>

    <p>Vaelin kılıç eğitimini üstlenirken Barkus silahsız dövüşte en ufak bir merhamet göstermeyerek korkulan bir figür haline gelmişti. Nortah adamlara önce yay kullanmayı öğretse de, ne becerileri olduğu ne de yeterince kaslı oldukları için bir süre sonra yaydan vazgeçip en beceriksiz yarım akıllının bile iyi kullanmayı öğrenebileceği kurmalı yayı öğretmeye başladı. İlk haftanın sonuna geldiklerinde küçük grupları şikâyet etmeden sekiz kilometre koşabiliyor, kampın dışında uyumaktan artık korkmuyor ve kurmalı yayla otuz metre ötedeki hedefi vurabiliyorlardı. Hâlâ kılıç kullanımı ve temel dövüş teknikleri konusunda eksikleri vardı ama Vaelin en azından Siyah Ok’un adamlarıyla bir çarpışma olsa hayatta kalabileceklerini düşünmeye başlamıştı.</p>

    <p>Her zamanki gibi Vaelin’in ünü kampa ondan önce ulaşmıştı ve adamlar ona korku ve hayranlık karışımı bir saygı duyuyorlardı. Nortah ve Barkus’la arada sırada laflasalar da Vaelin’in yanında sanki ağızlarından çıkacak yanlış bir kelime kendisini öldürmesine sebep olacakmış gibi çıt çıkarmıyorlardı. Vaelin’in asık suratı da ondan daha çok korkmalarına sebep oluyordu. Vaelin pek sabırlı davranmıyordu ve kılıç antrenmanı için kullandığı tahta kılıçla bol bol ceza verdiğini fark etti. Arada sırada kendisini Usta Sollis’e benzer davranıyormuş gibi hissediyordu ki bu da moralini yükseltmeye pek yardımcı olmuyordu.</p>

    <p>Al Hestian da adamlarla beraber eğitime girmeyi tercih etmişti. Onlarla beraber koşuyor, antrenmanda onlar gibi yara bere içinde kalıyordu. Oldukça becerikli bir kılıç kullanıcısı olduğu ortaya çıktı. Ayrıca silahsız dövüşte Barkus’un karşısında durabilecek kadar uzun ve güçlüydü. Bir yandan da adamlarını cesaretlendirmeye çalışıyordu; koşarken düşenleri ayağa kaldırıyor, herhangi bir konuda beceri gösterdikleri zaman onları alkışlıyordu. Vaelin, adamların Al Hestian’ın arkasından eskiden “sümüklü mal” derken şimdi “lord” dediklerini, her geçen gün saygılarının arttığını fark etti. Adamların suratları hâlâ asıktı ve moralleri yüksek değildi. Vaelin ve kardeşlerini sevmiyorlardı, ama Al Hestian dayanışmalarını anlamlı kılan bir figür haline gelmişti. Al Hestian’ı birkaç adamına dövüşme konusunda yardım ederken görünce Vaelin’in bunalımı daha da arttı. <em>Katil.</em></p>

    <p>Adamları eğitmeye başladıklarından beri bu ses yakasını bırakmamıştı. Usulca konuşan, aklının içindeki çokbilmiş ses, ona korkunç gerçekleri fısıldıyordu. <em>Suikastçı. Mikehl’i öldüren pisliklerden bir farkın yok. Kral seni kölesi yaptı...</em></p>

    <p>“Ne düşünüyorsun, kardeş?” Al Hestian karda yürüyerek ona doğru geliyordu. Yüzünde yorgunluk, ama aynı zamanda iyimserlik vardı. “İş görürler mi?”</p>

    <p>“En az on gün daha lazım, lordum,” dedi Vaelin. “Daha öğrenecek çok şeyleri var.”</p>

    <p>“Ama çok gelişme gösterdiler, öyle değil mi? En azından şimdi onlara asker diyebiliriz.”</p>

    <p><em>Daha ziyade yem. Seni kandırmak için kullanılan maske, oltadaki yem.</em> “Evet, lordum.”</p>

    <p>“Kardeş Yallin’in bunları göremeden ölmesi üzücü değil mi?” Kardeş Yallin, sefere Dördüncü Nişan tarafından gönderilmişti. Sözde olan biteni Suret Tendris’e rapor etmekten sorumluydu ve ilk birkaç haftasını kamptan çıkmayıp yüksek önem teşkil ettiğini söylediği adamlara Adanmışlık Öğretisi’ni öğretmeye çalışmıştı. Maalesef kısa bir süre sonra kuvvetli bir dizanteri nöbetine tutulup ölmüştü. Çok fazla özlenmediğini söylemek yalan olmazdı.</p>

    <p>“Suret Tendris’in Kardeş Yallin’in yerine birini göndermemesi garip,” dedi Vaelin.</p>

    <p>Al Hestian omzunu silkti. “Belki de yolculuğun çok tehlikeli olduğunu düşünmüştür.”</p>

    <p>“Belki de. Veya Kardeş Yallin’in ölümünden haberdar değildir. Birisi Kardeş Yallin’in adını kullanarak Suret Tendris’e düzenli rapor göndermeye devam ediyordur.”</p>

    <p>“Mümkün değil, kardeş.” Al Hestian güldü ve ileride silahsız dövüş antrenmanı yapan birkaç adama cesaret vermeye gitti. <em>Neden sevimsiz biri değilsin ki? İşimi kolaylaştırsaydın olmaz mıydı?</em> Ses hızlı ve acımasızca yanıtladı: <em>Cinayet işlemek hiçbir zaman kolay değildir.</em></p>
  </div>
</body>
</html>
