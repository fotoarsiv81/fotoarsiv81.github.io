<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Dokuzuncu Bölüm</h2>

    <p>İki gün boyunca odasında kalmış, kıyafetlerini çıkarmadan kendini üzerine bıraktığı yatakta yatmıştı. Janril kapısını çalıp dışarı yemek bırakıyordu ama Vaelin yemiyordu. Caenis, Barkus ve Frentis sırayla kapının önüne gelip ona sesleniyorlardı ama Vaelin onları duymuyordu bile. Uyumak, yemek yemek, su içmek gibi ihtiyaçlarını hissetmiyordu. Yalnızca Dentos ve ok vardı, bir de aklında sağır edici bir şekilde yankılanan kurdun bilinmez şarkısı... Tabii bir de gerçek vardı, o berbat gerçek. <em>Ben bir katilim.</em></p>

    <p>Görevde Dentos’un da olmasını istediği için bunu ona sormaya gittiği zamanı düşündü. “Aramızda at üstünden en iyi ok atabilen sensin...” diye başlamıştı ama Dentos eşyalarını toparlamıştı bile.</p>

    <p>“Nortah daha iyiydi,” demişti yayını alırken.</p>

    <p>“Nortah öldü.”</p>

    <p>Dentos yalnızca gülünce Vaelin ilk defa Nortah hakkında söylediği yalana Dentos’un inanmadığını anlamıştı. Başka ne biliyordu? Başka ne sırlar saklamıştı? Bütün bildikleri bir anda yok olmuş, büyük ihtimalle Umut Katili’ni öldüreceğini zanneden bir yabancı tarafından atılan bir ok tarafından çalınmıştı. Vaelin adamın Cumbrael okları altında ölürken mutlu olup olmadığını düşündü. Belki de Tanrılarının onu bir kahraman gibi karşılamasını bekliyordu. Çok hayal kırıklığına uğramış olmalıydı.</p>

    <p>İkinci günün akşamına doğru dikkatini kapıdan gelen tırmalama sesi çekti. Bir de ağlamaklı bir mızırdanma geliyordu. Gözlerini kırptı, bulanık gözleriyle loş odaya baktı, parmaklarıyla çenesindeki sakala dokundu ve kendi kötü kokusunu aldı. “Banyo yapmam gerek,” diye mırıldandı ve kapıyı açmak için ayağa kalktı.</p>

    <p>Çizik üstüne atlayınca ağırlıktan dolayı beraber yere düştüler. Çizik sert diliyle sevgi dolu bir şekilde Vaelin’in yüzünü yalamaya başladı. “Tamam arsız köpek!” diye homurdandı ve biraz zorlanarak köle-tazıyı üzerinden itti. “İyiyim.”</p>

    <p>“Gerçekten mi?” Sherin kapının eşiğinde durmuş, kollarını kavuşturmuş, Vaelin’in ilk buluşmalarından hatırladığı ciddi ifadeye benzer bir ifadeyle ona bakıyordu. “Çünkü berbat görünüyorsun.”</p>

    <p>Kız arkasını döndü, merdivenlerden indi ve birkaç dakika sonra bir bez ve kaynar su dolu bir leğenle döndü. Kapıyı kapayıp yatağa oturdu. Vaelin üzerini çıkarıp yıkandı. Bu sırada Sherin başını kucağına koymuş olan Çizik’in kulağının arkasındaki tüyleri okşuyordu. Vaelin kızın göğsüne bakıp ve gözlerini yaralarının üzerinde gezdiğini biliyordu ve kızın kederini hissetti. “Hak etmediğim şeyler değil, kardeş,” dedi ve jiletine uzandı. “Hepsi ve fazlası da olmalıydı.”</p>

    <p>“Ne yani, kendinden nefret mi ediyorsun şimdi?” Sesi sinirli gibiydi. Belli ki Kardeş Kumandanı Iltis’i dövmesinden dolayı oluşan sinirinin geçmesi uzun sürüyordu.</p>

    <p>“Yaptığım şeyler. Bu savaş...” Sesi azaldı, kısa bir süre gözlerini kapadı ve sonra yüzüne köpük sürüp jileti suratına götürdü.</p>

    <p>“Dur.” Sherin ayağa kalktı, yanına gitti ve jileti elinden aldı. “Uyumadın, ellerin titriyor.” Bir tabure çekti ve Vaelin’i oturttu. “Rahatla, bunu o kadar çok yaptım ki sayısını bile unuttum.” Vaelin kızın jileti tutuş becerisini bile pek çok berberin kıskanacağını itiraf etmeliydi. Kız harika bir kesinlikle jileti yüzünde gezdirmişti. Şifacı ellerinin yumuşaklığını yüzünde hissetti. Bir an için kızın kokusunda kayboldu. Çok yakınlardı, keder ve kendine duyduğu nefreti bu yakınlıktan dolayı uçup gitmişti. Kıza durmasını, bunun uygunsuz olduğunu söylemesi gerektiğini biliyordu ama bunları umursayamayacak kadar sarhoş olduğunu hissetti.</p>

    <p>“İşte.” Kız bir adım geriledi ve gülümseyerek parmağını Vaelin’in çenesine sürdü. “Daha iyi oldu.”</p>

    <p>Vaelin onu kendine çekmenin ani ve dayanılmaz dürtüsüyle yeniden dolsa da sabunun geri kalanını silmek için beze uzandı. “Teşekkürler, kardeş.”</p>

    <p>“Kardeş Dentos iyi bir adamdı,” dedi Sherin. “Üzgünüm.”</p>

    <p>“O bir fahişenin çocuğuydu ve herkesin ondan nefret ettiği bir yerde büyümüştü. Onun bu dünyada Nişan’a hizmet ederek yaşamak ve ölmek dışında bir rolü yoktu. Ama haklısın, iyi bir adamdı, daha uzun bir yaşam ve daha iyi bir ölümü hak ediyordu.”</p>

    <p>“Buraya neden geldin, Vaelin?” Sesi yumuşaktı. Sinirden yoksun olan tonu hüzün doluydu. “Bu savaştan tiksiniyorsun, bunu görebiliyorum. Becerilerin, tıpkı benimkiler gibi, buna uygun değil. Bizim açgözlülük ve zalimliğe karşı duran bir İtikad’a hizmet etmemiz gerekiyor. Burada neyi koruyoruz? Kral sana bunu yaptırabilmek için ne vadetti, seni neyle tehdit etti?”</p>

    <p>Yıllardır yaptığı gibi yalan söyleme dürtüsü sırların arkasına saklanıp sessiz kalmıştı. Bilinmeze doğru bir yolculuğa atılan adımın rahatsız edici duygusu aklında dönüp dolaşsa da, bildiklerini anlatma dürtüsü baskın geliyordu. Onu kollarına alamıyor olsa bile ona güvendiğini göstererek biraz olsun rahatlayabilirdi. “Babamın bir İnkârcı olduğunu öğrenmiş. Yükselen tarikatı sanırım. Artık o da her neyse işte.”</p>

    <p>“Kendimizi İtikad’a hizmet etmeye adadığımızda kan bağlarımızı arkamızda bırakırız.”</p>

    <p>“Öyle mi yapıyormuşuz? Sen öyle mi yaptın? Şefkatinin bir kaynağı olmalı, kardeş. Geldiğin sokaklar, kurtarmak için çok çaba sarf ettiğin o dilenci kılıklı insanlar. Neyi tam anlamıyla arkamızda bırakabiliyoruz ki?”</p>

    <p>Sherin gözlerini kapayıp sessizce başını eğdi.</p>

    <p>“Üzgünüm,” dedi Vaelin. “Geçmişin seni ilgilendirir. Ben...”</p>

    <p>“Annem bir hırsızdı,” dedi Sherin. Gözlerini açıp başını kaldırdı ve Vaelin’in gözlerinin içine baktı. Sesinde Vaelin’in alışık olmadığı sert bir ton vardı. “Bölgedeki gelmiş geçmiş en iyi cepçiydi. Yıldırım gibi elleri vardı, bir yılanın fareyi kapmasından daha hızlı bir şekilde bir tacirin parmağından yüzüğünü aşırırdı. Babamı hiç tanımadım. Annem onun bir asker olduğunu ve savaşta öldüğünü söylerdi, ama hırsızlığa başlamadan önce fahişelik yaptığını biliyordum. Hırsızlığı bana da öğretmişti, ellerimin çok uygun olduğunu söylemişti.” İnce ve maharetli parmaklarını sıktığı ellerine baktı. “Onun sevgili küçük hırsızıydım, öyle derdi ve hırsızların fahişelik yapmasına hiç gerek olmazdı.</p>

    <p>“Ama sandığı kadar iyi bir hırsız olmadığım ortaya çıktı. Şişman, yaşlı ve zengin bir adamın şişman ve yaşlı karısı broşunu yürüttüğümde beni köşeye sıkıştırmayı başardılar. Annem gelip adamı bıçaklayana kadar beni bastonuyla dövdü. ‘Sherry’me kimse vuramaz!’ demişti. Kaçabilirdi, ama kaldı.” Kollarını kavuşturdu. “Benim için kaldı. Muhafız geldiği zaman annem hâlâ adamı bıçaklıyordu. Ertesi gün annemi astılar. On bir yaşındaydım.</p>

    <p>“Annem asıldıktan sonra oturup ölümü beklemeye başladım. Artık bir şeyler çalamazdım, olmazdı yani. Ve yapmayı bildiğim tek şey de oydu. Annem yoksa iş de yapmayacaktım. İşim bitmişti. Ertesi sabah gri pelerinli güzel bir leydi gelip yardıma ihtiyacım olup olmadığını sordu.”</p>

    <p>Vaelin kızın yakınında durduğunu ya da onu yanına çektiğini hatırlamıyordu ama birden kızın başının kendi göğsü üzerinde olduğunu fark etti. Sherin kendini ağlamamak için tutuyor, sık nefes alıyordu. “Üzgünüm, kardeş...” dedi Vaelin.</p>

    <p>Sherin derin derin nefes aldı ve hıçkırıkları bir süre sonra geçti. Dudaklarında buruk bir gülümsemeyle başını kaldırdı ve fısıldadı. “Ben senin kardeşin değilim.” Ve Vaelin’i öptü.</p>

    <p class="bolum_arasi">* * *</p>

    <p>“Tadın,” Sherin’in dili Vaelin’in göğsündeydi, “kum ve ter karışımı.” Yüzünü ekşitti. “Ve duman kokusu geliyor.”</p>

    <p>“Üzgünüm...”</p>

    <p>Sherin kıkırdadı ve başını kaldırıp yanağına bir öpücük kondurduktan sonra çıplak bedenini Vaelin’inkine yapıştırıp başını göğsüne koydu. “Şikâyetçi değilim.”</p>

    <p>Vaelin, Sherin’in ince ve pürüzsüz omuzlarını okşadı ve memnuniyetle içini çekti. “Bunun gerçekten tadını çıkarabilmek için deneyimli olmak gerektiğini duymuştum,” dedi.</p>

    <p>“İtikad’a gerçek adanmışlığın beni bu tarz zevklerin çekiminden uzak tutacağını duymuştum.” Uzanarak Vaelin’i öptü, bu sefer öncekinden daha uzun ve daha ateşli bir şekilde. “Demek ki her duyduğuna inanmamalıymışsın.”</p>

    <p>Saatlerdir beraber yatıyor, anlık tepkilerle fısıltılı ve ateşli bir şekilde sevişiyorlardı. Çizik kapının önünde durmuş, olası ziyaretçilerin gözünü korkutuyordu. Kızın vücudu üzerindeyken hissettiği harika ve heyecan verici duygu, sokulduğunda nefesinin boynunu okşaması, her şey çok yoğun ve inanılmazdı. Keder, suçluluk duygusu ve bu odadan çıktığı zaman onu bekleyen şeylerin ne olduğunu bilmesine rağmen o an ve belki de hayatında ilk defa gerçekten mutluydu.</p>

    <p>Pencerelerin panjurundan şafağın loş ışığı sızarken kızın suratını net bir şekilde görebiliyordu. Sherin huzurlu bir keyifle gülümsüyordu ve Vaelin birazcık geri çekildi. “Seni seviyorum,” dedi saçlarını okşarken. “Hep sevdim.”</p>

    <p>Sherin ona sokuldu, ellerini sert göğüs ve karın kaslarında gezdirdi. “Gerçekten mi? Ayrı geçirdiğimiz onca yıldan sonra bile mi?”</p>

    <p>“Böyle bir aşkın solabileceğini düşünmüyorum.” Sherin’in elini tuttu ve parmaklarını iç içe geçirdiler. “Karakale. Sen... Sana zarar verdiler mi?”</p>

    <p>“Dehşet, bir tür işkence yöntemiyse evet. Orada yalnızca bir gece kaldım ama duyduğum şeyler...” Hafifçe irkilince Vaelin kızın alnını öptü.</p>

    <p>“Üzgünüm. Bilmeliydim. Kral’ı ve Suret Tendris’i böyle endişelendirdiğine göre sözlerin bir yerlere dokunmuş olmalı.”</p>

    <p>“Bu savaş yalnızca basit bir hata değil, Vaelin, daha fazlası. Ruhlarımızı lekeliyor. Hangi açıdan bakarsan bak İtikad’a ters. Sesimi çıkarmak zorundaydım. Kimse sesini çıkarmıyordu, hatta kendisine yalvarmama rağmen Suret Elera bile. Pazar yerlerinde konuşmaya başladım. Dinleyip dinlemeyeceklerini bilmiyordum, ama bazı insanlar, özellikle yoksul bölgelerdekiler dinlemeye başladılar. Söylediklerim yazılıp Üçüncü Nişan’ın kullandığı yeni çıkan mürekkepleyip-kalıpla aletiyle çoğaltılmaya başlandı. Giderek daha fazla el ilanları dağıtılmaya başlandı. Üzerlerinde ‘Savaşı Bitir İtikad’ı Kurtar,’ gibi şeyler yazılıydı.”</p>

    <p>“Akılda kalıcıymış.”</p>

    <p>“Teşekkürler. İki hafta sonra Kardeş Iltis ve adamları ellerinde Kral’ın tutuklanmam için yazdığı emirle Nişan Hanesi’ne gelip beni aldılar. Fark etmiş olabileceğin gibi Kardeş Iltis pek kibar bir insan değildi ve beni Karakale’de nelerin beklediğini anlatmaktan büyük bir zevk aldı. Bütün gece uyumadan çığlıkları dinledim. Hücremin kapısı açıldığında neredeyse korkudan bayılacaktım ama temiz kıyafetler ve Kral tarafından onun gözetiminde serbest bırakılmamın yazılı olduğu emirle Prenses Lyrna geldi.”</p>

    <p><em>Lyrna. Bu nasıl bir stratejinin parçası acaba?</em> “O halde ona borçluyum.”</p>

    <p>“Ben de. Böyle nazik ve cesur bir insan ender bulunuyor. Bütün ihtiyaçlarımın giderilmesini sağladı. Bana kendime ait güzel bir oda ayarladı, kitaplar ve parşömenler verdi. Gizli bahçesinde konuşarak saatler geçirdik. Sanırım biraz yalnız bir kız. Senin çağırdığını duyup ayrılma vaktim geldiğinde neredeyse ağlayacaktı. Bu arada, sana en içten selamlarını yolladı.”</p>

    <p>“Ne kadar nazikçe.” Konuyu değiştirmek istiyordu. “Sana ne sundu? Janus seni bir tür pazarlıkla avucunun içine almaya çalışmıştır.”</p>

    <p>“Aslında onunla yalnızca bir kez görüştüm. Yüzbaşı Smolen beni Kral’ın odasına götürdü. Şehirde ve sarayda sağlığının iyi olmadığı yönünde dedikodular dönüyordu ve derisinin griliğinden ve bir deri bir kemik kalmış olmasından dedikoduların doğru olduğunu anladım. Yaşlılığının yanı sıra bir hastalığı da var gibiydi. Onu muayene edebileceğimi söyleyince yeterince doktoru olduğunu söyledi. Sonra bana birkaç dakika boyunca bakıp tek bir soru sordu. Cevap verdiğim zaman güldü ve yüzbaşıya beni Prenses Lyrna’nın yanına götürmesini söyledi. Hüzün ve pişmanlık dolu bir gülümsemeydi.”</p>

    <p>“Sana ne sordu?”</p>

    <p>Sherin hareketlendi ve dizlerinin üzerinde doğruldu. Örtü bedeninden kayıp gidince ince vücudu gözler önüne serildi. Gözleri pırıl pırıldı ve Vaelin kızın ağladığını fark etti. “Seni sevip sevmediğimi sordu. Sevdiğimi söyledim. Ve seviyorum da.” Titreyen elleriyle Vaelin’in yüzüne dokundu. “Seviyorum. Yıllar önce seninle kaçmamı söylediğinde bunu yapmalıydık.”</p>

    <p>Hazırladığı ilaçtan dolayı çektiği ıstıraptan uyandığı sabahtan sonra, Suret katliamından sonra, Sherin hayatını kurtardıktan sonra. “Bir rüya olduğunu zannediyordum.”</p>

    <p>“Öyleyse bile ortak gördüğümüz bir rüyaydı.” Elleri durdu ve birden tereddüt ederek konuşmaya başladı. “Hâlâ görebileceğimiz bir rüya. Artık Diyar’da bana yer yok ve görmediğim koskoca bir dünya var. Beraber görebiliriz. Belki de kralların, savaşların, inanç, Tanrılar ve paradan dolayı insanların birbirini öldürmediği bir yer bulabiliriz.”</p>

    <p>Vaelin, Sherin’i kendine doğru çekip sardı. Teni sıcacıktı ve saçlarının kokusunu içine çekti. “Burada yapmam gereken bir şey var. Olmak zorunda olan bir şey.”</p>

    <p>Kızın gerildiğini hissetti. “Bu savaşı kazanmak niyetindeysen boşuna umutlanıyorsun. İmparatorluğun toprakları çöllerden karlı dağlara kadar binlerce kilometre büyüklüğünde ve içinde gökteki yıldızlardan fazla insan yaşıyor. Bir orduyu püskürtsen bile İmparator sonra başka bir ordu gönderir, sonra bir başkasını.”</p>

    <p>“Hayır, savaş değil. Suret’im tarafından verilen bir görevim var. Ve istesem de bundan kaçamam. Bu hallolunca hayallerimizi gerçekleştirebiliriz.”</p>

    <p>Sherin, Vaelin’e sokuldu ve dudaklarını Vaelin’in kulağına değdirerek fısıldadı. “Söz mü?”</p>

    <p>“Söz.” Bunu bütün kalbiyle inanarak söylemişti ama kendini neden yalan söylemiş gibi hissettiğini anlayamıyordu.</p>

    <p>Koridordan yüksek sesli bir hırlama geldi. Kızgın köle-tazıdan tedirgin olduğu için sesi çatlak çıkan Janril Noren ona sesleniyordu.</p>

    <p>Sherin gülmemek için ellerini dudaklarına götürdü ve Vaelin pantolonuna uzanırken örtüyü başının üstüne geçirdi. “Ne var?” diye sordu Vaelin kapıyı açarak.</p>

    <p>“Kapıya gelen bir Alpirli gidip onunla dövüşmenizi talep ediyor lordum.” Janril’in gözleri Vaelin’in yüzünden kayıp, omzunun üzerinden içerideki odaya bir an baktıktan sonra gözlerini hâlâ hırlamakta olan Çizik’e çevirdi. “Yüzbaşı Antesh adamı kuştüyüyle kaplamayı önerse de Kardeş Caenis onu canlı isteyebileceğinizi düşündü.”</p>

    <p>“Tipi nasıl bu Alpirlinin?”</p>

    <p>“İri bir adam, kır saçlı. Sahilde savaştığımız atlılara benzer bir giyimi var. Kötü durumda gibi, eyerinde durmakta zorlanıyor. Çölde çok kalmış sanırım.”</p>

    <p>“Yanında kaç kişi var?”</p>

    <p>“Kimse yok, lordum. İnanır mısınız, tek başına gelmiş.”</p>

    <p>“Kardeş Frentis’e gözcü grubunu toplamasını söyle ve Kardeş Caenis’e hemen oraya geldiğimi ilet.”</p>

    <p>“Lordum.”</p>

    <p>Kapıyı kapatıp giyinmeye başladı.</p>

    <p>“Onunla dövüşecek misin?” diye sordu Sherin örtünün altından çıkarak.</p>

    <p>“Dövüşmeyeceğimi biliyorsun.” Üzerine bir şeyler geçirip Sherin’i öptü. “Benim için bir şey yapmanı isteyeceğim.”</p>

    <p class="bolum_arasi">* * *</p>

    <p>Yüzbaşı Neliesen Nester Hevren eyerinde zar zor duruyordu. Tıraşsız yüzünde viran olmuş bir bitkinlik vardı. Ama kapılar açılıp Vaelin’i görünce bitkinliği gidip yerine amansız bir hoşnutluk geldi.</p>

    <p>“Karşıma çıkacak cesareti buldun demek, Kuzeyli,” diye seslendi Vaelin yaklaşırken.</p>

    <p>“Başka seçeneğim yoktu. Adamlarım bana olan saygılarını yitirmeye başlıyorlardı.” Yüzbaşının arkasındaki boş çöle baktı. “Ordun nerede?”</p>

    <p>“Bir korkak tarafından liderlik edilen aptallar!” dedi tükürürcesine Hevren. “Burada yapılması gereken şeyi yapacak cesareti bulamadılar. Tanrılar Everen’in belasını versin, çölde doğmuş pislik. İmparator başını alacak.” Vaelin’e saf, dizginsiz bir nefretle baktı. “Ama önce ben seninkini alacağım Umut Katili.”</p>

    <p>Vaelin başını eğdi. “Nasıl istersen. Atından inecek misin yoksa haksız bir avantaja sahip olduğunun söylenmesini mi istersin?”</p>

    <p>“Avantaja ihtiyacım yok.” Hevren zorlukla eyerinden indi. Kıyafetlerinin üzerinden kum döküldü ve atı rahatladığını belli edercesine burnundan soludu. Vaelin adamın günlerdir atının üstünde olduğunu tahmin etti. Doğrulmadan önce bacakları bir an titremişti.</p>

    <p>“Al.” Vaelin omzundaki matarasını aldı, açtı ve bir yudum aldı. “Susuzluğunu gider, yoksa insanlar benim bir avantaja sahip olduğumu söylerler.” Kapağını kapatıp matarayı Hevren’e fırlattı.</p>

    <p>“Senden gelen bir şeye ihtiyacım yok,” dedi Hevren ama Vaelin adamın matarayı tutan elinin nasıl titrediğini gördü.</p>

    <p>“O zaman burada bekle ve çürü,” dedi Vaelin ve gitmek üzere arkasını döndü.</p>

    <p>“Bekle!” Hevren mataranın ağzını açtı ve içindeki bütün suyu içip kenara fırlattı. “Artık konuşmak yok, Umut Katili.” Kılıcını çekti, saldırı konumunu aldı ve alnından birden akmaya başlayan teri sildi.</p>

    <p>“Üzgünüm, Yüzbaşı,” dedi Vaelin. “Umut için üzgünüm, buraya geldiğim için üzgünüm, sana çok istediğin ölümü veremediğim için üzgünüm.”</p>

    <p>“Artık konuşma yok dedim!” Hevren bir adım ileri attı ve kılıcını savurmak üzere kılıcını geri çekti. Sonra durdu, şaşkınlıkla gözlerini kırptı ve gözleri odağını kaybetti.</p>

    <p>“İki tutam kediotu, bir tutam taçkökü ve tadını gizlesin diye bir miktar papatya.” Vaelin, Sherin’in uyku getiren karışımının bulunduğu matara ağzını gösterdi. “Üzgünüm.”</p>

    <p>“Sen...” Hevren sendeledi ve birkaç adım sonra yere düştü. “Hayır!” diye homurdandı. Ayağa kalkmaya çalışıyordu. “Hayır...” Bir müddet daha kıvrandıktan sonra tamamen sesi kesildi.</p>

    <p>Vaelin kapının ardındaki Nilsael askerlerine seslendi. “Onu rahat ama güvenli bir yere götürün ve bütün silahlarını aldığınızdan emin olun.”</p>

    <p>Frentis gözcü grubuyla gelip bekçi kulübesinin önünde atını durdurdu. “Daha iyi bir dövüş olamazdı,” dedi Nilsael askerlerinin taşıdığı Hevren’in bilinçsiz bedenine bakarak.</p>

    <p>“Ondan yeterince şey aldım,” dedi Vaelin. “Ordusu etrafta görünmüyor. Batıya doğru bir daire çiz, bak bakalım izlerini bulabilecek misin?”</p>

    <p>“Untesh’e gittiklerini mi düşünüyorsun?”</p>

    <p>“Ya oraya gitmişlerdir ya da Marbellis’e geri dönmüşlerdir. Yalnızca bir günü dışarıda geçir ve riske girme. Eğer görülürseniz şehre geri dönün.”</p>

    <p>Frentis başını salladı ve atını sürdü. Gözcü grubu hemen arkasındaydı. Vaelin onların batıya doğru gitmesini izledi ve kan şarkısının titrek, belli belirsiz gelen tedirgin tınısını duymazlıktan gelmeye çalıştı.</p>

    <p class="bolum_arasi">* * *</p>

    <p>Gece olduğunda Frentis’ten hâlâ haber yoktu. Bekçi kulübesinin üstünde durmuş çöle bakıyordu. Bir kez daha göğün netliği onu kendine hayran bıraktı. Gece karası kumların üzerinde binlerce yıldız ışıl ışıl parlıyordu.</p>

    <p>“Onun için endişeleniyorsun.” Sherin yanında belirdi ve kollarını urbasının altında toplamadan önce parmaklarıyla hafifçe Vaelin’in eline dokundu.</p>

    <p>“O benim kardeşim,” dedi Vaelin. “Yüzbaşı hâlâ uyuyor mu?”</p>

    <p>“Küçük bir çocuk gibi. Çölde o kadar zaman susuz kalan birisi ne kadar iyi olabilirse o da o kadar iyi bir durumda.”</p>

    <p>“Uyandığında yakınlarında olma. Sinirli olacaktır.”</p>

    <p>“Senden nefret ediyor.” Sesinde hüzün vardı. “Bu insanların hepsi senden nefret ediyor, hem de onlar için yaptıklarına rağmen...”</p>

    <p>“İmparatorluk’un vârisini öldürdüm ve şehirlerine yabancı bir ordu getirdim. Kızıl El’i de tabii. Nefret etsinler, hak ettim.”</p>

    <p>Sherin yakınlarında duran muhafıza temkinli bir bakış atarak Vaelin’e yaklaştı. Adam tırnaklarının arasındaki kum tanesiyle daha çok ilgili gibiydi. “Taş ustası giderek daha iyi oluyor ama uykuları sıkıntılı ve yanıkları yüzünden hâlâ acı çekiyor. Elimden geldiğince uyuşturuyorum ama rüyalarında söylenmeye devam ediyor, bazen bizim dilimizde olsa da çoğunlukla hayatımda hiç duymadığım dillerde konuşuyor.” Sherin Vaelin’e dikkatli bir şekilde baktı. “Söylediği bazı şeyler...”</p>

    <p>Vaelin bir kaşını kaldırdı. “Ne söylüyor?”</p>

    <p>“Bir şarkıdan bahsediyor, Şarkıcılardan, taştan yapılmış bir kurttan, kötü ve ölüm saçan bir kadından ve senden bahsediyor Vaelin. Belki uyuşturucu ve acıdan doğan rüya ve hezeyanlardır, ama beni korkutuyorlar. Ve benim kolay kolay korkmadığımı bilirsin.”</p>

    <p>Kolunu Sherin’in omzuna attı ve Sherin’in muhafızı işaret eden bakışlarına aldırmadan kızı kendine doğru çekti. “Ne fark eder ki artık?” diye sordu.</p>

    <p>“Buradaki pozisyonun, görevin.”</p>

    <p>“İsterlerse isyan edip görevlerini bıraksınlar.” Muhafız sesini duyabilsin diye sesini yükselterek konuşmuştu ama şimdi adam kendisini Vaelin dışındaki herhangi bir yere bakmak için zorluyordu. Askerler arasındaki dedikodular hakkında bir şey biliyorsa, sabah olduğunda bütün askerler bunu konuşuyor olacaklardı. Zerre umurunda olmadığını fark etti.</p>

    <p>“Dur.” Kız telaşlı bir şekilde Vaelin’in kolunu üzerinden çekti ama gülmemek için kendini tuttu.</p>

    <p>Muhafız boğazını temizledi ve Vaelin arkasını döndüğünde adamın çölü işaret ettiğini gördü. “Dönen askerler var, lordum.”</p>

    <p>Kapılar ardına kadar açılıp atlılar hızla içeri girdiğinde Vaelin, Frentis’in adamların arasında olmadığını görerek telaşlandı. “Alpir ordusu görüş alanımıza girdiğinde Untesh’le aralarında on beş kilometreden az bir mesafe vardı lordum,” dedi Frentis’in muavini Çavuş Halkin. “Kardeş Frentis gidip Prens Malcius’u tehlikeye karşı uyaracağını söyledi ve bize geri dönüp bunu size iletmemizi emretti.”</p>

    <p>Vaelin, Sherin’in elini bir an tuttuktan sonra ahıra doğru ilerledi ve omzunun üstünden bağırdı. “Kardeş Barkus ve Kardeş Caenis’i çağırın!”</p>
  </div>
</body>
</html>
