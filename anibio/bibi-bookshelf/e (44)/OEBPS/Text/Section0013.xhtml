<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Üçüncü Bölüm</h2>

    <p>Günler geçiyor, eğitim alıyor, dövüşüyor ve öğreniyorlardı. Yaz, yerini güze bıraktı sonra da sağanaklar ve sert rüzgârlarla kış geldi. Daha sonra kar fırtınaları geldi, ki Asrael’de Ollanasur ayında bu oldukça normaldi. Yakıldıktan sonra Mikehl’in adı nadiren anılıyordu. Onu unutmamışlardı ama onun hakkında konuşmuyorlardı da, o artık yoktu. Kışın başında yeni öğrenciler geldiğinde artık en küçük olanlar onlar değildi ve bu da en pis ayak işlerini artık onların yapmak zorunda olmadıkları anlamına geliyordu. Yeni gelenleri izlerken Vaelin kendisinin de bir zamanlar bu kadar genç ve yalnız görünüp görünmediğini düşündü. Artık bir çocuk değildi ve bunu biliyordu, artık hiçbiri çocuk değildi. Farklılardı, değişmişlerdi. Ve o diğerlerinden daha da farklıydı; o bir katildi.</p>

    <p>Ormandaki olaydan beri rahat uyku uyuyamıyordu. Rüyalarında Mikehl’in cansız yüzü gelip ona neden onu kurtarmadığını soruyordu ve ter içinde titreyerek uyanıyordu. Gelen bazen de kurttu; ona bakıyor, burnundaki kanı yalıyordu ve gözlerinde Vaelin’in idrak edemediği bir soru saklıyordu. Suikastçıların kanlı ve parçalanmış yüzlerini bile görüyordu. Onu nefret dolu bir şekilde suçluyorlar, Vaelin de pişmanlık bildirmeyen, meydan okuyan çığlıklar içinde uyanıyordu: “Katiller! Pislikler! Umarım çürürsünüz!”</p>

    <p>“Vaelin?” Çoğu zaman Caenis uyanıyordu. Diğerleri de uyanıyordu ama çoğu zaman Caenis’ti.</p>

    <p>Vaelin yalan söylüyordu. Annesiyle ilgili bir rüya olduğunu söylüyor, anılarıyla cebelleşmenin suçluluk duygusunu kullanıp gerçeği gizliyordu. Yorgunluk tekrar bastırıp Vaelin uykuya dalıncaya kadar konuşuyorlardı. Caenis’in de pek çok hikâye bildiği ortaya çıkıyordu. İtikadlılar hakkındaki bütün hikâyeleri ezbere biliyordu. Kral’ın hikâyelerinin de özellikle ilgisini çektiği belliydi.</p>

    <p>“Kral Janus büyük bir adam,” diyordu sürekli. “Krallığımızı kılıç ve İtikad’la kurdu.” Vaelin’in Kral Janus’la tanıştığını anlatmasını dinlemekten hiç sıkılmıyordu. Uzun, kızıl saçlı adam Vaelin’in saçını okşamış ve, “Umarım babanın gücü sana da geçmiştir evlat,” demişti gülerek. Vaelin, Kral’ı çok az hatırlıyordu. Babası onu saraya sürüklediği zaman daha sekiz yaşındaydı. Ama sarayın ihtişamını ve gelen soyluların şaşaalı kıyafetlerini hatırlıyordu. Kral Janus’un bir oğlu, bir de kızı vardı. Oğlu on yedi yaşında, sert bakışlı bir çocuktu. Kızı ise Vaelin’le aynı yaştaydı ve babasının uzun, beyaz kürkten yeleleri olan pelerinin arkasından kaşlarını çatarak Vaelin’i izlemişti. O sıralarda Kral’ın eşi yoktu, kraliçe önceki yaz ölmüştü. Kral’ın kalbinin kan ağladığını ve bir daha evlenmeyeceğini söylüyorlardı. Vaelin, annesi tarafından “prenses” olarak çağrılan bir kızın, Kral misafirlerini karşılamak üzere gezdiği sırada öne çıktığını görmüştü. Kız, Kral’ı baştan aşağı süzüp, “Ben seninle evlenmem,” demişti. “Pissin.” Bunu dedikten sonra babasıyla beraber çıkıp gitmişti. Vaelin’in babası gülmüştü, ki bu nadiren olan bir şeydi ve şöyle demişti: “Merak etme, evlat. Onu senin başına sarmam.”</p>

    <p>“Tipi nasıldı?” diye soruyordu Caenis hevesli bir şekilde. “Dedikleri gibi bir seksen beş boylarında mıydı?”</p>

    <p>“Uzundu, ama ne kadar uzundu bilmiyorum. Boynunda da garip, kırmızı izler vardı, yanmış gibi.”</p>

    <p>“Yedi yaşındayken Kızıl El onu yakalamış,” diye anlatmıştı Caenis hikâye anlatıcısı ses tonunu takınarak. “On gün boyunca can çekişip kan terlemiş, ki bunlar yetişkin bir adamı bile öldürür. Sonra ise ateşi dinmiş ve tekrar güçlenmiş. Neredeyse bütün ailelere ölüm saçan Kızıl El bile Janus’u alamadı. Bir çocuk olmasına rağmen iradesi kırılmamış.”</p>

    <p>Vaelin, Caenis’in, babası hakkında da pek çok hikâye bildiğini tahmin ediyordu. Nişan’da geçirdiği zamanda, Savaş Lordu’nun ününün ne kadar yaygın olduğunu görmüştü, ama babası hakkında hikâye anlatmasını hiç istememişti. Caenis, Vaelin’in babasının bir efsane olduğunu düşünüyordu; Birlik Savaşları boyunca Kral’ın yanı başında savaşmış bir kahraman. Vaelin için ise iki sene önce sis içinde kaybolan bir atlıydı.</p>

    <p>“Çocukları kimler?” diye sordu Vaelin. Bir sebepten, ailesi ona hiç saray meselelerini anlatmamıştı.</p>

    <p>“Kral’ın oğlu ve tahtın vârisi Prens Malcius’un çalışkan ve görev bilincine sahip bir genç adam olduğu söylenir, kızı Prenses Lyrna’nın ise güzellik konusunda annesini bile gölgede bırakacağı.”</p>

    <p>Kral ve ailesinden bahsederken Caenis’in gözlerindeki ışık Vaelin’i bazen rahatsız ediyordu. Düşünceli hali yalnızca o zaman dağılıyor, sanki hiçbir şey düşünmüyormuş gibi oluyordu. Vaelin, insanlar Ayrılmışlar’a şükran sundukları zaman onların suratlarında da benzer ifadeler görüyordu, sanki normal hallerini kenara bırakmışlar, geriye sadece İtikad kalmış gibi oluyordu.</p>

    <p class="bolum_arasi">* * *</p>

    <p>Kış iyice bastırıp toprağı kar örtünce, Kır Sınavı için hazırlıklar yapılmaya başlandı. Usta Hutril ile çıktıkları yürüyüşler uzamaya, dersleri daha ayrıntılı ve zorlayıcı olmaya başladı. Usta Hutril, bütün vücutları ağrıyana kadar onları karda koşturuyordu, gevşeklik ve dikkatsizliği çok sert bir şekilde cezalandırıyordu. Çocuklar da öğrenebilecekleri her şeyi öğrenmenin elzem olduğunu biliyordu. Nişan’daki daha büyük çocukların onlara arada bir tavsiye verecekleri kadar Hane’nin bir parçası olmuşlardı ve bu tavsiyeler genellikle gelecekteki tehlikeler; özellikle de Kır Sınavı hakkındaydı: <em>Kaybolduğunu zannediyorduk ama ertesi yıl, donmuş cesedini buldular... Ateş dutu yiyince ciğeri ağzından çıkmış... Bir yaban kedisinin inine girince de bağırsakları elinde kendisini dışarı atmış...</em> Hikâyelerin abartıldığı belliydi, ama içinde gerçeklik payı da vardı: Kır Sınavı’nda her sene birileri ölürdü.</p>

    <p>Sınav zamanı geldiğinde, buluşup birbirlerine yardım edemesinler diye bir aylık bir süreçte küçük gruplar halinde dışarı salındılar. Bu, her çocuğun kendi başına yüzleşmesi gereken bir durumdu. Önce mavnayla nehrin üst tarafına, oradan da at arabasıyla Urlish’in ötesindeki ormanlık dağ arazisine giden yoldan geçtiler. Sekiz kilometrelik aralarda Usta Hutril arabayı durdurup çocuklardan birini ormanlara götürüyor, sonra geri gelip dizginleri tekrar eline alıyordu. Vaelin’in sırası gelince, Usta Hutril onu küçük bir akıntının yanından geçirip bir suyoluna götürdü.</p>

    <p>“Çakmaktaşın yanında mı?”</p>

    <p>“Evet Usta.”</p>

    <p>“Sicim, yeni yay kirişi, fazla battaniye?”</p>

    <p>“Evet Usta.”</p>

    <p>Hutril başını salladı. Konuşunca, soğuk havada nefesi buhara döndü. “Suret, sana iletmem için bir mesaj verdi,” dedi bir süre duraksadıktan sonra. Vaelin, Hutril’in konuşurken gözlerine bakmamasını garipsedi. “Hanenin duvarları dışına çıktığında birileri peşine düşeceği için, benimle dönebileceğini ve yine de sınavı geçmiş sayılacağını söyledi.”</p>

    <p>Vaelin ne diyeceğini bilemedi. Suret’in teklifi onu çok şaşırtmıştı, çünkü ormanda yaşadığı o olaylardan sonra ilk defa bir Usta bunun bahsini açmıştı. Sınavlar acımasız ustalar tarafından uydurulan, rastgele uygulanan amaçsız işkenceler değildi. Sınavlar Nişan’ın bir parçasıydı. Dört yüzyıl önce Hane’nin kurucusu tarafından geliştirilmişlerdi ve o zamandan bu yana değişmemişlerdi. Sadece bir miras değil, İtikad’ın temellerinden biriydi. Sınava girmeyip Nişan’da olmaya devam etmek hem sahtekârlık, hem arkadaşlarına saygısızlık, hem de değerlere hakaret içeren bir davranış olurdu. Düşününce aklına başka bir şey daha geldi: <em>Ya bu da başka bir sınavsa? Ya Suret, kardeşlerimin kaçınamayacağı bir beladan benim kaçınıp kaçınmayacağımı görmek istiyorsa?</em> Ama Usta Hutril’in etrafı temkinli bir şekilde gözetmesine bakınca teklifin gerçek olduğunu anladı. Usta Hutril etrafı kolaçan ediyordu, evet, ama gözlerini kaçırmasının bir sebebi de teklifin utanç verici olduğunu düşünmesiydi.</p>

    <p>“Suret’in dediğine karşı gelmek istemem, Usta,” dedi. “Ama kışın suikastçıların buraya gelmeye cesaret edeceğini sanmam.”</p>

    <p>Hutril başını salladı ve verdiği nefes rahatladığını gösteriyordu. Yüzünde nadir görünen hafif bir gülümsemeyle, “Çok uzağa gitme, tepelerin sesini dinle ve en yeni izleri takip et,” dedi. Bunları söyledikten sonra yayını omzuna takıp arabaya dönmek üzere yola koyuldu.</p>

    <p>Vaelin, Usta Hutril’in gidişini izledi. Sabah doyurucu bir kahvaltı etmelerine rağmen acıkmıştı. Hane’den ayrılmadan ekmek çalmış olması iyiydi.</p>

    <p>Hutril’in derslerini hatırlayıp hemen bir sığınak yapmaya başladı. İki büyük kaya arasında kuytu bir yer buldu, kayaları duvar olarak kullanmaya karar verdi ve çatı yapmak için odun toplamaya gitti. Etrafta birkaç dal vardı ama yetmeyeceği için etraftaki ağaçlardan kendisine yetecek kadar dal kesmesi gerekti. Bir tarafa kar yığarak, öğretildiği gibi duvar inşa etti. İşi bitince kendini ekmekle ödüllendirdi. Aç olmasına rağmen büyük değil küçük ısırıklar aldı ve yutmadan önce iyice çiğnedi.</p>

    <p>Ateş yakması gerekiyordu. Sığınağın girişinin yan tarafına küçük taşlardan bir çember oluşturdu, ortasındaki karı temizledi ve içini, üstündeki karları temizlediği dallarla doldurdu. Çakmaktaşını kullanarak kıvılcım çıkardı ve bir süre sonra, oldukça canlı bir ateşte ellerini ısıtıyordu. <em>Yemek, sığınak ve ısı,</em> diyordu hep Usta Hutril onlara. <em>İnsanı hayatta tutan şeyler bunlardır, gerisi lükstür.</em></p>

    <p>Sığınıktaki ilk gece, uğuldayan rüzgâr ve yakıcı soğuk yüzünden rahatsız geçti. Girişe örttüğü battaniye çok bir işe yaramamıştı. Ertesi gün daha iyi bir koruma yapmaya karar verdi ve geceyi rüzgârı dinleyip ses duymaya çalışarak geçirdi. Rüzgârın Öte’ye gittiği, Ayrılmışlar’ın rüzgârları İtikadlılara mesaj göndermek için kullandıkları söylenirdi. Bazı İtikadlılar saatlerce dağ eteklerinde durur, rüzgârları dinleyerek ölen sevdiklerinden içlerini rahatlatacak bir şey ya da nasihat duymayı beklerdi. Vaelin daha önce hiç rüzgârda ses duymamıştı ve ses duymuş olsaydı bunun kimin tarafından gönderilmiş olabileceğini düşündü. Belki de annesi gönderirdi, ama Nişan’daki ilk gecesi dışında ondan bir haber alamamıştı. Mikehl de olabilirdi. Belki de suikastçılar rüzgâra nefretlerini akıtırdı. Ama bu gece ses yoktu ve kesintili, soğuk bir uykuya daldı.</p>

    <p>Ertesi gün sığınak girişine bir kapı yapmak için ince dallar toplamaya başladı. İş uzun ve yorucuydu ve zaten uyuşmuş parmakları ağrımaya başladı. Günün geri kalanını avlanarak geçirdi. Yayına ok takılı halde karda iz aradı. Gece, suya bir geyiğin gelmiş olduğunu tahmin etti, ama izler çok belirsizdi. Keçilerin izi vardı ve izler tazeydi ama tepeye doğruydu ve takip etse gece bastırmadan dönmesi mümkün olmayacaktı. Sonunda çok yakına konma hatasına düşen birkaç karga avladı ve karda macera aramaya karar veren tavşanlar olursa diye birkaç tuzak kurdu.</p>

    <p>Kargaların tüylerini daha sonra ateş yakarken yardımcı olsun diye ayırdı, kuşları dala geçirdi ve ateşte kızarttı. Etin kuru ve sert oluşu, karganın neden sarayların vazgeçilmez yemeği olmadığını anlamasını sağladı. Gece geldiğinde yapacak çok bir işi yoktu. Ateşi sönene kadar başında durdu, sonra da sığınağına girdi. Yaptığı kapı, battaniyeden daha çok işe yarıyordu ama soğuk yine de kemiklerine kadar işledi. Karnı gurulduyordu ama rüzgârın uğultusu daha yüksek çıkıyordu ve hâlâ ses duymuyordu.</p>

    <p>Sabah şansı yaver gitti ve bir tavşan yakaladı. Hayvan deliğine girmeye çalışırken onu okla avlıyor olmaktan gurur duydu. Derisini yüzdü ve içini temizlemesi bir saatini aldı. Ateşte pişirirken, kızaran yağa aç gözlerle bakıyordu. Karnından gelen gurultuları dinlerken, <em>bunun adı Açlık Sınavı olmalı,</em> diye düşündü. Etin yarısını yedi ve diğer yarısını, iyi bir saklama yeri olduğunu düşündüğü bir ağaç kovuğuna koydu. Yerden yüksekteydi ve ulaşmak için tırmanmak gerekiyordu, ama bir ayının ağırlığını taşıyamayacak kadar da kalın olmayan bir ağaçtı. Bütün eti midesine indirmemek, verirken zorlandığı bir karardı, ama bunu yaptığı takdirde ertesi gün aç kalma ihtimalini sıfıra indirdiğini biliyordu.</p>

    <p>Günün geri kalanını avlanarak geçirdi ama eli boş döndü. Kurduğu tuzakların boş olması sinirlerini bozuyordu ve karın altını kazarak kök bulmayı kabullenmek durumunda kaldı. Bulduğu kökler karın doyurucu değildi ve yenilebilir hale gelene dek çok kaynatması gerekmişti, ama açlığını bastırmayı başarmıştı. Ama yallin kökü bulduğu için şanslıydı. Yenilebilir olmasa da, yaydığı kötü kokulu salgı; sığınağını ve yemek deposunu kurt ya da ayılardan uzak tutmaya yarayacaktı.</p>

    <p>Şansının yaver gitmediği başka bir avdan dönerken hafif hafif kar yağmaya başladı ve kısa bir süre sonra rüzgâr kar tanelerini kırbaçlaya kırbaçlaya bir kar fırtınası başlattı. Kar çok yoğunlaşıp görüşünü kısıtlamadan sığınağına dönmeyi başardı. Dallardan oluşan kapısını tamamen kapattı ve buz kesmiş ellerini, atkı olarak kullanmaya karar verdiği tavşan kürküne sokup ısıttı. Bir kar fırtınasının ortasında ateş yakamazdı. Oturup fırtınanın geçmesini bekleyecekti. Titriyordu ve vücuduna yayılmaya başlayan hissizliği durdurmak için ellerini kürke iyice soktu.</p>

    <p>Rüzgârın sesi çok yüksekti, uluyordu ve Öte’de ses bırakıyordu... <em>O neydi?</em> Doğruldu, nefesini tuttu ve kulak kesildi. Bir ses, rüzgârda bir ses vardı. Cılız, ağlamaklı bir ses. Sessizce sesi tekrar duymayı bekledi. Rüzgârın çığlıkları kesintisiz ve sinir bozucuydu. Tondaki her değişim, gizemli sesin başka bir çağrısını müjdeler gibiydi. Ama yavaş yavaş nefes alıp beklemesine rağmen hiçbir şey duymadı.</p>

    <p>Kafasını sallayıp tekrar uzandı, olduğu yerde olabildiğince bedeninin kapladığı alanı küçültmeye çalıştı, battaniyenin altına girdi ve...</p>

    <p>“...lanet olsun sana...”</p>

    <p>Yerinden sıçradı. Yanılmıyordu. Rüzgârda bir ses vardı. Tekrar duydu, bu sefer çabuktu ve rüzgâr yalnızca birkaç kelimenin ona ulaşmasına izin verdi. “...duyuyor musun? Seni lanetliyorum!.. hiçbir şeyden pişman olma! Ben... hiçbir şey...”</p>

    <p>Ses cılızdı ama sesteki öfkeyi net bir şekilde hissedebiliyordu. Bu ruh boşluğun ötesinden bir nefret mesajı göndermişti. Bu mesaj ona mıydı? Soğuk korku onu koca bir yumruk gibi yakalamıştı. <em>Suikastçılar, Brak ve diğer ikisi.</em> Titremeleri arttı, ama sebebi soğuk değildi.</p>

    <p>“...hiçbir şey!” diye kükredi ses. “Hiçbir şey... yaptığı... hiçbir şeyi! Beni duyuyor musun?”</p>

    <p>Vaelin korkunun ne olduğunu bildiğini, ormandaki olayın onu sertleştirdiğini, bazı açılardan ona dehşete karşı bağışıklık kazandırdığını zannediyordu. Yanılmıştı. Ustalardan bazıları, korku onları ele geçirdiğinde insanların altlarına ettiğini anlatmışlardı. Şu ana kadar buna inanmamıştı.</p>

    <p>“...Nefretimi Öte’ye taşıyacağım. Hayatımı lanetlediysen, ölümümü binlerce kez lanetlersin...”</p>

    <p>Vaelin’in titremesi bir anlığına durdu. <em>Ölüm mü? Hangi Ayrılmış ruh ölmekten bahseder ki?</em> Birden aklına gelen düşünceyle utandı ve kimsenin orada olmadığına sevindi: <em>Ben burada korkak gibi sinmişken fırtınada biri var.</em></p>

    <p>Dışarı, kar kazıyarak çıkmak zorunda kaldı. Kar fırtınası, kapısının önünde bir metrelik bir yığın oluşturmuştu. Birkaç dakika uğraştıktan sonra fırtınanın öfkesine doğru çıktı. Rüzgâr, pelerinini sanki kâğıttan yapılmış gibi kesiyordu. Kar, tırnakmış gibi suratını tırmalıyordu. Hiçbir şey göremiyordu.</p>

    <p>“Hey!” diye seslendi. Kelimelerin ağzından çıkar çıkmaz fırtınada kaybolduğunu hissetti. Ciğerlerine hava çekti, biraz kar yuttu ve, “HEY! KİM VAR ORADA?” diye bağırdı.</p>

    <p>Kar fırtınasında bir şekil oluştu, beyaz duvarda belirsiz bir şekil... Ama bir şeye benzetemeden yok oldu. Bir nefes daha alıp şekli gördüğünü düşündüğü yere doğru büyük çabalarla ilerlemeye başladı. Dondurucu kara saplanmış bacaklarını zar zor kaldırıyordu. Sonunda birbirine sokulmuş, kısmen kar tarafından üstü örtülmüş, biri büyük biri küçük iki şekil buldu.</p>

    <p>“Ayağa kalk!” diye bağırdı Vaelin en büyük şekli dürterek. İnledi, yuvarlanarak döndü, kar kaplı yüzünden karlar döküldü ve buz maskesinin ardından iki soluk göz ona baktı. Vaelin bir adım geriledi. Daha önce hiç bu kadar yoğun bir bakış görmemişti. Usta Sollis’in bakışı bile böyle bir ruhu delemezdi. Farkında bile olmadan eli urbasının arkasındaki bıçağa gitti. “Burada kalırsan birkaç dakika içinde donarak ölürsün,” diye bağırdı. “Sığınağım var.” Geldiği yöne doğru elini salladı. “Yürüyebilir misin?”</p>

    <p>Donmuş suratı hareketsizdi ve gözleri bakmaya devam etti. <em>Şansım hâlâ yaver gidiyor,</em> diye düşündü Vaelin. <em>Sadece ben bir kar fırtınasının ortasında deli bir adam bulabilirim.</em></p>

    <p>“Yürüyebilirim.” Adamın sesi kükreme gibiydi. Kafasını yanındaki küçük şekle doğru çevirdi. “Ama o yürüyemez, yardımın gerekli.”</p>

    <p>Vaelin küçük şekle doğru eğildi, onu ayağa kaldırdı ve acıyla nefes aldı. Figürü iyice doğrultunca düşen kukuletanın altından solgun, küçücük suratı ve kumral, keçeleşmiş saçı göründü. Kız bir an ayakta durduktan sonra tekrar Vaelin’in üzerine yığıldı.</p>

    <p>“Dur,” dedi adam ve kızın kollarından birini alıp kendi omzuna koydu. Vaelin de diğer koluna girdi ve beraberce sığınağa doğru yola çıktılar. Çok uzun sürüyor gibiydi; fırtına inanılmaz bir şekilde şiddetleniyordu ve Vaelin bir an bile dursalar öleceklerini biliyordu. Sığınağa ulaşınca yeniden oluşmuş kar yığınını bir kenara itti ve kızı içeri soktuktan sonra adama da girmesi için işaret yaptı. Adam kafasını iki yana salladı. “Önce sen, evlat.”</p>

    <p>Adamın sesi sertti ve Vaelin onunla tartışmanın hem anlamsız, hem de ölümcül olabileceğini düşündü. Sığınağa girdi ve kızı daha da içeri itti. Adam da arkasından girdi, içeride çok az yer kalmış ve kapı, sığınağın girişine sıkışmıştı.</p>

    <p>Beraber yatıyorlar, birbirine karışmış nefesleri sığınağın içinde bulutlar oluşturuyordu. Karda cebelleşmiş olmaktan dolayı Vaelin’in ciğerleri yanıyordu ve ellerinin üremesine engel olamıyordu. Ellerini urbasının içine sokup soğuk ısırmasından kurtarmayı umdu. Bastıran yorgunluğa direnemiyordu. Bilinci gidiyor, gözleri kararıyordu. Yanındaki adama son kez göz ucuyla bir baktı. Adam kapıdaki boşluktan dışarıdaki fırtınayı izliyordu. Yorgunluk bedenini ve aklını tamamen ele geçirmeden, Vaelin adamın, “Biraz daha. Birazcık daha,” diye mırıldandığını duydu.</p>

    <p class="bolum_arasi">* * *</p>

    <p>Çatıdan doğrudan gözüne vuran güneş Vaelin’i uyandırdı. Başı çatlıyordu. Hemen yanında kız yatıyordu. Gece boyunca uykusunda dönmüş olmalıydı çünkü botlarından biri Vaelin’in bacağında hafif bir yara izi bırakmıştı. Adam sığınakta yoktu ve dışarıdan içeri doğru, güçlü, iştah açan bir koku geliyordu. Vaelin dışarı çıkmaya karar verdi.</p>

    <p>Dışarı çıkınca, adamı kamp ateşinde demir bir tavayla yulaflı kek yaparken gördü. Koku, midesindeki açlık naralarını arttırıyordu. Buz maskesi artık olmadığından Vaelin adamın suratını net bir şekilde görebiliyordu. Yüzü ince ve kırışıklarla doluydu. Fırtınada gözünü bürüyen öfkeden eser kalmamıştı ve onun yerine Vaelin’i kaygılandıran, arkadaş canlısı bir ifade gelmişti. Adamın otuzlu yaşlarının ortalarında olduğunu düşündü ama kesin bir şey söylemek zordu çünkü yüzündeki derinlik ve bakışlarındaki yoğunluk, daha görmüş geçirmiş birisine ait gibiydi. Vaelin uzak durmayı tercih etti, zira çok yaklaşırsa keklere saldırmaktan korkuyordu.</p>

    <p>“Eşyalarımızı almak için gittim,” dedi adam ve yanındaki üstü kar kaplı iki bohçayı işaret etti. “Geçen gece birkaç kilometre geride bırakmak zorunda kalmıştık. Ağır yük.” Tavayı ateşten aldı ve Vaelin’e uzattı.</p>

    <p>Vaelin, ağzından salyalar akmasına rağmen başını iki yana salladı. “Alamam.”</p>

    <p>“Nişan’dansın demek, ha?”</p>

    <p>Vaelin başıyla onayladı. Bir an Hane burnunda tüttü.</p>

    <p>“Başka hangi sebepten bir çocuk burada kalsın ki?” Üzgünce başını salladı. “Gerçi sen olmasaydın ben ve Sella şimdi kara gömülü olurduk.” Ayağa kalktı ve elini uzattı. “Teşekkürler, genç efendi.”</p>

    <p>Vaelin adamın elini sıkınca avucundaki nasırı hissetti. Savaşçı mı? Adamı yukarıdan aşağıya süzdükten sonra bu düşüncesinden vazgeçti. Her ustanın alametifarikası olan ve onları ayrı kılan bir yürüyüş ve konuşma tarzı vardı. Bu adam farklıydı. Gereken güce sahipti, ama tipe değil.</p>

    <p>“Erlin Ilnis,” dedi adam.</p>

    <p>“Vaelin Al Sorna.”</p>

    <p>Adam bir kaşını havaya kaldırdı. “Savaş Lordu’nun ailesinin ismi.”</p>

    <p>“Evet, duymuştum.”</p>

    <p>Erlin Ilnis başını sallayıp konuyu değiştirdi. “Kaç günün kaldı?”</p>

    <p>“Dört. O zamana kadar açlıktan ölmezsem tabii.”</p>

    <p>“Sınavını böldüğüm için özürlerimi kabul et. Umarım sınavı geçmene engel olmamışımdır.”</p>

    <p>“Bana yardım etmediğin sürece problem yok.”</p>

    <p>Adam yemeğini yemek için tekrar oturdu. Kekleri ince bıçağıyla kesip yavaş yavaş ağzına götürüyordu. Vaelin daha fazla dayanamadı ve ağaç deliğinden etini almaya gitti. Bir süre kar temizlemek zorunda kaldı ama kısa bir süre sonra etle birlikte kampa döndü.</p>

    <p>“Uzun yıllardır böyle bir fırtına görmedim,” dedi Erlin. Vaelin bu sırada etini kızartıyordu. “Eskiden hava bozunca bunun kötü bir şeyin habercisi olduğunu düşünürdüm. Sanki sonrasında hep savaş çıkacak ya da veba patlak verecekmiş gibi... Ama sanırım olan tek şey, havanın bozması işte.”</p>

    <p>Vaelin kendini konuşmak zorunda hissetti. Konuşunca, karnından gelen sesleri de bastırmış oldu. “Veba mı? Kızıl El demek istiyorsun. O zamanları görmüş olamazsın, o kadar yaşlı değilsin.”</p>

    <p>Adam hafifçe gülümsedi. “Ben... çok gezdim. Veba pek çok yere, pek çok şekilde ulaşır.”</p>

    <p>“Kaç tane?” diye sordu Vaelin. “Kaç diyar gezdin?”</p>

    <p>Erlin, kırlaşmış, kirli sakalını sıvazladı. “Gerçekten bilmiyorum. Alpir İmparatorluğu’nun şanını ve Leandren tapınaklarının kalıntılarını gördüm. Büyük Kuzey Ormanı’nın kara yollarından geçtim ve Eorhil Sil’in koca geyiği avladığı yerdeki sonsuz merdivenleri çıktım. Pek çok şehir, ada ve dağ gördüm. Ama nereye gidersem gideyim, istisnasız bir şekilde fırtınalarla karşılaştım.”</p>

    <p>“Diyar’dan değil misin?” Vaelin’in kafası karışmıştı. Adamın aksanı garipti, sesli harfleri telaffuz edişi kulağını tırmalıyordu ama yine de Asrael dilini konuşuyordu.</p>

    <p>“Orada doğdum. Varinshold’un birkaç kilometre güneyinde küçük bir köy vardır, hatta o kadar küçüktür ki bir adı bile yoktur. Oradan geliyorum.”</p>

    <p>“Neden oradan ayrıldın? Neden o kadar yer gezdin?”</p>

    <p>Adam omzunu silkti. “Çok boş zamanım vardı ve aklıma yapacak başka bir şey gelmedi.”</p>

    <p>“Neden o kadar kızgındın?”</p>

    <p>Erlin sert bir şekilde ona döndü. “Ne?”</p>

    <p>“Seni duydum. Önce rüzgârda bir ses, Ayrılmışlar konuşuyor sandım. Kızgındın, bunu duydum. Seni bu sayede buldum.”</p>

    <p>Erlin o kadar üzgün bir ifade takındı ki, neredeyse korkutucuydu. Bunu gören Vaelin bir kez daha bir deliyi kurtarmış olabileceğini düşünmeye başladı.</p>

    <p>“İnsan ölümle karşı karşıya geldiğinde aptalca şeyler söyler,” dedi Erlin. “Seni tam bir kardeş yaptıklarında, eminim bir sürü adamın ölürken saçma sapan şeyler söylediğini duyacaksın.”</p>

    <p>Kız sığınaktan çıktı ve gün ışığı gözlerini kamaştırdı. Omzunda bir fular asılıydı. Onu ilk defa net bir şekilde gören Vaelin, bakışlarını ondan ayırmakta zorlandı. Pürüzsüz, yuvarlak yüzünü açık kumral bukleler çevreliyordu. Ondan birkaç yaş büyük olmalıydı ve dört beş santim daha uzundu. Vaelin uzun zamandır hiç kız görmemişti ve nasıl davranması gerektiğini şaşırdı.</p>

    <p>“Sella,” diye selam verdi Erlin kıza. “Karnın acıktıysa, bohçamda daha kek var.”</p>

    <p>Kız gülümsedi ve Vaelin’e çekingen bir şekilde baktı.</p>

    <p>“Bu Vaelin Al Sorna,” dedi Erlin. “Altıncı Nişan’dan bir kardeş adayı. Ona teşekkür borçluyuz.”</p>

    <p>Kız başarılı bir şekilde gizlese de, Erlin Nişan dediğinde Vaelin kızın gerildiğini gördü. Kız, Vaelin’e döndü ve suratında boş bir gülümsemeyle bir dizi akıcı el hareketi yaptı. <em>Dilsiz,</em> dedi Vaelin içinden.</p>

    <p>“Burada böyle cesur bir insan bulduğumuz için şanslı olduğumuzu söyledi,” dedi Erlin.</p>

    <p>Kız aslında şöyle demişti: <em>Ona teşekkür ettiğimi söyle ve gidelim.</em> Vaelin, işaret dilini bildiğini söylemezse daha iyi olacağını düşündü. “Rica ederim,” dedi. Kız başını hafifçe eğdi ve bohçaların yanına gitti.</p>

    <p>Vaelin pis elleriyle yemeğini yemeye başladı. Usta Hutril onu bu halde görseydi dehşete düşerdi, ama Vaelin’in umurunda değildi. O yemek yerken Erlin ve Sella işaret diliyle konuşuyorlardı. Oluşturdukları şekiller uzun süredir bu dili bildiklerini gösteriyordu zira oldukça akıcı iletişim kuruyorlardı. Vaelin, Usta Smentil’le konuşmaya çalışırkenki beceriksizliğini düşünüp utandı. Ama iletişimlerinin akıcılığına rağmen Vaelin kızın ellerinin daha keskin ve gergin, Erlin’in ise daha sakin ve ölçülü hareketler yaptığını fark etti.</p>

    <p><em>Kim olduğumuzu biliyor mu?</em> diye sordu kız.</p>

    <p><em>Hayır,</em> diye cevap verdi Erlin. <em>O bir çocuk. Cesur ve zeki, ama bir çocuk. Onlara dövüşmeyi öğretiyorlar. Nişan onlara diğer itikadları anlatmıyor.</em></p>

    <p>Kız, Vaelin’e doğru kısa ve çekingen bir bakış attı. Vaelin gülümsedi ve parmaklarındaki yağı yalamaya devam etti.</p>

    <p><em>Öğrenirse bizi öldürür mü?</em> diye sordu kız.</p>

    <p><em>Unutma, o bizi kurtardı.</em> Erlin durdu ve Vaelin, Erlin’in kendisine bakmamaya çalıştığını sezinledi. <em>Ve o farklı,</em> dedi elleri. <em>Altıncı Nişan’ın diğer kardeşleri onun gibi değil.</em></p>

    <p><em>Nasıl farklı?</em></p>

    <p><em>Onda daha çok his var. Sen de hissetmiyor musun?</em></p>

    <p>Kız başını iki yana salladı. <em>Sadece tehlike hissediyorum, günlerdir bunu hissediyorum.</em> Bir an durdu ve kaşlarını çattı. <em>Savaş Lordu’nun soyadına sahip.</em></p>

    <p><em>Evet, sanırım oğlu. Karısı ölünce oğlunu Nişan’a verdiğini duymuştum.</em></p>

    <p>Kızın elleri hızlı, ısrarcı bir hal aldı. <em>Artık gitmeliyiz.</em></p>

    <p>Erlin, Vaelin’e doğru bakıp yalandan güldü. <em>Sakin olmazsan bizden şüphelenecek.</em></p>

    <p>Vaelin kalktı ve elini yıkamak için su kenarına gitti. <em>Firariler,</em> dedi içinden. <em>Ama neyden kaçıyorlar? Ve şu diğer İtikadlar meselesi de neyin nesi?</em> Bir kez daha ustalardan birinin burada olup ona yol göstermesini diledi. Sollis ya da Hutril ne yapılacağını bilirdi. <em>Onları bir şekilde burada tutmaya çalışsam mı,</em> diye düşündü. Onları zorla bağlayabilirdi, ama bunu yapıp yapamayacağından emin olamadı. Kız bir şey yapamazdı ama Erlin yetişkin ve güçlü bir adamdı. Ve savaşçı olduğunu düşünmese de dövüşmeyi biliyor olabileceğini düşündü. Yapabileceği tek şey onları izlemeye devam edip daha fazla şey öğrenmeye çalışmaktı.</p>

    <p>Tamamen şans eseriydi. Rüzgâr yön değiştirdi ve cılız olsa da iyi bildiği kokuyu aldı: at teri. <em>Kokusunu olabiliyorsam yakınlarda olmalı. Birden fazla. Güneyden geliyor.</em></p>

    <p>Çabucak ilerleyip güneydeki tepeleri tarayabileceği bir yere geçti. Onları görmesi uzun sürmedi: güneydoğudan, yaklaşık bir kilometre öteden atlılar geliyordu. Beş ya da altı atlı ve üç tane de av köpeği. Durmuşlardı. Uzaktan ne yaptıklarını görmek mümkün değildi ama Vaelin, köpeklerin kokuyu almaları için beklediklerini düşündü.</p>

    <p>Kampa döndüğünde kızın elindeki sopayla ateşle oynadığını ve Erlin’in çantasındaki kayışlardan birini bağlamakla meşgul olduğunu gördü.</p>

    <p>“Bir süre sonra yola çıkacağız,” dedi Erlin. “Sana yeterince bela olduk.”</p>

    <p>“Kuzeye mi?” diye sordu Vaelin.</p>

    <p>“Evet, Renfael kıyısına. Sella’nın ailesi orada yaşıyor.”</p>

    <p>“Sen ailesinden değil misin?”</p>

    <p>“Sadece ona seyahatte eşlik eden bir arkadaşıyım.”</p>

    <p>Vaelin sığınağa gidip yayını ve sadağını aldı. Yayını ve sadağını omzuna taktığını gören kızın gerildiğini hissetti. “Avlanmam gerek.”</p>

    <p>“Tabii. Keşke yemeğimizin bir kısmını sana verebilseydik.”</p>

    <p>“Sınav sırasında başkalarından yardım görmeme izin yok. Ayrıca sizin de zaten fazla yemeğiniz yok.”</p>

    <p>Kızın elleri, sinir olmuş bir şekilde hareket etti: <em>Doğru.</em></p>

    <p>“Eh, artık biz gidelim,” dedi Erlin ve elini uzattı. “Tekrar teşekkürler, genç efendi. İnsan senin gibi bonkör ruhlu biriyle her gün tanışmıyor. İnan bana, biliyorum...”</p>

    <p>Vaelin elleriyle, onlarla kıyaslandığında beceriksizce hareketler yaptı, ama anlam açıktı: <em>Güneyden atlılar geliyor. Ve köpekler. Neden?</em></p>

    <p>Sella eliyle ağzını kapattı ve zaten soluk olan yüzü korkudan bembeyaz oldu. Erlin, elini kemerindeki ucu kıvrık bıçağa doğru götürdü.</p>

    <p>“Bunu yapma,” diye uyardı Vaelin. “Yalnızca neden kaçtığınızı ve peşinizden kimin geldiğini söyle.”</p>

    <p>Erlin ve kız birbirlerine ne yapacaklarını bilmez şekilde baktı. Kız iletişim kurmamak için kendini zor tutuyor, elleri huzursuzluktan kımıldıyordu. Erlin kızın elini tuttu, ama Vaelin adamın kızı sakinleştirmeye mi yoksa susturmaya mı çalıştığını anlayamadı.</p>

    <p>“Demek size işaret dilini öğretiyorlar,” dedi ruhsuz bir şekilde.</p>

    <p>“Bize pek çok şey öğretiyorlar.”</p>

    <p>“Peki İnkârcıları öğrettiler mi?”</p>

    <p>Vaelin kaşlarını çattı ve babasının yaptığı nadir açıklamalardan biri geldi aklına. Şehir kapısını ilk defa görmüştü ve duvardan sallanan kafeslerde çürüyen cesetler vardı. “İnkârcılar; kâfirler ve tanrıtanımaz kimselerdir, İtikad gerçekliğini inkâr ederler.”</p>

    <p>“Ve İnkârcılara ne yaptıklarını biliyor musun Vaelin?”</p>

    <p>“Asılıp, şehir duvarlarından sarkan kafeslere sokulurlar.”</p>

    <p>“Hâlâ canlıyken duvarlara asılır ve açlıktan ölmeye terk edilirler. Çığlıkları geçenleri rahatsız etmesin diye dilleri kesilir. Bu, yalnızca farklı bir İtikada bağlılar diye yapılır.”</p>

    <p>“Farklı İtikad diye bir şey yok.”</p>

    <p>“Evet, var Vaelin!” Erlin hiddetlenmişti. “Bütün dünyayı gezdiğimi söyledim. Sayısız İtikad ve sayısız Tanrı var. İlahiyi şereflendirmenin gökteki yıldızlardan fazla şekli var.”</p>

    <p>Vaelin başını iki yana salladı, bu tartışmayı yersiz buluyordu. “Ne yani, siz inkârcı mısınız?”</p>

    <p>“Hayır, ben seninle aynı İtikad’a mensubum.” Alaycı bir şekilde güldü. “Sonuçta çok seçeneğim yok. Ama Sella farklı. İnancı farklı, ama senin ve benimki kadar gerçek. Ama peşimizdeki adamlar onu yakalarsa, ona işkence edip öldürecekler. Sence bu doğru bir şey mi? Sence bütün İnkârcılar bunu mu hak ediyor?”</p>

    <p>Vaelin Sella’yı süzdü. Suratından, korktuğu belliydi. Dudakları titriyordu ama gözlerinde korkudan eser yoktu. Gözünü kırpmadan Vaelin’in gözlerine bakıyordu. Aklına Sollis’in ilk kılıç dersi geldi. “Beni kandıramazsın,” dedi kıza.</p>

    <p>Kız derin bir nefes aldı ve ellerini nazikçe Erlin’inkilerden çekti. <em>Seni kandırmaya çalışmıyorum. Bir şey arıyorum.</em></p>

    <p><em>“Neymiş o?”</em></p>

    <p><em>Daha önce görmediğim bir şey.</em> Erlin’e döndü. <em>Bize yardım edecek.</em></p>

    <p>Vaelin ağzını açtı ama diyecekleri daha ağzından çıkmadan yok oldu. Kız haklıydı: onlara yardım edecekti. Karar çok basitti. Doğru olan buydu, bunu biliyordu. Onlara yardım edecekti çünkü Erlin dürüst ve cesur, Sella güzeldi, ayrıca Sella onda bir şey görmüştü. Onlara yardım edecekti çünkü ölmeyi hak etmediklerini biliyordu.</p>

    <p>Sığınağa gitti ve yallin köküyle döndü. “Alın.” Erlin’e doğru fırlattı. “İkiye bölün ve özsuyunu el ve ayaklarınıza sürün. Kimin kokusunu takip ediyorlar?”</p>

    <p>Erlin kökü hoşnutsuzca kokladı. “Bu ne?”</p>

    <p>“Kokunuzu örtecek. Hanginizi takip ediyorlar?”</p>

    <p>Sella göğsüne vurdu. Vaelin boynundaki ipek fuları gördü. Eliyle ona işaret etti ve kendisine vermesini söyledi.</p>

    <p><em>Ama bu annemin,</em> diye itiraz etti.</p>

    <p>“O zaman eminim bunun hayatını kurtarmasına sevinecektir.”</p>

    <p>Bir an tereddüt ettikten sonra fuları ona verdi. Vaelin fuları bileğine bağladı.</p>

    <p>“Bu iğrenç,” diye yakındı Erlin. Yallin kökünü üstüne sürerken suratını ekşitmişti.</p>

    <p>“Köpekler de öyle düşünüyor.”</p>

    <p>Sella da kökün özsuyunu süründükten sonra Vaelin onları ormanın en sık ağaçlıklı bölgesine götürdü. Kamptan yaklaşık yüz seksen metre uzakta içine iki insanın girebileceği bir oyuk vardı, ama uzman birisinin gözünden kaçmazdı. Vaelin, onları takip edenlerin buraya çok yaklaşmayacağını umdu. Oyuğa girdiklerinde yallin kökünü Sella’dan aldı ve zemine de sürdü.</p>

    <p>“Burada kalın ve sessiz olun. Köpeklerin sesini duyarsanız kaçmaya çalışmayın. Bir saat içinde dönmezsem iki gün boyunca güneye doğru gidin ve sonra batıya dönün. Kıyıyı takip edip kuzeye gidin, kasabalardan uzak durun.”</p>

    <p>Ayrılacakken Sella ona doğru uzandı, ama dokunmaktan çekiniyor gibiydi. Yine göz göze geldiler. Sella’nın gözlerinde bu sefer yalnızca minnettarlık vardı. Vaelin hafifçe gülümsedi ve avcılara doğru depar atmaya başladı. Bu kadar efor sarf ettiği için uzuvları ağrıyordu. Acıyı aklından uzaklaştırdı ve koşmaya devam etti. Bileğindeki fular, rüzgârda dalgalanıyordu.</p>

    <p>Beş dakika boyunca koştuktan sonra köpeklerin sesini duydu. Şimdilik uzaktan gelen çığlıkları, yakınlaştıkça vahşi havlamalara dönüyordu. Vaelin devrilmiş bir huş ağacının arkasında savunulabilir bir yer buldu ve çabucak fuları bileğinden çıkarıp görünmeyecek şekilde boynuna bağladı. Elinde yay, ok atmaya hazır şekilde bekledi. Havayı yavaşça içine çekiyor, uzuvlarının titremesini kontrol etmeye çalışıyordu.</p>

    <p>Köpekler, onu beklediğinden daha çabuk buldular. Yaklaşık yirmi metre ötedeki çalılıklara gelmişler, bir yandan hırıldıyor, bir yandan da üstlerindeki karı silkeleyip sarı dişlerini gösteriyorlardı. Vaelin onları görünce bir an çok şaşırdı, daha önce görmediği türden köpeklerdi. Daha büyük, daha hızlı ve gördüğü bütün av köpeklerinden daha kaslılardı. Nişan’ın kulübelerindeki Renfael köpekleriyle bunları karşılaştırdığında Hane’dekiler evcil hayvana benziyorlardı. En kötüsü de gözleriydi: Parlak sarı gözleri nefret doluydu ve yaklaştıkça gözleri daha da parlıyor, hırıltıları çoğalıyordu.</p>

    <p>İlk okuyla bir tanesini boğazından vurdu ve köpek cıyaklayarak karda sendeledi ve düştü. İkinci okunu çıkaracakken köpeklerden biri üstüne gelmişti bile. Vaelin’in üzerine atladı. Pençeleriyle göğsünü tırmalayacak, sivri dişlerini boynuna geçirecekti. Sıçramanın kuvvetiyle yuvarlanan Vaelin yayın elinden kaymasına izin verdi ve sağ eliyle, belinden bıçağını çıkardı. Sırtı yere gelip köpek de üzerine çullandığı sırada bıçağı göğsüne soktu. Kaburga ve kıkırdakları delip geçen bıçak, köpeğin kalbine saplandı, ağzından Vaelin’in üzerine koyu renkte kan püskürdü. Bulantıyla baş etmeye çalışan Vaelin botlarını titreyen cesede dayadı ve üstünden itti. Bıçağını üçüncü köpeğe doğrulttu ve kendini saldırıya hazırladı.</p>

    <p>Ama saldırı olmadı.</p>

    <p>Köpek oturdu, başını eğdi ve gözlerini başka tarafa çevirdi. İnledi, ayağa kalktı ve sonra gelip daha yakınına oturdu. Vaelin’e garip ve korku dolu ama aynı zamanda beklenti içindeymiş gibi bakıyordu.</p>

    <p>“Zengin biri olsan iyi olur, evlat,” diye oldukça sinirli ve hırçın bir tonda ses geldi. “Bana üç köpek borçlusun.”</p>

    <p>Vaelin elinde bıçakla sesin geldiği yöne döndü. Ona doğru tıknaz, pejmürde kılıklı bir adam yaklaşıyordu. Köpeklerin arkasından koştuğu için nefes nefese kalmıştı. Sırtında Asrael yapımı bir kılıç vardı ve koyu lacivert bir pelerin giyiyordu.</p>

    <p>“İki köpek,” dedi Vaelin.</p>

    <p>Adam Vaelin’e ters bir bakış atıp yere tükürdü. Rahat hareketlerle sırtına uzanıp kılıcını çıkardı. “Bunlar Volar’dan gelme köle-tazılardır seni küçük bok. Üçüncüsü artık bir işime yaramaz.” Ona doğru, Vaelin’e yabancı gelmeyen adımlarla yaklaşıyordu. Kılıcı, ucu yere gelecek şekilde tutuyordu ve kolu hafifçe bükülüydü.</p>

    <p>Köpek hırladı. Vaelin tekrar üzerine gelmesini beklediği köpeğe baktı. Ama köpek sarı, nefret dolu gözlerini kılıçlı adama sabitlemişti ve hırladıkça dudakları titriyor, dişleri gözüküyordu.</p>

    <p>“Bak!” diye bağırdı adam Vaelin’e. “Yaptığını gördün mü? Bu piçleri o bok deliğinde eğitmek dört yıl sürüyor.”</p>

    <p>Vaelin o zaman anladı. Bunu adam görünür görünmez anlamalıydı. Yavaşça sol elini kaldırdı, boş olduğunu gösterdi ve sonra elini boynuna götürüp madalyonunu adamın görmesi için kaldırdı. “Özür dilerim, kardeşim.”</p>

    <p>Adamın suratında bir an ne yapacağını bilemez bir ifade gördü. Vaelin adamın madalyonu görünce şaşırmadığını, sadece Nişan’dan olmasını bilmesine rağmen onu öldürmeye izni olup olmadığını düşündüğünü fark etti. Neyse ki karar onun yerine verildi.</p>

    <p>“Kılıcını kınına sok, Makril,” dedi biri keskin bir şekilde. Vaelin ağaçların arasından bir atlının geldiğini gördü. Atın üstündeki keskin yüz hatlarına sahip olan adam yaklaşıyordu ve Vaelin’e samimi bir şekilde başıyla selam verdi. Uzun bacaklı, kırma ve hücumdan ziyade dayanıklılığıyla ünlenen bu at, güneyden gelme Asraelli gri bir avcı atıydı. Adam Vaelin’den birkaç metre uzakta atını durdurdu ve Vaelin’e içten, iyi niyetli bir şekilde baktı. Vaelin, adamın pelerininin siyah olduğunu gördü: Dördüncü Nişan.</p>

    <p>“İyi günler, küçük kardeşim,” diye selamladı onu keskin yüz hatları olan adam.</p>

    <p>Vaelin de başıyla selam verip bıçağını yerine koydu. “Size de, Usta.”</p>

    <p>“Usta mı?” Hafifçe gülümsedi. “Sanmam.” Ona hırlamayan, hayattaki köpeğe baktı. “Korkarım sana istemeyebileceğin bir yol arkadaşı vermiş olabiliriz, küçük kardeşim.”</p>

    <p>“Yol arkadaşı mı?”</p>

    <p>“Volarlı köle-tazılar sıradışı bir türdür. Zaman zaman inanılmaz derecede saldırgan olsalar da çok katı bir hiyerarşi anlayışları vardır. Bu hayvanın sürü liderini ve o ölünce yerine geçecek olanı öldürdün. Şimdi seni sürü lideri olarak görüyor. Sana meydan okuyamayacak kadar genç, bu yüzden de sana sadakat gösterecek, şimdilik.”</p>

    <p>Vaelin köpeğe baktı. Hırlayan, ağzından salyalar akan bu kas yığınının burnu yara doluydu ve derisi de pislik ve bok içindeydi. “İstemiyorum,” dedi.</p>

    <p>“İş işten geçti bebe,” dedi Makril.</p>

    <p>“Hadi çok konuşma Makril ya,” dedi keskin yüz hatları olan adam. “Birkaç köpekten oldun, yenisini alırız.” Eğilip Vaelin’e elini uzattı. “Tendris Al Forne, Dördüncü Nişan’ın kardeşi ve Sapkınlıkla Mücadele Konseyi’nin hizmetkârı.”</p>

    <p>“Vaelin Al Sorna.” Vaelin, Tendris’in elini sıktı. “Altıncı Nişan’ın kardeş adayı, daha tam kardeş sayılmam.”</p>

    <p>“Evet. Kır Sınavı mı?”</p>

    <p>“Evet, kardeşim.”</p>

    <p>“Sizin Nişan’ın sınavlarına imrendiğimi söyleyemem.” Tendris cana yakın bir şekilde gülümsedi. “Sen kendi sınavlarını hatırlıyor musun?” diye sordu Makril’e.</p>

    <p>“Kâbuslarımda.” Makril gözünü yere dikmiş etrafı geziyor, arada bir durup karda gözüne takılan bir izi inceliyordu. Vaelin, Usta Hutril’in de aynı şeyi yaptığını görmüştü, ama tabii çok daha ustaca. Hutril iz ararken sükûnetle hareket ederdi. Makril ise tam tersine sürekli hareketli, huzursuz ve tedirgin gibiydi.</p>

    <p>Kardaki toynak seslerini duyan Vaelin, üç atın daha geldiğini anladı. Dördüncü Nişan’dan gelen bu üç kişi de Asraelli avcı atlarına biniyordu. Adamların bütün hayatlarını av peşinde geçirmişler gibi bir halleri vardı, hepsi sert görünümlü ve görmüş geçirmiş insanlara benziyordu. Tendris, Vaelin’i tanıtınca adamlar onu kısaca ellerini kaldırarak selamlayıp, ardından etrafı aramaya gittiler. “Buradan geçmiş olabilirler,” dedi Tendris onlara. “Köpekler sırf öğün olarak bu küçük kardeşimizin değil, başka bir şeyin de kokusunu almış olmalı.”</p>

    <p>“Ne aradığınızı sorabilir miyim kardeşim?”</p>

    <p>“Diyar ve İtikad’ımızın baş belasını, Vaelin,” diye cevap verdi Tendris üzgünce. “İtikadsızları. Ben ve beraberimdeki kardeşlerime bu görev verildi. Biz İtikad’ı yadsıyanları avlarız. Böyle insanların olması seni şaşırtabilir, ama inan bana varlar.”</p>

    <p>“Burada hiçbir şey yok,” dedi Makril. “Ne iz var, ne de köpeklerin kokusunu almış olabileceği bir şey.” Gelip Vaelin’in yanında durdu. “Senin dışında, kardeşim.”</p>

    <p>Vaelin kaşlarını çattı. “Köpekleriniz neden bana gelsinler ki?”</p>

    <p>“Sınavın sırasında kimseyi gördün mü?” diye sordu Tendris. “Bir adam ve bir kız mesela?”</p>

    <p>“Erlin ve Sella mı?”</p>

    <p>Makril ve Tendris birbirlerine baktılar. “Ne zaman?” diye sordu sertçe Makril.</p>

    <p>“İki gece önce,” Vaelin yalanı bu kadar akıcı söyleyebildiği için kendisiyle gurur duydu, bu işte gitgide daha becerikli hale geliyordu. “Kar yoğundu ve sığınağa ihtiyaçları vardı. Ben de onları benimkine davet ettim.” Tendris’e baktı. “Yanlış bir şey mi yapmışım kardeşim?”</p>

    <p>“Nezaket ve bonkörlük asla yanlış bir şey değildir, Vaelin.” Tendris gülümsedi. Gülümsemenin içtenliği Vaelin’i rahatsız etti. “Hâlâ kampındalar mı?”</p>

    <p>“Hayır, dün sabah gittiler. Az konuşuyorlardı, hatta kız hiç konuşmuyordu.”</p>

    <p>Makril alaylı bir şekilde güldü. “Kız dilsiz, evlat.”</p>

    <p>“Ama bana bunu verdi.” Vaelin Sella’nın ipek fularını çıkardı. “Teşekkür etmek amaçlı, adam öyle söyledi. Almakta bir sakınca görmedim. Isınmak için kullanılmıyor. Onları avlıyorsanız, belki de köpekleriniz bunun kokusuna gelmiştir.”</p>

    <p>Makril yaklaştı, burun deliklerini iyice açarak fuları kokladı. Dik dik Vaelin’in gözlerinin içine bakıyordu. <em>Söylediğim tek bir kelimeye bile inanmıyor,</em> diye geçirdi içinden Vaelin.</p>

    <p>“Adam nereye gittiklerini söyledi mi?” diye sordu Tendris.</p>

    <p>“Kuzeye, Renfael’e. Kızın orada ailesi varmış, öyle söyledi.”</p>

    <p>“Yalan söylemiş,” dedi Makril. “O kızın ailesi falan yok.” Köpeğin hırıldamaları artınca Makril birkaç adım geriledi. Vaelin, ne tür bir köpeğin efendisinde korku uyandıracağını düşündü.</p>

    <p>“Vaelin, bu çok önemli,” dedi Tendris. İyice eğildi ve Vaelin’e baktı. “Kız sana dokundu mu?”</p>

    <p>“Dokunmak mı?”</p>

    <p>“Evet, değse bile yeterli.”</p>

    <p>Vaelin’in aklına kızın ona doğru uzanması ama dokunmaması geldi. Gerçi içinde bir şey bulduğu zaman bakışının derinliği neredeyse kendini dokunulmuş gibi hissetmesine yol açmıştı, içine dokunulmuş gibi. “Hayır, dokunmadı.”</p>

    <p>Tendris tekrar dik oturmaya başladı ve tatmin olmuş bir şekilde başını salladı. “O zaman gerçekten şanslısın.”</p>

    <p>“Şanslı mı?”</p>

    <p>“Kız İnkârcı bir cadı, evlat,” dedi Makril. Huş ağacının gövdesine oturmuş, şeker kamışı çiğniyordu. “O lanet ellerinin bir dokunuşuyla aklını çelebilir.”</p>

    <p>“Kardeşimizin demek istediği şu,” dedi Tendris, “kızın bir gücü var, Karanlık’tan gelen bir gücü. İtikadsız sapkınlığı bazen garip şekillerde tezahür edebiliyor.”</p>

    <p>“Bir gücü mü var?”</p>

    <p>“Seni ayrıntılarla boğmak istemeyiz.” Atının gemini çekti ve açık alana gidip iz aramaya başladı. “Dün sabah mı gittiler demiştin?”</p>

    <p>“Evet, kardeşim.” Vaelin, Makril’e bakmamaya çalışıyordu. Tıknaz adamın yargılayıcı bakışlarından rahatsız olmuştu. “Kuzeye doğru gittiler.”</p>

    <p>“Hmm.” Tendris, Makril’e baktı. “Köpekler olmadan izlerini bulabilir miyiz?”</p>

    <p>Makril omzunu silkti. “Belki. Dün geceki fırtınadan sonra biraz sıkıntı olabilir.” Şeker kamışını biraz daha çiğneyip fırlattı. “Tepelerin kuzey tarafına bakarım. Sen de diğerlerini alıp batı ve doğuya baksan iyi olur. Bizi şaşırtmak için geldikleri yoldan dönmüş olabilirler.” Hızlı bir şekilde koşup ağaçlıkta kaybolmadan önce Vaelin’e son kez sert, düşmanca bir bakış attı.</p>

    <p>“Artık gitme zamanım geldi, kardeşim,” dedi Tendris. “Sınavlarını geçince görüşeceğimize eminim. Kim bilir, belki grubumda cesur yürekli ve keskin gözlü bir kardeşe ihtiyacım olur.”</p>

    <p>Vaelin köpek cesetlerine ve karı lekeleyen kana baktı. <em>Beni öldürmüş olabilirlerdi. Bunun için yetiştiriliyorlar, sadece iz sürmek için değil. Sella ve Erlin’i bulsalardı...</em> “İtikad’ın bizi hangi yollara sevk edeceğini kim bilir, kardeşim,” dedi Tendris’e duygusuz bir tonda. İstekli gibi görünmeyi midesi kaldırmamıştı.</p>

    <p>“Doğru.” Tendris başını salladı. “Eh, şans yanında olsun.”</p>

    <p>Vaelin planının işe yaradığına o kadar şaşırmıştı ki Tendris atıyla neredeyse görüş alanından çıkana kadar sorması gereken çok önemli soruyu unutmuştu.</p>

    <p>“Kardeşim! Köpeği ne yapacağım?”</p>

    <p>Tendris başını çevirip omzunun üstünden bağırdı. “Zekiysen öldür, cesursan besle.” Güldü ve bir elini kaldırıp atını dörtnala sürmeye başladı. Kış güneşinin altında, atın kaldırdığı karlar bir bulut oluşturup parıldıyordu.</p>

    <p>Vaelin köpeğe baktı. Köpek de başını kaldırıp hayranlık dolu gözlerle ona bakmaya başladı. Uzun, pembe dilini, salyalar akan ağzının dışına çıkarmıştı. Burnunun üstündeki yara izleri tekrar dikkatini çekti. Hâlâ çok genç olmasına rağmen bu hayvan belli ki zor günler geçirmişti. “Çizik,” dedi Vaelin. “Adını Çizik koyuyorum.”</p>

    <p class="bolum_arasi">* * *</p>

    <p>Köpek eti sert ve sinirliydi, ama Vaelin yemek seçmemeyi öğrenmişti. Vaelin en büyük köpeğin budunu kesip çıkarırken Çizik ağlamıştı. Eti kampa geri taşırken de köpek mesafesini korumuştu. Vaelin kampa gittiğinde eti dilimleyip ateşte kızarttı. Eti yiyip gerisini ağaç kovuğuna saklayana kadar köpek yanına gelmemişti. Volarlı köle-tazılar çok vahşi hayvanlar olabilirlerdi, ama belli ki yamyam değillerdi.</p>

    <p>“Eğer köpekleri yemezsen sana yemek veremem ki,” dedi Vaelin ve Çizik’in başını hafifçe okşadı. Köpek belli ki sevilmeye alışık değildi ve bu yüzden Vaelin ilk kez elini uzattığında kaçmıştı.</p>

    <p>Kampa döneli bir saat olmuştu. Yemek pişirmiş, ateş yakmış ve sığınağındaki karı temizlemişti. Şimdi Erlin ve Sella’nın hâlâ yerlerinde olup olmadığına gidip bakma isteğine karşı koymaya çalışıyordu. Tendris gittiğinden beri bir şeylerin yanlış olduğunu, adamın Vaelin’in söylediklerine çok kolay inandığını düşünüyordu. Yanılıyor olabilirdi tabii. Tendris’i İtikad’ı tam ve sarsılmaz bir kardeş olarak düşünüyordu. Durum buysa, bir kardeşin yalan söyleyeceği, hem de bunu bir İnkârcı’yı korumak için yapacağı Tendris’in aklına bile gelmezdi. Diğer yandan hayatını Diyar’ı gezip sapkınları avlayarak geçiren bir insanın kötümser olmaması mümkün müydü?</p>

    <p>Bu sorulara cevabı olmayan Vaelin gidip firarilere bakma riskini alamıyordu. Rüzgârda bir uyarı, ormanın şarkısında bir pusu olduğunu bildiren bir değişim yoktu, ama yine de kampta kalmaya, köpek eti yemeye ve hediyesiyle ne yapacağını düşünmeye karar verdi.</p>

    <p>İnsan avlayıp öldürmek için yetiştirildiği göz önüne alındığında, Çizik garip şekilde neşeli bir hayvandı. Kampta geziyor, karın altından kazıp çıkardığı sopa ve kemiklerle oynuyor ve Vaelin’e getiriyordu. Vaelin ilk başta bunları fırlatsa da, Çizik’in bunları geri getirdiğini görünce çabalarının nafile olduğunu gördü. Nişan’a döndüğünde köpeği tutmasına izin verecekleri konusunda ciddi şüpheleri vardı. Köpeklerin bakıcısı Usta Chekril sevgili köpeklerinin yanına böyle bir canavarı yaklaştırmak istemeyecekti. Büyük ihtimalle onu görür görmez boğazına bıçağı dayayacaklardı.</p>

    <p>Öğleden sonra beraber avlanmaya gittiler. Vaelin yine eli boş dönmeyi bekliyordu ama Çizik bir koku aldı. Tek bir kez havladıktan sonra koşmaya başladı. Vaelin peşinden koşuyor, ama yetişmekte zorlanıyordu. Bir süre sonra büyük ihtimalle önceki geceki fırtınadan kalma küçük bir geyik leşi buldular. İlginç bir şekilde dokunulmamıştı. Çizik, leşin yanında sabırla durup oraya doğru gelen Vaelin’e temkinle bakıyordu. Vaelin geyiğin bağırsaklarını çıkarıp Çizik’e verdi. Çizik’in çok sevinmesi Vaelin’i şaşırttı. Mutlulukla havladı ve et sivri dişleri arasında kayboldu. Vaelin geyiği kampa kadar sürükledi ve durumundaki değişime şaşırdı. Bir gün önce neredeyse açlıktan ölecekken şimdi bol bol, hatta Usta Hutril onu Nişan Hanesi’ne geri götürmek için gelmeden bitiremeyeceği kadar yemeği vardı.</p>

    <p>Karanlık çabuk bastırdı ve bulutsuz bir gece çöktü. Ay ışığı, karın gümüş mavi elbise kıvrımları gibi görünmesine yol açıyordu ve gökte yıldızlar harika bir manzara yaratmıştı. Caenis orada olsaydı bütün takımyıldızlarını tek tek isimleriyle sayardı ama Vaelin yalnızca birkaç tane, herkes tarafından bilineni tanıdı: Kılıç, Geyik, Hanımcık. Caenis onlara yıldızlar hakkında bir hikâye anlatmıştı. Efsaneye göre Ayrılmışlar tarafından yıldızlar göğe, gelecek nesiller için bir hediye olarak Öte’den gönderilmişlerdi. Yıldızlar, oluşturdukları şekillerle yaşayanlara hayat yolları boyunca rehberlik edeceklerdi. Gökteki mesajları okuyabildiğini iddia eden pek çok kişi vardı. Çoğu pazar ve panayır yerlerinde toplanır, bir avuç dolusu bakır karşılığında insanlara mesajları okumak konusunda yardım ederdi.</p>

    <p>Kılıç’ın güneyi işaret etmesinin ne anlama geldiğini düşünürken içindeki kötü his bir hissiyat olmaktan çıkıp bir kesinlik haline geldi. Çizik gerginleşti ve başını birazcık kaldırdı. Ne bir koku, ne bir ses, ne de bir uyarı olmasına rağmen yolunda olmayan bir şeyler vardı.</p>

    <p>Vaelin dönüp omzunun üstünden, arkasındaki hareketsiz yapraklara baktı. <em>Çok sessiz,</em> diye geçirdi içinden, biraz hayranlık duymuştu. <em>Hiçbir suikastçı bu kadar becerikli olamaz.</em></p>

    <p>“Eğer açsan, kardeşim,” diye seslendi, “paylaşacak çok etim var.” Tekrar ateşe doğru dönüp birkaç odun attı. Kısa bir süre sonra karda bot sesleri duydu. Makril yanından geçip karşısına çömeldi ve ellerini ateşe uzattı. Vaelin’e bakmıyordu. Çizik’e ters ters baktı.</p>

    <p>“Şu lanet şeyi öldürmeliydin,” diye söylendi.</p>

    <p>Vaelin sığınağına girip bir parça etle döndü. “Geyik.” Makril’e doğru attı.</p>

    <p>Cüsseli adam eti mızrağına geçirdi ve matını çıkarıp üzerine oturmadan önce mızrağının ucunu birkaç taş yardımıyla ateşin üzerine sabitledi.</p>

    <p>“Güzel bir gece, kardeşim,” dedi Vaelin.</p>

    <p>Makril homurdandı ve botlarını çıkarıp ayaklarını ovmaya başladı. Çizik, adam botlarını çıkarır çıkarmaz kokuyu aldı ve uzaklaştı.</p>

    <p>“Kardeş Tendris’in sözümü güvenilir bulmaması üzücü,” diye ekledi Vaelin.</p>

    <p>“O sana inandı.” Makril ayak parmaklarının arasından bir şey çıkarıp ateşe atınca ateş bir an alevlendi. “İtikad’a sadık bir adamdır. Ama ben şüpheci, inatçı bir piçim. Bu yüzden beni yanında gezdiriyor. Yanlış anlama, Tendris on parmağında on marifet olan bir adam; gördüğüm en iyi at binicisi ve sen daha burnunu sümkürmeden bir İnkârcı’dan istediği bilgiyi alabilir, ama bazı açılardan çok saf. İtikadlılara güvenir. Ona göre bütün İtikadlılar aynı inancı paylaşır, onun inancını.”</p>

    <p>“Ama seninkini değil?”</p>

    <p>Makril kurusunlar diye botlarını ateşin yanına koydu. “Ben avlanırım. İzler, işaretler, rüzgârdaki kokular, birini öldürdükten sonraki kan deveranı. Benim İtikad’ım bu. Seninki ne evlat?”</p>

    <p>Vaelin omzunu silkti. Makril’in böyle açık olmasının bir tuzak olduğunu düşündü ve en iyisinin kendi düşüncelerini söylememek olduğuna karar verdi. “Ben İtikad’ın hizmetçisiyim,” diye cevap verdi. Söylediklerine inanıyormuş gibi konuşmaya çalışıyordu. “Ben Altıncı Nişan’ın kardeşiyim.”</p>

    <p>“Nişan’ın pek çok kardeşi vardır ve hepsi birbirinden farklıdır. Hepsi İtikad’da kendi yollarını bulur. Nişan’ın her boş anını Ayrılmışlar’a taparak geçiren faziletli insanlarla dolu olduğunu sanıyorsan yanılıyorsun. Biz askeriz evlat. Asker hayatı zordur; az zevk, çok acı vardır.”</p>

    <p>“Suret bir asker ile savaşçı arasında fark vardır der. Bir asker para ya da sadakat için savaşır. Biz İtikad için savaşırız ve savaş bizim Ayrılmışlar’ı şereflendirme yolumuzdur.”</p>

    <p>Vaelin sarı ateş ışığında Makril’in yüzünün düştüğünü, uzaklara dalan gözlerinde eski, kötü anıların aklına geldiğini gördü. “Savaş mı? Savaş kan ve boktur; kan kaybından acı içinde çığlıklar atarak ölürken annesine seslenen adamlardır. Savaşta şeref falan yok evlat.” Gözlerini çevirip Vaelin’e baktı. “Göreceksin, seni zavallı küçük piç. Hepsini göreceksin.”</p>

    <p>Birden rahatsız olan Vaelin ateşe bir odun daha attı. “O kızı neden avlıyorsunuz?”</p>

    <p>“İnkârcı da ondan. Hem de en fenalarından. Faziletli adamların kalplerini tek dokunuşuyla çarpıtabiliyor.” Kısa, alaycı bir şekilde güldü. “Yani karşılaşırsak bana zarar veremeyeceği kesin.”</p>

    <p>“O güç tam olarak nasıl bir şey?”</p>

    <p>Makril eliyle eti önce kontrol etti, sonra yemeye başladı. Etten küçük ısırıklar alıyor, iyice çiğnedikten sonra yutuyordu. Bu yemeği zevk için değil, vücuduna yakıt olarak alan kimselerin kendilerini eğiterek edindikleri ve sonra bilinçsizce yaptıkları bir şekilde yiyordu. “Bu karanlık bir hikâye evlat,” dedi ağzında yemek varken. “Kâbus görmene sebep olabilir.”</p>

    <p>“Zaten bol bol görüyorum.”</p>

    <p>Makril gür kaşını kaldırdı ama bir şey demedi. Etini bitirdi ve cebinden küçük, deri kaplı bir şişe çıkardı. “Kardeş Dostu,” diye açıkladı bir yudum aldıktan sonra. “Kızılçiçek otuyla karıştırılmış Cumbrael brendisi. Kuzeydeki cephede Lonaklı vahşilerin gelip boğazını kesmesini beklerken duvarlarda devriye gezen adamların can dostu, içini sıcak tutar.” Şişeyi Vaelin’e uzattı ama Vaelin başını salladı. İçki Nişan’da yasak değildi ama nispeten daha İtikadlı Ustalar tarafından kullanılmazdı. Duyuları körelten her şeyin İtikad’a ters olduğunun söylendiğini duymuştu, kişi yaşantısından ne kadar az şey hatırlarsa Öte’ye de o kadar az şey götürebiliyormuş. Belli ki Kardeş Makril farklı düşünüyordu.</p>

    <p>“Demek cadı hakkında bir şeyler öğrenmek istiyorsun.” Sırtını bir taşa verdi, rahatladı ve şişesinden kısa aralıklarla yudumlamaya başladı. “Hikâyeye göre İtikadsız eylemlerde bulunduğu için Konsey emriyle tutuklanmış. Genelde şikâyetler saçmalık doludur; Öte’den gelen ama Ayrılmışlar’a ait olmayan sesler duyduğunu iddia eden insanlar, hastaları iyileştirenler, hayvanlarla konuşanlar falan. Genelde başlarına gelen talihsiz olaylardan birbirlerini sorumlu tutan köylüler şikâyetçi olur, ama arada sırada o kız gibileri de çıkıyor işte.</p>

    <p>“Köyünde bir şeyler olmuş. Kız ve babası Renfaelli yabancılarmış. Kimseye ilişmeden yaşıyorlarmış. Babası kâtipmiş ve yuvarlanıp gidiyorlarmış. Bir gün toprak sahiplerinden biri, babasından sahte bir belge yapmasını istemiş, bir arazinin kime kalacağı hakkında bir şey. Kâtip bunu reddetmiş ve birkaç gün sonra adamı sırtında bir baltayla bulmuşlar. Arazi sahibi yerel sulh yargıçlarından birinin kuzeniymiş, o yüzden hiçbir işlem yapılmamış, iki gün sonra tavernaya gitmiş, suçunu itiraf etmiş ve kulaktan kulağa kendi boynunu kesmiş.</p>

    <p>“Bunun için kızı mı suçladılar?”</p>

    <p>“Söylenene göre o gün içerisinde beraber görülmüşler. Bu garip bir şeymiş çünkü o piç babasını öldürmeden bile aralarında husumet varmış. Dediklerine göre kız ona dokunmuş, koluna hafifçe dokunmuş. Bir yabancı, dilsiz ya da zeki olması da pek bir şeyi değiştirmemiş. Onun hakkında insanlar hep kötü bir şeyler olduğunu söylüyorlarmış, ama bunu hep söylerler.”</p>

    <p>“Ee, tutukladınız mı onu?”</p>

    <p>“Hayır hayır. Tendris’le ben yalnızca kaçanların peşine düşer, avlarız. İkinci Nişan’ın kardeşleri evini aramış ve İnkârcıların sahip olduğu şeylere rastlamışlar. Klasik şeyler, bilirsin ya; yasak kitaplar, Tanrı resimleri, bitkiler ve mumlar falan. Meğer kız ve babası küçük bir mezhep olan Güneş ve Ay’ın takipçileriymiş. Genelde kimseyi kendi dinlerine dönmeye zorlamadıkları için zararsızdırlar ama ne yapacaksın, İnkârcı İnkârcıdır. Karakale’ye götürülmüş. Ertesi gece de kaçmış.”</p>

    <p>“Karakale’den mi kaçmış?” Vaelin, Makril’in kendisiyle dalga geçiyor olabileceğini düşündü. Karakale başkentin merkezindeki küçük, çirkin bir kaleydi. Taşları etrafındaki dökümhanelerin bacalarından dolayı isle kaplı bu kale, içine giren kimsenin darağacı ya da idam sehpasına gitmek dışında çıkamadığı bir yer olmakla ünlenmişti. Birisi kaybolduğunda, komşusu onun Karakale’ye götürüldüğünü duyarsa adamın ne zaman döneceğini sormayı bırakırlar hatta onun hakkında konuşmayı bile keserlerdi. Kimse hiçbir zaman kaçamazdı.</p>

    <p>“Böyle bir şey nasıl mümkün ki?” diye sordu Vaelin.</p>

    <p>Makril devam etmeden önce şişeyi kafasına dikti. “Kardeş Shasta diye birini duydun mu?”</p>

    <p>Vaelin kendilerinden büyük çocukların anlattığı uçuk savaş hikâyelerini düşündü. “Balta Shasta mı?”</p>

    <p>“Evet. Nişan’da bir efsaneydi. Çok güçlü bir adamdı; kolları ağaç gövdesi kadar, elleri de kocamandı. Dediklerine göre Karakale’ye gönderilmeden yüzden fazla adam öldürmüş. Gerçek bir kahramandı... ve tanıdığım en aptal adamdı. Gerçekten de öyleydi, özellikle de içki içtiği zaman. Kızın gardiyanı oydu.”</p>

    <p>“Nişan’a çok büyük hizmetlerde bulunmuş büyük bir savaşçı olduğunu duymuştum,” dedi Vaelin.</p>

    <p>Makril alaylı bir şekilde güldü. “Nişan Kale’ye kalıntılarını atar, evlat. On beş yılını doldurup usta ya da kumandan olamayacak kadar aptal ya da deli olanlar Karakale’ye gönderilip hayatlarını sapkınları hapsetmeyle geçirirler, bu işte iyi olmasalar bile. Shasta gibi pek çok adam gördüm. Bu büyük, çirkin ve aptal adamlar bir sonraki savaş ya da bira dışında bir şey düşünmezler. Genelde sıkıntı çıkaracak kadar uzun yaşamazlar ama yeterince büyük ve güçlülerse, tıpkı pis bir koku gibi etrafta dolanırlar. Shasta Karakale’ye gönderilecek kadar etrafta dolandı, İtikad yardımcımız olsun.”</p>

    <p>“Yani,” dedi Vaelin temkinli bir şekilde, “bu mankafa kızın kapısını açık unuttu ve kız da kaçtı mı?”</p>

    <p>Makril kahkaha attı. Bu sert ve hoş olmayan ses Vaelin’i rahatsız etti. “Tam olarak değil. Shasta kıza ön kapının anahtarlarını vermiş, odasının duvarından baltasını almış ve nöbetteki diğer kardeşlerimizi öldürmeye başlamış. Okçulardan birisi onu yavaşlatacak bir ok saplayana kadar on adam öldürmüş. O haldeyken bile diğerleri gidip onu gebertene kadar iki adam daha öldürmüş. Garip olan şu ki suratında bir gülümsemeyle ölüp şöyle demiş: ‘Bana dokundu.’”</p>

    <p>Vaelin, parmaklarının Sella’nın verdiği ipek fularda gezindiğini fark etti. “Ona dokunmuş mu?” diye sordu. Kumral bukleler ve küçük surat hatları gözünün önüne geldi.</p>

    <p>Makril şişesini tekrar kafasına dikti. “Öyle diyorlar. Kızın, Karanlık ile olan bağlantısını bilmiyordun değil mi evlat? Sana dokunursa, sonsuza kadar onun olursun.”</p>

    <p>Vaelin endişeli bir şekilde Sella’yla geçirdiği zamanı düşünmeye başladı. <em>Onu sığınağa ittim, o zaman dokunmuş muydum? Hayır, üstünde kıyafetleri vardı... Ama bana elini uzattı... Onu hissettim, kafamın içinde. Bana öyle mi dokundu acaba? Bu yüzden mi ona yardım ettim?</em> Makril’e daha fazla soru sormak istiyordu ama bunun yanlış anlaşılacağını da biliyordu. İzci zaten yeterince şüpheci bir adamdı. Sarhoş olsa bile ona daha fazla soru sormak akıllıca olmazdı.</p>

    <p>“Tendris’le o zamandan beri peşindeyiz,” diye devam etti Makril. “Dört hafta oldu. En çok şu an yaklaştık. Asıl o yanındaki piç var ya, yemin ediyorum öldürmeden önce onu öyle güzel inleteceğim ki.” Güldü ve içkisinden bir yudum daha aldı.</p>

    <p>Vaelin elinin bıçağına doğru gittiğini fark etti. Kardeş Makril’e karşı yoğun bir nefret besliyordu. Makril ona ormanda karşılaştığı suikastçıları hatırlatıyordu. Ve kim bilir ormanda yaptıkları ne gibi sorunlara yol açmıştı. “Bana adının Erlin olduğunu söylemişti,” dedi.</p>

    <p>“Erlin. Rellis, Hetril... Binlerce adı var.”</p>

    <p>“Peki, gerçekte kim?”</p>

    <p>Makril omuzlarını silkti. “Kim bilir? İnkârcılara yardım ediyor. Saklanmalarına, kaçmalarına... Sana seyahatlerini anlattı mı? Alpir İmparatorluğu’ndan Leander Tapınakları’na kadar.”</p>

    <p>Vaelin’in eli bıçağının kabzasının üzerindeydi. “Anlattı.”</p>

    <p>“Etkilendin di mi?” der demez geğirdi Makril. “Ben de seyahat ettim yani. Harbiden lan. Melden Adaları, Cumbrael, Renfael. Asileri, kaçakları ve sapkınları öldürdüm, bu güzel toprakların her köşesinde. Erkekler, kadınlar, çocuklar...”</p>

    <p>Vaelin bıçağını varışına kadar kınından çıkarmıştı. <em>Sarhoş, çok zor olmaz.</em></p>

    <p>“Bir keresinde Tendris’le bütün bir mezhebi bir arada yakaladık. Martishe’teki bir ahırda Tanrılarından birine tapıyorlardı. Tendris sinirlendi, onunla sinirlenince tartışmamak iyidir. Bize kapıları kilitleyip mekânı yağla doldurmamızı söyledi, sonra da yaktı... Çocukların o kadar yüksek sesle çığlık atabileceklerini bilmezdim.”</p>

    <p>Bıçağı kınından tamamen çıkarmıştı ki bir şey görüp durdu: Makril’in sakalında gümüşi damlalar vardı. Ağlıyordu.</p>

    <p>“Çok uzun bir süre boyunca çığlık attılar.” Şişeyi ağzına götürdü ama boştu. “Assiktir!” Homurdanarak ve sendeleyerek ayağa kalktı ve karanlığa doğru yalpalayarak yürümeye başladı. Gözden kaybolduktan kısa bir süre sonra karda tıslayan çişin sesi geldi.</p>

    <p>Vaelin adamı öldürecekse şu anın çok uygun olduğunu düşünüyordu. <em>İşerken piçin boğazını kes.</em> Böyle kötü bir adam için uygun bir son. <em>Yaşamasına izin verirsem kim bilir kaç çocuk daha öldürecek?</em> Ama gözyaşları işi bozuyordu, gözyaşları Vaelin’e Makril’in yaptığı işten nefret ettiğini gösteriyordu. Ayrıca Nişan’ın kardeşiydi. Gelecek yıllarda aynı kadere sahip olabileceği birini öldürmenin yanlış olabileceğini düşünüyordu. Birden sert ve kesin bir karar verdi: <em>Adam öldüreceğim ama katil olmayacağım. Savaşta karşıma çıkanları öldüreceğim, ama kılıcımı masumlara kaldırmayacağım. Çocukları öldürmeyeceğim.</em></p>

    <p>“Hutril hâlâ orada mı?” diye geveledi Makril. Yürüdü ve matına yığıldı. “Siz küçük boklara nasıl iz sürüleceğini hâlâ o mu öğretiyor?”</p>

    <p>“Evet. Bilgeliğinden yararlanabildiğimiz için minnettarız.”</p>

    <p>“Sikeyim onun bilgeliğini. Benim işim olacaktı lan o. Kumandan Lilden, Nişan’daki en iyi iz sürücünün ben olduğumu söylemişti. Suret olduğunda beni kır ustası yapacaktı, öyle demişti. Sonra geri zekâlı puştun biri Melden yapımı kılıçla onu deşti de Arlyn suret olarak seçildi. Beni hiç sevmezdi dindarlık taslayan göt. Martishe Ormanı’nın efsanevi sessiz avcısı Hutril’i seçti. Beni de Tendris’le sapkınları avlayayım diye gönderdi.” Sırtüstü döndü ve gözleri yarı kapalı halde usulca konuşmaya devam etti. “Bunu hiç istememiştim. Sadece nasıl iz sürüleceğini öğrenmek istiyordum... Babam gibi... Sadece iz sürmek...”</p>

    <p>Vaelin adamın sızdığını gördü ve ateşe saha fazla odun attı. Çizik kampa geri döndü ve Makril’e temkinli birkaç bakış attıktan sonra Vaelin’in yanına oturdu. Vaelin Çizik’in kulaklarını okşadı. Uyumak istemiyordu, çünkü rüyasında yanan ahırlar ve çığlık atan çocuklar göreceğini biliyordu. Makril’i öldürme isteği içinde kalmamış olsa da adamla aynı yerde kalmaktan rahatsız oluyordu.</p>

    <p>Yanında Çizik otururken bir saat daha yıldızları izledi. Ateşin diğer tarafında Makril sarhoş olmasına rağmen sessiz bir şekilde uyuyordu. İzcinin bu kadar az ses çıkarıyor olması garipti. Çıt bile çıkarmıyordu ve nefes alıp verişi de sessizceydi. Vaelin bunun öğrenilen bir beceri mi yoksa yıllarca hizmet sonrasında her kardeşin kazandığı bir içgüdü mü olduğunu merak etti; sessizce uyuma becerisinin insanın ömrünü uzatacağı su götürmez bir gerçekti. Yorgunluk göz kapaklarını aşağı itmeye başlayınca sığınağa girdi. Girişle kendi arasında Çizik’in durmasını sağladı ve battaniyesini üzerine çekti. Makril’in buraya onu öldürmek için geldiğini düşünmüyordu ama temkinli olmakta yarar vardı. Köpeği aşmak zorunda kalacağından, Makril’in saldırmayı düşünmesi fazlasıyla ihtimal dışıydı.</p>

    <p>Vaelin hayvana sokuldu ve sıcaklığını paylaştı. Onu öldürmemek akıllıca bir karardı. Bir çocuğun bir köle-tazıdan daha kötü arkadaşları da olabilirdi...</p>

    <p class="bolum_arasi">* * *</p>

    <p>Sabah uyandığında Makril etrafta yoktu. Vaelin çevreyi gezdi, ama izcinin dün kampa gelmiş olduğuna dair iz bile bulunmuyordu. Tahmin ettiği gibi Sella ve Erlin de yerlerinde değildi. Boynundan Sella’nın fularını çıkardı ve ipeğe işlenmiş ayrıntılı desenleri inceledi. Altın renginde, değişik türde mühürler vardı. Bazılarını tanıyordu: bir hilal, güneş, bir kuş, ama diğerlerini tanımıyordu. Büyük ihtimalle İnkârcı inançlarının ikonlarıydı. Bu durumda fuları atmalıydı, çünkü bunu bir Usta bulduğu takdirde çok ciddi bir biçimde cezalandırılabilirdi, belki de dayak atmakla da yetinmezlerdi. Ama o kadar güzel bir fulardı, o kadar güzel işlemeleri vardı ki yeni gibi duruyordu. Sella’nın bunu özleyeceğini biliyordu, sonuçta annesinin hediyesiydi.</p>

    <p>İçini çekti ve fuları giysi kolunun içine soktu. Ayrılmışlar’a sessizce yalvardı ve ikilinin gittiği yere güvenli bir şekilde ulaşmalarını diledi. Düşünceli bir şekilde kampa doğru yola koyuldu. Usta Hutril’e ne diyeceğine karar vermesi gerekiyordu ve yalanlarını değerlendirmek için zamana ihtiyacı vardı. Çizik, Vaelin’in önünden gidiyor, neşeli bir şekilde kara batıp çıkıyordu.</p>

    <p class="bolum_arasi">* * *</p>

    <p>Usta Hutril’le dönüş sessiz geçti. Vaelin arabadaki tek çocuktu. Diğerlerini sorduğunda Hutril homurdanarak cevap verdi: “Kötü sene, fırtına.” Vaelin ürperdi ve arkadaşları hakkındaki endişelerini bastırmaya çalıştı. Çizik, arabanın peşine takılmıştı. Hutril, Vaelin’in hikâyesini sessizce dinledi ve Vaelin’in kısmen uydurduğu kısımlarda ifadesizce Çizik’e baktı. Aşağı yukarı Tendris’e anlattığı hikâyenin aynısını anlattı, ama Makril’in önceki gece yaptığı ziyaretten bahsetmedi. Hutril yalnızca izcinin adını söylediğinde bir tepki verdi; kaşını kaldırdı. Tek bir kelime bile etmedi ve Vaelin konuşmasını bitirdikten sonra bir süre sessizliğin hüküm sürmesine izin verdiler.</p>

    <p>“Şey, köpeği Hane’ye götürmeyi öneririm, Usta,” dedi Vaelin. “Usta Jeklin’e yararı olabilir.”</p>

    <p>“Buna Suret karar verir,” dedi Hutril. “Hadi gir içeri.”</p>

    <p>İlk başta Suret’in söyleyecekleri, Usta Hutril’inkilerden bile azmış gibi görünüyordu. Meşeden yapılma masasının başında oturmuş, konuşmadan Vaelin’e bakıyordu. Vaelin hikâyesini doğru hatırlıyor olduğunu umarak tekrarlarken, parmaklarını bir kule gibi dikmişti. Köşede oturan Usta Sollis’in varlığı da tedirginliğini çok az derece azaltıyordu. Vaelin, Suret’in odasına daha önce yalnızca bir kere, bir parşömen iletmek için gelmişti ve o zamandan bu yana kâğıt ve kitap istifinin artmış olduğunu fark etti. Burada yerden tavana kadar üst üste duran yüzlerce kitap olmalıydı, geri kalan yeri de bir sürü parşömen ve bağlı evraklar kaplıyordu. Bununla karşılaştırıldığında annesinin kütüphanesi devede kulak kalıyordu.</p>

    <p>Vaelin, Çizik’i hiç umursamamalarını garipsemişti. Ustalar meşgul gibiydi, ki zaten normalde de etkilemesi, şaşırtması zor insanlardı. Sollis, Vaelin’le arabadan indiği avluda buluşmuştu. Çizik’e şaşırmadan tiksintiyle gözünün ucuyla bir baktıktan sonra, “Şimdiye kadar yalnızca Nysa ve Dentos döndü, diğerlerinin de yarın dönmeleri gerekiyor. Eşyalarını burada bırak ve benimle Suret’in odasına gel. Seni görmek istiyor,” dedi.</p>

    <p>Vaelin, Suret’in kendisinden neden beraberinde büyük ve vahşi bir köpek getirdiğini açıklamasını isteyecek sanmıştı ve Suret sınavının raporunu vermesini istediğinde hikâyesini anlattı.</p>

    <p>“İyi beslenmişe benziyorsun,” dedi Suret. “Genelde çocuklar daha zayıf ve ince döner.”</p>

    <p>“Şanslıydım, Suret. Çiz... köpek fırtınada ölmüş bir geyiğin kokusunu alarak bana yardım etti. Bunun sınavın koşullarına aykırı olmadığını düşündüm, çünkü kırda bulabildiğimiz her aracı kullanmaya iznimiz olduğu söylenmişti.”</p>

    <p>“Evet,” dedi Suret. Üst üste koyduğu elleri masanın üstündeydi. “Zekice. Kardeş Tendris’e arayışında yardımcı olamaman kötü olmuş. Kendisi İtikad’ın en değerli hizmetkârlarındandır.”</p>

    <p>Vaelin yanan çocukları düşünüp kendini başıyla onaylamaya zorladı. “Gerçekten de öyle, Suret. Adanmışlığından etkilendim.” Vaelin arka tarafında olan Sollis’in bir ses çıkarttığını duydu ama gülüşü alaycı mıydı küçümseyici miydi anlayamadı.</p>

    <p>Suret gülümsedi. Böyle ince bir suratta gülümseme garip duruyordu ve Suret pişmanlık bildiren bir şekilde gülmüştü. “Birtakım... Sınavın başladıktan sonra duvarlarımızın ötesinde birtakım olaylar oldu,” dedi. “Seni bu yüzden buraya çağırdım. Savaş Lordu istifa edip Kral’ın hizmetinden çıktı. Bu da Diyar’da bir miktar düzensizliğe yol açtı, zira kendisi halk arasında oldukça popülerdi. Hal böyle olunca, verdiği hizmetlere istinaden Kral kendisine bir lütuf bahşetti. Bunun ne olduğunu biliyor musun?”</p>

    <p>“Bir hediye, Suret.”</p>

    <p>“Evet, bir kralın hediyesi. Kral’ın gücü yetiyorsa vereceği bir hediye. Savaş Lordu lütuf olarak ne istediğine karar verdi ve Kral da bunu yerine getirmemiz için bizden haber bekliyor. Ama Nişanımız Kral’dan emir almıyor. Diyar’ı savunsak da biz İtikad’a hizmet ediyoruz ve İtikad, Diyar’ın üstündedir. Ama yine de bizden haber bekliyor ve bir kralı reddetmek kolay bir şey değil.”</p>

    <p>Vaelin rahatsız olmuş bir şekilde kıpırdandı. Suret kendisinden bir şey bekliyor gibiydi, ama ne olduğu hakkında hiçbir fikri yoktu. Bir süre sonra sessizliğe dayanamayıp, “Evet, Suret,” dedi.</p>

    <p>Suret, Usta Sollis’e bir bakış attı. “Anlıyor musun Vaelin? Bunun ne anlama geldiğini anlıyor musun?”</p>

    <p><em>Ben artık Savaş Lordu’nun oğlu değilim,</em> diye geçirdi içinden. Bu konu hakkında ne hissetmesi gerektiğini bilmiyordu, hatta bir şey hissedip hissetmediğini bile bilmiyordu. “Ben Nişan’ın kardeşiyim, Suret,” dedi. “Kılıç Sınavı’nı geçip İtikad’ı savunmak için bu duvarların ötesine gönderilene kadar, orada olan hiçbir şey beni ilgilendirmez.”</p>

    <p>“Buradaki varlığın, Savaş Lordu’nun Diyar ve İtikad’a olan adanmışlığının bir göstergesiydi,” diye açıkladı Suret. “Ama artık Savaş Lordu değil ve oğlunun kendisine geri verilmesini istiyor.”</p>

    <p>Vaelin ne şaşırmış, ne de neşelenmişti ve bu durumu garipsedi. Ne sevinçten eli ayağı dolaşmış, ne de heyecandan kalbi daha hızlı atmaya başlamıştı. Sadece kafası karışmıştı. <em>Savaş Lordu oğlunun kendisine geri verilmesini istiyor.</em> Nemli toprakta nalların çıkardığı sesleri ve babasının sözcüklerindeki kesinliği hatırladı, <em>Gücümüz sadakatimizdir.</em></p>

    <p>Kendini zorlayarak Suret’in gözlerine baktı. “Beni gönderecek misiniz, Suret?”</p>

    <p>“Benim ne istediğim önem taşımıyor. Kendisi fikrini açıkça belirtmiş olsa da, Usta Sollis’in fikri de öyle. Bu karar senin Vaelin. Kral bize bir şey buyuramayacağı ve Nişan’ımızda bir sınavdan kalmayan ya da İtikad’a ters bir şey yapmayan öğrencileri kovmak yasak olduğu için, Kral bu seçimi sana bıraktı.”</p>

    <p>Vaelin acı acı gülmemek için kendisini zor tuttu. <em>Seçim mi? Seçimi babam yaptı. Şimdi ben de bir seçim yapacağım.</em> “Savaş Lordu’nun bir oğlu yok,” dedi Vaelin. “Ve benim de bir babam. Ben Altıncı Nişan’ın kardeşiyim. Benim yerim burası.”</p>

    <p>Suret başını eğip masaya baktı ve birden Vaelin’e daha yaşlıymış gibi gözüktü. <em>Kaç yaşında?</em> Söylemesi zordu. Diğer ustalar gibi oldukça hareketliydi ama sanki dışarıda yaşamaktan dolayı yıpranmıştı. Gözleri çöküktü ve yaşadığı ağır deneyimleri içinde barındırıyordu.</p>

    <p>“Suret,” dedi Usta Sollis. “Çocuğun dinlenmesi gerek.”</p>

    <p>Suret başını kaldırıp yaşlı, yorgun gözleriyle Vaelin’e baktı. “Son sözün buysa.”</p>

    <p>“Budur, Suret.”</p>

    <p>Suret gülümsedi, ama Vaelin bunun zoraki olduğunu anlamıştı. “Memnun oldum, genç kardeş. Köpeğini Usta Chekril’e götür. Bence düşündüğünden daha iyi karşılanacaksınız.”</p>

    <p>“Teşekkürler, Suret.”</p>

    <p>“Teşekkürler Vaelin, gidebilirsin.”</p>

    <p class="bolum_arasi">* * *</p>

    <p>“Volar’da yetiştirilmiş bir köle-tazı.” Çizik ona yaralı burnunu yan yatırıp bakarken, Usta Chekril hayranlıkla köpeği izliyordu. “Belki yirmi yıldan fazladır görmemiştim.”</p>

    <p>Usta Chekril orta yaşlı, sırım gibi bir adamdı ve hareketleri diğer ustalara nazaran daha sarsak ve daha az ölçülüydü. Büyük bir özenle baktığı köpeklerine bu açılardan benziyordu. Cübbesi Vaelin’in şimdiye kadar gördüğü en pis cübbeydi: Üstünde toprak ve çim izlerinin yanı sıra idrar ve köpek pisliği karışımı bir kokusu vardı. Yaydığı koku gerçekten göz ardı edilebilecek gibi değildi, ama ne kendisi umursuyordu, ne de başkalarını rahatsız edebileceği umurundaydı.</p>

    <p>“Sürü kardeşlerini öldürdüm mü dedin?” diye sordu Vaelin’e.</p>

    <p>“Evet, Usta. Kardeş Makril artık beni sürü lideri olarak gördüğünü söyledi.”</p>

    <p>“Evet, evet. O konuda haklı. Köpekler kurtlar gibidir Vaelin, sürüler halinde yaşarlar ama içgüdüleri körelmiştir ve sürülerde çok uzun süre durmazlar çünkü kimin lider olup kimin olmadığını unuturlar. Ama köle-tazılar farklıdır. İçlerinde sürü düzenini sağlayacak kadar kurtluk vardır ama kurtlardan daha vahşidir, yüzyıllardır böyle yetiştirilirler. Sadece haşin olan yavrular damızlık yapılır; bazıları onların yetiştirilmesinde Karanlık’ın bir parmağı olduğunu söyler. Bir şekilde değiştiler ve bir köpekten fazlası, bir kurttan azı, ama ikisinden de farklı oldular. Sürü liderini öldürdüğünde seni sahiplendi ve güçlü, lider olmaya layık gördü. Her seferinde böyle olmaz gerçi. Kesinlikle şanslısın, genç adam.”</p>

    <p>Usta Chekril belindeki keselerin birinden kurutulmuş bir parça et çıkardı ve Çizik’e vermek üzere eğildi. Adamın tereddütlü, temkinli hareketlerini gören Vaelin, <em>korkuyor,</em> diye düşündü ve şaşırdı. <em>Çizik’ten korkuyor.</em></p>

    <p>Çizik çekinerek eti kokladı ve ne yapacağını bilmez halde Vaelin’e baktı.</p>

    <p>“Gördün mü?” dedi Chekril. “Benden almıyor. Al.” Eti Vaelin’e verdi. “Sen dene.”</p>

    <p>Vaelin eti uzatınca Çizik havada kaptı ve bir saniye içinde yedi.</p>

    <p>“Neden onlara köle-tazı diyorlar, Usta?” diye sordu Vaelin.</p>

    <p>“Volarlılar köleleri olan bir toplumdur, çok köleleri vardır. Bir köleleri kaçtığında onu geri götürüp küçük parmaklarını keserler. Tekrar kaçarsa ardından köle-tazıları gönderirler. Tabii köpekler de onları geri getirmez; yani midelerinde getirmeleri sayılmıyorsa. Bir köpeğin bir insanı öldürmesi kolay değildir. İnsanlar sandığından daha güçlü ve tilkilerden daha zekidir. Bir köpeğin bir adamı öldürmesi için güçlü, hızlı, zeki ve vahşi olması gerekir, çok vahşi.”</p>

    <p>Çizik, Vaelin’in ayak dibine yattı ve botunun birine başını koydu. Kuyruğuyla hafifçe yere vuruyordu. “Dost canlısına benziyor.”</p>

    <p>“Öyle zaten, ama sana. Ancak unutma, o bir katil. Bu amaçla yetiştirildi.”</p>

    <p>Usta Chekril köpek kulübeleriyle dolu taş odanın köşesine gidip orada bir kafesin kapısını açtı. “Onu buraya koyacağım,” dedi omzunun üstünden. “Onu içeri sen soksan iyi olur, yoksa içeride durmaz.”</p>

    <p>Çizik itaatkâr bir biçimde Vaelin’i takip etti ve kafese girdi. Yere yatmadan önce kafesin içinde kısa bir tur attı.</p>

    <p>“Ayrıca onu sen beslemek zorundasın,” dedi Chekril. “Tuvalete de çıkaracaksın. Günde iki kez.”</p>

    <p>“Tabii ki, Usta.”</p>

    <p>“Egzersiz de yapması gerekecek, hem de çok. Onu diğer köpeklerle birlikte çıkaramam, hepsini öldürür.”</p>

    <p>“Ben ilgilenirim, Usta.” Kafese girdi ve Çizik’in başını sevdi. Buna karşılık Çizik üzerine atlayıp Vaelin’i yalamaya başladı ve yere düşürdü. Vaelin gülerek suratından salyaları sildi. “Onu gördüğünüzde memnun olup olmayacağınızdan emin olamadım, Usta,” dedi Chekril’e. “Onu öldürtebileceğinizi düşündüm.”</p>

    <p>“Öldürtmek mi? İtikad korusun! Bir demirci iyi dövülmüş bir kılıcı atar mı? Yeni bir türün başlangıcı olacak. Pek çok eniğin babası olacak ve umarım onun kadar güçlü olurlar. Tabii kontrol etmek daha kolay olursa da sevinirim.”</p>

    <p>Bir saat daha orada kalıp Çizik’i besledi ve yeni evinde rahat ettiğinden emin oldu. Ayrılma zamanı geldiğinde Çizik’in ağlaması içini parçaladı, ama Usta Chekril köpeği yalnız kalmaya alıştırmak gerektiğini söyledi. Bu yüzden Vaelin kafesin kapısını kapadıktan sonra arkasını dönmedi. Vaelin görüş alanından çıktıktan sonra Çizik ulumaya başladı.</p>

    <p class="bolum_arasi">* * *</p>

    <p>Akşam olduğunda odada gergin bir bekleyiş vardı. Çocuklar başlarından geçen zorlukları ve açlık hikâyelerini paylaştı. Vaelin gibi Caenis de gittiği zamana nazaran daha iyi beslenmiş gibi duruyordu. Eski bir meşe ağacının kovuğuna sığınmış ve kızgın bir puhu kuşunun saldırısına uğramıştı. Hiçbir zaman kilolu olmamış ama şimdi inanılmaz sıska duran Dentos; topladığı kökler, avladığı birkaç kuş ve yakalamayı başardığı birkaç sincapla açlıkla savaşmış, berbat bir hafta geçirmişti. Tıpkı ustalar gibi ne Caenis ne de Dentos, Vaelin’in hikâyesinden etkilenmişe benziyordu. Sanki zorluk yaşamak beraberinde kayıtsızlığı getiriyordu.</p>

    <p>“Köle-tazı nedir?” diye sordu Caenis sıkılmış bir şekilde.</p>

    <p>“Volarlı bir canavar,” diye homurdandı Dentos. “Alçak hayvanlar. Dövüştüremiyon bile, eğiticilerine saldırıyolar.” Vaelin’e döndü ve birden daha ilgili gibi durdu. “Yanında yiyecek getirdin mi?”</p>

    <p>Geceyi bitkin bir trans halinde geçirdiler. Caenis bileğitaşıyla av bıçağının ucunu sivriltiyordu ve Dentos, Vaelin’in Hane’ye pelerininde saklayarak soktuğu geyik etini kemiriyordu. Küçük ısırıklar alıyordu çünkü karnı açtı; karın açken tıkınmanın mideyi kötü yapacağını biliyorlardı.</p>

    <p>“Hiç bitmiycek sandım,” dedi Dentos. “Bildiğin ölcem sandım.”</p>

    <p>“Birlikte gittiğim hiçbir kardeş geri dönmedi,” dedi Vaelin. “Usta Hutril fırtına yüzünden olduğunu söyledi.”</p>

    <p>“Nişan’da neden bu kadar az kardeş var anlamaya başlıyorum.”</p>

    <p>Ertesi gün büyük ihtimalle o ana kadar en az cezalandırıldıkları gündü. Vaelin sıkı rutin çalışmaya döneceklerini düşünüyordu ama bunun yerine Usta Sollis sabahı işaret dili dersiyle geçirdi. Vaelin, Sella ve Erlin’in akıcı işaretlerinden sonra kendini biraz geliştirmiş olduğunu gördü ama Caenis hâlâ ondan daha iyiydi. Öğleden sonra kılıç antrenmanı vardı. Usta Sollis yeni bir egzersiz tanıttı. Çok hızlı bir şekilde üzerlerine çürümüş sebze ve meyveler fırlatıyordu ve çocuklardan tahta kılıçlarını kullanarak bunları savuşturmalarını istiyordu. Kötü kokuyorlardı, ama garip bir şekilde eğlenceli bir antrenmandı. Hatta genelde yara bere içinde kaldıkları çoğu egzersizleriyle karşılaştırıldığında oyun gibi olduğu bile söylenebilirdi.</p>

    <p>Sonra akşam yemeklerini yediler. Herkes gergin ve sessizdi. Yemek salonu normalde olduğundan daha sakindi. Boş yerler muhabbet isteğini öldürüyor gibiydi. Onlardan yaşça büyük olan çocuklar onlara çoğunlukla acıyarak bakıyordu ama kimse boş yerler konusunda yorum yapmadı. Tıpkı Mikehl öldüğü zamanki gibi bir hava vardı, ama daha büyük bir çaptaydı. Bazı çocuklar kaybolmuşlardı ve geri gelmeyeceklerdi, diğerlerinin dönmesi bekleniyordu ama gelmeme ihtimalleri de vardı ve bu gergin bekleyişten dolayı endişeliydiler. Vaelin ve diğerleri öğlen yaptıkları antrenman sonrası gübre gibi koktukları konusunda birkaç bir şey söylediler, ama kimsenin pek gülecek hali yoktu. Pelerinlerine birkaç elma ve birkaç somun ekmek saklayıp kuleye döndüler.</p>

    <p>Hava kararmış, ama hâlâ kimse dönmemişti. Vaelin grupta kalan çocukların sadece kendileri olduğunu düşünmeye başlamıştı. Artık ne onları güldürecek Barkus, ne de babasının teorileriyle onları sıkıntıdan öldürecek Nortah vardı. Tasavvuru bile korkunçtu.</p>

    <p>Yataklarına çıktıklarında, taş merdivenlerden gelen ayak seslerini duyup durdular.</p>

    <p class="bolum_arasi">* * *</p>

    <p>“İki elmasına varım ki Barkus,” dedi Dentos.</p>

    <p>“Kabul,” dedi Caenis.</p>

    <p>“Hey!” diye neşeyle selamladı onları Nortah. Gidip yatağının üzerine eşyalarını bıraktı. Caenis ve Vaelin’den daha zayıftı ama Dentos kadar da zayıf değildi ve gözleri de bitkinlikten kızarmıştı. Yine de neşeli, hatta muzaffer bir havası vardı.</p>

    <p>“Barkus gelmedi mi daha?” diye sordu kıyafetlerini çıkarırken.</p>

    <p>“Hayır,” dedi Caenis. Dentos’a gülerek bakıyordu ve Dentos da dudağını bükmüştü.</p>

    <p>Nortah tişörtünü çıkarırken Vaelin, Nortah’da daha önce görmediği bir şey gördü. Boynunda ince, uzun, çıta benzeri şeylerden yapılmış kolye gibi bir şey vardı. “Onu bir yerde mi buldun?” diye sordu kolyeye işaret ederek.</p>

    <p>Nortah birden kendinden aşırı memnun bir tavra büründü. “Ayı tırnakları,” dedi. Vaelin böyle ilgisiz şekilde söylemesini takdirle karşıladı ve bunun kaç saat provasını yapmış olduğunu merak etti. Sessiz kalıp Nortah’ı hikâyeyi kendi isteğiyle anlatmak zorunda bırakmaya karar verdi, ama Dentos işi bozdu.</p>

    <p>“Ayı tırnaklarından yapılmış bir kolye bulmuşsun,” dedi. “Ne yani? Fırtınaya yakalanan zavallı bir aptaldan aşırmışsındır kesin.”</p>

    <p>“Hayır, öldürdüğüm ayının tırnaklarından yaptım.”</p>

    <p>Soyunmaya devam ediyor, konuşmaya hevesli değilmiş gibi yapıyordu ama Vaelin, Nortah’ın anın tadını çıkardığını biliyordu.</p>

    <p>“Hadi lan ordan!” diye alay etti Dentos.</p>

    <p>Nortah omzunu silkti. “İnanmazsan inanma, bana ne.”</p>

    <p>Sessizliğe gömüldüler. Dentos ve Caenis’in meraklı oldukları belliydi ama kaçınılmaz soruyu sormadılar. An uzadıkça Vaelin gerginliğin uzamasına izin veremeyecek kadar yorgun olduğuna karar verdi.</p>

    <p>“Lütfen, kardeşim,” dedi. “Bize ayıyı nasıl öldürdüğünü anlat.”</p>

    <p>“Gözünden okla vurdum. Avladığım bir geyiğe sulanmıştı. Buna izin veremezdim. Kışın ayıların uyuduğunu söyleyenlere inanmayın.”</p>

    <p>“Usta Hutril’in dediğine göre zorunda kaldıklarında uyanırlarmış. Oldukça sıradışı bir ayı bulmuş olmalısın kardeşim.”</p>

    <p>Nortah ona dik dik baktı. Bakışında küçük gören bir tavır vardı ve bu normaldi, ama aynı zamanda bakışı çokbilmişti ve bu normal değildi. “Seni burada bulduğuma şaşırmış olduğumu söylemeliyim, kardeşim. Kırda bir avcıyla tanıştım, sert bir adamdı ama aynı zamanda da alkolikti. Dış dünyadaki olaylarla ilgili söyleyecek pek çok şeyi vardı.”</p>

    <p>Vaelin hiçbir şey demedi. Diğerlerine Kral’ın babasına tanıdığı lütuftan bahsetmemeye karar vermişti ama şimdi Nortah onu buna zorluyordu.</p>

    <p>“Savaş Lordu, Kral’ın hizmetinden ayrılmış,” dedi Caenis. “Evet, duyduk.”</p>

    <p>“Dediklerine göre lütuf olarak Kral’dan oğlunun kendisine geri verilmesini istemiş,” dedi Dentos. “Ama Savaş Lordu’nun bir oğlu olmadığı için ona nasıl dönecek ki?”</p>

    <p><em>Biliyorlarmış,</em> dedi içinden Vaelin. <em>Döndüğümden beri biliyorlarmış. Bu yüzden çok konuşmadılar. Her an gitmemi beklemişler. Usta Sollis onlara bugün kaldığımı söylemiş olmalı.</em> Nişan’da sır tutmak diye bir şeyin mümkün olmadığını düşündü.</p>

    <p>“Belki de,” dedi Nortah. “Savaş Lordu’nun oğlu, tabii öyle biri varsa, buradan kaçıp ailesinin yanına, konforlu bir hayata dönmekten memnun olur. Diğerlerimizin böyle bir şansı hiç olmayacak.”</p>

    <p>Sessizlik. Dentos ve Nortah birbirlerine kızgın bir şekilde bakıyor, Caenis huzursuzluk ve utançla kıpırdanıyordu. Sonunda Vaelin, “Çok iyi bir atış yapmış olmalısın kardeşim. Bir ayıyı gözünden vurmak kolay değildir herhalde. Üzerine doğru koşuyor muydu?” dedi.</p>

    <p>Nortah dişlerini gıcırdatıp sinirine hâkim olmaya çalıştı. “Evet.”</p>

    <p>“Kendine hâkim olup dikkatinin dağılmaması takdire şayan.”</p>

    <p>“Teşekkürler, kardeşim. Senin var mı anlatacak hikâyen?”</p>

    <p>“İki kaçak sapkınla karşılaştım. Birinin insanların aklını çelme gücü vardı. İki Volar’dan gelme köle-tazı öldürdüm ve bir tanesini de sahiplenip buraya getirdim. Bir de İnkârcı avlayan Kardeş Makril ve Tendris’le tanıştım.”</p>

    <p>Nortah tişörtünü yatağa atmış, kaslı kollarını beline koymuş, kaşları çatık bir halde ona bakıyordu. Otokontrolü gerçekten hayranlık uyandırıcıydı. Hayal kırıklığını dışarı oldukça az yansıtsa da Vaelin fark etmişti. Bunun onun zafer anı olması gerekiyordu; bir ayı öldürmüştü ve Vaelin gidiyordu. Genç hayatının en hoş anlarından biri olacaktı. Ama bunun yerine Vaelin kaçma şansını elinin tersiyle itmişti. Nortah böyle bir fırsat için yanıp tutuşuyordu. Ayrıca onun anlattığı hikâyeler Nortah’ın hikâyesini gölgede bırakmıştı. Ona bakarken, Vaelin istemsizce Nortah’ın fiziğinden etkilendi. Daha on üç yaşında olmasına rağmen nasıl bir adam olacağı ortadaydı; kaslı ve oldukça yakışıklı. Kral’ın Vekili’nin gurur duyacağı bir oğul. Eğer Nişan’da değil de dışarıda yaşıyor olsaydı hayatını kraliyet erbabı etrafında, maceralar ve aşk hikâyeleriyle dolu bir biçimde geçirirdi. Bunun yerine İtikad’a hizmet, savaş, sefalet ve zorluklarla dolu bir hayata mahkûm edilmişti. Kendisinin seçmediği bir hayata.</p>

    <p>“Postunu aldın mı?” diye sordu Vaelin.</p>

    <p>Nortah sinir olmuştu ve kaşlarını çattı. Anlamamıştı. “Ne?”</p>

    <p>“Ayının derisini yüzdün mü?”</p>

    <p>“Hayır. Fırtına başlıyordu ve sığınağıma götüremediğim için pençesini kesip tırnaklarını aldım.”</p>

    <p>“Akıllıca, kardeşim. Ve oldukça büyük bir başarı.”</p>

    <p>“Neblim,” dedi Dentos. “Caenis’in puhu olayı da fena değildi.”</p>

    <p>“Puhu mu?” dedi Vaelin. “Ben buraya bir köle-tazı getirdim.”</p>

    <p>Bir süre arkadaşça çekiştiler, hatta Nortah bile Dentos’un zayıflığıyla ilgili yorumlar yaparak onlara katıldı. Bir kez daha aile olmuşlardı, ama eksiklikler vardı. Kimsenin gelmemiş olmasından dolayı sinirleri bozuktu ve yorgunluğa teslim olup, normal vakitlerinden önce yatağa girdiler. Vaelin uzun zamandır ilk defa rüya görmeden uyuyordu ki birisinin bağırdığını duyarak uyandı. Elleri içgüdüsel olarak av bıçağına gitti. Yanındaki yatağın üstündeki iri karartıyı görünce durdu.</p>

    <p>“Barkus?” diye sordu uyku sersemi haliyle.</p>

    <p>Hafif bir inleme. Karartı hareket etmiyordu.</p>

    <p>“Ne zaman geldin?”</p>

    <p>Cevap yoktu. Barkus oturuyordu ve konuşmaması endişe vericiydi. Vaelin doğruldu ve tekrar sıcacık battaniyenin altına girme isteğini bastırdı. “İyi misin?” diye sordu.</p>

    <p>Sessizlik o kadar uzadı ki Vaelin bir an için gidip Usta Sollis’i çağırması gerektiğini düşündü, ama sonra Barkus, “Jennis öldü,” dedi. Sesinin duygudan yoksun oluşu Vaelin’i ürpertti. Barkus hep bir şeyler hisseden bir çocuktu: neşe, sinir, şaşkınlık... Hep bir şeyler hissederdi ve bu yüzüyle sesine yansırdı. Ama şimdi sesinde hiçbir şey yoktu, sadece soğuk gerçekler. “Onu bir ağacın yanında donmuş halde buldum. Üzerinde pelerini yoktu. Bence bunu o istedi. Mikehl öleli beri değişmişti.”</p>

    <p>Mikehl, Jennis... Sonra? Daha kaç tane? Sona geldiklerinde içlerinden hayatta kalan olacak mıydı? <em>Sinirlenmeliyim,</em> diye düşündü. <em>Biz çocuğuz ve bu sınavlar bizi öldürüyor.</em> Ama sinirli değildi, sadece yorgun ve üzgündü. <em>Neden onlardan nefret edemiyorum? Neden Nişan’dan nefret etmiyorum?</em></p>

    <p>“Uyu, Barkus,” dedi Vaelin. “Sabah arkadaşımızın hayatı için şükranlarımızı sunarız.”</p>

    <p>Barkus ürperdi. “Kâbus görmekten korkuyorum.”</p>

    <p>“Ben de. Ama biz Nişan’ın, dolayısıyla da İtikad’ın parçasıyız. Ayrılmışlar bizim eziyet çekmemizi istemez. Rüyaları bize yol göstersinler diye gönderiyorlar, bizi üzmek için değil.”</p>

    <p>“Açtım, Vaelin.” Barkus’un gözleri dolmuştu. “Açtım ve ne zavallı Jennis’i, ne de onu ne kadar özleyeceğimizi düşünebildim. Sadece kıyafetlerini yoklayıp, içlerinde yemek bulmayı umdum. İçinde yemek olmadığını görünce de ona küfrettim, ölü kardeşime küfrettim.”</p>

    <p>Ne yapacağını bilmeyen Vaelin durup Barkus’un ağlamasını izledi. <em>Kır Sınavı,</em> diye geçirdi içinden. <em>Daha ziyade kalp ve ruh sınavı gibi. Açlık bizi pek çok açıdan sınıyor.</em> “Jennis’i sen öldürmedin,” dedi sonunda. “Ayrılmışlar’a katılan bir ruha küfredemezsin. Kardeşimiz seni duymuş olsa bile anlar, sınavın ne kadar ağır olduğunu biliyor.”</p>

    <p>Çok dil dökmesi gerekti ama Barkus, yorgunluğu da iyice bastırınca bir saat sonra uyumaya razı oldu. Vaelin de kendi yatağına girdi. <em>Artık uyuyamayacağım,</em> ertesi gününün sakarlık ve beceriksizlikle geçeceğini düşündü. <em>Yarın Usta Sollis bizi yine sopayla dövmeye başlayacak.</em> Uzandı ve sınavını düşündü, ölü arkadaşını, Sella ve Erlin’i düşündü ve Barkus gibi ağlamış olan Makril’i. Nişan’da böyle düşüncelere yer var mıydı? Birden gelen beklenmedik, açık ve net bir düşünce onu şoke etti: <em>Babana dönersen istediğin şeyi düşünebilirsin.</em></p>

    <p>Yatağında yan döndü. Ses nereden gelmişti? <em>Babama dönmek mi?</em> “Benim babam yok.” Barkus ses çıkarıp rahatsız olmuşçasına kıpırdanana kadar bunu yüksek sesle söylediğini fark etmedi. Odanın diğer ucundaki Caenis de rahatsız olmuştu. Oflayıp battaniyeyi başının üzerine çekti.</p>

    <p>Vaelin yatağına gömüldü ve kendini uyumaya zorlarken, şu düşünceye tutundu: <em>Benim babam yok.</em></p>
  </div>
</body>
</html>
