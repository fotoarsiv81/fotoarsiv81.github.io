<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Birinci Bölüm</h2>

    <p>Kral’ın verdiği göztaşı elinde duruyor, ay ışığı pürüzsüz yüzeyinde parlıyordu. Yüzeyinin pürüzsüz mavisinden geçen ince, gümüş grisi bir damar vardı. Bu, şimdiye dek bulunmuş en büyük göztaşıydı. Çoğu bir üzümden biraz daha büyük olurdu, ama Barkus’un göztaşına açgözlülükle bakarken dediğine göre bu, Renfael’in büyük kısmını satın alacak kadar altın ederdi.</p>

    <p>“Şunu duyuyor musun?” Dentos’un sesi titremiyordu ama Vaelin gözünün seğirdiğini gördü. Bir yıl önce, büyük bir Lonak yağmacı grubunu bir kanyonda köşeye sıkıştırdıklarında başlamıştı. Her zamanki gibi Lonaklar teslim olmayı reddedip savaş çığlıkları atarak üstlerine saldırmışlardı. Savaş kısa ama kanlı olmuştu ve Dentos tam ortada kalmıştı. Yaralanmamıştı, ama gözü seğirmeye başlamıştı. Savaşlardan önce seğirmeye başlıyordu. “Gök gürültüsüne benziyor.” Gülümsedi. Gözü hâlâ seğiriyordu.</p>

    <p>Vaelin göztaşını cebine koydu ve sahilden içeri doğru uzanan geniş düzlüğe baktı. Loş ışıkta seyrek çim ve çalılar zar zor seçiliyordu. Belli ki Alpir İmparatorluğu’nun kuzey kıyısında pek bitki yetişmiyordu. Arkasında kıyıda toplanan Diyar Muhafızları’nın çıkardığı gürültü dalga ve kürek çekenlerin seslerine karışıyor, Meldenliler askerlerini getirmeye devam ediyorlardı. Sese rağmen uzakta, karanlıktaki gök gürültüsünü net bir şekilde duyabiliyordu.</p>

    <p>“Uzun sürmedi,” dedi Barkus. “Belki de geldiğimizden haberleri vardı.”</p>

    <p>“Meldenli piçler.” Dentos ağzındaki balgamı kuma tükürdü. “Hiç güvenmemek lazım.”</p>

    <p>“Belki sadece gemilerin geldiğini görmüşlerdir,” dedi Caenis. “Sekiz yüz gemiyi fark etmemek için uğraşmak gerek. Zaten burasıyla Untesh’teki garnizon atla yaklaşık iki saatlik mesafe.”</p>

    <p>“Nasıl bildiklerinin pek önemi yok,” dedi Vaelin. “Önemli olan bildikleri ve önümüzde yoğun bir gece olduğu. Kardeşlerim, bölüklerinizin başına. Dentos, okçuların şu tepecikte durmalarını istiyorum.” Bir zamanlar ozan olamadığı için buraya gelen, şimdiyse alayın savaş borusunu çalan ve sancağını taşıyan kişi olan Janril Norin’e döndü. “Formasyonu bölüklere ayırarak oluştur.”</p>

    <p>Janril başını salladı, boruyu ağzına götürdü ve çaldı. Adamlar hemen kum tepeciklerinin arasında dinlendikleri yerlerden kalktılar ve yaklaşık beş dakikada, profesyonel askerlerin otomatik davranışlarını sergileyerek düzenli bir sıra oluşturdular. Aralarında çok az konuşuyorlardı ve kimse panik halinde değildi. Çoğu bunu daha önce pek çok kez yapmıştı ve acemiler de kıdemlileri izleyerek sıralarına girdi.</p>

    <p>Vaelin adamlar sıraya girene kadar bekledi ve sonra alay boyunca yürümeye başladı. Boşluk var mı diye bakıyor, başını sallayarak cesaret veriyor veya zırhlarını gevşek bağlamış ya da kasklarının kayışlarını tamamen sıkmamışları fırçalıyordu. Kurtlakoşanlar, Diyar Muhafızları arasında en hafif zırhı giyen askerlerdi. Çelik göğüs zırhı ve geniş siperli miğferler yerine deri kepler ve demir levhayı tercih ediyorlardı. Giydikleri hafif zırh sayesinde küçük Lonak yağma gruplarını ve haydutları gerek sert zeminde gerek sık ormanda kovalamaları kolaylaşıyordu.</p>

    <p>Teftiş aslında Çavuş Krelnik’in göreviydi ama zamanla bir tür savaş öncesi ritüel halini almıştı. Adamlar karmaşa başlamadan önce kumandanlarını görme şansı buluyorlar ve kafalarını bir an için kısa bir süre sonra başlayacak katliamdan uzaklaştırabiliyorlardı. Vaelin de diğer kumandanların yapmayı pek sevdikleri ateşleyici bir konuşma yapma angaryasından kurtulmuş oluyordu. Adamlarının kendisine olan sadakatinin çoğunlukla korkudan, biraz da giderek yayılan namından dolayı duydukları saygıdan kaynaklandığını biliyordu. Onu sevmiyorlardı, ama konuşma yapsın yapmasın arkasından geleceklerini biliyordu.</p>

    <p>Bir zamanlar Sarmaşık Gallis adıyla bilinen, şu an Üçüncü Bölük’ün Çavuşu olan Gallis’in önünde durdu. Gallis sert bir şekilde selam durdu. “Lordum!”</p>

    <p>“Tıraş olmamışsın, Çavuş.”</p>

    <p>Gallis sırıttı. Bu eski bir muhabbetti, hiç tıraş olmuyordu. “Süvarilere karşı mı hazırlanalım, lordum?”</p>

    <p>Vaelin omzunun üstünden baktı. Etraf hâlâ karanlıktı ama gök gürültüsü giderek şiddetleniyordu. “Evet, Çavuş.”</p>

    <p>“Umarım bunları öldürmek Lonakları öldürmekten daha kolaydır.”</p>

    <p>“Yakında göreceğiz.”</p>

    <p>Janril Norin’in Tükürük’le birlikte beklediği arka tarafa geçti. Janril Tükürük’ün dizginlerini oldukça gevşek tutuyor ve nam salmış korkunç dişlerinden elinden geldiğince uzak durmaya çalışıyordu. Vaelin yaklaşınca Tükürük burnundan soludu ve her zamanki gibi rahatsızlıktan dolayı yaptığı silkinmeyi bu kez yapmadan üstüne binmesine izin verdi. Savaşlardan önce hep böyleydi, bir sebepten dolayı eli kulağında olan çarpışma onu sakinleştiriyor gibiydi. İtaatkâr bir at olmayabilirdi, ama son dört yılda gerçekten müthiş bir savaş atı olduğunu kanıtlamıştı. “Seni ihtiyar,” dedi Vaelin ve boynunu okşadı. Tükürük oldukça yüksek sesle kişnedi ve bir toynağını kumda sürüdü. Erin’i geçerken yaptıkları yolculuk sırasında hapis kalmaktan dolayı rahatsızdı ama açık alana çıkıp savaşacaklarını düşünmek hayvanı neşelendirmiş gibiydi.</p>

    <p>Yanlarında elli kişilik atlı gözcü grubu duruyordu. Başlarında kaslı, yakışıklı ve parlak mavi gözlere sahip genç bir kardeş vardı. Vaelin’i görünce Frentis hafifçe gülümsedi ve selamlamak üzere elini kaldırdı. Vaelin de başıyla selam verdi ve yüzeye çıkmaya çalışan suçluluk duygusunu bastırmaya çalıştı. <em>Onu bundan vazgeçirmenin bir yolunu bulmaya çalışmalıydım.</em> Ama Frentis’i Diyar’da tutmanın bir yolu yoktu. Kardeşliği yeni onaylanmıştı ve oldukça iyi olan becerilerinin alaylarına yaptığı katkı paha biçilmezdi.</p>

    <p>Janril Noren de hızlıca kendi atına bindi ve Vaelin’in yanında sürmeye başladı. “Süvariye hazırlanın sinyalini ver,” dedi Vaelin. Janril boruyu üç kez kısa, bir kez de uzun çaldı. Adamların saflarında hafif bir kıpırtı yaşandı. Askerler kemerlerindeki demirdikenleri çıkarmaya başladılar. Bu Caenis’in fikriydi. Lonaklar alayın devriye gruplarına dayanıklı midillilerle saldırdıklarında aklına gelmişti. Demirdikenler işe yaramıştı, hatta o kadar etkili olmuşlardı ki Lonaklar taktiklerinden vazgeçmek zorunda kalmışlardı. Ama Alpirlilere karşı da işe yarayıp yaramayacaklarını kimse bilmiyordu.</p>

    <p>Önlerindeki belirsizlikle gök artık gürlemeyi kesti. Vaelin onları görebiliyordu. Şafak öncesi ışıkta belli belirsiz seçebildiği kadarıyla uzun bir atlı sırası vardı ve atların nefesleri soğuk havada kınlarından çıkmış kılıçlar ve mızrak uçlarının titrek ışıklarının arasından süzülüp buhara dönüşüyordu. Kaç kişi olduklarını üstünkörü hesapladıktan sonra çıkan sayı Vaelin’in moralini yükseltmedi.</p>

    <p>“Bin kişiden fazla olmalılar, lordum,” dedi Janril. Güçlü ve ahenkli sesinde bekleyişin gerginliği mevcuttu. Son dört yılda çok cesur bir savaşçı olduğunu kanıtlamıştı, ama kıyım başlamadan önceki bekleyiş en cesur askerlerin bile sinirini bozabilirdi.</p>

    <p>“İki bin desek daha doğru olur,” diye homurdandı Vaelin. “Tabii bu görebildiğimiz kadarı.” En az iki bin eğitimli süvariye karşı bin iki yüz piyade. Durum iyi görünmüyordu. Vaelin arkasına dönüp Diyar Muhafızları’nın mızraklarının birden görüneceğini umarak kum tepeciklerine baktı. Savaş Lordu’na gönderdiği atlılar ona ulaşmış olmalıydı, ama Al Hestian’ın yardım göndermeye niyeti olduğundan şüphe ediyordu. Adamın duyduğu kin dinmemişti. Vaelin ne zaman onunla aynı ortamda bulunacak kadar şanssız olsa Savaş Lordu’nun gözleri ve elinin yerine taktığı çelik kanca parlıyordu. Sırf benim öldüğümü görmek için savaşı kaybetmeyi göze alır mı?</p>

    <p>Alpirli atlılar durdu. Karanlıkta durmuş, saldırılarına hazırlanıyorlardı. Tek bir ses ya emirler yağdırıyor ya da cesaret veriyordu ve buna karşılık atlılar hep bir ağızdan bağırarak tek bir kelimeyi söylüyorlardı: “SHALMASH!”</p>

    <p>“Zafer anlamına geliyor, lordum,” dedi Janril. Dudağının üstü terlemişti. “Shalmash. Birkaç Alpirliyle tanışıklığım olmuştu.”</p>

    <p>“Bildiğim iyi oldu, Çavuş.”</p>

    <p>Alpirliler harekete geçti. Önce koşar adım gelmeye, sonra atlarını eşkin sürmeye başladılar. Üç nizami sıra halinde ilerliyorlardı. Her adam zincirli bir zırh ve beyaz bir pelerin giyiyordu. Disiplinleri etkileyiciydi. Bütün sıra oldukça nizami bir şekilde ilerliyor, önde ya da arkadan kalan bir atlı görünmüyordu. Vaelin bundan daha nizami bir atlı ordusu görmemişti. Kral’ın Atlı Birliği bile bir geçit töreni olmadığı takdirde bu kadar düzenli olmakta zorlanırdı. Aralarındaki mesafe üç yüz metreye düşünce adamlar daha şiddetli bağırmaya ve boru üflenir üflenmez mızraklarını kaldırıp atlarını dörtnala sürmeye başladılar. Bütün atlılar öne doğru eğilmiş, atlarını mahmuzluyorlardı. Nizami sıraları yavaş yavaş bozuluyor, at ve çelikten oluşmuş bir kitleye dönüşüp koca zırhlı bir yumruk gibi alaya doğru ilerliyorlardı.</p>

    <p>Emir verilmesine gerek yoktu. Kurtlakoşanlar, bu denli büyük çapta olmasa da bunu daha önce defalarca yapmışlardı. İlk sıra ileri çıktı ve demirdikenlerini atabildikleri kadar ileri attı. İkinci sıra da aynı hareketi yaparken birinci sıra eğildi ve sonra üçüncü sıra atarken ikinci sıra eğildi. Önlerindeki zemin atlıların kaçınamayacağı demirli dikenlerle doluydu. İlk atlı, alayın ilk sırasının yaklaşık elli metre uzağında yere çakıldı ve düşerken, toynakları kanlı bir şekilde kişneyerek beraberinde başkalarını da çekti. Arkalarındaki atlılar da dizginlere asılmadıkları takdirde düşme tehlikesiyle karşı karşıya geldiler. Atları düşen ya da acıyla şaha kalkan Alpirlilerin ön sıraları yavaşladı, ama dörtnala koşan atların yarattığı ivmeden dolayı gelmeye devam ettiler.</p>

    <p>Arkalarındaki kum tepeciklerinde Dentos zamanlamayı doğru yaptı ve okçulara oklarını atmasını söyledi. Yıllar içinde okçu sayıları iki yüz kişiye çıkmıştı. Uzun zaman önce kurmalı yay kullanmayı bırakıp Nişan’ın yaylarını ellerine almışlardı. Becerikli, eğitimli ve deneyimli askerler olan okçular ok fırtınasına başlamadan önce ilk yaylım ateşlerinde en az elli atlıyı yere indirdiler. Yayları çekebildikleri kadar hızlı çekip bırakıyorlardı. Alpirlilerin hücumu yavaşladı ve sonra dur durak bilmeyen ok yağmurunu görünce durdu. Üç mağrur sıra, şimdi şaha kalkan atlarının üstünde mızraklarını ne yapacağını bilmeyerek sallayan askerler haline gelmişti.</p>

    <p>Vaelin, Janril’e başıyla bir işaret daha verdi ve Janril bütün alayın saldırması anlamına gelen üç uzun boru üfledi. Sıralarından bir bağırış yükseldi ve dört bölük de baltalarını sallayarak ilerlemeye başladı. Alpirlilerin çoğu mızraklarını bırakıp ellerine kılıçlarını almışlardı ve çarpışan metal sesi savaş alanını doldurdu. Vaelin, Barkus’un çarpışmanın kızışmış olduğu bir noktada çift ağızlı baltasını indirip kaldırdığını, at insan ayırt etmeden etrafına ölüm saçtığını gördü. Sol tarafında Caenis, Alpirlilerin uçtaki saflarına önden saldırıyor, onları çevirmeye çalışıyor ve alayın arka tarafına geçmeleri anlamına gelecek bir manevra yapmalarını engelliyordu.</p>

    <p>İki taraf çarpışırken Vaelin deneyimli gözleriyle kaçınılmaz kriz anını beklemeye başladı. Savaş gelgiti önünde sonunda bir tarafın avantajına dönerdi. Şimdiye kadar pek kez buna şahit olmuştu. Askerler birbirine emsali görülmemiş bir vahşilikle saldırırken sanki içgüdüsel bir şekilde yenileceklerini hissetmişler gibi birden bir taraf dönüp kaçmaya başlardı. Kayıplarına rağmen Alpirlilerin Kurtlakoşanlar’la savaşmaya devam ettiğini gören Vaelin kimsenin dönüp birden kaçmaya başlamayacağını hisseti. Bu adamlar azimli, disipline ve gerekirse ölümüne savaşmaya niyetlilerdi. Alay çok atlı öldürmüştü, ama yine de güç olarak zayıflardı ve Alpirliler, Kardeş Inish’in bölüğünün baskıya yavaş yavaş boyun eğdiği sağ cenahta üstün gelmeye başlamışlardı. Atlılar ölülerin üzerinden atlayıp sıkışık durumdaki piyadelere saldırıyorlardı. Dentos’un okçularının yaylım ateşi devam ediyordu ama bir süre sonra okları bitecekti ve Alpirliler çok kalabalıklardı.</p>

    <p>Vaelin dönüp bir kez daha arkasına baktı. Takviye kuvvetleri hâlâ ortada yoktu. Eğer buradan sağ çıkarsam bu yaptığından dolay Al Hestian’ı öldürebilirim. Kılıcını çekerek bir kez daha savaş alanına baktı. Alpirlilerin arasında, mavi ipek üzerine gümüş bir tekerlek işlemeli, yüksekte tutulan bir bayrak gördü. Frentis’in dikkatini çekmek için kılıcını salladı ve bayrağı işaret etti. Frentis başını salladı ve kılıcını çekip adamlarına da aynısını yapmalarını işaret etti.</p>

    <p>Vaelin, Janril’e, “Yakınımda dur,” dedi ve Tükürük’ü dörtnala sürmeye başladı. Frentis ve gözcü grubu da Vaelin’in arkasına takıldı. Beraberce Kardeş Inish’in bocalayan bölüğünün arkasından geçtiler ve bu sırada savaşa gereğinden önce girmemek için aralarına mesafe koydular. Bölüğün yanından geçtikten sonra Alpirlilere yan taraflarından saldırdılar. <em>İki bin atlıya karşı elli atlı. Yine de bir engerek doğru damarı bulursa bir öküzü bile öldürebilir.</em></p>

    <p>Öldürdüğü ilk Alpirli siyah tenli, yapılı bir adamdı ve miğferinin çene korumasının altından düzgün bir şekilde örülmüş sakalı görünüyordu. Çok iyi bir biniciydi ve iyi kılıç kullanıyordu. Vaelin’in yaklaştığını görünce atını hızlı bir şekilde çevirmiş ve kılıcını kusursuz bir şekilde tutmuştu. Yıldız gümüşlü kılıç dirseğinden aşağısını kesti. Tükürük de yana dönüp Alpirlinin atını ısırınca atı şaha kalktı ve kolundan kan fışkıran binici eyerden kayarak düştü. Vaelin devam edip ikinci bir biniciyi de bacağını kesip suratını doğrayarak öldürdü. Darbelere dayanamayan adam çenesi kafatasına yalnızca birkaç et parçasıyla bağlı olarak sallanırken yere düştü ve çığlıkları kan fışkırırken sessizliğe boğuldu. Üçüncü bir adam mızrağını ileri uzatmış, atını dörtnala sürerek üzerine geliyordu. Gözünü kan bürümüştü ve yüzü öfkeden mosmordu. Vaelin, Tükürük’ün dizginlerini çekerek durdurdu, mızrak ucu üstüne doğru geldiğinde, eyerde yan dönerek kurtuldu ve kılıcını havaya kaldırıp atın başını kesti. Hayvan kan içinde yuvarlandı. Binicisi atı yere kapaklanınca yerde takla attı ve kılıcını çekerek ayağa kalkıyordu ki Tükürük’ün çiftesini yedi.</p>

    <p>Vaelin hücumun yarattığı etkiyi ölçmek için bir an durdu. Yan tarafında Frentis kılıcını atından düşmüş bir Alpirliye saplıyordu. Gözcü grubunun diğer askerleri de kalabalığın içinden etraflarındaki askerleri keserek geçiyorlardı, ama yerde üç tane de mavi pelerinli ceset gördü. Kardeş Inish’in bölüğüne baktığında safların sıkılaştığını, Alpir ilerlemesi ivmesini kaybettikçe sıralarının düzeldiğini fark etti.</p>

    <p>Frentis kendisine uyarır bir şekilde bağırınca dikkatini tekrar savaşa verdi. Üzerine doğru atını dörtnala süren, kılıcı elinde bir Alpirli daha geliyordu ama alayın kum tepeciklerindeki okçuları tarafından göğsünden vurulur vurulmaz eyerinden düştü. Ama gözleri panik ve korkuyla kocaman açılmış olan atı üzerine doğru gelmeye devam ediyordu ve Tükürük’e çarparak yanından geçti. Darbenin etkisiyle hem Tükürük hem de Vaelin yere düştüler.</p>

    <p>Tükürük öfkeyle burnundan soluyarak hemen ayağa kalktı, kendisini yere düşüren atı ısırıp çiftelemeye başladı ve at korkup kaçmaya başlayınca da peşine takıldı. Vaelin birden kendini gri bir ata binen bir Alpirli askerin kılıç darbelerinden kaçınmaya çalışırken buldu. Bir süre sonra Frentis gelip aralarına girdi ve adamı öldürdü. “Burada bekle, kardeşim!” diye bağırdı sesleri bastırmaya çalışarak ve atından inmek üzere dizginlere asıldı. “Benim atımı al.”</p>

    <p>“Eyerinde kal!” diye bağırdı Vaelin ve tekrar Alpirlilerin arasındaki yüksek bayrağı işaret etti. “Kesmeye devam et!”</p>

    <p>“Ama kardeşim-”</p>

    <p>“GİT!” Emrin çok sert olduğunu ve tartışmaya mahal bırakmadığını bilse de Frentis bir an tereddüt etti, ama sonra gitti ve savaşın anaforunda gözden kayboldu.</p>

    <p>Etrafına bakınca Janril’in de atının üstünde olmadığını gördü. Atı, yanında ölü bir şekilde yatıyordu. Ozanın bacağı yaralıydı ve alayın sancağına dayanarak ayakta duruyor, yakınına gelen Alpirlilere zar zor kılıç sallıyordu. Vaelin koşarak yanına gitti, mızraklardan eğilerek kurtuldu ve ozanı öldürmek üzere elindeki kılıcı kaldırmış olan bir atlının yüzünün tam ortasına fırlatma bıçağını gömdü. Adam suratına saplı çelik bıçak ile yere kapaklandı.</p>

    <p>“Janril!” Adamı düşmeden tuttu ve teninin bembeyaz olduğunu, çektiği acıdan dolayı yüzünün buruştuğunu gördü.</p>

    <p>“Özür dilerim, lordum,” dedi Janril. “Sizin kadar hızlı bir binici değilim...”</p>

    <p>Bir Alpirli mızrağını tam üzerlerine doğru indiriyordu ki Vaelin, Janril’le birlikte kenara çekildi ve mızrak yere saplandı. Vaelin mızrağı kılıcıyla ikiye böldü ve kılıcını geriye doğru sallarken adamın bacağına sapladı. Adam çığlıklar atarak düşerken Vaelin adamın atının dizginlerini tuttu. Panik olan atı elinden geldiğince yatıştırdı ve Janril’i kaldırıp atın üstüne taşıdı. “Sahile dön,” diye emretti. “Kardeş Gilma’yı bul.” Atın yan tarafına kılıcının kabzasıyla vurdu ve onları gönderdi. Et ve metal karmaşasının içinden ilerlerken ozan endişeli bir şekilde sallanıyordu.</p>

    <p>Vaelin sancağı aldı ve toprağa soktu. Atmaca arması sert sabah esintisinde dalgalanıyordu. <em>Bayrağı koru,</em> diye düşündü ve buruk bir şekilde güldü. <em>Tam olarak Yakın Dövüş Sınavı.</em></p>

    <p>Yaklaşık yirmi metre uzağında, Alpir saflarında aniden oluşan bir karışıklık gördü. Adamlar dizginlerine asılıp bir kenara çekiliyorlardı. Aralarından muhteşem, beyaz bir ata binen bir binici geçmeye başladı. Yol açmaları için kılıcını sallıyor, aynı zamanda yüksek sesiyle etraftakilere emirler yağdırıyordu. Atlının üzerinde beyaz, emayeli ve altınlarla süslenmiş bir göğüs zırhı vardı ve üzerine işlenmiş karmaşık, dairesel motif hâlâ Alpirlilerin ortasında duran bayraktaki tekerlek armasını andırıyordu. Başında miğfer yoktu, esmer tenliydi ve sakallıydı. Adamın çok öfkeli olduğu belliydi. Garip bir şekilde etrafındaki adamlar onu durdurmaya çalışıyorlardı. İçlerinden birisi uzanıp dizginlerini tutunca beyazlara bürünmüş adam ona bağırmış ve adam korkarak ellerini çekince yoluna devam etmişti. Atını eşkin sürüyordu ve Vaelin’e doğru kılıcını kısa bir süre tutup onu düelloya davet ettiğini bildirdikten sonra atını şaha kaldırıp dörtnala Vaelin’in üzerine doğru sürmeye başladı.</p>

    <p>Vaelin kılıcını fazla kaldırmadan bekledi. Bacakları dengede, nefes alışverişi yavaş ve düzenliydi. Beyazlı adam gözleri öfkeyle dolu bir halde dişlerini gıcırdatarak üzerine doğru gelmeye devam ediyordu. <em>Sinir.</em> Vaelin yıllar öncesinde Usta Sollis’in verdiği derslerden birini anımsadı. <em>Sinir sizi öldürür. Hazırlıklı bir düşmana saldıran sinirli bir adam daha ilk darbesini indiremeden ölmüş demektir.</em></p>

    <p>Her zamanki gibi Sollis haklıydı. Bu güzel, beyaz zırhlar içindeki, muhteşem bir ata sahip cesur, öfkeli adam çoktan ölmüştü. Cesareti, silahları ve zırhı hiçbir anlam taşımıyordu. Hücuma geçer geçmez kendini öldürmüştü.</p>

    <p>Deli ihtiyar Usta Rensial’den öğrendikleri, içinde risk barındıran bir dersi daha anımsadı; atlı bir rakip tarafından hızla yapılan bir hücum nasıl bertaraf edilir. “Yaya iseniz atlı bir rakibin tek bir avantajı vardır,” demişti yıllar önce gözleri çılgınca bakan at ustası. “At. Atı çıkart, böylece onun da senden bir farkı kalmaz.” Tabii bunu dedikten sonra bir saat boyunca onları antrenman alanında bir atla kovalayıp çiğnemeye çalışmıştı. “Atla ve yuvarlan!” diye bağırıyordu tiz, bir deliye ait olduğu belli olan sesiyle. “Atla ve yuvarlan!”</p>

    <p>Vaelin, beyazlar içindeki adamın kılıcı bir metre yakınına gelene kadar bekledikten sonra sağa çekildi, toynakların şiddetli gürültüsünün arasında çöküp ileri atladı ve dönerek savaş atının arka bacağını kesti. At çığlık atıp yere düşerken Vaelin’in üstüne kan yağdı. Beyazlar içindeki adam attan kurtulup ayağa kalkmaya çalışırken Vaelin dövünen atın üzerine atladı, adamın kılıcına vurarak bir gedik açtı ve kılıcını emaye göğüs zırhını yaracak bir şiddetle adamın göğsüne soktu. Beyazlar içindeki adam kan öksürdü ve öldü.</p>

    <p>Ve Alpirliler durdu.</p>

    <p>Durdular. Havaya kaldırdıkları kılıç tutan kolları bir süre salındıktan sonra gevşekçe yanlarına düştü. Hücum eden atlılar şok içinde dizginlere asıldılar. Görüş alanındaki her Alpirli öylece savaşmayı bırakıp Vaelin’e ve beyazlar içindeki adamın cesedine bakmaya başladı. Üzerlerine ok yağar ve Kurtlakoşanlar onları keserken bazıları hâlâ durmuş izliyorlardı.</p>

    <p>Vaelin başını eğip cesede baktı. Kanlı göğüs zırhının üzerindeki ikiye ayrılmış altın çark yeni doğan güneş ışığında hafif bir şekilde parlıyordu. <em>Belki de nüfuzlu bir adamdı.</em></p>

    <p><em>“Eruhin Makhtar!”</em> Vaelin’in yakınlarında sendeleyerek yürüyen, kolundaki yarayı tutan bir Aplirli, kanlı yüzünden yaşlar süzülürken bu kelimeleri söyledi. Sesinde kızgınlık veya suçlamanın ötesinde bir şey vardı. Vaelin daha önce kimsenin bu kadar çaresiz bir şekilde bağırdığını duymamıştı. <em>“Eruhin Makhtar!”</em> Bu sözcükleri gelecek yıllarda binlerce kez duyacaktı.</p>

    <p>Yaralı adam tökezleyerek ilerliyordu. Vaelin kabzasıyla adamı bayıltacak bir vuruş yapmaya hazırlanıyordu, zira adam silahsızdı. Ama Vaelin’e saldırmadı. Sendeleyerek yanından geçti, beyazlar içindeki adamın cesedinin yanında yere yığıldı ve hıçkırarak ağlamaya başladı. <em>“Erhuin ast forgallah!”</em> diye uludu. Adamın kemerinden bir hançer çıkarıp tereddüt bile etmeden kendi boğazına sokmasını ve cesedinden beyazlar içindeki adamın cesedine doğru bitmek bilmeyen bir kan boşalmasını Vaelin dehşet içinde izledi.</p>

    <p>İntihar, Alpirlileri etkisi altına alan büyüyü kaldırmış gibiydi. Birden Alpirlilerin saflarından bir bağırış yükseldi. Herkes bakışlarını Vaelin’e çevirmiş, kılıç ve mızraklarını doğrultarak ilerlemeye başlamışlardı. Hepsinin suratından ölüm saçacaklarını bildiren bir nefret fermanı okunuyordu.</p>

    <p>Binlerce balta, binlerce örse iniyormuş gibi bir ses çıktı ve Alpirliler tekrar sarsıldılar. Vaelin adamların arka taraflarına vuran şeyin etkisiyle havaya uçtuklarını gördü. Alpirliler atlarına dönmeye ve yeni tehlikeye karşı koymaya hazırlanmaya çalışıyorlardı ama parlak çelikten bir yarık açılıp hepsi şişlenmeye başlayınca çok geç kaldıklarını anladılar.</p>

    <p>Bütün vücudu zırhlarla kaplı ve büyük, siyah bir savaş atına binen iri yarı bir adam Alpirlilerin daha hafif kısrakları arasından geçiyor, gürzünü inanılmaz bir hızda savuruyor ve at veya insan ayırt etmeden ölüm saçıyordu. Arkasında çelik içinde yüzlerce adam daha vardı ve hepsi aynı şekilde kıyım yapıyorlardı. Kılıçlar ve gürzler ölümcül bir vahşilikle inip kalkıyordu. Öfkeli Alpirliler de vahşi bir şekilde karşılık veriyorlardı. Az denemeyecek sayıda şövalye atların ayakları altında kaybolmuştu, ama Alpirlilerin böyle bir kıyıma karşı koyacak ne yeterli sayıları vardı, ne de silahları. Kısa bir süre sonra savaş bitti. Her bir Alpirli ya ölmüştü ya da yaralanmıştı. Hiçbiri kaçmamıştı.</p>

    <p>Siyah savaş atının üzerindeki iri yarı adam gürzünü eyerine astı ve Vaelin’e doğru ilerlemeye başladı. Miğferinin siperliğini kaldırınca adamın iki kez kırılmış burnu ve yaşlılığın getirdiği kırışıklıklar gözler önüne serildi.</p>

    <p>Vaelin resmi bir şekilde eğilerek selam verdi. “Derebeyi Lordu Theros.”</p>

    <p>“Lord Vaelin.” Renfael’in Lord Derebeyi etrafındaki katliama bakıp güldü. “Hiçbir Renfaelli gördüğün için bu kadar sevinmiş miydin, evlat?”</p>

    <p>Uzun boylu ve genç bir şövalye atıyla Derebeyi Lordu’nun yanına gelerek durdu. Güzel yüz hatları kan ve ter içindeydi ve Vaelin’e dillendirmediği kinini lacivert gözleriyle kusuyordu.</p>

    <p>“Lord Darnel,” diye selam verdi Vaelin. “Şükranlarımı sunuyorum, adamlarım da minnettarlar, size ve babanıza.”</p>

    <p>“Hâlâ yaşıyorsun demek Sorna?” diye cevap verdi genç şövalye. “Eh, en azından Kral sevinecek.”</p>

    <p>“Diline sahip ol, evlat!” diye çıkıştı Lord Theros. “Özür dilerim, Lord Vaelin. Bu çocuğu hep şımarttılar. Ben şahsen annesinin suçu olduğunu düşünüyorum. Bana üç çocuk verdi ve içlerinden ölü olmayan bir tek bu çıktı. İtikad yardımcım olsun.”</p>

    <p>Vaelin genç şövalyenin ellerinin kılıcının kabzasında titrediğini ve öfkeden yüzünün kızardığını gördü. <em>Babasından nefret eden bir çocuk daha. Sık bulunur bir illet.</em></p>

    <p>“İzin verirseniz, lordum.” Tekrar eğildi. “Adamlarımla ilgilenmeliyim.”</p>

    <p>Kan meydanına sabah güneşi doğarken ölü ve ölmekte olanların üzerinden geçerek sahile döndü. Göztaşını eline aldı ve ışınları yüzeyinde oynaşsın diye güneşe doğru kaldırdı. Aklına Kral’ın bunu ona verdiği gün geldi, Lord Darnel’in ondan nefret etmeye başladığı ve Prenses Lyrna’nın ağladığı gün.</p>

    <p>Kan şarkısının sustuğu gün.</p>

    <p>“Göztaşı, baharat ve ipek,” dedi usulca.</p>
  </div>
</body>
</html>
