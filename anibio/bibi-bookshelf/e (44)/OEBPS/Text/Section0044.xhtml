<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Üçüncü Bölüm</h2>

    <p>Alpir kıyısından içlere girdikçe çalılıklar yerini geniş, üzerinde hiçbir iz bulunmayan bir çöle bıraktı. Güneyden esen sert rüzgâr kumları kaldırarak kum tepeciklerinin üzerinde tayflar gibi gezinen bacaya benzer şekiller oluşturuyordu. Ordu çölde üç kilometre uzunluğunda bir sıra oluşturmuş yürüyordu. Onlara bakınca Vaelin’in aklına bir keresinde Uzak Batı’ya giden bir gemide kafesinden kaçmış olan büyük bir yılan geldi. Gövdesi bütün güverteyi kaplamıştı ve güneşin altında parlayan pulları, Diyar Muhafızları’nın mızraklarının uçlarını andırıyordu.</p>

    <p>Bir yükseltinin üzerinde sivri bir kayaya tünemiş, ordudan yaklaşık üç kilometre ileride onları izliyordu. Matarasını çıkarıp bir yudum su içti ve arkasında Tükürük’ün çöldeki bodur ağaçlardan birinin yapraklarını çiğnediğini gördü. Frentis ve gözcü grubu, en azından savaştan sonra gruptan kalanları, yükseltide kamp kurmuşlar, doğu ufkunu dikkatli bir şekilde izliyorlardı.</p>

    <p>Aklına iki gün önceki savaş, beyazlar içindeki adam ve cesedini istemeye gelmiş, yüz ifadeleri ciddi dört adam geldi. İmparatorluk Muhafızları’ndandılar, çölde birdenbire belirmişlerdi ve Savaş Lordu’yla görüşmeyi talep etmişlerdi. Al Hestian atına binip, ordunun en şaşaalı adamlarıyla birlikte onları karşılamaya gitmiş, resmi bir tanışma gösterisi yapmıştı. Alpirliler bunu göz ardı etmişler, eyerlerinden kalkmamışlardı. Al Hestian Kral’ın Untesh, Linesh ve Marbellis’e el koyduğunu bildiren bildiriyi okurken yapılı ve kır saçlı bir adam sözünü kesip neredeyse mükemmel bir Diyar diliyle şöyle demişti: “Gevezeliği kes, Kuzeyli. Biz <em>Eruhin</em>’in cesedi için geldik. Onu bize verin ya da bizi öldürün, zira onu almadan dönmeyeceğiz.”</p>

    <p>Al Hestian kendine hâkim olamayıp sinirden kıpkırmızı olmuştu. “Neymiş bu <em>Eruhin?</em>”</p>

    <p>“Beyaz adam,” demişti Vaelin. Görüşmeye davet edilmemişti ama Savaş Lordu’nun düşmanla ilk koz görüştükleri bu önemli anda onu kovup tatsızlık çıkarmak istemeyeceğine güvenerek yine de gitmişti. “<em>Eruhin,</em> değil mi?” diye sormuştu muhafıza.</p>

    <p>Muhafız gözlerini ona dikip baştan aşağı süzmüştü. “Sen miydin? Onu öldüren?”</p>

    <p>Vaelin başını sallamıştı. Muhafızlardan biri hırlayarak kılıcına davranmıştı ama kır saçlı adam ona sert bir şekilde bağırınca kılıcını tekrar kınına sokmuştu.</p>

    <p>“Kimdi o?” diye sormuştu Vaelin.</p>

    <p>“İsmi Seliesen Maxtor Aluran’dı,” diye cevap vermişti muhafız. “<em>Eruhin,</em> yani sizin dilinizde Umut. İmparator’un seçilmiş vârisi.”</p>

    <p>“İmparator’unuza taziyelerimizi sunarız,” diye araya girmişti Savaş Lordu. “Böyle bir kayıp elbette üzüntü yaratacaktır, ama biz yalnızca hakkımız olanı...”</p>

    <p>“İşgal ve yağma için geldiniz, Kuzeyli,” demişti sözünü keserek kır saçlı adam. “Bu topraklarda yalnızca ölüm bulacaksınız. Başka görüşme, konuşma ya da herhangi bir şey olmayacak. Umut’umuzu öldürdüğünüz gibi biz de sizi öldüreceğiz. Merhamet beklemeyin. Şimdi bize cesedi verin.”</p>

    <p>Lord Darnel şişesini ağzına götürmüş, şarabı ağzında çalkaladıktan sonra muhafızlardan birinin atının toynağına tükürmüştü. “Saygısızlık yaparak görüşme kurallarını hiçe sayıyor, lordum,” demişti Al Hestian’a. “Bunu hayatıyla ödemesi gerekir.”</p>

    <p>“Hayır,” deyip iki tarafın arasına girmişti atıyla Vaelin. Sonra muhafıza dönüp onlara cesede kadar eşlik edeceklerini söylemişti.</p>

    <p>Oradan uzaklaşırken Savaş Lordu’nun öfkesini ve Lord Darnel’in nefretini hissedebiliyordu ve aklına Suret Arlyn’in söylemiş olduğu bir şey gelmişti. <em>Kendilerini seven adamlar, onların ihtişamını gölgeleyenlerden nefret eder.</em></p>

    <p>Muhafızlar atlarından inip Umut’larının cesedini yük beygirinin üzerine taşımışlardı. Kır saçlı muhafız kayışları iyice kontrol etmiş ve gözlerinde yaşlarla Vaelin’e dönmüştü. “İsmin nedir?” diye sormuştu çatlak sesiyle.</p>

    <p>Söylememek için bir sebep görememişti. “Vaelin Al Sorna.”</p>

    <p>“Düşünceli davranmış olman nefretimi dindirmiyor, Vaelin Al Sorna, <em>Eruhin Makhtar,</em> Umut Katili. Şerefim canımı almamı gerektirse de nefretim beni hayatta tutuyor. Şu andan itibaren aldığını her nefesin amacı senin sonunun geldiğini görmek olacak. Benim ismim Neliesen Nester Hevren, İmparatorluk Muhafızları’nın Onuncu Taburu’nun Yüzbaşısıyım. Bunu unutma.”</p>

    <p>Bunu söyledikten sonra arkadaşlarıyla beraber atlarına binmiş ve gitmişlerdi.</p>

    <p><em>İtikad bizden bazen elimizdeki her şeyi talep eder.</em> Suret’in sözleri. Önceki kış Vaelin’le birlikte Kral’ın planlarının ne olduğunu dinlemek üzere kar kaplı antrenman alanında yürürlerken bu lafları zikretmişti. O gün çok soğuktu, Weslin normalde soğuk olurdu ama bu kadarı Weslin’e göre bile fazlaydı. Acemi kardeşler karda bata çıka yürüyor, koşuyor, dövüşüyor ve ustalarının değneklerinin ısırıklarını hissediyorlardı.</p>

    <p>“Bu emsalsiz bir savaş olacak,” demişti Suret nefesi havada buhar oluştururken. “Büyük bir fedakârlık yapılacak. Kardeşlerimizden pek çoğu geri dönmeyecek. Bunu anlıyor musun?”</p>

    <p>Vaelin başını salladı. Uzun zamandır Suret’le konuşuyorlardı ve artık söyleyecek kelimeleri tükenmişti.</p>

    <p>“Ama sen dönmek zorundasın Vaelin. Ne yaparsan yap, ne kadar vahşice dövüşmen gerekiyorsa dövüş, kaç kişiyi öldürmen gerekiyorsa öldür. Kaç adamın veya kardeşin ölürse ölsün sen bu Diyar’a döneceksin.”</p>

    <p>Vaelin tekrar başını sallayınca Suret gülümsemişti. Vaelin bunu ikinci kez görüyordu. En son yıllar önce Nişan Hanesi’nin kapısında Suret’in gülümsediğini görmüştü. Nedenini bilmiyordu ama Suret gülümseyince birden ne kadar yaşlı olduğunun belli olduğunu düşündü, gözlerinin çevresindeki ve ince dudaklarındaki kırışıklıklar daha belirgin olmuştu. Onun yaşlı olduğunu daha önce hiç düşünmemişti.</p>

    <p>“Bazen bana o kadar çok anneni anımsatıyorsun ki...” demişti üzgün bir şekilde ve dönüp gitmişti. Karda sağlam adımlarla ilerlemiş, bir kez bile ayağı kaymamıştı.</p>

    <p>Çizik koşarak yokuşu tırmandı ve arkasında bir toz bulutu oluştu. Ağzında bir tavşan sallanıyordu. Çalılıklarda pek çok büyük, geniş ayaklı tavşan var gibiydi ve Çizik gibi Diyar Muhafızları da bunu çabucak keşfetmişti ve yemeğin hızlı bulunmasından dolayı memnunlardı. Köle-tazı, tavşanı Vaelin’in ayaklarının dibine bıraktı ve bir kez havladı.</p>

    <p>“Teşekkürler, arsız köpek.” Vaelin köpeğin boynunu okşadı. “Ama senin olsun.” Tavşanı kaldırıp tepeden aşağı fırlattı ve Çizik neşeli bir şekilde havlayarak peşinden koşmaya başladı.</p>

    <p>“Sefere çıktığımızda genelde onu yanına almazsın,” dedi Frentis oturup şişesini çıkararak.</p>

    <p>“Yeni bir av sahası bulduğu için sevinir diye düşündüm.”</p>

    <p>“Demek İmparator’un oğluymuş he?” diye sordu Frentis. “Beyaz zırhlı adam.”</p>

    <p>“Seçilmiş vârisi. Görünüşe göre İmparator vârisini tebaasının arasından seçiyor.”</p>

    <p>Frentis kaşlarını çattı. “Onu nası yapıyo?”</p>

    <p>“Tanrılarıyla ilgili bir mesele sanırım.”</p>

    <p>“E daha iyi savaşabilen birini seçseymiş bari. Aptal ibne atının üstünde bile doğru düzgün duramıyordu.” Genç kardeşinin şakacı bir tonda konuşmasına rağmen Vaelin Frentis’in endişeli olduğunu hissediyordu. “Savaşla falan alakası yokmuş ki.”</p>

    <p>“Benim için endişelenme, kardeşim.” Frentis’e dönüp gülümsedi. “Kendimi o kadar da kötü hissetmiyorum.”</p>

    <p>Frentis başını sallayıp gözlerini güneye çevirdi. “Kral’ın burayı neden o kadar çok istediğini anlayamıyorum. Burada sırf çöl ve çalılıklar var. İneli beri daha doğru düzgün ağaç bile görmedim.”</p>

    <p>“Kadim anlaşmaya göre hakkımız olanı almaya ve İnkârcı İmparatorluğu tarafından bize karşı işlenmiş suçların öcünü almaya geldik.”</p>

    <p>“Evet, düşündüm o mevzuyu. Yani tek gördüğüm Alpirliler, limanın oradaki denizci ve tüccarlardı. Komik kıyafetleri vardı ama onun dışında diğer denizci ve tüccardan farklı değillerdi. Bütün denizciler ve tacirler gibi fahişe ve para peşindelerdi, hatta geri kalan çoğu kişiden daha bile kibarlardı. Benim sokaktaki çocuklardan Karanlık ayinleri eşliğinde işkence yapılmak üzere kaçırılan kimseyi hatırlamıyorum, yani tabii benim dışımda ama Tek Göz Alpirli değildi.”</p>

    <p>“Kral’ın Sözü’nü mü sorguluyorsun kardeşim?”</p>

    <p>Frentis’in elleri pelerinin içinde kıpırdayınca Vaelin çocuğun ellerinin yara izlerinin üzerinde gezindiğini tahmin etti. “Onun da herkesin de sözünü sorguluyorum, gerek görürsem tabii.”</p>

    <p>Vaelin güldü. “Güzel, bunu yapmaya devam et.”</p>

    <p>“Lordum!” diyerek ona seslendi gözcülerden biri. Durmuş, doğu ufkunu işaret ediyordu.</p>

    <p>Vaelin yükseltinin diğer tarafına geçip ufka doğru baktı. Güneşin sıcaklığının vurduğu kumlardan yükselen ısı dalgalarının ötesinde hafif bir parıltı görüyordu. “Ne var orada?”</p>

    <p>“Ben görüyorum.” Frentis gözlerinden birine tek gözlü bir dürbün takmıştı. Pirinç borusu olan, etrafı köpekbalığı derisiyle kaplı pahalı bir eşyaydı. Vaelin buraya onları getiren kadırganın Meldenli kaptanın benzer bir eşyaya sahip olduğunu hayal meyal hatırlasa da bu konuyu çok deşmemenin daha iyi olacağını düşündü. Barkus gibi Frentis de hırsızlık içgüdülerinden tamamen kurtulamamıştı.</p>

    <p>“Kaç kişiler?”</p>

    <p>“O işten pek anlamam kardeşim, bilirsin. Ama en az bizim kadar adam, artı üçte biri yoksa ben de adam değilim.”</p>

    <p class="bolum_arasi">* * *</p>

    <p>“Nerede olduğunu bildiğini biliyorum.” Savaş Lordu’nun kapkara bakışlarında sonsuz bir kin vardı.</p>

    <p>“Lordum?” Vaelin önlerindeki manzarayı izlediğinden adamı duymamıştı. Hücum dizilişine girmiş binlerce Alpir askeri, onların bulundukları tepeye doğru düzenli bir şekilde yürüyorlardı. Savaş Lordu, Vaelin’e bütün alayını tepeye getirmesini ve sancağını bulabildikleri en yüksek direğe asmalarını emretmişti. Alpirlilerin görüş alanının dışında kalan batı yamacında beş bin Cumbrael okçusu duruyordu. Cumbraelli okçular kâğıt üzerinde Derebeyi Lordu Mustor’un sefere iştirak etmek için gönderdiği askerlerdi ve Tahtı Zorla Alan’ın Ayaklanması olarak anılmaya başlamış olaydan sonra ittifakı pekiştirmek için toplanmışlardı, ama aslında bu adamlar yay becerilerini Kral’a para karşılığında satan paralı askerlerdi, zira aralarında tek bir Cumbraelli soylu bile bulunmuyordu. Tepenin her iki tarafında ikişer alay Diyar Muhafızı piyadeleri duruyordu. Arka tarafta beş bin Nilsaelli piyade bekliyordu ve sağ taraflarında on bin Diyar Muhafızı süvarisi, sol taraflarında da Renfael şövalyeleri bulunuyordu. Arka taraflarında Kral’ın Atlı Birliği, onlara kumanda eden Prens Malcius ve Altıncı Nişan’dan gelen dört atlı birlik vardı. Bu, Birleşmiş Diyar’ın şimdiye kadar topladığı en büyük orduydu ve ilk büyük savaşlarını vermek üzerelerdi. Savaş Lordu bu durumu endişe verici bulmuyor olmalıydı.</p>

    <p>“Bana bunu yapan piç,” Al Hestian sağ kolunu kaldırınca kolundaki boşluktan çıkan çelik kanca parlak öğle güneşinde parıldadı. Bakışları Vaelin’in üzerindeydi ve yaklaşmakta olan Alpirlileri umursamıyor gibiydi. “Nortah Al Sendahl. Onu hayali bir yaratık tarafından öldürülmüş bir halde bulmadığını biliyorum.”</p>

    <p>Vaelin, görüş alanı buradan daha geniş olsa da Savaş Lordu’nun yükseltide duruyor olmasına şaşırmıştı. Ama adamın kinini kusmak için o anı seçmiş olmasına daha da hayret etmişti. “Lordum, bu tartışma belki de...”</p>

    <p>“Oğlumu merhameten öldürmediğini de biliyorum,” diye devam etti Savaş Lordu. “Ona kimin kötülük yapmak istediğini ve senin onların aracı olduğunu biliyorum. Seni temin ederim ki Al Sendahl’ı bulacağım. Onunla hesaplaşacağım. Bu savaşı Kral için kazanacağım, sonra da seninle hesaplaşacağım.”</p>

    <p>“Lordum, eğer âciz durumdaki esirleri katletmek konusunda o kadar ısrarcı olmasaydınız sizin hâlâ bir eliniz, benim de hâlâ bir kardeşim olurdu. Oğlunuz arkadaşımdı ve hayatını, acısını dindirmek için aldım. Kral her iki konuda da sözüme güveniyor, Taç ve İtikad’ın bir hizmetçisi olarak her iki konuda da diyecek başka hiçbir şeyim yok.”</p>

    <p>Birbirlerine sessizce bir süre baktılar. Savaş Lordu öfkeden titremeye başlamıştı. “Nişan’ının ve Kral’ın arkasına saklan,” dedi sıktığı dişlerinin arasından. “Bu savaş kazanılınca seni kimse kurtaramayacak. Ne seni, ne de kardeşlerini. Nişanlar topraklarımızın hastalığı, bok içinde doğmuş pislikler kendilerinden üstün olanlara karşı hak iddia ediyorlar...”</p>

    <p>“Baba!” Uzun boylu, yakışıklı bir adam utangaç bir surat ifadesiyle gelip yanlarında durdu. Üzerindeki göğüs zırhının üstünden uzun bir siyah tüy sarkan üniforması Yirmi Yedinci Süvari Alayı’nın bir yüzbaşısı olduğunu işaret ediyordu. Sırtında göztaşı bulunan bir uzunkılıç, belinde de Volar yapımı bir kısakılıç asılıydı. “Düşman,” dedi Alucius Al Hestian başını düzlükte onlara doğru ilerlemekte olan askerlere çevirerek, “hiç zaman kaybetmiyor.” Vaelin, Savaş Lordu’nun oğluna çıkışmasını ve öfkelenmesini bekliyordu ama daha ziyade hüsrana uğramış gibiydi. Sinirini kontrol etmeye çalıştı. Vaelin’e son bir kez kötü kötü baktıktan sonra kendi sancağı altında durmak üzere gitti. Üzerinde zarif bir kırmızı gül olan sancağının etrafında korumacı bir şekilde Karaatmacalar duruyordu ve etraflarındaki Kurtlakoşanlar’a güvenmez bakışlar atıyorlardı. İki alay birbirinden nefret ediyordu ve başkentte karşı karşıya geldiklerinde tavernalar ve sokakların savaş alanına dönmesi işten bile değildi. Vaelin yürüyüşler sırasında iki grubun birbirinden ayrı durmasına özen gösteriyordu.</p>

    <p>“Uzun bir gün olacak,” dedi Alucius ve Vaelin çocuğun neşeli tonunun zorlama olduğunu hissetti. Alucius’un babasının alayında görev almış olduğunu duyunca hayal kırıklığına uğramıştı. Genç şairin Yüksek Kale’de yeterince kıyım görmüş olduğunu düşünüyordu. Yıllar içinde Kral onları anlamsız bir seremoni veya benzeri bir şey için saraya çağırdığında birkaç kez görüşmüş, ayaküstü sohbet etmişlerdi. Alucius’un yeteneğinin geri geldiğini de biliyordu. Eserleri oldukça fazla okunuyordu ve kadınlar onunla beraber olmak için can atıyordu. Ama gözlerinde Yüksek Kale’de gördüklerinden kalma bir hüzün hâlâ asılıydı.</p>

    <p>“Göğüs zırhın daha sıkı olmalı,” dedi Vaelin. “O sırtındaki kılıca uzanabiliyor musun?”</p>

    <p>Alucius zoraki bir şekilde gülümsedi. “Demek hâlâ öğretmenimsin, ha?”</p>

    <p>“Neden buradasın Alucius? Seni buna baban mı zorladı?”</p>

    <p>Şairin sahte gülümsemesi soldu. “Babam çiziktirmelerim ve soylu fahişelerle kalmamı söyledi. Bazen kelimelere olan yeteneğimin ondan geldiğini düşünüyorum. Sonra şanlı seferinin tarihinin Diyar’ın genç ve en ünlü şairi tarafından yazılmasının ailemizin servetine servet katacağını düşündüğünden gelmeme razı oldu. Benim için endişelenme, kardeş. Babamın yanından bir metre uzaklaşmama bile müsaade yok.”</p>

    <p>Vaelin üzerlerine gelmekte olan Alpir ordusuna baktı. Taburlarının bayrakları kalabalığın arasından ipek bir orman gibi yükseliyor, borazanları ve savaş naraları ahenksiz bir şekilde duyuluyordu. “Meydanda güvenli hiçbir yer olmayacak,” dedi ve belindeki kısakılıcı işaret etti. “Bunun nasıl kullanılacağını hatırlıyor musun?”</p>

    <p>“Her gün idman yapıyorum.”</p>

    <p>“Güzel. Babanın yanından ayrılma.”</p>

    <p>“Tamam.” Alucius elini uzattı. “Seninle bir kez daha görev yapmak bir şereftir, kardeş.”</p>

    <p>Vaelin çocuğun elini tuttu ve istemeden biraz fazla sıkarak şairin gözlerine baktı. “Babanın yanından ayrılma.”</p>

    <p>Alucius başını salladı, utangaç bir şekilde gülümsedi ve Savaş Lordu’nun yanına doğru gitmeye başladı.</p>

    <p><em>Entrika içinde entrika,</em> diye düşündü Vaelin, Savaş Lordu’nun söyledikleri üzerine kafa yorarak. <em>Janus zafer karşılığında ona benim ölümümü vadediyor. Ben kız kardeşimi kurtarmış oluyorum, Savaş Lordu oğlunun intikamını almış oluyor.</em> Onları bu kıyılara getirmek için Kral’ın ne gibi anlaşmalar ve aldatmacalar yapmış olabileceğini düşündü. Derebeyi Lordu Theros’a en iyi şövalyelerini bu kıyılara getirmesi için dökülen dil. Orduyu denizden geçirsin diye Meldenlilere ödenen, meblağı bilinmeyen para. Janus’un planlarını hiç şaşırıp şaşırmadığını, örümceğin ördüğü ağlarda hiç yanlış olup olmadığını düşündü ama düşüncesi bile saçmaydı. Prenses Lyrna nasıl okuduğu kelimeleri unutamıyorsa Janus da planlarını unutamazdı. Aklına Suret geldi, ona verilen emirler ve çok karmaşık olmasına rağmen yaşlı adamın ağının boşa çıkması.</p>

    <p class="bolum_arasi">* * *</p>

    <p><em>“ERUHIN MAKHTAR!”</em></p>

    <p>“Alaydaki her adam hep bir ağızdan bağırıyordu. Ses o kadar yüksekti ki yaklaşmakta olan Alpirliler kendi bağırışları arasından bu sözcükleri duyabiliyorlardı.</p>

    <p><em>“ERUHIN MAKHTAR!”</em> Adamların baltaları gün ışığında parlıyor, öğretilen o iki kelimeyi bağırıyorlardı. <em>“ERUHIN MAKHTAR!”</em> Tepenin zirvesinde Janril altı metrelik bir direğin üzerine asılı sancağı sallıyor, koşan kurt bütün düzlüktekilerin görebileceği şekilde rüzgârda dalgalanıyordu. <em>“ERUHIN MAKHTAR!”</em></p>

    <p>Tepeye en yakın olan Alpir taburları hareketlenmeye başlamışlardı bile. Askerler hızlanıyor, safları bozuluyor, Kurtlakoşanlar’ın sözlü sataşması devam ettikçe çaldıkları davulların bile hızı artıyordu. <em>“ERUHIN MAKHTAR!”</em></p>

    <p><em>Savaş Lordu haklıymış,</em> diye düşündü Vaelin. Alpir taburlarının safları tamamen bozuluyor, adamlar sıralarını bırakıp tepeye doğru koşmaya başlıyor ve öfkeden deliye dönmüş bir şekilde bağırıyorlardı. <em>Muhafızlar bize bir silah verdiler. Sözcükler ve sancak. Eruhin Makhtar. Umut Katili burada, gelin ve alın.</em></p>

    <p>Ve geliyorlardı. Hücum eden adamların her iki tarafındaki taburların safları da bozuldu ve diğerleri gibi saldırmaya başladılar. Çılgınlık gitgide arka taraflara da yayılıyordu ve giderek daha fazla asker disiplini elden bırakıp bütün kuvvetleriyle tepeye doğru koşmaya başlıyorlardı.</p>

    <p>“Beklemenin pek anlamı yok,” dedi Vaelin, Dentos’a. Vaelin okunu hazırlamış ve okçuların yanına geçmişti. “Menzile girer girmez ok yağdırmaya başlayın. Belki daha hızlı koşmalarına yardımcı olur.”</p>

    <p>Dentos yayını dikkatlice kaldırıp tek gözünü kapayınca adamları da yaylarını havaya kaldırdılar. Dentos yayını bırakır bırakmaz adamlar da oklarını fırlattı ve iki yüz oktan oluşan bir bulut bir yay çizerek koşan Alpirlilerin üzerine indi. Bazı askerler düştü, bazıları kalkıp koşmaya devam etti, bazıları kalkamadı. Vaelin bazı adamların göğsüne veya boynuna ok saplı olmasına rağmen yine de yerde tepeye doğru süründüklerini gördüğünü düşündü. Okçuların ok fırtınası başlayınca o da hızlı bir şekilde dört ok attı ve bu sırada alay sözlü sataşmasına devam ediyordu. <em>“ERUHIN MAKHTAR!”</em></p>

    <p>Tepenin yarısına geldiklerinde en az yüz Alpirli ölmüş olmalıydı ama yavaşlamış gibi görünmüyorlardı; hatta hücumları hız kazanmıştı ve tepenin dibinde çok büyük bir yığılma vardı. Hepsi tepeyi tırmanıp Umut Katili’ni öldürmek istiyorlardı. Vaelin hücum edince bütün Alpir ordusunun bozulduğunu gördü. Hücum edenlerin yanlarındaki taburlar karşılarındaki Diyar Muhafızları’na saldırmakla tepeye çıkmak arasında kalmışlardı, bocalıyorlardı. <em>Bu savaş çoktan kazanıldı,</em> diye düşündü Vaelin. Alpir ordusu önüne taze bir saman balyası tutularak mezbahaya sokulan bir inek gibiydi. <em>Geriye sadece katletmek kalıyor.</em> Ne gibi kusurları olursa olsun Savaş Lordu’nun taktik konularında yetenekli olduğu belliydi.</p>

    <p>Hücum eden Alpirli dalgasıyla aralarındaki mesafe üç yüz metreye inince Savaş Lordu sancaktarlarına işaret vererek Cumbrael okçularının tepenin zirvesine çıkmaları emrini verdi. Okçular yayları hazır bir şekilde koşarak geldi ve zirvenin kumlu zeminine saplı okları alıp hiç zaman kaybetmeden emredildikleri gibi yaylarını çekip ok yağdırmaya başladılar.</p>

    <p>Vaelin Cumbraellilerle daha önce savaşmıştı ve yayı kullanarak nasıl ölüm saçtıklarını iyi biliyordu, ama daha önce hiç toplu bir şekilde ok fırtınası yarattıklarını görmemişti. Beş bin ok, akın eden topluluğa doğru inerken hava koca bir yılan gibi tısladı ve düştükten sonra adamlar şok ve panik içinde inlemeye başladılar. En önde ilerleyen yaklaşık beş yüz Alpirlinin hepsi aynı anda ölmüş, oklar tarafından kuma gömülmüş gibiydi. Cumbraelliler yaylarını gerip bırakmaya devam ettikçe Vaelin’in üzerinde hava kararıyordu. Arkasına dönüp bakınca adamların okları zeminden çok hızlı bir şekilde çıkardıklarını, yaylarına yerleştirip attıklarını gördü. Bir tane adamın daha ilk oku yere düşmeden beş tane daha ok fırlattığına inanamadı.</p>

    <p>Fırtınayla karşı karşıya kalan Alpirlilerin saldırısı yavaşladı zira adamlar bir yandan ölü ve yaralıların cesetleri üzerinden geçmeye çalışırken bir yandan da kalkanlarını kaldırarak ölümcül yağmurdan kurtulmaya çalışıyorlardı. Bir süre sonra kalkanlarının pek bir koruma sağlamadığını gördüler. Ama gelmeye devam ediyorlardı ve öfkeleri dinmemişti. Bazıları zırhlarına oklar saplı olmasına rağmen cesetleri aşıp üzerlerine gelmeye devam ediyorlardı. Aralarındaki mesafe yetmiş beş metreye inince Savaş Lordu tepenin her iki tarafında duran Diyar Muhafızı alaylarının saldırıya geçmesini işaret etti. Ellerinde mızraklarıyla koşar adım ilerleyen adamlar, bozulmuş Alpir saflarını geri ittiler. Alpir taburlarının sıraları bozulsa da adamlar bir süre sonra toplandı ve arka taraflarındaki atlı okçuların da yardımıyla safları korumayı başardı. Atlı okçular üzerlerine doğru koşuyor, güç durumda olan arkadaşlarına yardım edebilmek için Diyar Muhafızları’nın üzerlerine ok yağdırıyorlardı.</p>

    <p>Sağ taraflarında Diyar Muhafızları’nın arkadan karşı saldırı yapmayı planlayan Alpirli atlılarla beraber bir toz bulutu da geldi. Savaş Lordu tehlikeyi görünce, sancaktarları çılgın gibi kendi süvarilerini harekete geçirmek için sancaklarım sallamaya başladı. Nizami bir şekilde dizilmiş olan Diyar Muhafızı atlıları harekete geçti ve Alpirli süvarilerle karşılaşmak üzere ilerlemeye başlayınca havaya daha çok toz kalktı. Yüz borazan saldırı için çaldı, on bin atlı Alpirli mızraklılara karşı ilerledi ve muazzam bir çarpışma oldu. Tozdan dolayı yakın dövüşün nasıl gittiğini yalnızca belli aralıklarla görmek mümkündü. Adamlar ve atlar düşüyor ve birbirine çarpan metal sesleri arasında şaha kalkıyorlardı. Toz bir yerden sonra görüş alanını tamamen kapattı. Savaşın nasıl gittiğini görme ihtimali ortadan kalksa da Alpir saldırısının yavaşlamış olduğu ortadaydı. Diyar Muhafızı piyadeleri hiç aralık vermeden saldırılarına devam ediyordu ve sağ taraftaki Alpir sırası baskıya boyun eğmek üzereydi.</p>

    <p>Alpir ordusunu her kim kumanda ediyorsa geç de olsa kuvvetlerine söz geçirebilmeye başlamıştı. Piyadelerini bozulan safları desteklemek üzere gönderiyordu ve Diyar Muhafızları’nın ilerleyişinin ivmesini engellemek için beş tabur onlara doğru geliyordu. Ama geç kalınmıştı. Alpir safları büküldü, dalgalandı ve bozuldu. Diyar Muhafızları açılan boşluktan girip etraftaki Alpirlilere arkalarından saldırmaya başladı ve bütün safları birkaç dakika içinde çöktü. Fırsattan istifade etmek isteyen Savaş Lordu, Derebeyi Lordu Theros’un bir zırh ve at yığınından oluşan şövalyelerine işaret verdi ve onlar da dönmekte olan sağ taraftaki Alpirlilerden kalanları paramparça edip sonra Cumbraellilerin ok yağmuruna rağmen tepenin dibinde toplanan Alpirlilerin yanına indi.</p>

    <p>Sol taraftaki Alpirliler, tepenin dibindeki arkadaşlarının başlarına gelenleri görünce paniklediler ve sıraları bozulmaya başladı. Bir tabur tamamen panikledi ve liderlerinin bağırışlarına rağmen hep birlikte kaçmaya başladılar. Diyar Muhafızları açılan boşluğa girdi ve bütün sıraları çökünce diğer taburlar da kaçmaya başladı. Bir süre sonra düzlükte binlerce Alpirli koşuyordu ve arkalarında yükselen toz bulutları güneşi engelleyip savaş alanının kararmasına yol açıyordu.</p>

    <p>Vaelin’in önündeki yokuşta hâlâ hayatta olan Alpirliler ok yağmuru ve Renfael şövalyelerinin ortak gazabından kaçmaya çalışıyorlardı. Koşamayacak kadar bitkin bir halde olduklarından çoğu yaralarını tutup sendeliyorlardı ve şövalyeler kılıç ve gürzleriyle onları biçmek için geldiklerinde kendilerini dahi savunamadılar. Birkaç yerde çarpışmaya devam eden adamlar vardı. Çelik ve attan oluşan, dalgaların arasındaki inatçı direniş, adamları bir süre sonra bozguna uğrattı. Tepenin zirvesine tek bir adam bile ulaşamamış, Kurtlakoşanlar tek bir adam bile kaybetmemişlerdi.</p>

    <p>Sağ taraflarında giderek artan toz bulutları Alpir süvarilerinin öfkesinin dinmediğini gösteriyordu ve Savaş Lordu, Nişan birliklerinin çarpışmaya girmelerini emretti. Mavi pelerinli kardeşler bir süre sonra toz bulutu içinde kayboldu ve birkaç dakika sonra Alpirli atlılar toz bulutunun içinden çıkıp batıya doğru dörtnala ilerlemeye başladılar. Diyar Muhafızları’nın arkasına geçmeye çalışan binlerce atlıdan hayatta kalan yalnızca birkaç yüz atlı vardı.</p>

    <p>Vaelin toz yüzünden bir perçem kızıllaşmış soluk güneşe baktı. <em>Kan kırmızı bir güneşin altında ölümün hasadına tanık olacaksın.</em> Nersus Sil Nin’in hayaletinin zikrettiği, bir rüyadan kelimeler. Rüyanın geleceği etkilemiş olabileceği düşüncesi Vaelin’in istemsizce ürpermesine sebep oldu. Kar üstünde soğuyan, sevdiği ve öldürdüğü birinin cesedi...</p>

    <p>“İtikad adına!” diye bağırdı Dentos. Vaelin’in hemen yanında duruyor, huşu ve tiksinti karışımı bir ifadeyle önlerindeki manzaraya bakıyordu. “Daha önce hiç böyle bir şey görmemiştim.”</p>

    <p>“Bir daha da göremezsin,” dedi Vaelin ve başını sallayarak rüyayı aklından uzaklaştırmaya çalıştı. “Bugün gördüğümüz şey yalnızca kuzey kıyısındaki garnizonların toplanmasıyla oluşan bir orduydu. İmparator’un asıl ordusu kuzeye geldiğinde bize kolay bir zafer hediye edeceklerini hiç sanmıyorum.”</p>
  </div>
</body>
</html>
