<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Beşinci Bölüm</h2>

    <p>İrfan Sınavı’ndan yaklaşık bir hafta sonra Usta Sollis çocukları mağaraya benzer bir odaya götürdü. Oda sıcaktı, duman ve metal kokuyordu. İçeride Usta Jestin onları bekliyordu. Nişan’ın ortalarda pek görünmeyen baş demirci ustası Usta Jestin iri yarı bir adamdı, etrafına güç ve güven veriyordu. Kaslı kollarını göğsünde kavuşturmuş onlara bakıyordu. Kıllı vücudunda demir döverken sıçramış eriyik metal, pek çok pembe yara izi oluşturmuştu. Adamın gücünden çok etkilenen Vaelin, o sırada acı hissedip hissetmediğini merak etti.</p>

    <p>“Kılıçlarınızı Usta Jestin dövecek,” dedi Sollis. “Önümüzdeki iki yıl boyunca onunla çalışacaksınız ve kılıçlarınızı dövmesine yardım edeceksiniz. Demirci ocağından çıktığınız zaman, her birinizin elinde Nişan’da olduğunuz süre boyunca taşıyacağınız kılıçlarınız olacak. Ayrıca Usta Jestin’in benim gibi uysal, kolay affeden ve cömert bir tavrı olmadığını da söyleyeyim.”</p>

    <p>Demirci ustasıyla yalnız kaldılar. Jestin parlak mavi gözleriyle her birini tek tek inceledi.</p>

    <p>“Sen.” Kalın, kararmış parmağını daha yeni yapılmış bir dizi baltaya bakan Barkus’a doğrulttu. “Daha önce demirci ocağında bulunmuşsun.”</p>

    <p>Barkus çekingen bir şekilde konuştu. “Bab... Nilsael’de, bir demircinin yakınlarında yaşıyordum, Usta.”</p>

    <p>Vaelin bir kaşını kaldırarak Caenis’e baktı. Barkus’un kurallara harfiyen uyduğu ve önceki hayatı hakkında hiçbir şey söylemediği göz önüne alındığında, babasının bir zanaatkâr olduğunu öğrenmek şaşırtıcıydı. Babası ticaretle uğraşan çocuklar Nişan’a pek gelmezdi; geleceği olan bir çocuğun böyle bir hayatı tercih etmesi için bir sebep yoktu.</p>

    <p>“Bir kılıcı hiç dövülürken izledin mi?”</p>

    <p>“Hayır, Usta. Bıçaklar, sabanlar, nallar, birkaç rüzgârgülü.” Sırıttı. Usta Jestin istifini bozmadı.</p>

    <p>“Rüzgârgülünü dövmesi zordur,” dedi. “Her demircinin harcı değildir. Ancak usta demircilerin dövmeye izni vardır, bu loncamızın bir kuralıdır. Metale rüzgârın şarkısını okuyabilecek biçimde şekil vermek ender görülen bir beceridir. Bunu biliyor muydun?”</p>

    <p>Barkus başka bir yere bakmaya başladı ve Vaelin, Barkus’un sindiğini, bir şekilde utandığını fark etti. Aralarında bir şey olmuştu, biliyordu, diğerlerinin anlamadığı bir şey. Burasıyla ve buradaki sanatla ilgisi vardı, ama Barkus’un bunun ne olduğunu anlatmayacağını biliyordu. Onun da diğerleri gibi sırları vardı. “Hayır, Usta,” dedi sadece.</p>

    <p>“Burası,” dedi Usta Jestin kollarını açıp demirhaneyi göstererek, “burası Nişan’ın içinde, ama bana ait. Ben buranın Kralı, Sureti, Kumandanı, Lordu ve Ustası’yım. Burası oyun yeri değil. Burası dalga geçme yeri değil. Burası zanaat ve öğrenme yeri. Nişan sizden işleyen demir sanatını bilmenizi bekliyor. Bir kılıcı gerçekten beceriyle tutabilmek için nasıl yapıldığını bilmeniz ve onu var eden zanaatın bir parçası olmanız gerekiyor. Burada yapacağınız kılıçlar sizi hayatta tutacak ve ileriki yıllarda İtikad’ı savunacak. İyi çalışırsanız güvenebileceğiniz, çelik levhayı bile delecek kadar güçlü bir kılıcınız olur. Aksi takdirde kılıçlarınız ilk savaşınızda kırılır ve ölürsünüz.”</p>

    <p>Bir kez daha dönüp Barkus’a baktı. Soğuk gözlerinde bir soru gizli gibiydi. “Bütün gücümüzün kaynağı İtikad’dır, ama İtikad’a hizmet edebilmek için çeliğe ihtiyacımız var. Çelik, İtikad’ı onurlandırırken kullandığımız araçtır. Geleceğiniz çelik ve kana bürülü. Anlıyor musunuz?”</p>

    <p>Hepsi anladıklarını mırıldandılar, ama Vaelin sorunun sadece Barkus’a sorulduğunu biliyordu.</p>

    <p>Günün geri kalanını fırına kürekle kömür atarak ve avludaki ağır bir arabadan, demirciye büyük demir çubuklar taşıyarak geçirdiler. Usta Jestin ise örsün başındaydı. Çekiciyle sürekli demir dövüyordu ve arada bir havaya sıçrayan kıvılcımların arasından başını kaldırıp emirler yağdırıyordu. Vaelin işinin kasvetli ve monoton olduğunu düşünüyordu; dumandan genzi yanmıştı ve çekicin sürekli çıkardığı sesten kulakları uğulduyordu.</p>

    <p>“Neden hayatını demirci ocağında geçirmediğini şimdi anlıyorum, Barkus,” dedi günün sonunda yorgun argın odalarına dönerlerken.</p>

    <p>“Bir de bana sor,” dedi ağrıyan kolunu ovan Dentos. “Yay antrenmanını bile tercih ederim.”</p>

    <p>Barkus cevap vermedi. Diğerleri yorgun bir halde homurdanıp söylenirken; o, gecenin kalanını sessiz bir şekilde geçirdi. Vaelin, Barkus’un onları duymadığını biliyordu. Hâlâ Usta Jestin’in sorularını düşünüyordu, kelimeleri ve gözleriyle sorduklarını.</p>

    <p class="bolum_arasi">* * *</p>

    <p>Ertesi gün tekrar demirci ocağına gittiler. Bir şeyler kaldır, bir şeyler indir, fırına kömür at. Usta Jestin çok az konuşuyordu. Önceki gün ocağa taşıdıkları demir çubukları tek tek incelemekle meşguldü. Hepsini tutup ışığın altında bakıyor, üzerinde parmaklarını gezdiriyor veya tatmin olmuş bir şekilde homurdanıp bir kenara ayırıyor ya da siniri bozuk bir şekilde söylenip henüz az ama gitgide çoğalan kullanılmayacak çubuklar yığınına atıyordu.</p>

    <p>“Neye bakıyor?” diye söylendi Vaelin. Depoya ağır bir çuval taşıyor, oldukça zorlanıyordu. “Her demir çubuk aynı değil mi?”</p>

    <p>“Katışık,” diye cevap verdi Barkus, Usta Jestin’e göz ucuyla bakarak. “Çubuklar buraya gelmeden başka bir demirci tarafından dövülmüşler, büyük ihtimalle Usta’mızdan daha az becerikli biri tarafından. Diğer demircinin karışıma ne kadar demir kattığına bakıyor, bazen fazla demir katılmış oluyor.”</p>

    <p>“Nasıl anlıyor peki?”</p>

    <p>“Genelde dokunarak. Çubuklar pek çok tabaka demirin beraberce dövülüp, kıvrılıp düzleştirilmesiyle oluşturuluyor. Dövme işlemi metal üzerinde bir model oluşturuyor. İyi bir demirci bu model sayesinde iyi bir çubuğu kötü bir çubuktan ayırt edebilir. Bazı ustaların kokudan bile kaliteliyi kalitesizden ayırabildiği hakkında hikâyeler duymuştum.”</p>

    <p>“Peki, sen yapabilir misin? Dokunarak yani, koklayarak değil.”</p>

    <p>Barkus güldü ve Vaelin sesinde bir acı olduğunu hissetti. “Mümkün değil.”</p>

    <p>Öğlen olunca Usta Sollis geldi ve eğitim alanına çıkmalarını emretti. Becerileri gerilemesin diye kılıç antrenmanı yapacaklardı. Demircide çalışmaktan dolayı uyuşuklardı ve normalde olduğundan daha çok değnek yediler. Buna rağmen Vaelin canının eskisi kadar çok yanmadığını fark etti. Bir an için Usta Sollis’in darbelerini yumuşatmış olabileceğini düşündü ama sonra durumun böyle olmadığını fark etti. Usta Sollis onlara daha yumuşak davranmaya başlamamıştı, onlar sertleşmişti. <em>Bize döverek şekil verdi, o bizim demircimiz.</em></p>

    <p class="bolum_arasi">* * *</p>

    <p>“Ocağı yakmanın zamanı geldi,” dedi Usta Jestin. Hızlıca yedikleri öğle yemeğinden yeni dönmüşlerdi. “Ocakla ilgili hatırlanması gereken tek bir şey var.” Kollarını açıp kaslı kollarındaki sayısız yara izini gösterdi. “Sıcaktır.”</p>

    <p>Ocağa, yani etrafı tuğlalarla çevrili bir çembere birkaç çuval kömür döktüler. Sonra Jestin, Caenis’e ocağı yakmasını söyledi. Bunun için sürünerek ocağın altına girmesi gerekecek ve aşağıdaki boşlukta bulunan meşe kavını tutuşturması gerekecekti. Vaelin itiraz edecekti ama Caenis hiç duraksamadan, elinde ince bir mumla atıldı. Bir süre sonra suratı kararmış ama zarar görmemiş bir halde ocağın altından çıktı. “Yanmışa benziyor, Usta,” dedi.</p>

    <p>Usta Jestin onu duymazlıktan geldi ve giderek yükselen alevleri incelemek üzere eğildi. “Sen.” Vaelin’e başıyla işaret yaptı. Onlara hiç isimleriyle seslenmiyordu, belli ki isimleri hatırlamanın gereksiz bir dikkat dağınıklığı yarattığını düşünüyordu. “Körük başına. Sen de.” Nortah’a bakıp elini şıklattı. Barkus, Dentos ve Caenis’e durup direktifini beklemelerini söyledi.</p>

    <p>Ağır çekicini eline alan Usta Jestin, örsün yanında duran demir çubuklardan birini havaya kaldırdı. “Asrael modeline sahip bir kılıç üç çubuktan oluşur,” dedi. “Ortada kalın bir çubuk ve kenarları için nispeten daha ince olan iki çubuk. Bu,” –çubuğu gösterdi– “kenar çubuklarından biri. Diğerleriyle kaynaştırılmadan önce şekil verilmeli. Kenar, kılıç dövmenin en zor kısmıdır. İyi durmalı, ama güçlü olmalı; kesebilmeli ayrıca bir kılıç darbesini de engelleyebilmeli. Metale bakın, yakından bakın.” Çubuğu her birinin gözünün önünden geçirdi ve kalın, dalgalı sesi neredeyse hipnotize ediciydi. “Şu siyah lekeleri görüyor musunuz?”</p>

    <p>Vaelin çubuğa bakınca demirin koyu grisinin içinde siyah parçacıklar gördü.</p>

    <p>“Bunlara yıldız gümüşü denir çünkü ateşe girdiğinde gökten daha parlak olurlar,” dedi. “Ama bu gümüş değil. Bir tür demir, diğer bütün metaller gibi kazılarak çıkarılıyor ama daha nadir bulunan bir şey ve Karanlık’la bir ilgisi yok. Ama Nişan kılıçlarını diğerlerinden daha güçlü kılan şey de bu. Bunun sayesinde sizin kılıçlarınız diğer kılıçları kıracak darbelere dayanabilir, eğer beceriyle kullanılırsa levha ve zırhı deler. İşte sırrımız bu, iyi koruyun.”</p>

    <p>Vaelin ve Nortah’a körüklemeye başlamalarını işaret etti, bir süre sonra kömürler kırmızı turuncu arası bir renk aldı. “Şimdi,” dedi çekicini kaldırarak. Dikkatle izleyin ve öğrenmeye çalışın.”</p>

    <p>Vaelin ve Nortah körüğün ahşap tutamaçlarına asıldıkça terlemeye başladılar ve ocağa bastıkları her hava ile birlikte içerisi gittikçe ısındı. Havanın kendisi ağırlaşmış gibiydi ve nefes almak zorlaşmıştı.</p>

    <p><em>İtikad aşkına, hadi başla artık,</em> dedi içinden Vaelin. Terlemişti ve bir yandan kolları ağrıyor, bir yandan körüklüyordu ve Usta Jestin öylece bekliyordu.</p>

    <p>Sonunda tatmin olan demirci, bir maşa ile çubuğu aldı ve üstü tamamen kaplanana kadar kırmızı turuncu bir şekilde parlayan eriyiğe daldırdı. Sonra çıkarıp örse koydu. İlk vuruş hafifti, neredeyse küçük bir dokunuş gibiydi ve havaya çok az kıvılcım sıçradı. Sonra kesin bir tempo yakaladı ve şaşmadan çekici indirip kaldırmaya başladı. Etrafında kıvılcımlardan bir şelale oluşmuştu ve bazen çekici, hızından dolayı yalnızca bir karartı olarak görülüyordu. Garip bir şekilde parlayan çubukta ilk başta neredeyse hiç değişim olmamış gibi duruyordu, belki ocağa tekrar soktuğunda birazcık uzamış olabilirdi. Bu sırada da Vaelin ve Nortah’a daha hızlı olmalarını işaret etti ve çocuklar burnundan solumaya başladı.</p>

    <p>Aslında on dakika geçmesine rağmen bir saat olmuş gibiydi. Usta Jestin çubuğu dövüyor, ocağa daldırıyor, sonra tekrar dövüyordu. Vaelin eğitim alanındaki yaralanmaların ne kadar da rahat olduğunu düşünmeye başladı, buz kaplı yerin üstünde silahsız halde dövüşmek bile bundan daha iyiydi. Usta Jestin onlara durmalarını işaret ettiğinde ikisi de yalpalayarak körükten uzaklaştı ve başlarını kapıdan çıkarıp ciğerlerine temiz havayı çekti.</p>

    <p>“Piç bizi öldürmeye çalışıyor,” dedi Nortah zar zor.</p>

    <p>“Buraya gelin,” diye uludu Usta Jestin ve çabucak içeri girdiler. “Gerçek iş yapmaya alışmanız lazım. Buraya bakın.” Çubuğu havaya kaldırdı. İlk baştaki yuvarlak hali gitmiş, bir metre uzunluğunda, üç taraflı bir metal parçası haline gelmişti. “Bu kılıcın kenarı. Şu anda biraz pürüzlü, ama kardeşleriyle birleşince keskin ve parlak olacak.”</p>

    <p>Körüğe Dentos ve Caenis’in geçmesini söyledi ve onların nefes alışverişleri işinin yakıtı oldu, ardından çekicini tekrar indirip kaldırmaya başladı. İkinci kenar da tamamlandığında ortadaki çubuğa geçti ve vuruşlarının hem şiddeti hem de hızı arttı. Bu çubuk da kenar taraflar kadar uzadı ve bir omurga olacak kadar sertleşti. İşi bittiğinde Caenis ve Dentos da bitmişti ve körüğe Barkus’la Vaelin geçti. Demirci ustası üç çubuğu diplerinden tuttu ve kaynaştırmaya hazır hale getirdi.</p>

    <p>“Kaynaştırma kısmı bir kılıç ustasının sınavıdır,” dedi. “Öğrenmesi en zor beceri budur. Çok sert bir darbe kılıcı mahveder, çok hafif bir darbe de çubukların kaynaşmamasına sebep olur.” Vaelin ve Barkus’a baktı. “İyice asılın ve ateşi sıcak tutun. Uyuşukluk yapmayın.”</p>

    <p>Vaelin bir yandan çalışıp bir yandan da işin bitmesi için dua ederken Barkus’un gözlerini Usta Jestin’den ayırmadığını gördü. Demirci ustasının çekici aralıksız bir şekilde inip kalkıyordu ve adam örsün üzerindeki işlemle ilgileniyordu; acı hissetmiyor gibiydi. İlk başta Vaelin ilginç olan şeyin ne olduğunu anlamadı: Bir çekiçle metal döven bir adam. Bu ne izlemeye değer gizemli bir şey, ne de bir şovdu. Ama Barkus’u izledikçe o da kılıcın şekil almasından, üç çubuğun çekicin gücü altında bir araya gelmesinden giderek daha çok etkilendi. Usta Jestin kılıcı ocaktan çıkardığında kenar çubuklarındaki yıldız gümüşü öyle parlıyordu ki bakışlarını çevirmek zorunda kalıyordu. Demirci ustası yıldız gümüşünün diğer metallerden farklı olmadığını söylemişti ve ona inanıyordu, ama yine de olağandışı bir şeydi.</p>

    <p>“Sen.” Usta Jestin ucunu şekillendirmeyi bitirince Nortah’a başıyla bir işaret yaptı. “Kovayı yakına getir.”</p>

    <p>Nortah itaatkâr bir biçimde ağır ahşap kovayı örse doğru götürdü. Ağzına kadar dolu olduğu için yerde sürükleyip örsün yanına götürürken ayağına biraz su sıçradı. “Bu tuzlu su,” dedi Usta Jestin. “Tuzlu suya verilen kılıç her zaman için daha sağlam olur. Geri çekil, kaynayacak.”</p>

    <p>Kılıcın keskin olmayan ucundan tutup kovaya soktu. Sudan buharlar yükseldi ve köpürdemeye başladı. Kaynama bitene kadar tuttu ve sonra tüten kılıcı çıkarıp inceledi. Kılıç siyahtı, isten kararmıştı ama Usta Jestin memnun olmuş gibi duruyordu. Kenarları düz, ucu kusursuz bir biçimde simetrikti.</p>

    <p>“Şimdi,” dedi. “Asıl iş başlıyor. Sen.” Caenis’e döndü. “Ocağı sen yaktığın için bu senin.”</p>

    <p>“Şey,” dedi Caenis. Bunun bir küfür mü yoksa bir şeref mi olduğunu anlamamıştı. “Teşekkürler, Usta.”</p>

    <p>Jestin kılıcı odanın öbür ucuna götürüp büyük, pedalla çalışan bir bileğitaşının yanındaki bir rafa koydu. “Yeni dövülmüş bir kılıç yarı tamamlanmış sayılır,” dedi. “Daha keskinleştirilmeli, cilalanmalı ve bilenmeli.” Caenis’i bileğitaşının başına oturtup nasıl iyi bir ritim tutturulacağını gösterdi. “Bir ki, bir ki.” Sonra hızlanmasını ve kılıcı taşa yaklaştırmasını söyledi. Kılıç taşa değdiğinde aniden çıkan kıvılcımlardan ürken Caenis geri çekildi ama Usta Jestin ona devam etmesini emretti. Ona kılıcın her yerinin düzgün bilenmesi için hangi açılardan yaklaşması gerektiğini anlattı. “Aynen böyle,” dedi bir süre sonra Caenis kendi başına yapmaya başlayacak kadar güven kazanınca. “Her kenarı on dakika boyunca bile ve sonra bana göster. Geri kalanlar, doğruca ocağa. Sen ve sen körük başına...”</p>

    <p>Yedi uzun gün boyunca çalıştılar ve terlediler; körüklediler, kenarları keskinleştirdiler ve kılıçlardan isi çıkarıp gümüş gibi parlatana dek cilaladılar. Bir haftanın sonunda hepsinin yara izleri vardı. Vaelin’in elinin üstünde eriyik metalin denk geldiği bir yara izi vardı. Kendi etinin yanması ve kokusu tarif edilemeyecek derecede mide bulandırıcıydı. Diğerlerinin de benzer yaraları vardı ama en kötüsü Dentos’tu. Bileğitaşındaki bir anlık dikkatsizliği sonucu gözüne kıvılcımlar gelmişti. Sol gözünün etrafında siyah yara izleri olmasına rağmen neyse ki görüşüyle ilgili bir sıkıntı yoktu.</p>

    <p>Aşırı bitkinlik, ciddi yaralanma tehlikesi ve angaryanın çokluğuna rağmen Vaelin süreçten ve işlemden etkilenmişti. Kendime has bir güzelliği vardı: Usta Jestin’in çekici altında kılıçların yavaş yavaş doğması, bileğitaşında kılıçların kenarlarını bilerkenki his, sanki ocağın ateşi bir şekilde metalin bir parçası olmuş gibi cilalarken oluşan çeliğin mavi-grilikteki kara halkalar.</p>

    <p>“Çubukların birleştirilmesinden kaynaklanıyor,” diye açıkladı Barkus. “Farklı tür metaller bir araya gelince bir iz kalıyor. Sanırım Nişan kılıçlarındaki yıldız gümüşü bunun daha da belli olmasını sağlıyor.”</p>

    <p>“Hoşuma gitti,” dedi Vaelin ve yarı cilalanmış kılıcını ışığa tuttu. “İlginç.”</p>

    <p>“Yalnızca metal.” Barkus içini çekti ve kendi kılıcını bilediği bileğitaşına döndü. “Isıt, döv, şekil ver. Gizemli değil.”</p>

    <p>Vaelin bileğitaşının başındaki arkadaşını izledi. Elleri ustaca hareket ediyor, kılıcın kenarını mükemmel bir şekilde biliyordu. Usta Jestin nasıl yapılacağını ona göstermeye tenezzül bile etmemişti, yalnızca kılıcı verip uzaklaşmıştı. Bir şekilde Barkus’un becerisinden demirci ustası haberdardı. Sanki senelerdir beraber çalışıyorlarmış gibi çok az konuşuyorlar ve arada sırada aynı fikirde olduklarını belirten homurtular çıkarıyorlardı. Ama Barkus işini ne neşeyle ne de bir tatmin duygusuyla yapıyordu, işini özenle yapıyordu ve diğer hepsini utandıracak kadar becerikliydi ama ocakta oldukları zaman normalde olduğunun aksine kederli bir havaya bürünüyordu ve dışarı çıkana kadar yüz ifadesi değişmiyordu.</p>

    <p>Ertesi gün kabzaları takma günüydü. Kabzalar hazırdı ve neredeyse birbirlerinin aynısıydı. Usta Jestin kabzaları kılıçlara taktı, pırazvanaya<a href="../Text/Section0058.xhtml#Footnote0007" id="Backlink0007"><sup>[7]</sup></a> çaktığı ve kabzaya kadar uzanan üç demir çiviyle sabitledi. Sonra çivi uçları meşeden yapılma kabzalardan çıkmasın diye uçlarını törpületti.</p>

    <p>“Buradaki işiniz bitti,” dedi gün sonunda Jestin. “Kılıçlar sizindir. Onları iyi kullanın.” Bu, diğer ustalar gibi konuşmaya en çok yaklaştığı andı. Ocağa döndü ve başka hiçbir şey söylemedi. Çocuklar ne yapacaklarını bilemeyip birbirlerine baktılar. Kılıçları ellerinde, bir şey demelerine gerek olup olmadığını düşünüyorlardı.</p>

    <p>“Ehem,” dedi Caenis. “Bilgeliğiniz için müteşekkiriz, Usta.”</p>

    <p>Jestin bitmemiş bir mızrak ucunu alıp örsüne koydu ve körüğün başına geçti.</p>

    <p>“Burada çok...” diye konuşmaya başlamıştı Caenis ama Vaelin onu dürttü ve kapıyı gösterdi.</p>

    <p>Tam çıkacaklarken Jestin tekrar konuştu. “Barkus Jeshua.”</p>

    <p>Durdular. Barkus yüzünde ihtiyatlı bir ifadeyle arkasını döndü. “Usta.”</p>

    <p>“Kapım sana her zaman açık,” dedi Jestin ona bakmadan. “Yardımcı olmak istersen hayır demem.”</p>

    <p>“Üzgünüm, Usta,” dedi Barkus. Sesinde hiçbir ifade yoktu. “Korkarım eğitim bütün zamanımı alıyor.”</p>

    <p>Jestin körüğün başından tekrar ocağa gitti. “Ben de ocak da burada olacağız. Kan ve boktan bıkarsan, burada olacağız.”</p>

    <p class="bolum_arasi">* * *</p>

    <p>Barkus akşam yemeğini kaçırmıştı ve bu daha önce hiç olmamış bir şeydi. Vaelin her akşam yaptığı gibi Çizik’i kulübesinde ziyaret ettikten sonra onu duvarların üstünde buldu.</p>

    <p>“Sana yemekten artanları getirdim,” dedi ve içinde pasta ve birkaç elma olan torbayı ona verdi.</p>

    <p>Barkus başını sallayarak teşekkür etti. Nehre bakıyor, akıntı ters yönde olmasına rağmen Varinshold’a giden bir mavnayı izliyordu.</p>

    <p>“Bilmek istiyorsun,” dedi bir süre sonra. Sesinde her zaman olan esprili ya da ironik ton bu sefer yoktu. Vaelin kardeşinin sesinde korku olduğunu sezinledi.</p>

    <p>“Eğer anlatmak istersen,” dedi Vaelin. “Hepimizin sırları var, kardeşim.”</p>

    <p>“Mesela o fuları neden hâlâ tuttuğun gibi.” Barkus, Vaelin’in boynundaki Sella’nın fularını işaret etti. Vaelin fuları cebine koydu ve dönmek üzere gitmeden önce Barkus’un omzunu sıvazladı.</p>

    <p>“İlk kez on yaşındayken başıma geldi,” dedi Barkus.</p>

    <p>Vaelin durdu ve devam etmesini bekledi. Barkus da diğerleri kadar kapalı olabiliyordu, kendi nezdinde tabii. Konuşur ya da konuşmazdı. Onu gaza getirmek veya ikna etmeye çalışmak bir işe yaramazdı.</p>

    <p>“Babam küçüklüğümden beri beni demircide çalıştırırdı,” diye devam etti bir süre sonra. “Çok seviyordum, onun metale şekil vermesini izlemeyi, sonra ocakta parlamasını çok seviyordum. Kimileri demircilerin gizemli olduğunu söyler. Benim için her şey o kadar bariz, o kadar kolaydı ki... Her şeyi anlıyordum. Babamın bana bir şey öğretmesine gerek bile yoktu. Ne yapacağımı bir şekilde biliyordum. Daha çekiç düşmeden metalin alacağı şekli biliyordum, bir sabanın toprakta kırılıp kırılmayacağını ya da bir nalın atın ayağından düşüp düşmeyeceğini, her şeyi... Babam benimle gurur duyuyordu, bunu biliyordum. Benim aksime o çok konuşmazdı, ben anneme çekmişim ama benimle gurur duyduğunu biliyordum. Onu daha da gururlandırmak istedim. Kafamda şekiller vardı, bıçak, kılıç, balta şekilleri, sadece dövülmeyi bekliyorlardı. Onları nasıl yapacağımı tam bir kesinlikle biliyordum, hangi metalleri ne kadar karıştıracağımı. Bir gece gizlice ocağa girdim. Küçük bir şey yapacaktım, bir av bıçağı belki. Babam için bir Kışdönümü hediyesi.”</p>

    <p>Durdu ve karanlığa baktı. Fenerin loş ışığında belli belirsiz seçilen hayalet gibi figürlerle dolu olan mavna akıntıda sürükleniyordu.</p>

    <p>“Bıçağı yaptın,” dedi Vaelin, “ama ne, baban sinirlendi mi?”</p>

    <p>“Yok yok, kızmadı.” Barkus’un sesinde hüzün vardı. “Korktu. Keskin tarafı güçlü olsun diye kat kattı ve ipeği de zırhı da aynı şekilde kesebilirdi, ayrıca o kadar cilalıydı ki ayna olarak bile kullanabilirdin.” Yüzündeki hafif gülümseme silindi. “Bıçağı nehre attı ve bana bundan kimseye, asla bahsetmememi söyledi.”</p>

    <p>Vaelin’in kafası karışmıştı. “Gurur duymalıydı. Oğlu öyle bir bıçak yapmış sonuçta. Neden korktu ki?”</p>

    <p>“Babam görmüş geçirmiş bir adamdı. Kral’ın ordusuyla gezmiş, doğu denizlerinde bir tüccar gemisinde çalışmış ama soğuk bir ocakta dövülen bir kılıç hiç görmemişti.”</p>

    <p>Vaelin’in kafası daha da karıştı. “O zaman nasıl?..” Barkus’un suratındaki ifade yüzünden devamını getirmedi.”</p>

    <p>“Nilsaelliler pek çok açıdan harika insanlar,” dedi Barkus. “Dayanıklı, nazik, misafirperver insanlar. Ama Karanlık’tan inanılmaz derecede korkuyorlar. Bir zamanlar köyümde insanları tek dokunuşuyla iyileştirebilen yaşlı bir kadın varmış, böyle bir hikâye anlatmıştım. Yaptığı işten dolayı saygı duyuyorlarmış ama aynı zamanda ondan korkuyorlarmış. Kızıl El geldiğinde durdurmak için hiçbir şey yapamamış. Her evden en az bir kişi olmak üzere düzinelerce insan ölmüş, ama yaşlı kadın hastalanmamış. Onu evine kilitleyip yakmışlar. Yıkıntıları hâlâ durur, kimse üstüne bir şey inşa etmeye bile cesaret edememiş.”</p>

    <p>“O bıçağı nasıl yaptın Barkus?”</p>

    <p>“Hâlâ emin değilim. Elimde çekiç, örs başında metale şekil verdiğimi hatırlıyorum. Kabzayı eklediğimi de hatırlıyorum ama hayatım üzerine yemin ederim ki ocağı yaktığımı hatırlamıyorum. Sanki çalışmaya başlayınca kendimi kaybetmiştim, sanki çekiç gibi ben de yalnızca bir araçtım... işi benim üzerimden başka bir şey yapmış gibiydi.” Kafasını salladı, belli ki anısı onu rahatsız etmişti. “Babam ondan sonra oraya girmeme izin vermedi. Beni ihtiyar at yetiştiricisi Kalus’a götürdü, benden demirci ustası olmayacağını söyledi. Bana at yetiştiriciliğini öğretsin diye ayda beş bakır ödemeye başladı.</p>

    <p>“Seni korumaya çalışıyormuş,” dedi Vaelin.</p>

    <p>“Biliyorum, ama çocukken öyle gelmemişti. Sanki... yaptığım şeyden utanmıştı, sanki onu utandıracağımdan endişeleniyordu. Kıskanmış olabileceğini bile düşündüm. Bu yüzden ona neler yapabileceğimi göstermeye karar verdim. Yazgüneşi Panayırı’na gittiği zaman ocağa girdim. İçeride çok fazla bir şey kalmamıştı, birkaç eski nal ve çivi. Mallarının çoğunu satmak için panayıra götürmüştü. Ama orada olanlarla bir şey yaptım... özel bir şey.”</p>

    <p>“Ne yaptın?” diye sordu Vaelin. Gözünün önüne büyük kılıçlar, görkemli baltalar geldi.</p>

    <p>“Güneş gülü.”</p>

    <p>Vaelin kaşlarını çattı. “Ne?”</p>

    <p>“Rüzgârgülü gibi, ama rüzgârın yönünü değil güneşin yerini gösteriyordu. Gökte nerede olursa olsun, hatta hava bulutlu olsa bile günün hangi saati olduğunu gösteriyordu. Güneş battığında da yeri işaret ediyor, onu takip ediyor, yerini yine gösteriyordu. Güzeldi de, şaftından alevler çıkıyordu falan.”</p>

    <p>Vaelin öyle bir aletin ne kadar değerli olabileceğini ve Karanlık’tan korkan bir köyde sebep olacağı velveleyi düşündü. “Peki ne oldu?”</p>

    <p>“Bilmem. Sanırım babam eritti. Panayırdan döndüğünde yaptığım şeyi ona gösterdim, kendimle gurur duyuyordum. Bana eşyalarımı toplamamı söyledi. Annem teyzemin evindeydi, bu yüzden ona açıklama yapmasına gerek kalmadı. Annem dönüp beni bulamayınca babam ona ne söyledi İtikad bilir. Üç gün yürüdük, sonra Varinshold’a giden bir gemiye bindik ve ardından da buraya geldik. Suret’le bir süre konuştu sonra da beni kapıda bıraktı. Ne yapabildiğimi birine söylersem beni öldürürlermiş, öyle söyledi. Burada güvende olacağımı söyledi.” Hafifçe güldü. “Bana iyilik yaptığını düşündüğüne inanmak zor. Bazen Beşinci Nişan Hanesi’ne gitmek istediğini ama kaybolduğunu düşünüyorum.” Vaelin aklına gelen nal seslerini kafasından uzaklaştırdı ve Sella’nın hikâyesini hatırlayarak, “Haklı, Barkus,” dedi. “Kimseye söylememelisin. Büyük ihtimalle bana da söylememeliydin.”</p>

    <p>“Neden, öldürcek misin beni?”</p>

    <p>Vaelin tatsız bir şekilde gülümsedi. “Eh, bugün değil.”</p>

    <p>Sessizce duvarda durdular ve gözden kaybolana kadar mavnayı izlediler.</p>

    <p>“Bence biliyodu, diyim mi sana,” dedi Barkus. “Usta Jestin. Bence yapabildiğim şeyi hissedebiliyordu.”</p>

    <p>“Nasıl bilebilir ki?”</p>

    <p>“Çünkü aynı şeyi ben de onun için hissedebiliyordum.”</p>
  </div>
</body>
</html>
