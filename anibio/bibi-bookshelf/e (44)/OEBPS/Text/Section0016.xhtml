<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Altıncı Bölüm</h2>

    <p>Ertesi gün yeni kılıçlarıyla ilk antrenmanlarım yaptılar. Vaelin’e dersin yarısı; kılıcın, omzun üstünden uzanılıp doğru bir biçimde çekilebilmesi için, sırta nasıl bağlanması gerektiğini öğrenmekle geçmiş gibi geldi.</p>

    <p>“Daha sıkı, Nysa.” Sollis, Caenis’in kemer kayışına sert bir şekilde asıldı ve Caenis acıyla inledi. “Eğer savaş sırasında gevşerse hemen haberiniz olur merak etmeyin. Kendi kılıç kemerinize takılıyorsanız düşman öldüremezsiniz.”</p>

    <p>Sonra bir saatten uzun bir süre boyunca kılıcı pürüzsüz ve hızlı bir şekilde çekmeyi öğrendiler. Usta Sollis bunu sanki kolaymış gibi gösteriyordu. Kılıcı sıkı bir şekilde kınında tutan deri kayış başparmakla yana çekilmeli, kılıç bir yere takılmadan ve sahibini kesmeden çıkarılmalıydı. İlk denemeleri o kadar kötüydü ki Sollis onlara alanın etrafında iki kere depar attırdı. Kılıcın ağırlığına alışkın olmadıkları için ağır kaldılar.</p>

    <p>“Daha hızlı, Sorna!” Tökezlerken Vaelin’e vurdu. “Sen de Sendahl, hadi hızlanın biraz.”</p>

    <p>Onlara tekrar denemelerini emretti. “Düzgün yapın. Kılıcınızı ne kadar hızlı çekip kullanmaya hazır hale gelirseniz, bir piçin bağırsaklarınızı elinize verme ihtimali o kadar azalır.”</p>

    <p>Gelişme gösterdiklerini düşünene kadar birkaç koşu ve birkaç değnek darbesi daha gerekti. Bir sebepten ötürü Vaelin ve Nortah’a karşı özellikle sinirliydi, onlar değneği diğerlerine nispeten çok daha fazla yiyordu. Vaelin, bunun unuttukları bir ihlalin cezası olabileceğini tahmin ediyordu. Sollis bazen böyle yapıyordu. Geçmişteki kötü bir olayın üstünden haftalar ya da aylar geçtikten sonra mevzu tekrar aklına gelebiliyordu.</p>

    <p>Ders bitince bir anons yaptı. “Yarın siz küçük puştlar Yazgüneşi Panayırı’na salınacaksınız. Şehirden bazı çocuklar kendilerini kanıtlamak için sizinle dövüşmeye çalışabilir. Kimseyi öldürmemeye çalışın. Yerel kızlardan bazıları da sizi farklı tür bir meydan okuma kabul edebilirler. Onlardan uzak durun. Sendahl, Sorna, siz burada kalıyorsunuz. Size kaytarmak neymiş göstereceğim.”</p>

    <p>Adaletsizlik ve hayal kırıklığıyla yıkılan Vaelin şok oldu. Nortah ise hislerini söyleyebilme konusunda hiçbir sıkıntı çekmiyordu.</p>

    <p>“Ya şaka yapıyor olmalısın!” diye bağırdı. “Diğerleri de bizim kadar kötüydü. Neden bizim kalmamız gerekiyor?”</p>

    <p>İlerleyen zamanda, yatağında oturup ağrıyan, bereli çenesini tutarken de siniri geçmemişti. “O piç hep benden daha çok nefret etti, sizden ettiğinden daha fazla.”</p>

    <p>“Herkesten nefret ediyor,” dedi Barkus. “Sadece bugün sen ve Vaelin şanssızdınız.”</p>

    <p>“Hayır, sebebi babamın Kral’ın Birinci Vekili olması. Eminim.”</p>

    <p>“Baban o kadar kodamansa neden seni Nişan’dan çıkaramıyor?” diye sordu Dentos. “Burada olmaktan tiksiniyorsun.”</p>

    <p>“Ben nereden biliyim?” diye patladı Nortah. “Beni bu bok çukuruna göndermesini ben istemedim. Donmayı, on kez ölümün eşiğine gelmeyi, her gün dövülmeyi, bu ahırda köylülerle yaşamayı ben istemedim...” Kendini yatağa bıraktı ve başını yastığa gömdü. “İrfan Sınavı’nda beni bırakırlar sanmıştım,” dedi. Boğuk sesiyle onlardan ziyade kendi kendine konuşuyordu. “Kalbimi gördüklerinde. Ama o lanet kadın İtikad’ın istediği yerde olduğumu söyledi. Sürekli yalan söylemeye bile başladım ama beni kovmadılar. O domuz Hendril, Altıncı Nişan’ın sıralarında benim türümden birinin olmasından yararlanabileceğini söyledi.”</p>

    <p>Sustu, hâlâ yüzünü saklıyordu. Barkus omzunu sıvazlamak için ayağa kalktı ama Vaelin başını sallayıp onu durdurdu. Yatağının altından küçük meşeden yapılmış sandığı çekti. Bu sandık, dikkatsiz bir tacir tarafından ön kapıda arabasının arkasında bırakılmıştı ve Sella’nın fularından sonraki en değerli varlığıydı. Kilidini açtı ve yıllar boyunca bulduğu, kazandığı ya da çaldığı bütün sikkelerinin olduğu deri keseyi çıkardı. Caenis’e attı. “Bana biraz şekerleme getir. Bir de ayağıma uyacak bir çift bulabilirsen yumuşak, deri botlar.”</p>

    <p class="bolum_arasi">* * *</p>

    <p>Sabah, yoğun bir sisle birlikte geldi ve etraftaki arazileri kaplayan ağır, açık mavi pus, kış güneşinin doğup kendisini dağıtmasını bekliyordu. Vaelin ve Nortah kahvaltı sırasında hüzünlü bir şekilde sessizce oturuyor, diğerleri de gitmeye çok hevesli değillermiş gibi görünmeye çalışıyordu.</p>

    <p>“Sence ayı olur mu?” diye sordu Dentos öylesine.</p>

    <p>“Herhalde,” dedi Caenis. “Yazgüneşi Panayırı’nda ayılar hep olur. Sarhoşlar para verip ayılarla güreşir. Daha pek çok şey olacaktır. Ben gittiğim zaman Alpir İmparatorluğu’ndan gelen bir büyücü vardı ve flüt çalıp yılan dans ettiriyordu.”</p>

    <p>Babası onu Nişan’a vermeden önce Vaelin her sene Panayır’a götürülüyordu ve oldukça iyi bir şekilde dansçıları, jonglörleri, satıcıları, akrobatları; bir koku ve ses keşmekeşi içerisinde daha binlerce harika şey olduğunu hatırlıyordu. Şu ana kadar tekrar görmeyi ne kadar çok istediğini fark etmemişti, çocukluğundan bir şeye dokunup hatırladığı renk ve neşe girdabının hâlâ hatırladığı gibi olup olmadığını görmek...</p>

    <p>“Kral da orada olacak,” dedi Caenis’e. Kral’ın büyük çadırını da hatırlıyordu. Janus ve ailesi turnuva sahasında yapılan gösterileri izlerdi. At yarışları, güreş, yumruk dövüşleri, okçuluk gibi alanlar vardı ve kazananlar Kral’ın kendi elinden kırmızı bir kurdeleyle ödüllendirilirdi. O kadar çabanın karşılığında bu ödül çok az gibi görünüyordu ama herkes halinden memnundu.</p>

    <p>“Belki ona seni ayakkabı sileceği olarak kullanmasına izin verecek kadar yaklaşırsın,” dedi Nortah. “Bunu isterdin, hoşuna giderdi değil mi?”</p>

    <p>Caenis rahatsız olmamışa benziyordu. “Gitmene izin verilmemesi benim suçum değil, kardeşim,” dedi usulca.</p>

    <p>Nortah bir hakaret daha edecek gibiydi ama bunun yerine tabağını itip masadan kalktı ve sinirli bir ifadeyle salondan çıktı.</p>

    <p>“Durumdan hiç memnun değil,” dedi Barkus.</p>

    <p>Yemekten sonra Vaelin onlara avluda veda etti ve gitmek istemiyor gibi davranmaları kendini iyi hissettirdi.</p>

    <p>“Ben...” dedi kendini zorlayarak Caenis. “İstemezsen gitmem.”</p>

    <p>Vaelin duygulandı. Caenis’in Kral’ı ne kadar çok görmek istediğini biliyordu. “Sen gitmezsen botlarımı nasıl alacağım?” Hepsiyle el sıkıştı ve ana kapıdan yürürlerken el salladı.</p>

    <p>Çizik’i görmeye gittiğinde köle-tazının yeni bir arkadaş edinmiş olduğunu görüp şaşırdı. Bu Asraelli kevaşe kurt-tazının boyu Çizik’in omzuna kadar geliyordu ama onun kadar kaslı değildi.</p>

    <p>“Birkaç gece önce kafesine girdi,” dedi Usta Jeklin. “Nasıl oldu İtikad bilir. Onu hemen öldürmemesine şaşırdım. Sanırım arkadaş istedi. Onlara dokunmayacağım, belki birkaç ay sonra yavrular.”</p>

    <p>Çizik onu gördüğünde her zamanki gibi mutlu bir halde hoplayıp zıplamaya başladı. Dişi köpek temkinli davransa da Çizik’in tepkisi onu da biraz rahatlattı. Vaelin onlara yemek artıklarını verdi ve dişinin Çizik yiyip doymadan yemediğini gördü.</p>

    <p>“Ondan korkuyor,” dedi.</p>

    <p>“İyi de yapıyor,” dedi Usta Jeklin neşeli bir şekilde. “Ama uzak da duramıyor. Dişiler bazen böyle olur, bir eş seçerler ve sonra ne yaparlarsa yapsınlar peşlerini bırakmazlar. Tipik kadın hareketi di mi?” Güldü. Vaelin, Jeklin’in neyden bahsettiği hakkında hiçbir fikri olmasa da nezaketen güldü.</p>

    <p>“Panayır’a gitmiyorsun demek,” dedi Jeklin. Odanın diğer ucundaki üç Nilsaelli teriyere yemek vermeye gitti. Teriyerler kısa, sivri burunları ve büyük kahverengi gözleriyle aldatıcı bir güzelliğe sahip hayvanlardı, çünkü elinizi uzattığınız anda kaparlardı. Usta Jeklin onları çok iyi yaptıkları bir iş olan tavşan avlamakta kullanıyordu.</p>

    <p>“Usta Sollis kılıç antrenmanında kaytardığımı düşünmüş,” dedi Vaelin.</p>

    <p>“Cık cık cık. Eğer çok çabalamazsan kardeş olamazsın. Benim zamanımda kaytaranları kamçılarlardı. İlk yanlışta on kamçı, sonraki her yanlışta onar onar artardı. Kamçı yüzünden yılda on on iki kardeş kaybederdik.” Özlemle içini çekti. “Ama Panayır’ı kaçıracak olman da üzücü. Orada satılık çok iyi köpekler var. Burada işim bitince ben gideceğim. Ama çok kalabalık olacak, idam falan. Alın bakalım sizi küçük canavarlar.” Teriyerlerin kafesine biraz et attı ve hayvanlar havlayarak birbirleriyle yemek için dövüşmeye başladı. Usta Jeklin onları izleyip kıkırdadı.</p>

    <p>“İdam mı, Usta?” diye sordu Vaelin.</p>

    <p>“Ne? He, Kral Birinci Vekili’ni astırıyor. İhanet, yozlaşma, klasik sebepler. O yüzden çok kalabalık olacak. Diyar’daki herkes o piçten nefret ediyor. Vergiler falan işte.”</p>

    <p>Vaelin ağzının kuruduğunu ve kalbinin ağırlaştığını hissetti. <em>Nortah’ın babası. Nortah’ın babasını öldürecekler. Bu yüzden Sollis bizi burada tutuyor. Şüpheli görünmesin diye Nortah’la beraber beni de tutuyor... Haberi aldığında burada olayım diye.</em> Usta Jeklin’e bakıyordu.</p>

    <p>“Usta Sollis bu sabah buraya geldi mi?” diye sordu.</p>

    <p>Jeklin ona bakmadı, hâlâ köpeklerine bakıyor, gülümsüyordu. “Usta Sollis çok bilge bir adam. Onun değerini bilmelisiniz.”</p>

    <p>“Ona <em>benim</em> mi söylemem gerekir?”</p>

    <p>Jeklin cevap vermedi. Kafesin demirlerinden et sarkıtıyor, teriyerler her zıpladığında da gülüyordu.</p>

    <p>“Ehem,” dedi Vaelin. Boğazını temizledi ve kapıya doğru geriledi. “İzin verirseniz, Usta.”</p>

    <p>Jeklin dönmeden el salladı ve kavga eden teriyerlere sevgiyle bakmaya devam etti. “Küçük canavarlar.”</p>

    <p>Avluyu geçerken Vaelin sorumluluğunun altında ezildiğini hissetti. Birden Suret’ten ve Sollis’ten nefret etti. <em>Liderlik mi,</em> diye düşündü tatsızca. <em>Kalsın.</em></p>

    <p>Ama kuledeki dönen merdivenleri isteksizce çıkarken aklına başka bir düşünce geldi, bir şüphe. Salondan çıkarken Nortah’ın suratındaki ifade gözünün önüne geldi. Vaelin o sırada sadece sinirli olduğunu düşünmüştü, ama şimdi başka bir şey daha olduğunu fark ediyordu, bir kararlılık ifadesi, bir karar...</p>

    <p>Neler olduğu kafasına dank edince durdu. <em>Lütfen, İtikad adına hayır!</em></p>

    <p>Kalan basamakları koşarak geçti, panik halinde odaya daldı ve bağırdı, <em>“NORTAH!”</em></p>

    <p>Boş. <em>Belki de ahırdadır, atları seviyor...</em></p>

    <p>Sonra açık pencereyi, boş yatakları ve çarşaflarla battaniyelerin olmadığını gördü. Pencereden başını çıkarınca altı metre boyunca düğümlerle uç uca eklenen çarşafları da gördü. Ondan sonra da bekçi kulübesinin çatısına dört buçuk, oradan da yere üç metrelik bir atlayış gerekiyordu, ki bu da hiçbiri için sıkıntı değildi. Havadaki sis sayesinde, kahvaltılarını düşünen duvardaki kardeşlerin burnunun ucundan görünmeden kaçabilecekti.</p>

    <p>Bir an için Usta Sollis ya da Suret’i bulması gerektiğini düşündü ama sonra vazgeçti. Nortah çok kötü bir şekilde cezalandırılırdı ve zaten harekete geçmek için yarım saat geç kalmıştı. Ayrıca Hane’de olup olmadıklarından da emin değildi, onlar da panayıra gitmiş olabilirlerdi. Başka bir olasılık daha vardı, kafasında çok net ve yüksek sesle çınlıyordu: <em>Ya panayıra ilk o giderse? Ya görürse?</em></p>

    <p>Vaelin çabucak bir su şişesi ve birkaç bıçak alıp, kılıcını sırtına bağladı. Pencereye gitti, Nortah’ın ipine sıkıca tutundu ve inmeye başladı. Düşündüğü gibi kolay bir inişti, aşağı inmesi bir dakika bile sürmemişti. Sis neredeyse tamamen kaybolduğu için görünmemeye çalışmalıydı. Mazgallı siperdeki on yedi yaşlarında, sıkılmış gibi duran kardeş başka tarafa gidene kadar duvara yapışıp bekledi, sonra ormana doğru depar atmaya başladı. Bu koşu antrenman sahasında ona kısa gelirdi, aşağı yukarı iki yüz metrelik bir koşuydu ama duvarı arkasına alıp koştuğundan bir kilometre gibi gelmişti ve her saniye bir alarm çığlığı veya okun havada çıkardığı sesi duyacakmış gibi geliyordu. Bu mesafeden kardeşleri ıskalamazdı. Ağaçların serin gölgelerine girdiğinde rahatladı ve koşu hızını yarıya düşürdü, hâlâ normalde tercih edeceğinden hızlı koşuyordu ama harcayacak zamanı yoktu. Yaklaşık yarım kilometre boyunca ağaçların içinden gitti ve sonra yola çıktı.</p>

    <p>Şimdiye kadar yolu hiç bu kadar kalabalık görmemişti. Panayırda satacakları mallarla dolu at arabalarıyla çiftçiler, bir sürü yarışmayı ve şovu izlemek için seyahat eden aileler vardı ve büyük ihtimalle Birinci Vekil’in idamı da bu hıncahınç kalabalığı daha da arttırmıştı. Seyahat edenlerin hiçbiri idamı yanlış bir şeymiş gibi görmüyordu belli ki. Vaelin herkesin neşeli ve güleç olduğunu gördü. Gördüğü baltalar dolayısıyla ormancı olduğunu düşündüğü bir grup, idam hakkında kısık sesle bir şarkı bile söylüyorlardı:</p>

    <blockquote class="siir_2">
      <p><em>Artis Sendahl’dı adı</em></p>

      <p><em>Açgözlü, yaşlı bir keçiydi</em></p>

      <p><em>Kral Janus parasını saymaya gittiğinde</em></p>

      <p><em>Açgözlü boğazını da gerdirdi</em></p>
    </blockquote>

    <p>“O kadar hızlı koşma Nişan çocuğu!” diye bağırdı ormancılardan biri yanlarından geçerken. Sallanıyordu ve elindeki taştan şişeyi havaya kaldırmıştı. “Biz varana kadar piçin boğazını kesemezler. Sonuçta ateş için odun kesilmesi gerekiyor.” Vaelin koşmaya devam ederken ormancılar güldü. Vaelin, parmakları kırık bir ormancının odun kesmekte ne kadar başarılı olabileceğini düşündü.</p>

    <p>Görmeden önce sesini duydu. Önündeki tepeden gelen bir kükreme, binlerce insanın aynı anda konuşma sesi. Çocukken bunu bir canavar zannetmiş ve korkudan annesine sığınmıştı. “Tamam, bir şey yok,” demişti saçını okşayarak. İnsan selinin üzerine çıktıklarında da, “Bak Vaelin, insanlara bak,” demişti.</p>

    <p>Çocuk gözleri, Diyar’daki her bir insanın, yaz mevsiminin lütuflarından paylarını almak için Varinshold’un duvarlarının önündeki ovaya geldiğini düşünmüştü. Yaklaşık on kilometre karelik alanı kaplamışlardı. Şu anda gördüğü kalabalık ise önceki gördüğünden daha büyüktü ve şehrin batı duvarının önü tamamen doluydu. Kitlenin içinden odun ateşleri yükseliyordu ve etraf renkli çadırlarla doluydu. Son dört yılının büyük bir bölümünü Nişan Hanesi’nin sıkışık kalesine tıkılı geçiren bir çocuk için bu görüntü baş döndürücüydü.</p>

    <p><em>Onu burada nasıl bulabilirim ki?</em> diye düşündü. Arabaları ona yetişen ormancıların şarkıları daha yakından gelmeye başlamıştı ve hâlâ Kral’ın Vekili’nin ölümünü kutluyorlardı. Onu aramaması gerektiğini fark etti. <em>Darağacına bak, orada olacaktır.</em></p>

    <p class="bolum_arasi">* * *</p>

    <p>Kalabalığın içine girmek değişik bir deneyimdi, aynı anda hem heyecan hem de korku duydu. Etrafını, hareket eden insanlar ve tanımadığı kokular sarmıştı. Her yer şekerlemelerden, çanak çömleklere kadar bin bir türlü şey satan satıcılarla doluydu. Sesleri, kalabalığın sesini bastıramıyordu. Bazı yerlerde oyuncu, jonglör, akrobat, büyücü ve türlü işler icra eden kişilerin etrafında izleyiciler toplanmıştı. Bazıları alkış ve ıslık toplarken, bazıları da yuhalanıyordu. Vaelin dikkatini toplamaya çalışıyordu ama kendini gösterileri izler halde buldu. Ağzından ateş üfleyebilen iri, kaslı bir adam ve ipek kaftanlar içinde kalabalıktaki insanların kulaklarından incik boncuk çıkaran kara tenli başka bir adam vardı. Vaelin birkaç saniye oyalandıktan sonra görev bilinciyle kafasını çevirdi ve kendinden utanmış bir şekilde yola koyuldu. Yarı çıplak, parandeci bir kadını izlemek için durduğunda pelerininin içine uzanan bir el hissetti. Becerikli, neredeyse hissedilmeyecek bir eldi. Hırsızı bileğinden tuttu ve öne çekti. Küçük, ince, paçavralar içindeki çocuk acıyla inleyip yere düştü. Vaelin’e bakıp homurdandı ve boştaki eliyle çırpınarak umutsuzca kurtulmaya çalıştı.</p>

    <p>“Aha, hırsız!” Kalabalıktaki bir adam pis pis güldü. “Nişan’dan birine böyle bir şey yapmaya çalışmaman gerektiğini bilmeliydin.”</p>

    <p>Nişan’ın bahsini duyan çocuk çabalarını iki kat arttırdı ve Vaelin’in elini tırmalayıp ısırmaya başladı.</p>

    <p>“Öldür onu kardeş,” dedi yoldan geçen biri. “Şehirden bir hırsız eksilse ne güzel olur.”</p>

    <p>Vaelin ona kulak asmadı ve hırsızı ayağa kaldırdı; zor olmadı, çocuk bir deri bir kemikti. “Biraz pratik yapman gerekiyor,” dedi.</p>

    <p>“Siktir git,” dedi tükürerek. Hâlâ kurtulmaya çabalıyordu. “Sen gerçek bir kardeş değilsin. Küçük kardeşlerden birisin. Benden farkın yok.”</p>

    <p>“Buna dayak lazım dayak,” dedi bir adam. Kalabalığın arasından çıktı ve elini çocuğa tokat atmak üzere kaldırıp yaklaşmaya başladı.</p>

    <p>“Uzak dur,” dedi Vaelin. Bira kokan sakalı ve sarhoşların sabitlenemeyen gözlerine sahip olan cüsseli adam Vaelin’e şöyle bir baktı ve sonra hemen uzaklaştı. On dört yaşında olan Vaelin çoğu erkekten uzundu ve Nişan’ın yemekleri sayesinde enli ama yağsızdı. Dönüp kendisini izleyenlere baktı. Hepsi çabucak dağıldı. <em>Benden değil, asıl Nişan’dan korkuyorlar,</em> diye düşündü.</p>

    <p>“Bırak gidiyim piç,” dedi çocuk. Sesinde hem korku hem de öfke vardı. Çocuk, Vaelin’den kurtulmaya çalışmaktan bitkin düşmüştü ve yorgun öfkesi suratından okunuyordu. “Arkadaşlarım var he haberin olsun, terslerine gelmek istemezsin...”</p>

    <p>“Benim de arkadaşlarım var,” dedi Vaelin. “Birini arıyorum. Darağacı nerede?”</p>

    <p>Çocuk şaşırdı ve kaşlarını çattı. “Ney o?”</p>

    <p>“Kral’ın Vekili’ni asacakları darağacı. Nerede?”</p>

    <p>Çocuk tek kaşını kaldırarak hesap yapıyormuş gibi bir havaya büründü. “Değeri ne ki?”</p>

    <p>Vaelin bileğini daha sert sıkmaya başladı. “Kırık bir bilek.”</p>

    <p>“Sefil Nişan piçi,” diye mırıldandı çocuk. “İstersen kır lan, komple kolumu kır, ne fark ediyo ki?”</p>

    <p>Vaelin çocuğun gözlerinde korku ve asabiyet gördü, ama başka bir şey daha vardı, bunu görünce elini gevşetti: Karşı koyma. Çocuğun korkusunun kurbanı olmayacak kadar gururu vardı. Vaelin tekrar çocuğun yırtık pırtık kıyafetlerine ve çamurlu çıplak ayaklarına baktı. <em>Belki de sahip olduğu tek şey gururdur.</em></p>

    <p>“Seni bırakacağım,” dedi çocuğa. “Kaçarsan yakalarım.” Çocuğu kendisine doğru çekip suratına baktı. “İnanıyor musun?”</p>

    <p>Çocuk biraz sindi ve başını salladı. “Hı hı.”</p>

    <p>Vaelin onu yere oturtup bileğini bıraktı. Çocuğun kaçmamak için kendisine engel olduğunu gördü. Bileğini ovup biraz uzaklaştı. “Adın ne?” diye sordu Vaelin.</p>

    <p>“Frentis,” diye cevap verdi çocuk ihtiyatlı bir şekilde. “Seninki ne?”</p>

    <p>“Vaelin Al Sorna.” Çocuğun gözünde yanan ışığı görünce bu adı daha önce duyduğunu anladı. Şehrin hiyerarşisinde en altta olan o bile Savaş Lordu’nun adını duymuştu. “Al.” Vaelin cebinden bir fırlatma bıçağı çıkarıp çocuğa verdi. “Verebileceğim tek şey bu. Bana darağacını gösterince iki tane daha veririm.”</p>

    <p>Çocuk dikkatle bıçağa baktı. “Bu ne?”</p>

    <p>“Bıçak. Fırlatıyorsun.”</p>

    <p>“Birini bununla öldürebilir misin?”</p>

    <p>“Çok çalışırsan.”</p>

    <p>Çocuk bıçağın ucuna dokundu ve göründüğünden daha keskin olduğunu parmağını kanatıp emmeye başlayınca anladı. “Öğret,” dedi parmaklarının arasından. “Bana nasıl atılacağını öğret, ben de sana darağacım göstereyim.”</p>

    <p>“Sonra,” dedi Vaelin. Çocuğun kendisine güvenmediğini görünce de, “Sözüm söz,” dedi.</p>

    <p>Nişan’ın sözünün belli bir ağırlığı olmalıydı çünkü Frentis in şüpheleri tam olmasa da biraz geçmiş gibiydi. “Buradan,” dedi ve sönüp kalabalığa doğru ilerledi. “Yakınımda dur.”</p>

    <p>Çocuk kalabalığın içinden geçerken Vaelin de onu takip ediyordu. Bazen onu kaybediyor ama birkaç adım sonra çocuğu söylenirken ve onu beklerken buluyordu.</p>

    <p>“Size insanları nasıl takip etçeğnizi öğretmiyolar mı?” diye sordu. Bu sırada dans eden bir ayıyı izleyen kalabalık bir insan grubunun arasından geçiyorlardı.</p>

    <p>“Bize dövüşmeyi öğretiyorlar,” dedi Vaelin. “Ben... bu kadar insana alışık değilim. Dört yıldır şehre gelmiyorum.”</p>

    <p>“Şanslı piç. Bu çöplükten kurtulmak için sağ taşağımı feda ederim.”</p>

    <p>“Başka bir yerde bulunmadın mı hiç?”</p>

    <p>Frentis ona bir aptalla konuşuyormuş gibi baktı. “Tabi ya, mavnam var benim, takılıyorum kafama göre.”</p>

    <p>Frentis durup yüz metre ötede kalabalığın arasından yükselen ahşap bir şekli gösterene kadar çok uzun bir zaman geçmiş gibi geldi Vaelin’e. “Al işte. İşte burda gericekler zavallı ibnenin boynunu. Onu niye öldürüyolarmış ki?”</p>

    <p>“Bilmem,” dedi Vaelin dürüstçe. Söz verdiği diğer iki bıçağı da verdi. “Eltrian akşamında Nişan Hanesi’ne gel ve sana bıçakları nasıl kullanacağını öğreteyim. Kuzey kapısında bekle, ben seni bulurum.”</p>

    <p>Frentis başıyla onayladı ve bıçakları hemen elbisesinin içinde bir yerlere koydu. “İzliycen o zaman? Asmayı?”</p>

    <p>Vaelin ondan uzaklaşıp kalabalığı gözleriyle taramaya başladı. “Umarım izlemem.”</p>

    <p>Yaklaşık on beş dakika boyunca bakındı. Her surata tek tek baktı ama Nortah’ı bulamadı. Şaşırması abes olurdu; hepsi gözetleyenlerden kaçınmanın, kalabalığın bir parçası gibi görünmenin yollarını biliyordu. Bir kukla gösterisinin yanında durdu ve paniklemeye başladığını hissetti. <em>Nerede?</em></p>

    <p>“Ah, Ayrılmışlar’ın kutlu ruhları,” dedi kuklacı yarı alaylı yarı trajik bir tonla. Becerikli elleriyle ipleri oynatıyor, sahnedeki ahşap bebeğe umutsuzmuş gibi bir poz verdiriyordu. “İtikad’sızdım hep, ama bu kaderi ben gibi bir alçak bile etmez hak.”</p>

    <p><em>İtikadsız Kerlis.</em> Vaelin hikâyeyi biliyordu, annesinin en sevdiklerindendi. Kerlis İtikad’ı reddetmişti ve Ayrılmışlar da onun Öte’ye girmesine izin verene kadar sonsuz yaşamla lanetlenmişti. Hâlâ dünyayı gezip İtikad’ını aradığı, ama bulamadığı söylenirdi.</p>

    <p>“Kaderini seçtin, İtikadsız seni,” diye farklı bir tonda konuştu kuklacı ve Ayrılmışlar’ı temsil eden ahşap başları oynattı. “Seni yargılamıyoruz, sen kendini yargıla. İtikad’ını bulursan seni buyur edeceğiz...”</p>

    <p>Kuklacının becerisi ve kuklalardaki çok iyi işçilik tarafından dikkati dağılan Vaelin başını kaldırıp izleyenlere baktı. <em>Bak,</em> dedi kendi kendine. <em>Konsantre ol. O burada. Burada olmalı.</em></p>

    <p>Ve izleyenlerin arasında gözüne biri takıldı. Otuzlu yaşlarında, sert yüz hatlarına ve hüzünlü gözlere sahip bir adam, tanıdık bir sima. <em>Erlin!</em> Vaelin şaşkınlıkla bakakaldı. <em>Buraya geri gelmiş, bu adam deli mi?</em></p>

    <p>Erlin kendini kukla gösterisine kaptırmış gibiydi, hüzünle dolu gözleriyle tamamen odaklanmış bir şekilde gösteriyi izliyordu. Vaelin ne yapması gerektiğini düşündü. Onunla konuşacak mıydı? Yokmuş gibi mi davranacaktı? Onu öldürecek miydi? Kafasında karanlık düşünceler geziniyordu ve panik olmuştu. <em>Ona ve kıza yardım ettim, onu yakalarlarsa...</em> Kızın yüzü gözünün önüne gelip boynundaki fuları hissedince tekrar mantıklı düşünmeye başladı. <em>Uzaklaş,</em> dedi kendi kendine. <em>Onu hiç görmemiş gibi yapmak en güvenlisi...</em></p>

    <p>Erlin birden başını kaldırdı ve Vaelin’le göz göze geldiler. Erlin de onu tanıdı ve panikledi. Tekrar gösteriye baktı, suratında okunmaz, karışık duygular içeren bir ifade vardı. Sonra döndü ve kalabalığın içinde kayboldu. Vaelin’in içinden birden onu takip etmek geldi. Böylece Sella’nın iyi olup olmadığını öğrenebilirdi. Ama arkasından birden bir bağırış ve çekilen kılıçların sesini duydu. Darağacının oradan, yaklaşık elli metre öteden gelmişti.</p>

    <p>Sesin geldiği yerin etrafını kalabalık çevirmişti ve herkesi iterek geçmek zorunda kaldı. Aceleci tavrı yüzünden nazik davranamadığı için insanları ittikçe küfür ve acı iniltileri duyuyordu.</p>

    <p>“Ne yapıyordu o?” dedi kalabalıktan biri.</p>

    <p>“Kordonu geçmeye çalışıyordu,” dedi başka biri. “Çok garip. Bir kardeşten bunu beklemezdim.”</p>

    <p>“Onu da asarlar mı sence?”</p>

    <p>Sonunda kalabalığı aştı ve neler olduğunu gördü: Tuniklerindeki uzun, siyah tüylerden dolayı Karaatmacalar adı verilen, Yirmi Yedinci Süvari Alayı’ndan beş asker. Birlik Savaşları sırasında verdikleri hizmetten dolayı Kral’ın gözdesi oldukları söylenen Karaatmacalar’a çoğu zaman özel zamanlarda düzeni sağlama onuru verilirdi. İçlerinden en irisi Nortah’ı boynundan yakalamıştı. Kaslı kolunu Nortah’ın boynuna dolamıştı ve iki arkadaşı da Nortah’ı zapt etmeye çalışıyordu. Dördüncü adam elinde kılıcıyla birazcık arkada kalmış, saldırı pozisyonunda duruyordu. “Şu piçi düzgün tutun, İtikad aşkına!” diye bağırdı. Hepsinin üstünde bulunan yaralar ve çizikler, Nortah’ın kolay yakalanmadığını gösteriyordu. Beşinci adam kenarda diz çökmüş, kolundaki kanlı yarayı tutuyordu. Suratı acı ve öfke içindeydi. “Öldürün orospu çocuğunu!” diye bağırdı. “Beni sakat bıraktı!”</p>

    <p>Kılıçlı adamın darbe indirmeye hazırlandığını görünce Vaelin düşünmeden harekete geçti. Kalan son fırlatma bıçağı, daha çektiğini bile hatırlamadan havada uçmaya başlamıştı. Şimdiye kadar yaptığı en iyi atıştı ve kılıçlı adamı bileğinin hemen altından vurdu. Kılıç hemen yere düştü ve adam da koluna saplı gümüş renkteki metale şok içinde bakmaya başladı.</p>

    <p>Vaelin çoktan harekete geçmiş, kılıcını sırtından çıkarmıştı. Vaelin harekete geçince Nortah’ın kollarını tutan bir adam onu bıraktı ve kendi kılıcını çıkarmak üzere hamle yaptı. Nortah fırsattan yararlandı ve dirseğiyle askerin suratına vurdu, asker yalpalayarak Vaelin’in uçan tekmesiyle buluştu. Asker ağzı ve burnu kan içinde birkaç adım daha yalpaladı ve sonra yere yığıldı.</p>

    <p>Nortah belinden bir fırlatma bıçağı çıkarıp arka tarafına doğru sapladı. Bıçak, boynunu sıkan adamın kasığına denk geldi ve adam kolunu gevşetmek zorunda kaldı. Vaelin de o sırada geldi ve kılıcının kabzasıyla adamın şakağına vurdu. Kalan tek Karaatmaca, Nortah’ı bırakmış ve kılıcı çekili bir halde geri geri gidiyordu. Titreyen kılıcının ucu bir Vaelin’i, bir Nortah’ı işaret ediyordu.</p>

    <p>“Siz...” diye kekeledi. “Siz Kral’ın huzurunu bozuyorsunuz. Tutuklus-”</p>

    <p>Nortah çok hızlı bir şekilde adamın kılıcının altından eğilerek geçti ve adamın suratına vurdu. Hemen ardından gelen iki yumrukla adam bayıldı.</p>

    <p>“Atmacalar mı?” deyip baygın askerin üzerine tükürdü Nortah. “Daha ziyade kuzu gibiler.” Vaelin’e döndü, isterik bakışlarında umutsuzluk vardı. “Teşekkürler kardeşim. Gel.” Çılgınca arkasını döndü. “Babamı kurtarmak-”</p>

    <p>Vaelin, Nortah’ın kulağının alt kısmına vurdu. Bu tekniği Usta Intris’in hocalığında geçirdikleri acı dolu zaman sayesinde öğrenmişlerdi. Hedefi bayıltıyor ama kalıcı zarara yol açmıyordu.</p>

    <p>Vaelin eğildi ve Nortah’ın nabzını kontrol etti. “Üzgünüm, kardeşim,” diye fısıldadı kulağına ve kılıcını kınına soktu. Baygın arkadaşını zorlukla omuzladı. Vaelin, Nortah’tan yaşça daha büyüktü ama kardeşi ondan daha ağırdı. Donakalmış izleyicilerin üzerine doğru yürüyüp yolu açmaları için işaret ettiğinde kimse tek bir kelime etmeden dediğini yaptı.</p>

    <p>“Dur orada!” Bu bağırtı, sessizliği cam gibi kırdı ve kalabalık şoktan kurtulup neler olduğunu anlayamamanın ve şaşkınlığın verdiği etkiyle konuşmaya başladı.</p>

    <p>“Beş Karaatmaca dövdüler, yalnızca ikisi...”</p>

    <p>“Ben böyle bir şey görmedim...”</p>

    <p>“Bir askere vurmak hainliktir. Kral’ın Fermanı’nda öyle yazıyor...”</p>

    <p>“DUR!” Ses tekrar mırıldanmaları kesti. Etrafına bakınca Vaelin bir atlının kalabalığı yararak üzerlerine geldiğini gördü. Ara ara elindeki binici sopasını savuruyordu. “Yol açın!” diye buyurgan bir şekilde bağırıyor, “Kral’ı ilgilendiren bir mesele, yol açın!” diyordu.</p>

    <p>Kalabalığı sonunda aştı ve Vaelin adamı net olarak görebildi. Adam siyah, Renfael safkanı bir savaş atına biniyordu. Tuniğinde siyah bir tüy vardı, seremoni üniforması giymişti ve başında yetkililerin taktığı, üzerinde kısa tüyler olan bir miğfer vardı. Miğferin altından adamın tıraşlı yüzündeki öfke okunabiliyordu. Göğüs zırhının üzerindeki dört köşeli yıldız rütbesini bildiriyordu: Diyar Muhafızları Mareşali. Atlı adamın arkasında yayan bir Karaatmaca birliği belirdi ve etrafa dağıldılar. Kılıçları çekili bir halde kalabalığı ite kaka geri ittiler. Bazıları yaralı arkadaşlarıyla ilgilenmek üzere onların yanına gitti ve Vaelin’e öfkeyle baktılar. Bileğine Vaelin’in bıçağı giren adam acıdan ağlıyordu.</p>

    <p>Kaçış yolunun kalmadığını gören Vaelin, Nortah’ı nazikçe yere indirdi ve öne doğru gelerek arkadaşıyla adamın arasında durdu.</p>

    <p>“Nedir bu?” dedi mareşal.</p>

    <p>“Ben Nişan’a karşı mesulüm.”</p>

    <p>“Bana cevap ver Nişan bebesi, yoksa seni en yakın ağaca bağırsaklarından asarım.”</p>

    <p>Birkaç Karaatmaca ona yaklaşınca Vaelin kılıcını çekme dürtüsü hissetti. En azından birkaçını öldürmeden hepsiyle dövüşmeyeceğini biliyordu ve bunun da Nortah’a pek faydası dokunmazdı.</p>

    <p>“İsminizi öğrenebilir miyim lordum?” diye sordu Vaelin. Onu oyalamaya çalışıyor, sesinin titrek çıkmaması için dua ediyordu.</p>

    <p>“Önce sen söyle delikanlı.”</p>

    <p>“Vaelin Al Sorna. Altıncı Nişan’ın onay bekleyen kardeşi.”</p>

    <p>İsmi kalabalıkta bir dalga gibi yayıldı. “Sorna...”</p>

    <p>“Savaş Lordu’nun oğlu...”</p>

    <p>“Anlamalıydım, tipi...”</p>

    <p>İsmi duyunca atlı, gözlerini kıstı ama öfkeli ifadesi değişmedi. “Lakhril Al Hestian,” dedi. “Yirmi Yedinci Atlı Alayı’nın Mareşali ve Diyar’ın Kılıcı.” Atını daha da yaklaştırdı ve Nortah’ın hareketsiz bedenini işaret etti. “Peki ya o?”</p>

    <p>“Kardeş Nortah,” dedi Vaelin.</p>

    <p>“Haini kurtarmaya çalıştığı söylendi. Neden Nişan’ın bir kardeşi böyle bir şey yapsın ki?”</p>

    <p><em>Biliyor,</em> dedi içinden Vaelin. <em>Nortah’ın kim olduğunu biliyor.</em> “Söyleyemem, Mareşal. Kardeşimin öldürülmek üzere olduğunu gördüm ve engelledim.”</p>

    <p>“Hadi lan ordan!” dedi Karaatmacalar’dan biri. Yüzü öfkeden kıpkırmızıydı. “Kanunlara göre yapılan bir tutuklamaya mukavemet etti.”</p>

    <p>“O Nişan’dan.” Vaelin, Al Hestian’la konuşuyordu. “Benim gibi. Biz Nişan’a karşı mesulüz. Eğer ihlalde bulunduğumuzu düşünüyorsanız, mevzuyu Suret’imizle görüşmelisiniz.”</p>

    <p>“Kral’ın Kanunları’na herkes tabidir evlat,” dedi Al Hestian. “Kardeşler, askerler ve Savaş Lordları.” Sert bir şekilde Vaelin’in gözlerinin içine baktı. “Sen ve kardeşin bunu ödeyeceksiniz.” Adamlarına ilerlemelerini işaret etti. “Silahlarına davranma evlat, yoksa hesabınızı Ayrılmışlar’a verirsiniz.”</p>

    <p>Karaatmacalar üzerine doğru gelirken Vaelin sırtındaki kılıcına uzandı. Belki de birkaç tanesini yaralasa, Nortah’la beraber kalabalığa karışacak kadar dağınıklık yaratabilirdi. Tabii bu olaydan sonra Nişan’a dönemezlerdi. Diyar Muhafızları’yla dövüşenler Nişan’a buyur edilmezdi. <em>Haydut yaşamı,</em> diye düşündü Vaelin. <em>Çok da kötü olamaz herhalde.</em></p>

    <p>“Sakin ol bakalım,” diye uyardı Karaatmacalar’dan biri. Adam yıpranmış bir surata sahip kıdemli bir çavuştu. Sol elinde bir hançer, sağ elindeki kılıcını yere paralel tutmuş bir şekilde üzerine doğru geliyordu. Ayak hareketlerine ve ne kadar dengeli durduğuna bakan Vaelin çavuşun en dişli düşmanı olduğunu anladı. “Kılıca dokunma,” diye devam etti çavuş. “Daha fazla kan dökülmesine gerek yok. Bırakın sizi alalım ve her şey medeni bir şekilde çözülsün.”</p>

    <p>Diğer Karaatmacalar’ın yüzlerindeki temkinli öfkeyi gören Vaelin kendilerine pek de medeni davranılmayacağını düşündü.</p>

    <p>“Kan dökmek istemiyorum,” dedi çavuşa. Kılıcını çekti. “Ama zorda kalırsam, o başka.”</p>

    <p>“Saat ilerliyor, Çavuş,” dedi sözcüklerin üstüne basa basa Al Hestian ve eyerinde öne doğru yaslandı. “Bu saçmalığı biti...”</p>

    <p>“Ne hoş bir manzara!” diye bir ses geldi kalabalığın içinden. Üç kişi kalabalığı yara yara geliyordu.</p>

    <p>Vaelin kalbi durmuş gibi hissetti. Gelenler Barkus, Caenis ve Dentos’tu. Barkus, Atmacalar’a içten bir şekilde gülümsüyordu. Öte yandan Caenis ve Dentos, yıllar boyunca öğrendikleri şekilde konsantre olmuş bir saldırganlıkla bakıyordu. Hepsinin elinde kılıçları vardı.</p>

    <p>“Gerçekten çok hoş!” dedi Barkus ve üçü Vaelin’in yanına geldi. “Tüyleri yolunmaya hazır Atmacalar.”</p>

    <p>“Çıkın şurdan çocuklar!” dedi tükürürcesine Al Hestian. “Bu sizi ilgilendirmez.”</p>

    <p>“Kargaşa çıktığını duyduk,” dedi Barkus, Vaelin’e, Al Hestian’ı duymazdan gelerek. Nortah’ın hareketsiz bedenine baktı. “Kaçtı demek.”</p>

    <p>“Evet. Babasını idam edecekler.”</p>

    <p>“Duyduk,” dedi Caenis. “Pis iş. İyi bir adam olduğunu söylüyorlar. Yine de Kral adil biri ve eminim sebepleri vardır.”</p>

    <p>“Onu Nortah’a anlat,” dedi Dentos. “Zavallı piç. Bunu ona, onlar mı yaptı?”</p>

    <p>“Hayır,” dedi Vaelin. “Onu durdurmak için başka bir yol gelmedi aklıma.”</p>

    <p>“Usta Sollis bizi bir hafta boyunca dövecek,” diye homurdandı Dentos.</p>

    <p>Sonra susup Karaatmacalar’a bakmaya başladılar. Karaatmacalar da onlara bakıyordu. Yüzleri öfkeliydi ama hiçbir hamle yapmıyorlardı.</p>

    <p>“Korkuyorlar,” dedi Caenis.</p>

    <p>“Korkmalılar,” dedi Barkus.</p>

    <p>Vaelin gözlerini çevirip Al Hestian’a baktı. Kendisine ayak direnmesine alışkın olmadığı belli olan mareşal sinirden titriyordu. “Sen!” dedi parmağını uzatarak süvarilerden birine. “Yüzbaşı Hintil’i bul ve bölüğünü getirmesini söyle.”</p>

    <p>“Koca bir bölük!” Barkus bunu duyunca neşelenmiş gibiydi. “Bizi onurlandırıyorsunuz lordum!”</p>

    <p>Kalabalıktaki birkaç kişi güldü ve Al Hestian resmen köpürdü. “Derilerinizi yüzdüreceğim!” diye bağırdı, neredeyse çığlık atacaktı. “Kral’ın size kolay bir ölüm bahşedeceğini sanmayın!”</p>

    <p>“Yine mi babam adına konuşuyorsunuz Mareşal?”</p>

    <p>İzleyenlerin arasından uzun, kızıl saçlı bir adam çıktı. Kıyafetleri sade ama güzel dikimliydi ve kalabalık garip bir şekilde önünü açıyordu. Kimse doğrudan yüzüne bakmıyor, kafalarını eğiyorlardı ve birkaç kişi diz çökmüştü. Vaelin arkasını dönüp Caenis ve Atmacalar’ın da aynısını yaptıklarını görünce çok şaşırdı.</p>

    <p>“Diz çökün, kardeşlerim!” diye tısladı Caenis. “Prens’i şereflendirin.”</p>

    <p><em>Prens mi?</em> Uzun adama tekrar bakan Vaelin yıllar önce Kral’ın sarayında gördüğü ciddi genç adamı düşündü. Prens Malcius neredeyse babası kadar boylu poslu bir adam olmuştu. Vaelin’in gözleri Kraliyet Muhafızları’nı aradı ama prense eşlik eden kimse yoktu. <em>Halkı arasında yalnız başına yürüyen bir prens,</em> dedi kendi kendine Vaelin ve şaşkınlığı daha da arttı.</p>

    <p>“Vaelin!” diye fısıldadı ısrarla Caenis.</p>

    <p>Diz çökecekken prens elini salladı. “Gerek yok, kardeşim. Lütfen, kalkın, hepiniz.” Diz çökmüş kalabalığa bakıp gülümsedi. “Yerler çamurlu. Evet, şimdi, lordum.” Al Hestian’a döndü. “Bu ne tür bir sıkıntı?”</p>

    <p>“Haince bir rezalet, Ekselansları,” dedi Al Hestian. Sol dizi çamurlu bir şekilde kalktı. “Bu çocuklar mahkûmu kurtarmak amacıyla adamlarıma saldırdı.”</p>

    <p>“Seni pis yalancı!” diye bağırdı Barkus. “Biz saldırılan kardeşlerimize yardım etmek için geldik...” Prens elini kaldırınca sustu. Malcius durdu ve herkesi inceledi. Bir yaralı Karaatmacalar’a, bir de Nortah’a baktı.</p>

    <p>“Sen, kardeşim,” dedi Vaelin’e. “Mareşalin iddia ettiği gibi bir hain misin?” Vaelin prensin gözlerinin hâlâ Nortah üzerinde olduğunu gördü.</p>

    <p>“Değilim, Ekselansları,” diye cevap verdi Vaelin. Sesinin korkmuş ya da sinirli gibi çıkmamasına özen göstermeye çalışıyordu. “Keza kardeşlerim de. Buraya yalnızca beni savunmaya geldiler. Burada olanlardan biri mesul tutulacaksa, mesuliyet bana ait.”</p>

    <p>“Ve yerdeki kardeşin.” Prens Malcius onlara yaklaştı ve Nortah’a garip bir içtenlikle baktı. “O da mesul tutulmalı mı?”</p>

    <p>“Onun... hareketlerine keder yol açtı,” dedi duraksayarak Vaelin. “Suret’imize hesap verecek.”</p>

    <p>“Kötü mü yaralandı?”</p>

    <p>“Kafasına bir darbe aldı, Ekselansları. Birkaç saate kadar uyanır.”</p>

    <p>Prens, Nortah’a bir süre daha bakmaya devam etti. Sonra dönüp Vaelin’e usulca, “Uyandığında benim de yas tuttuğumu söyleyin,” dedi.</p>

    <p>Dönüp Al Hestian’a baktı. “Bu çok ciddi bir mesele Mareşal, çok ciddi.”</p>

    <p>“Evet, Ekselansları.”</p>

    <p>“O kadar ciddi ki bu işi tam çözümüne vardırmak idamı ertelemeyi gerektirecek kadar zaman alır ve ben şahsen Kral’a bunun açıklamasını yapmak istemem. Belki de siz istersiniz?”</p>

    <p>Al Hestian kısa bir an için prensin gözlerine baktı ve aralarında olduğu belli olan husumet Al Hestian’ın gözlerinde parladı. “Gereksiz yere Kral’ın zamanını çalmak istemem,” dedi gıcırdattığı dişlerinin arasından.</p>

    <p>“Bu kadar düşünceli olduğunuz için minnettarım.” Prens Malcius, Atmacalar’a döndü. “Bu yaralı adamları kraliyet çadırına götürün, onlarla Kral’ın doktoru ilgilenecek. Mareşal, batı kapısının orada ilgilenmeniz gereken sarhoşlar olduğunu duydum. Sizi tutmayayım.”</p>

    <p>Al Hestian eğilerek selam verdikten sonra tekrar atına bindi. Vaelin ve diğerlerinin yanından geçerken suratında intikam isteği görünüyordu. “Yoldan çıkın!” diye bağırdı ve binici değneğiyle insanlara yoldan çekilmelerini işaret etti.</p>

    <p>“Kardeşinizi Nişan’a götürün,” dedi Prens Malcius, Vaelin’e. Suret’inize burada olanları, başkasından duymadan önce siz anlatın.”</p>

    <p>“Anlatırız, Ekselansları,” diye temin etti onu Vaelin ve eğitebildiği kadar eğildi.</p>

    <p>Yüz metre ötelerinde tekdüze bir davul sesi duydular ve davulun sesi arttıkça kalabalık sessizleşti. Vaelin kalabalıktan yükselen bir sıra mızrak ucunun davul sesiyle birlikte darağacına doğru ilerlediğini gördü.</p>

    <p>“Götürün onu!” diye emretti prens. “Bilinçli ya da değil, burada olmamalı.”</p>

    <p>Vaelin ve Caenis, Nortah’ı taşıyordu, Dentos ve Barkus da sessiz kalabalığı yararak yol açıyordu. Bu sırada davul sesi durdu. Sessizlik o kadar ağırdı ki Vaelin olacak şeyin beklentisinin onu aşağı çektiğini hissetti. Bir takırtı sesi geldi ve sonra birden ıslık çalmalar, tezahüratlar başladı. Binlerce insan yumruklarını zaferle yukarı kaldırmıştı ve suratlarında çılgın bir neşe vardı.</p>

    <p>Caenis kutlama yapan kalabalığı suratında tiksintiyle süzdü. Vaelin söylediği şeyi duyamamıştı ama dudaklarının aldığı şekilden anlamı açıkça belli oluyordu: “Pislikler.”</p>

    <p class="bolum_arasi">* * *</p>

    <p>Nişan Hanesi’ne adımlarını atar atmaz ustalar Nortah’la ilgilenmeye başladı. Diğer çocukların çekingen gözleri ve ustaların etlerini delip geçen bakışlarından, yaptıklarının haberinin buraya onlardan önce ulaştığı belli oluyordu.</p>

    <p>“Biz onunla ilgileneceğiz,” dedi Usta Checkrin. Nortah’ı kaslı kollarıyla Vaelin ve Caenis’in omzundan aldı. “Siz odanıza gidin ve aksi söylenene kadar çıkmayın. Aksi söylenene kadar kimseyle konuşmayın.”</p>

    <p>Direktifin yerine getirildiğinden emin olmak için Usta Haunlin onlarla beraber kuzey kulesine gitti. Yanmış adam belli ki şartlardan dolayı genelde yaptığı gibi şarkı söylemiyordu. Kapı arkalarından kapandığında Vaelin ustanın dışarıda beklediğinden emindi. <em>Mahkûm muyuz şimdi?</em></p>

    <p>Odada eşyalarını yerleştirip beklediler.</p>

    <p>“Botumu aldın mı?” diye sordu Vaelin, Caenis’e.</p>

    <p>“Hiç fırsat olmadı, pardon.”</p>

    <p>Vaelin omzunu silkti. Sessizlik uzadı.</p>

    <p>“Barkus az kalsın bira çadırının arkasında bir kızı götürüyordu,” dedi birden Dentos. Sessizliği hep kasvetli bulurdu. “Çok da sırnaşık bir hatundu. Karpuz gibi memeleri vardı. Değil mi, kardeşim?”</p>

    <p>Barkus kaşlarını çatıp kardeşine baktı. “Kapa çeneni,” dedi duygudan yoksun bir tonla.</p>

    <p>Yine sessizlik.</p>

    <p>“Yakalanırsan sikkelerini veriyorlar, biliyorsun değil mi?” dedi Vaelin, Barkus’a. Arada sırada Varinshold ve etraftaki köylerden şişmiş karınları ya da zırlayan bebekleriyle kızlar Nişan’ın kapısına dayanırdı. Suçlu olan kardeş Suret tarafından hızlı bir seremoniyle kızla evlendirilirdi ve iki sikkesinin yanında ayrıca iki sikke daha verilirdi, bir kız, bir de bebek için. Garip bir şekilde böyle şartlar altında ayrılmaktan çok az çocuk memnun olurdu. Çoğu kişi masum olduğu yönünde itiraz ederdi ama İkinci Nişan tarafından yapılan bir dürüstlük testi öyle ya da böyle her şeyi açığa çıkarırdı.</p>

    <p>“Ben hiçbir bok yapmadım,” dedi hızlıca Barkus.</p>

    <p>“Dilini kızın boğazına kadar sokmuştun,” dedi ve güldü Dentos.</p>

    <p>“Birkaç bira içmiştim. Ayrıca asıl ilgi çeken Caenis’ti.”</p>

    <p>Vaelin dönüp Caenis’e baktı. Caenis’in yanakları kızarıyordu. “Gerçekten mi?”</p>

    <p>“Öyle böyle değil, bütün kızlar pervane oldu. ‘Ay çok hoş değil mi?’”</p>

    <p>Vaelin gülmemek için kendini tuttu. Caenis gitgide daha çok kızarıyordu. “Eminim erkekçe direnmiştir.”</p>

    <p>“Neblim,” dedi Dentos. “Birkaç dakika daha kalsaydık herhalde dokuz ay sonra bir bölük tatlı piç kapımıza gelirdi. Neyse ki sarhoşun biri içeri girdi de Atmacalarla Nişan arasında bir kavga çıktı dedi.”</p>

    <p>Kavganın bahsi açılınca yine sessizlik çöktü. Sonunda Barkus şöyle dedi: “Onu öldürmezler, değil mi?”</p>

    <p class="bolum_arasi">* * *</p>

    <p>Kapı açılıp inanılmaz sinirli bir ifadeyle Usta Sollis içeri girdiğinde oda kararmaya başlamıştı. “Sorna,” dedi dişlerini gıcırdatarak. “Benimle gel. Geri kalanlar, mutfaktan yemek alın ve sonra yatın.”</p>

    <p>Nortah nasıl diye sorma isteğiyle yanıp tutuşuyorlardı ama Sollis’in korkutucu görüntüsü onları konuşmamaya itti. Vaelin, Sollis’le beraber merdivenlerden indi, avluyu geçti ve batı duvarına doğru gittiler. Bu sırada değnek yemeyi bekliyordu. Suret’in odasına gideceklerini tahmin etmişti ama bunun yerine revire gittiler. Usta Henthal, Nortah’ın başındaydı. Nortah yatakta yatıyordu ve hareketsizdi. Göz kapakları yarı açıktı ve gözleri bilinçsiz olduğunu gösteriyordu. Vaelin bu bakışı tanıyordu; bazen, çok acı içindeki çocukların güçlü ilaçlara ihtiyacı olurdu. Bu ilaçlar acıyı alırdı ama dünyayla bağlantılarını keserdi.</p>

    <p>“Kızılçiçek ve Gölge Baharı,” dedi Usta Henthal, Vaelin ve Sollis girince. “Buraya getirildiğinde çıldırmıştı. Kontrol altına alana kadar Suret’e okkalı bir şekilde vurdu.”</p>

    <p>Vaelin yatağın yanına geldi. Kardeşini böyle görmek inciticiydi. <em>Çok zayıf görünüyor...</em></p>

    <p>“İyileşecek mi, Usta?” diye sordu.</p>

    <p>“Daha önce de gördüm, deliren ve etrafa saldıranlar. Genelde çok savaş gören adamlara olur. Uyandığında sarsılmış olacak, ama kendine gelecek.”</p>

    <p>Vaelin, Sollis’e döndü. “Suret bir hükme vardı mı, Usta?”</p>

    <p>“Sollis, Usta Henthal’a baktı ve Henthal başını sallayıp odadan çıktı. “Hükme gerek görülmedi,” dedi.</p>

    <p>“Kral’ın askerlerini yaraladık...”</p>

    <p>“Evet. Derslerimi daha iyi dinlemiş olsaydınız onları öldürebilirdiniz.”</p>

    <p>“Mareşal...”</p>

    <p>“Burada gücü yok. Nortah emrime uymadı ve bu ceza almasını gerektirir, ama Suret zaten cezalandırıldığını düşünüyor. Sana gelince, senin itaatsizliğin kardeşini korumak içindi. Hükme gerek yok.”</p>

    <p>Usta Sollis yatağın diğer tarafında geçip elini Nortah’ın alnına koydu. “Kızılçiçeğin etkisi geçtiğinde ateşi de geçecektir. Ama hissedecek, acıyı karnına soktukları ve döndürdükleri bir bıçak gibi hissedecek. Böyle bir acı bir çocuğu ya adama dönüştürür ya da canavara. Ve bence Nişan, canavarlardan nasibini aldı.”</p>

    <p>Vaelin o anda anladı; Sollis’in sinirini. <em>Bize değil,</em> diye düşündü Vaelin. <em>Kral’ın Nortah’ın babasına, bunun da Nortah’a yaptığı şeye sinirli. Biz onun kılıçlarıyız, bizi döverek şekle sokuyor. Kral, Sollis’in kılıçlarından birini berbat etti.</em></p>

    <p>“Kardeşlerim ve ben ona yol gösteririz,” dedi Vaelin. “Acısını paylaşırız, dayanmasına yardım ederiz.”</p>

    <p>“Güzel.” Sollis başını kaldırdı ve Vaelin’e baktı. Bakışları her zamankinden daha yoğundu. “Bir kardeş kötüye gittiğinde onunla başa çıkmanın tek bir yolu vardır ve bir kardeş kardeşini öldürmemeli.”</p>

    <p class="bolum_arasi">* * *</p>

    <p>Nortah sabah olduğunda kendine geldi ve inlemesi gece boyunca yanında beklemiş Vaelin’i uyandırdı.</p>

    <p>“Ne?” Nortah sulanmış gözleriyle etrafına baktı. “Bu... ne?” Vaelin’i görünce sustu, olanları hatırladığı gözlerinden okunur hale geldi ve eli başının arkasındaki şişliğe gitti. “Bana vurdun,” dedi. Vaelin, Nortah’ın olan korkunç şeyleri hatırladıkça yüzünden rengin çekildiğini ve acısının ağırlığı altında çöktüğünü gördü.</p>

    <p>“Üzgünüm, Nortah,” dedi Vaelin. Aklına sadece bu gelmişti.</p>

    <p>“Neden beni durdurdun?” diye fısıldadı Nortah. Gözleri yaşlıydı.</p>

    <p>“Seni öldüreceklerdi.”</p>

    <p>“İyilik yapmış olurlardı.”</p>

    <p>“Öyle deme. Arkasından bu kadar çabuk geldiğini gören babanın ruhu Öte’de rahat etmezdi.”</p>

    <p>Nortah bir süre sessizce ağladı ve Vaelin onu izledi. Onu rahatlatacak ya da taziye amaçlı bir şeyler söylemek istiyordu ama hiçbirini söylemedi. <em>Yok,</em> dedi kendi kendine. <em>Buna uygun kelimeler yok.</em></p>

    <p>“Sen gördün mü?” diye sordu Nortah sonra. “Acı çekti mi?”</p>

    <p>Vaelin takırtıyı ve kalabalığın bağırışlarını düşündü. <em>Ölümüne bu kadar insanın sevindiği bilgisiyle Öte’ye gitmek tehlikeli bir şey.</em> “Hızlıydı.”</p>

    <p>“Kral’dan çaldığını söylediler. Babam bunu yapmış olamaz, Kral’ı severdi ve ona iyi hizmet ederdi.”</p>

    <p>Vaelin söyleyebileceği tek iyi şeyi söyledi. “Prens Malcius sana onun da yas tuttuğunu söylememi istedi.”</p>

    <p>“Malcius mu? Orada mıydı?”</p>

    <p>“Bize yardım etti, Atmacalar’a bizi bırakmalarını söyledi. Seni tanıdığını düşündüm.”</p>

    <p>Nortah’ın ifadesi biraz yumuşadı ve daldı. “Çocukken beraber at binerdik. Malcius babamın öğrencisiydi ve sık sık evimize gelirdi. Babam pek çok soylu insanın çocuğuna ders verirdi. Devlet idaresi ve diplomasi konusunda uzman kabul edilirdi.” Nortah masadaki bez parçasına uzanıp yüzünden yaşları sildi. “Suret ne hükme vardı?”</p>

    <p>“Yeterince cezalandırıldığını düşünüyor.”</p>

    <p>“Yani buradan gitmeme izin verecek kadar merhametli bile değiller.”</p>

    <p>“Buraya ikimiz de babalarımız tarafından gönderildik. Beni Nişan’a neden verdiğini bilmesem de burada kalarak babamın isteklerine saygı gösterdim. Babanın da seni buraya göndermek için haklı sebepleri vardır. Hayattaki dileği buydu ve şimdi Ayrılmışlar’la birlikteyken de isteği bu olacaktır. Belki de buna saygı duymalısın.”</p>

    <p>“Yani babamın arazileri dağıtılıp, ailem yoksulluğa mahkûm edilirken ben de burada mı çürümeliyim?”</p>

    <p>“Sen yanlarında olunca ailen daha mı az yoksul olacak? Nişan’dan çıkınca nasıl bir hayatın olacağını düşün. Bir hainin oğlu olacaksın ve Kral’ın askerleri senden intikam almak isteyecek. Yanlarında sen olmadan bile ailenin işi yeterince zor. Nişan artık hapishanen değil, sığınağın.”</p>

    <p>Nortah yatağına gömüldü ve bitkin ve yaslı bir şekilde tavana bakmaya başladı. “Lütfen, kardeşim, bir süre yalnız kalmalıyım.”</p>

    <p>Vaelin ayağa kalkıp kapıya doğru gitti. “Yalnız olmadığını unutma. Kardeşlerin kederine kurban gitmene izin vermeyecekler.” Dışarı çıkınca bir süre kapının önünde durdu ve odayı dinlemeye başladı. Nortah hıçkıra hıçkıra ağlıyordu. Ne kadar acı çekiyor. Darağacına götürülen kendi babası olsaydı onu kurtarmak için dövüşür müydü diye düşündü. <em>Herhalde ağlamazdım bile.</em></p>

    <p class="bolum_arasi">* * *</p>

    <p>Gece olunca Çizik’i kulübesinden alıp kuzey kapısına götürdü. Biraz top yakalamaca oyunu oynadılar ve Vaelin, Frentis’in bıçak fırlatma dersi için gelmesini bekledi. Çizik her geçen gün daha çok güçlenip hızlanıyor gibiydi. Usta Jeklin ona kıyma ile kemik iliği karışımı bir yemek ve lapa halinde meyve yediriyordu, bu Çizik’in vücudunun daha da etlenmesine yaramıştı. Ayrıca Vaelin’le yaptığı egzersizler sayesinde vücudu hem yağsız, hem de güçlüydü. Vahşi görünüşüne ve sinir bozan ebadına rağmen Çizik mutlu, fazla büyümüş bir köpek yavrusu gibiydi.</p>

    <p>“Onu normalde ormana götürmüyor musun?” Bekçi kulübesinin gölgelerinden Caenis çıktı. Vaelin kardeşinin varlığını sezmediği için kendine kızdı ama Caenis saklanmakta olağandışı derecede iyiydi ve böyle birdenbire ortaya çıkmaktan sapkınca bir haz alıyordu.</p>

    <p>“Şunu yapmak zorunda mısın?” diye sordu Vaelin.</p>

    <p>“Alıştırma yapıyorum.”</p>

    <p>Çizik ağzında topla koşarak geldi ve Vaelin’in ayağının dibine bıraktıktan sonra gidip Caenis’in botlarını koklayarak onu selamladı. Caenis biraz çekinerek Çizik’in başını sevdi. Diğer kardeşler gibi o da köpeğe karşı duyduğu o temel korkudan kurtulamamıştı.</p>

    <p>“Nortah hâlâ uyuyor mu?” diye sordu Caenis.</p>

    <p>Vaelin başını iki yana salladı. Nortah hakkında konuşmak istemiyordu; kardeşinin gözyaşları boğazında bir düğüm oluşturmuştu ve geçmesi zaman alacaktı.</p>

    <p>“Önümüzdeki aylar zor geçecek,” dedi Caenis içini çekerek.</p>

    <p>“Hep öyle değiller mi?” Vaelin topu nehre doğru attı ve Çizik de ardından neşeyle havlayarak koşmaya başladı. “Kral’ı göremediğine üzüldüm.”</p>

    <p>“Ama prensi gördüm, o da yeter. Çok büyük bir adam olacak.”</p>

    <p>Vaelin gözünün ucuyla Caenis’e baktı ve yüzünde o tanıdık ifadeyi gördü. Arkadaşının Kral’a olan kör bağlılığı onu huzursuz ediyordu. “Çok... etkileyici bir adamdı. Eminim bir gün iyi bir kral olur.”</p>

    <p>“Evet, bize şan getirecek.”</p>

    <p>“Şan mı, kardeşim?”</p>

    <p>“Tabii ki. Kral hırslı bir adam, Diyar’ı daha da genişletmek istiyor. Belki de Alpir İmparatorluğu kadar büyütebilir. Savaşlar olacak, Vaelin. Büyük, şanlı savaşlar olacak ve biz de saflarda yerimizi alacağız.”</p>

    <p><em>Savaş, kan ve boktur... Savaşta şeref falan yoktur.</em> Makril böyle demişti. Vaelin bunların Caenis için bir anlam taşımayacağını biliyordu. Bilgili ve bazen korkutucu derecede zekiydi ama aynı zamanda hayalperestti. Aklında binlerce hikâyeden oluşan bir kütüphanesi vardı ve hepsine inanıyor gibiydi. Kahramanlar, kötü adamlar, kurtarılmayı bekleyen prensesler, canavarlar ve büyülü kılıçlar. Hepsi aklının içinde yaşıyordu, kendi anıları kadar gerçek ve elzemlerdi.</p>

    <p>“Şandan anladığımız şeyler farklı galiba, kardeşim.” Çizik ağzında topla Vaelin’e döndü.</p>

    <p>Bir saat daha beklediler ama çocuk gelmedi.</p>

    <p>Vaelin ona hikâyeyi anlattıktan sonra, “Bıçakları büyük ihtimalle satmıştır,” dedi Caenis. “Boktan bir tavernada su katılmış içki almıştır ya da kumarda kaybetmiştir. Büyük ihtimalle bir daha onu görmezsin.”</p>

    <p>Ahıra doğru yürüdüler. Vaelin topu havaya attı. Kapıya dönüp baktı ve, “Parayı ayakkabı almak için harcadığına inanmayı yeğlerim,” dedi.</p>
  </div>
</body>
</html>
