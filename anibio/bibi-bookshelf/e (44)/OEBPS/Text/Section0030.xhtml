<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Verniers’in Kaleminden</h2>

    <p><em>Tüy kalemim parşömen üzerindeki çılgın hareketlerine devam ederken sustu. Şimdiden hikâyesiyle on sayfayı doldurmuştum. Gece bastırmıştı ve tek ışık kaynağımız başımızın üstündeki güverte direğinde asılı duran fenerdi. Saatlerdir yazmaktan bileğim, kâğıtlarımın üstünde durduğu varilin üstüne eğilmekten de sırtım ağrıyordu. Ağrının neredeyse farkında bile değildim.</em></p>

    <p><em>“Ee?” dedim.</em></p>

    <p><em>Fenerin loş ışığında suratı kasvetliymiş gibi duruyordu. Gözünü uzaklara dikmiş ya da dalmıştı. Bir süre sonra konuştu.</em></p>

    <p><em>“Susadım,” dedi ve kaptanın su varilinden doldurmasına izin verdiği şişesine uzandı. “Beş yıldır günde tek kelimeden fazla etmedim. Boğazım ağrıyor.”</em></p>

    <p><em>Kalemimi bıraktım ve ağrıyan sırtımı dikleştirdim. “Onu tekrar gördün mü?” diye sordum. “Prensesi.”</em></p>

    <p><em>“Hayır. Planını reddettiğim için sanırım bana ihtiyacı kalmadı.” Şişesini ağzına götürüp kana kana su içti. “Ama yıllar içinde ünü arttı. Güzelliği ve nezaketi dilden dile ülkenin her yerine yayıldı. Şehrin ve Diyar’ın yoksul kısımlarına gidip ihtiyacı olanlara el uzattı, yeni okullar ve Beşinci Nişan tedavi evleri yaptırdı. Pek çok soylu onunla evlenmek istedi ama hepsini reddetti. Kendisine uygun, güçlü bir koca bulamadığı için Kral’ın ona kızdığı söylenirdi ama bu kendisine de acı vermesine rağmen babasının isteğine karşı çıkmış.”</em></p>

    <p><em>“Hâlâ seni beklediğini düşünüyor musun?” Durumun trajedisi yazar ruhumu uyandırıyordu. “İyi davranışlarda bulunup kırık kalbini onarmaya çalıştığını, sadece bununla seni kazanabileceğini düşündüğünü? Gerçi tabii seni son beş yıldır ölü biliyor.”</em></p>

    <p><em>Bana şaşkın, inanmaz bir şekilde baktı ve birden gülmeye başladı. İçten gülüyordu. Yüksek sesle, uzun süre güldü.</em></p>

    <p><em>“Bir gün, lordum,” dedi neşesi dinince. “Tanrıların seni lanetlerse Prenses Lyrna’yla tanışırsın. Tanışırsan nasihatimi dinle ve ters yönde, çok hızlı bir şekilde koşmaya başla. Bence senin kalbini çok kolay kırar.”</em></p>

    <p><em>Su şişesini bana attı. Çabucak kafama diktim ve bunun sinirimi saklayacağını umdum. Bana prenses hakkındaki anlattıklarından kadının zeki ve görev bilinci olan biri olduğunu anlamıştım, babasını gururlandırmak ve halkına hizmet etmek isteyen biri. Böyle bir kadınla konuşacak pek bir şey bulamazdım herhalde.</em></p>

    <p><em>“Bir koca, ellerine vurulmuş bir zincir olacağı için evlenmedi,” dedi Vaelin Al Sorna. “Halkın kendisini sevmesi için iyi işler yapıyor. Kalplerini kazanırsa, güç de kazanır. Eğer bir kalbi varsa, onu harekete geçiren şeyin tutku değil, güç olduğunu söyleyebilirim.”</em></p>

    <p><em>Sessizce Prenses Lyrna hakkında kendim bir araştırma yapmaya karar verdim. Kuzeyli bana hikâyesini anlattıkça, yurduna daha çok gitmek istiyordum. Kendisi anlattığı kültürdeki sanatçılık ve eğitimi pek takdir etmese de, benim oldukça ilgimi çekmişti. Büyük Kütüphane’deki kitapları okumak ve Usta Benril Lenial’ın Kızıl El fresklerini görmek istiyordum. Birleşmiş Diyar’ın insanlarını okuma yazma bilmeyen barbarlardan hallice olarak görüyorduk ve gerçekten de savaşçılarının çoğu böyleydi. Ama artık hikâyelerinin sırf barbarlık ve savaş tutkusundan oluşmadığını görebiliyordum. Diyar hakkında savaşın tarihini araştırdığım yıllarda öğrendiğim şeylerden daha fazlasını yalnızca birkaç saatte öğrenmiştim. İçimde bir şey uyandırmıştı, yeni bir tarihçe yazma isteği. Bu sefer önceki eserlerimden daha büyük ve daha zengin bir şey yazmak istiyordum. Diyar’ının tarihini.</em></p>

    <p><em>“Kral sözünü tuttu mu?” diye sordum. “Adaleti yerine getirdi ve Karakale’deki kadını kurtardı mı?”</em></p>

    <p><em>“İsimlerini söylediğim adamlar ertesi gün idam edildi. Kadın ve oğlu aynı hafta içerisinde Kuzey Menzili’ne gönderildi.” Durdu ve yüzüne kederli bir bakış yerleşti. “Kadın ayrılmadan önce onu görmeye gittim, görüşmeyi Erlin ayarladı. Beni affetmesi için yalvardım. Suratıma tükürüp bir katil olduğumu söyledi.”</em></p>

    <p><em>Kalemimi elime alıp söylediklerini yazdım. “Suratıma tükürdü,” yerine, “İnkârcı Tanrılarının bütün gücüyle bana lanet okudu,” yazdım. Yazıyı renklendirmeyi seviyorum.</em></p>

    <p><em>“Peki, anlaşmanın sana düşen kısmı?” diye sordum. “Kral’ın emrettiği şeyi yaptın mı? Linden Al Hestian’ı öldürdün mü?”</em></p>

    <p><em>Başını eğip ellerine baktı, elleri dizlerinin üzerindeydi, parmaklarını açtı ve yaraların arasından görünen kas ve damarlara baktı.</em> Bir katilin elleri, <em>diye düşündüm. İstese bu ellerle birkaç saniye içinde beni öldürebilirdi.</em></p>

    <p><em>“Evet,” dedi. “Öldürdüm.”</em></p>
  </div>
</body>
</html>
