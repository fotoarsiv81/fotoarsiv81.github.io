<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Onuncu Bölüm</h2>

    <p>Daha az meşgul olacağını düşünerek doğu duvarındaki kapıyı seçti. Saat geç olsa bile sarayın ana kapısı çok kalabalık olur, Vaelin Al Sorna’nın Kral’la görüşmek istediğini öğrendiklerinde konuşacak bir şeyleri olan çok fazla insan olurdu.</p>

    <p>“Kaybol evlat,” dedi kapıdaki çavuş. Bekçi kulübesinden çıkmaya yeltenmemişti bile. “Uyu, geçer.”</p>

    <p>Vaelin birahane gibi kokuyor olabileceğini düşündü. “Ben Altıncı Nişan Hanesi’nden Kardeş Vaelin Al Sorna,” dedi. Sanki burada olmaya hakkı varmış gibi sesinin otoriter bir şekilde çıkmasını sağlamaya çalışıyordu. “Kral Janus’la görüşmek istiyorum.”</p>

    <p>“İtikad adına!” Çavuşun bıkkın bir hali vardı. Dışarı çıkıp sert bir şekilde Vaelin’e baktı. “Kraliyet Muhafızları’na yalan söyleyenlerin kırbaçlandığını biliyorsun, değil mi?”</p>

    <p>Çavuşun arkasından daha genç bir muhafız çıkıp şaşkınlık içinde Vaelin’e baktı. “Şey, Çavuş...”</p>

    <p>“Ama saat geç ve keyfim yerinde.” Çavuş yumruklarını sıkıp Vaelin’in üzerine doğru yürümeye başladı. Kırlaşmış sakallarının ardındaki yüzünden birazdan şiddet uygulayacağı belli oluyordu. “Bu yüzden seni yalnızca biraz döveceğim.”</p>

    <p>“Çavuş!” dedi genç adam ve çavuşun kolunu tuttu. “Doğru söylüyor.”</p>

    <p>Çavuş önce dönüp genç adama, sonra tekrar Vaelin’e baktı. “Emin misin?”</p>

    <p>“Bu sabah Çember’de devriyedeydim. Bu o.”</p>

    <p>Çavuş yumruklarını açtı ama ifadesi değişmedi. “Kral’la ne işin var?”</p>

    <p>“Yalnızca ona anlatabilirim. Burada olduğum söylenirse benimle görüşecektir. Ve eğer geri çevrildiğimi duyarsa da bu durumdan hoşnut olmayacaktır.” <em>Başarılı bir yalan,</em> diyerek kendini tebrik etti. Aslında Kral’ın onu kabul edip etmeyeceğinden emin değildi.</p>

    <p>Çavuş düşünmeye başladı. Yara izleri, zorlu görevlerle geçen bir ömrü olduğunu gösteriyordu ve emekliliğini beklemek için seçtiği bu yerde risk almak istemiyor olmalıydı. “Yüzbaşıya saygılarımı ve özürlerimi ilet,” dedi çavuş, genç adama. “Uyandırıp ziyaretçimizden bahset.”</p>

    <p>Genç adam gittikten sonra sessizce durup birbirlerini incelediler. Genç adam çabucak koca meşe ağacından yapılmış kapıdan geçip gözden kaybolmuştu.</p>

    <p>“Suret katliamı olan gece beş İnkârcı öldürmüşsün diye duydum,” diye homurdandı çavuş.</p>

    <p>“Elli.”</p>

    <p>Kapı açılıp genç muhafız yanında düzgün tıraşlı, Kral’ın Atlı Birliği’nin üniformasını giyen bir genç adamla görünene kadar Vaelin’e bir ömür geçmiş gibi geldi. Vaelin’i kısaca süzdükten sonra elini uzattı. “Kardeş Vaelin,” dedi hafif bir Renfael aksanıyla. “Yüzbaşı Nirka Smolen, hizmetinizdeyim.”</p>

    <p>“Sizi uyandırdığım için özür dilerim Yüzbaşı,” dedi Vaelin. Genç adamın kılığının düzgünlüğü onu biraz şaşırtmıştı. Ayakkabıları parlıyordu ve bıyığı nizami bir şekilde kesilmişti. Ayrıntılara çok önem veren biri olmalıydı. Yataktan yeni kalkmış birine hiç benzemiyordu.</p>

    <p>“Hiç önemli değil,” dedi ve kapıyı işaret etti Yüzbaşı Smolen. “Gidelim mi?”</p>

    <p>Sarayın doğu kısmı, Vaelin’in çocukluk zamanından hatırladığı ihtişama sahip değildi. Küçük bir avludan geçtikten sonra tozlu sandıklar ve üstü örtülü resimlerle dolu koridorlardan geçtiler.</p>

    <p>“Bu kanadın büyük kısmı depo olarak kullanılıyor,” dedi yüzündeki şaşkın ifadeyi gören Yüzbaşı Smolen. “Kral pek çok hediye alıyor.”</p>

    <p>Kareli bir zemini olan ve duvarlarında birkaç büyük tablo bulunan büyük bir odaya gelene kadar Yüzbaşı Smolen onu pek çok koridor ve odadan geçirdi. Tablolar Vaelin’in ilgisini çekti. Her biri en azından iki metre boyundaydı ve hepsi bir savaşı resmediyordu. Her tabloda mekân farklı olsa da ortada duran figür aynıydı: Yakışıklı, alev saçlı, beyaz savaş atının üzerinde ve kılıcını yukarı kaldırmış bir adam. <em>Kral Janus.</em> Vaelin Kral’ı pek hatırlamasa da çenesinin bu kadar düzgün ya da omuzlarının bu kadar geniş olduğunu anımsamıyordu.</p>

    <p>“Diyar’ı birleştiren altı savaş,” dedi Yüzbaşı Smolen. “Usta Benril Lenial tarafından resmedildi. Çizimi yaklaşık üç yıl sürdü.”</p>

    <p>Vaelin, Usta Benril’in Suret Elera’nın odasındaki çizimlerini, ne kadar ayrıntılı olduğunu, iç organlarının canlıymış gibi gözüktüğünü anımsadı. Aynı netlik bu resimlerde yoktu. Renkler parlak, ama canlı değildi. Çarpışan savaşçılar net resmedilmişler ama yine de durgunlardı. Savaşıyorlarmış gibi değil, duruyorlarmış gibi görünüyorlardı.</p>

    <p>“En iyi çizimlerinden değil, değil mi?” dedi Yüzbaşı Smolen. “Emir dolayısıyla yaptı bunları. Bu yüzden işini pek zevk alarak yapmadı sanırım. Büyük Kütüphane’de Kızıl El’in kurbanlarını anmak için yaptığı freski gördün mü? Nefes kesici.”</p>

    <p>“Büyük Kütüphane’ye hiç gitmedim,” dedi Vaelin. Yüzbaşı Smolen’in Caenis’le iyi anlaşacağını düşündü.</p>

    <p>“Gidip görmelisin, Diyar’ımızın nadide eserlerindendir. Silahlarını burada bırakman icap ediyor.”</p>

    <p>Vaelin, içinde dört fırlatma bıçağı olan pelerinini çözdü, kılıcını, belindeki av bıçağını ve sol botundan keskin tarafı dar olan hançerini çıkardı.</p>

    <p>“Güzelmiş,” dedi Yüzbaşı Smolen hançer için. “Alpir’den mi gelme?”</p>

    <p>“Bilmem, ölü bir adamdan aldım.”</p>

    <p>“Bunlar seni burada bekliyor olacaklar.” Smolen hepsini bir masanın üzerine koydu. “Kimse dokunmayacak.” Gidip duvardaki bir çıkıntıya bastırınca duvarın bir parçası içeri girdi ve bir merdiven gözüktü. “Yukarı çıkacaksın.”</p>

    <p>“Orada mı?” diye sordu Vaelin. Taht odasına ya da kabul odasına götürülmeyi bekliyordu.</p>

    <p>“Evet. Bekletmesen iyi olur.”</p>

    <p>Vaelin başını hafifçe eğerek teşekkür etti ve boşluğa girdi. Yağ lambaları, basamakları hafifçe aydınlatıyordu ve Smolen kapıyı arkasından kapattığında etrafı iyice karardı. Söylenildiği gibi merdivenleri çıkıyor, çıktıkça taş zeminde ayakkabıları ses çıkarıyordu. Merdivenin sonundaki kapı hafif aralıktı ve içerideki odadan dışarı oldukça parlak bir ışık vuruyordu. Vaelin kapıyı iterek açtığında kapı oldukça yüksek sesle gıcırdadı ama içeride masasının başında oturan adam başını kaldırmadı. Bir parşömenin üzerine eğilmiş, tüy kalemiyle bir şeylerin üstünü çiziyordu. Adam altmışlı yaşlarındaydı, ama omuzları hâlâ genişti. Uzun saçı önüne düşüyordu; şimdi kır olsa da bir zamanlar kırmızıydı ve hâlâ belli belirsiz bir bakır rengi vardı. Düz beyaz elbisesinin kollarında mürekkep izleri gözüküyordu. Sağ elinin orta parmağında altın bir yüzük vardı. Bu mühür yüzüğünün üstünde şaha kalkmış bir at vardı.</p>

    <p>“Ekselans-” dedi Vaelin ve tek dizinin üstüne çöktü.</p>

    <p>Kral sol elini kaldırıp ayağa kalkmasını, sonra da sandalyeye oturmasını işaret etti. Vaelin sandalyenin yanına gittiğinde üzerinde kitaplar ve parşömenler olduğunu gördü. Bir an tereddüt ettikten sonra hepsini üst üste dizip yere koydu ve oturdu.</p>

    <p>Bekledi.</p>

    <p>Odadaki tek ses Kral’ın kaleminin çizik atarken çıkardığı sesti. Vaelin tekrar konuşup konuşmaması gerektiğine karar veremedi ama sonra içinden bir ses ona susmanın daha iyi olacağını söyledi. Gördüğü en fazla kitap olan odanın Suret Elera’nın odası olduğunu düşünmüştü ama o, Kral’ın odasıyla karşılaştırıldığında bir hiçti. Neredeyse bütün duvarların önünde bulunan yığınlar tavana kadar çıkıyordu. Yığınların arasında eski, solmuş parşömenler ve parşömen kutuları da vardı. Odadaki tek dekorasyon denebilecek şey şöminenin üstündeki Diyar haritasıydı. Üzerinde kısa kısa, örümceğimsi şekillerden oluşan yazılar vardı. Bazı notlar kırmızı, bazıları siyahla yazılmıştı. Haritanın bir köşesinde bir tür liste vardı. Bu kısımdaki bütün yazılar siyahla yazılmıştı ama üstleri kırmızıyla çizilmişti. Oldukça uzun bir listeydi.</p>

    <p>“Suratın babana çekmiş, ama olaylara bakış açını annenden almışsın.”</p>

    <p>Vaelin başını birden Kral’a döndürdü. Kalemini bırakmış, arkasına yaslanmıştı. Kırışık dolu, yılların erozyonuna uğramış yüzündeki yeşil gözleri parlak ve kocamandı. Vaelin gözlerinin sürekli Kral’ın boynundaki, çocukluğunda mücadele ettiği Kızıl El’den kalma yaralara gitmesine engel olamıyordu.</p>

    <p>“Ekselans?” diye kekeledi.</p>

    <p>“Baban savaş konularında zekiydi, ama geri kalan konularda bir kaya parçası kadar aklı vardı. Öbür yandan annen neredeyse her konuda zekiydi. Haritama bakarken onun gibi baktın.”</p>

    <p>“Onun hakkında böyle güzel şeyler düşündüğünüzü bilse memnun olurdu, Ekselans.”</p>

    <p>Kral bir kaşını kaldırdı. “Beni pohpohlama, evlat. O iş için epey hizmetçim var. Ayrıca bu konuda pek becerikli de değilsin. Bu konuda, en azından, baban gibisin.”</p>

    <p>Vaelin kızardığını hissetti. Özür dileyecekti ama kendini tuttu. <em>Haklı, ben şakşakçı değilim.</em> “Mazur görün, Ekselans. Yardımınızı istemeye geldim.”</p>

    <p>“Çoğu insan bu yüzden gelir. Gerçi aşırı derecede pahalı hediyeler getirir ve birkaç saat de yaltaklanırlar. Sen de yaltaklanacak mısın, genç kardeş?” Kral dudağını büküp gülümsedi.</p>

    <p>“Hayır,” Vaelin titremesinin sinir karşısında kaybolduğunu hissetti. “Hayır, Ekselans. Yaltaklanmayacağım.”</p>

    <p>“Ama bu geç saatte gelip yardım talep ediyorsun.”</p>

    <p>“Hiçbir şey talep etmiyorum.”</p>

    <p>“Ama bir şey istiyorsun. Ne acaba, para mı? Sanmam. Ebeveynlerin bunu pek umursamazdı, herhalde sen de pek umursamıyorsundur. Belki de bir evlilik teklifi konusunda yardım? Bir kıza göz koydun ama babası damadı olarak beş kuruşsuz bir Nişan çocuğunu istemiyor?” Kral başını yana yatırıp Vaelin’i inceledi. “Yok, o da değil. Peki ne o zaman?”</p>

    <p>“Adalet,” dedi Vaelin. “Öldürülmüş bir adam için adalet, ailesi için adalet.”</p>

    <p>“Öldürülmüş demek. Kim tarafından?”</p>

    <p>“Benim tarafımdan, Ekselans. Bugün Kılıç Sınavı’nda birini öldürdüm. Ama adam masumdu. Sınavda karşıma çıksın diye yalan yere suçlanmıştı.”</p>

    <p>Kral’ın suratından alaylı tavır gitti ve Vaelin’in ciddi olması dışında başka duyguyu çıkaramadığı bir ifade geldi. “Anlat.”</p>

    <p>Vaelin hepsini anlattı. Urlian’ın tutuklanması, eşinin Karakale’deki mahkûmiyeti ve sorumlu olanların isimleri: Urlian’ı mahkûm eden sulh yargıcı Jentil Al Hilsa ve ölümünden kâr elde etmeyi amaçlayan zengin adamlar Mandril Al Unsa ve Haris Estian.</p>

    <p>“Peki bu bilgiyi nasıl edindin?” diye sordu Kral, Vaelin anlatmayı bitirince.</p>

    <p>“Akşam yanıma bir adam geldi, güvendiğim bir adam.” Vaelin durdu ve almak zorunda olduğu risk için gücünü topladı. “Diyar’daki İnkârcıların başına gelen kötü şeyleri iyi bilen bir adam.”</p>

    <p>“Hmm. Bir Nişan üyesine göre sıradışı arkadaşlar seçiyorsun.”</p>

    <p>“İtikad bize insanın gerçeği nerede bulursa bulsun, aklının buna açık olması gerektiğini öğütler.”</p>

    <p>“Görünüşe göre konuşman da annene benziyor.” Kral masasındaki yığından bir parşömen çıkarıp kalemini mürekkep şişesine daldırdı ve kısa bir paragraf yazdı. Sonra kalemi giysisinin koluna sildi, kırmızı mürekkebe daldırdı ve siyah metnin altına bir liste yazdı. Ayrıntılı bir imzayla dokümanı bitirdi. Bir mum ve mühür mumu aldı, ateşi balmumunun altına tuttu ve parşömenin alt tarafına bir damla akıttı. Bir süre hafifçe balmumuna üfledikten sonra yüzüğünü sert bir şekilde üzerine bastırdı.</p>

    <p>“Bunlardan birine ismimi her yazıp imzaladığımda,” dedi ve kalemini masaya koydu, “haritamda değişiklik yapmalıyım.” Vaelin tekrar duvardaki çizime dönüp üstü kırmızıyla çizili siyah sözcüklere baktı. <em>İsimler,</em> diye düşündü. <em>Öldürdüğü adamların isimleri. Nortah’ın babası da orada bir yerde olmalı.</em></p>

    <p>“Bu adamları idam ettireceğim,” dedi Kral. “Bana söylediğin şeye dayanarak. Yargılama olmayacak, Kral’ın Sözü bütün yasanın üstündedir. Yaptığım şeyden dolayı aileleri benden nefret edecek ama mal varlıklarına el koyup onları beş parasız bırakmayı düşündüğüm için bunun önemi yok.”</p>

    <p>Vaelin Kral’ın gözlerine baktı ve bunun bir çeşit blöf olup olmadığını düşündü, ama adamın gözlerinde aldatmaca yoktu. “Bir tek üyesinin suçu dolayısıyla bütün aile cezalandırılmamalı.”</p>

    <p>“Ama soylular konusunda böyle olması gerekiyor. Eğer paralarını ellerinden almazsam eninde sonunda bana karşı kullanırlar. Bu adamları ve ailelerini tanıyorum. Kötücül, açgözlü insanlardır. Fakir mahallelerde yaşamak onlara revadır.”</p>

    <p>“Benim sözüme fazla itimat ediyorsunuz, Ekselans. Yalan söylüyor da olabilirim...”</p>

    <p>“Hayır. Otuz yıl kral olunca yalan söylendiğinde anlamayı öğreniyorsun.”</p>

    <p><em>Kral adaleti cidden amansız,</em> diye düşündü Vaelin. Bunu kaldırabilecek miydi? Kral’ın ne kadar kendinden emin olduğunu görünce başka çaresi olmadığını anladı. “Peki ya eşi?”</p>

    <p>“İşte o biraz sıkıntı. Yaptığından pişmanlık duymayan bir İnkârcı. Suret Tendris onu kafese koyup duvardan sallandırmak isteyecektir. Tabii önce sorgulama sırasında ölmezse.”</p>

    <p>“Ekselans, siz bu Diyar’ın Kral’ı ve İtikad’ın Savunucusu’sunuz. Etkiniz olmak zorunda...”</p>

    <p><em>“Zorunda mı?”</em> Kral hem sinirli, hem de durumu eğlenceli buluyor gibiydi. “Bu gece yapmak <em>zorunda</em> olduğum şeyi yaptım.” Yazdığı ölüm emrini işaret etti. “Her daim adaleti sağlamak bir Kral’ın görevidir. Bu adamları, bu Diyar’ın yasalarını çiğnedikleri ve başlarına geleni hak ettikleri için öldürteceğim. Ölen mahkûmun eşine gelince, onun suçu benim yargı alanım dışında. Bu yüzden olay ne yapmak zorunda olduğum değil, istediğim takdirde, amaçlarıma uygunsa neler yapabileceğimdir. Evet, Vaelin Al Sorna, bu kadının hayatını kurtarmak amaçlarıma nasıl uygun düşecek anlat bakalım. Buraya girmek için adını kullandın, söyleyecek başka bir şeyin yok mu?”</p>

    <p><em>Anne, beni affet.</em> “Ekselans, babam beni Nişan’a göndermeden önce benimle ilgili planlarınız olduğunu biliyorum. Eğer sizi memnun edecekse, Urlian’ın eşinin özgür bırakılmasını garanti ettiğiniz takdirde planlarınıza harfiyen uyacağım.”</p>

    <p>Kral masasında duran kristal sürahisinden kupasına kırmızı şarap koydu. “Cumbrael’den gelme, on yıllık. Kral olmanın iyi taraflarından biri iyi şaraplarla dolu bir mahzeninin olması.” Kupayı Vaelin’e uzattı. “İster misin?”</p>

    <p>Vaelin’in başı tavernadaki âlemden dolayı hâlâ ağrıyordu. “Hayır, teşekkürler Ekselans.”</p>

    <p>“Baban da benimle içmezdi.” Kral yavaşça kupasından bir yudum aldı. “Ama o benimle pazarlık da yapmazdı. Ben emrederdim, o uyardı.”</p>

    <p>“Gücümüz sadakatimizdir.”</p>

    <p>“Evet. Güzel bir düstur, en sevdiklerimden biri. Bunu onun için ben seçtim, hatta ailenizin arması olan atmacayı da. Bir nevi şakaydı aslında. Baban atmacayla avlanmaktan nefret ederdi, bu soyluların yaptığı bir şeydi sonuçta.” Şarabından bir yudum daha aldı ve dudaklarındaki kırmızılığı mürekkepten kararmış giysi koluna sildi. “Bana neden hizmet etmeyi bıraktığını biliyor musun?”</p>

    <p>“Evlenip kız kardeşimi meşru göstermek isteyince aranızda anlaşmazlık çıkmış diye duydum.”</p>

    <p>“Duydun demek kız kardeşin olduğunu. Epey şaşırmış olmalısın. Babanın evlenmesine karşı çıktığım ve onun buna sinirlendiği doğru. Ama aslında sanırım Birinci Vekil’imi öldürtmek durumunda kaldığımda görevini bırakmayı düşünmeye başlamıştı. Yıllarca birbirlerinden nefret ettiler ama Al Sendahl’ın hırsızlığı ortaya çıktığında kimse tek kelime etmezken baban onun adına konuştu. Tabii ölmeliydi, ama büyük bir kayıp oldu. Maliye işlerinden Artis Al Sendahl kadar anlayan çok adam yok.”</p>

    <p>“Çocukluğumdan beri oğluyla beraberim, Ekselans. Babasının sizden para çaldığını kabullenmedi.”</p>

    <p>“Para çalmadı, o güç hırsızıydı. Güç çok cezbedici bir şeydir, Vaelin. Ama gücü iyi kullanabilmek için onu sevdiğin kadar ondan nefret de etmelisin. Lord Artis bunu hiç anlamadı. Hamlelerini hırsı yönlendirmeye başlamıştı ve bu durum Diyar’daki huzuru tehlikeye sokacaktı. Ben de onu öldürdüm.”</p>

    <p>“Ve ailesinin servetine el koydunuz.”</p>

    <p>“Tabii ki. Ama eşi ve çocuklarına sahip çıkılmasını sağladım, ona o kadar borçluydum. Kule Efendisi Al Myrna onları kabul etme nezaketini gösterdi. Kadına Kuzey Menzili’nde toprak verdi, sahte bir isimle tabii. Soylu sınıfımın yumuşak kalpli olduğumu düşünmelerine izin veremem.”</p>

    <p>“İzninizle kardeşime bunu söyleyebilirsem içi rahatlar.”</p>

    <p>“Eminim öyle olur, ama söyleyemezsin.”</p>

    <p>Kral kupasını masaya koydu ve ayağa kalktı. Bir süre tutulmuş bacaklarını ovduktan sonra şöminenin üstündeki haritanın yanına gitti. “Birleşmiş Diyar,” dedi. “Bir zamanlar birbirinden savaş ve nefretle ayrı olan Dört Derebeylik şimdi sadakatle bana bağlı ve birleşik. Tabii aslında durum böyle değil. Nilsael kendini bana sattı çünkü bölgesine her birkaç yılda bir sudan sebeplerle saldıran ordulardan bıkmıştı. Renfael şövalyelerinin yarısını savaşta kaybetti ve Lord Theros benimle savaşmaya devam ederse kalan şövalyelerini de kaybedeceğini anladı. Cumbrael, benden korktuğu kadar nefret de ediyor, ama İtikad’dan daha çok korkuyorlar ve İtikad’ı onlardan uzak tuttuğum sürece bana sadık kalacaklar. Kurmak için denizler dolusu kan döktüğüm Diyar işte bu ve senin sayende ben ölürken çökmesini engelleyecektim.</p>

    <p>“Haklısın, seninle ilgili çok planım vardı. Savaş Lordu ve Beşinci Nişan’ın Hanımı’nın oğlusun, ikisi de halktan kişiler. Senin sayende halkı kendime bağlayacaktım, sırf Asrael halkını da değil, bütün Derebeylik halklarını. Halkın kalbini kazanınca soylular savaş çağrısı yapsa bile kimse onlara katılmayacaktı. Seninle ilgili planlarım vardı, Genç Atmaca.” Haritayı gözleriyle tarayıp pişmanlıkla içini çekti. “Ama annenin de planları varmış. Suret Arlyn’i seni Altıncı Nişan’a alıp oranın kardeşi olman için ikna edince seni bana değil, İtikad’a bağlamış oldu.”</p>

    <p>“Ekselans, dileğiniz Nişan’dan ayrılmamsa...”</p>

    <p>“Onun için çok geç artık. Herkes İtikad’ı benim emrimle bıraktığını düşünür. Nişan’dan en ünlü oğlunu almak da insanların beni sevmesini pek sağlamaz. Senin için yaptığım planlar çoktan suya düştü.”</p>

    <p>Vaelin harıl harıl Kral’ın kendisine yardım etmesini sağlayacak bir şey düşünmeye başladı. Urlian’ın eşini işkence ve idama mahkûm etme düşüncesi dayanılmazdı. Panikledikçe aklına çılgınca şeyler gelmeye başladı. Karakale’ye gizlice girip onu kurtaracaktı. Kardeşleri de ona yardım ederdi, bundan emindi ama büyük ihtimalle bu hepsinin ölümü anlamına gelirdi...</p>

    <p>“İlk ben değildim, biliyor musun?” dedi Kral usulca. Vaelin, adamın haritanın üstündeki kısa bir listeye baktığını gördü. “Benden önce beş tane daha vardı.” Kral listedeki beş isme parmağıyla dokundu. “Varin halkımızı buraya getirip Seordahları ormana, Lonakları dağa sürdükten sonra beş Kral geldi. Beş yüz yıl boyunca hiçbir kraliyet ailesi Diyar’ı bir nesilden çok elinde tutamadı.</p>

    <p>“Prens Malcius iyi bir insan, Ekselans.”</p>

    <p>“Benim kasabım iyi bir insan, evlat!” diye çıkıştı Kral, birden sinirlenmişti. “Ahırdaki ustam ve avlumdaki pisliği temizleyen adamım da. Oğlum iyi bir insan, doğru ama kral olmak için iyilikten fazlası gerekiyor. O tahta geçtiğinde onun yapamadıklarını yapmak üzere yanında sen olacaktın. Şimdi tek yapabileceğim şey Diyar’ı çok büyük bir hale getirip yıkmak isteyenlerin Diyar parçalanınca altında kalacaklarından korkmalarını sağlamak.”</p>

    <p>Sandalyesine dönüp ağır ağır oturdu. “Yeni bir plan yapacağım. Ve sen. Kardeş Vaelin Al Sorna, tekrar benim amaçlarıma hizmet edeceksin.” Masasındaki kâğıt yığınını araştırıp siyah balmumuyla mühürlenmiş bir deste kâğıt çıkardı. “Sadık danışmanlığıyla Suret Tendris benden sürekli bir şeyler istiyor. İtikadsız belasıyla başa çıkmak için yeni önlemler almayı rica ediyor. Bak,” Kral en üstteki belgeyi verdi, “Diyar Muhafızları’nın İtikad Öğretisi’ni ezberden okuyamayan herkesi kırbaçlamasını öneriyor.”</p>

    <p>“Suret Tendris inancına hararetle bağlı, Ekselans.”</p>

    <p>“Suret Tendris zavallı bir mutaassıp. Ama mutaassıplarla bile pazarlık edilebilir.” Kral başka bir belge alıp okumaya başladı: “‘Ekselansları, naçizane görüşüm, Martishe Ormanı’nda emsali görülmemiş sayılarda toplanmaya başlamış İtikadsızlara karşı bir şeyler yapılması gerektiğidir. Çok güvenilir kaynaklardan aldığım bilgilere göre bu kişiler Cumbrael tarzı Tanrıya tapınmanın taraftarlarıymış ve sapkınlıkları akıl almayacak ölçüdeymiş. Silahlılarmış ve kaynaklarımın söylediğine göre onları oradan kovmaya çalışanlara şiddetle karşı koyacaklarmış. Ekselansları, sizden ricam bana kulak vermeniz ve bu meselede muhakkak harekete geçmenizdir. İstirham ederim.’”</p>

    <p>Kral parşömeni masaya koydu. “Bundan ne çıkarıyorsun?”</p>

    <p>“Suret sizden Diyar Muhafızları’nı Martishe’e gönderip İnkârcıları oradan kovmanızı istiyor.”</p>

    <p>“Evet. Askerlerimin her ağacın arkasında ellerinde yaylar olan Cumbrael okçularıyla dolu ormanda aylar geçirmekten başka yapacak işleri yokmuş gibi. Mümkün değil Diyar Muhafızları’nı Martishe Ormanı’nın on kilometre yakınına bile yaklaştırmam. Ama sen gideceksin.”</p>

    <p>“Ben mi, Ekselans?”</p>

    <p>“Evet. Suret Arlyn’in, Martishe Ormanı’na küçük bir kardeş birliği göndermesini isteyeceğim. Aralarında sen de olacaksın, bir de Linden Al Hestian adında genç bir adam. Bu ismi biliyor musun?”</p>

    <p>“Al Hestian.” Vaelin, Nortah’ın babasının öldüğü Yazgüneşi Panayırı’nda kalabalığı yararak gelen öfkeli adamı hatırladı. “Bir seferinde bu isimde bir Lord Mareşal’le tanışmıştım.”</p>

    <p>“Lakhril Al Hestian, Yirmi Yedinci Süvari Alayı’nın Lord Mareşali. Oldukça iyi bir asker ve nispeten zengin olan soylulardan. Ölen Birinci Vekil’im gibi çok hırslı bir adam, özellikle oğlu konusunda. Büyük oğlu Linden.”</p>

    <p>Vaelin midesinde bir yumru oluştuğunu hissetti. “Oğlu mu, Ekselans?”</p>

    <p>“Pek çok iyi özelliği olan iyi bir delikanlı ama maalesef zekâ ve tevazu bu özelliklerinin arasında değil. Gencin farklı kesimlerden arkadaşı var, daha doğrusu bir hayran ve dalkavuk çetesi. Para ve kibir kadar insanın etrafının arkadaş dolmasını sağlayan bir şey yok. Şu anda muteber divanımın gözdesi; turnuvalar kazanıyor, leydileri yatağa atıyor, düellolara giriyor. Artık tekdüze hale gelmiş, tanıdık bir hikâye. Genç bir adam erken yaşta büyük bir üne, başarıya kavuşuyor ve kendi efsanesine inanmaya başlıyor ama hırslı babası giderek daha fazlasını istiyor. Saraydaki en popüler kişi, hatta benim oğlumdan bile, zira Malcius kurnazca davranmayı pek bilmiyor. Her gün başıma üşüşüp genç Al Hestian’a bir görev, kendini kanıtlayabileceği bir iş, üne kavuşacağı bir durum yaratmamı söylüyorlar. Ve bunu yapacağım. Diyar’ın Kılıcı unvanını ona bahşedeceğim ve kendi alayını oluşturmasına izin vereceğim. Ve birden Martishe’i işgal eden İnkârcıları oradan kovması için onları göndereceğim. Korkarım bu uzun ve yorucu bir sefer olacak ve tahminen,” –Kral bir süre düşünmek için durdu– “altı ay kadar sonra trajik bir şekilde, bir İnkârcı pususunda hayatını kaybedecek.”</p>

    <p>Göz göze geldiler. Sinir ve çaresizlikten Vaelin’in midesine ağrı girdi. <em>Ben aptalım,</em> diye düşündü. <em>Bir baykuşla pazarlık yapan bir fareyim.</em> “Urlian’ın eşi, Ekselans?” diye sordu dişlerini gıcırdatarak.</p>

    <p>“Eh, Martishe’e bir sefer düzenlenmesini düşündüğümü söyleyince daha makul davranacaktır herhalde, özellikle seferde sen de olacağın için. Seni seviyor. Kadına kefil olacağım ve İtikad’a döndüğünden emin olduğumu söyleyeceğim ve eğer aksi bir şey söylemezse yarın akşam özgür bırakılmış olur.”</p>

    <p>“Kadın ve oğluna iyi bakılacağı konusunda teminat verebilir misiniz?” Vaelin gözlerini Kral’dan çekmemek için kendini zorladı. “Seferinizin bir parçası olacaksam.”</p>

    <p>“Eminim Kule Efendisi Al Myrna birkaç sürgüne daha yer bulabilir. Kuzey Menzili’nde İtikadlıymış, İnkârcıymış pek önemsemezler.” Kral masasına döndü, tüy kalemini kaldırdı ve önündeki parşömeni elleriyle düzleştirmeye başladı. “Birkaç gün içinde emirlerini alırsın.” Tekrar yazmaya, kalemini sayfa boyunca götürmeye başladı.</p>

    <p>Vaelin’in gitme zamanı geldiğini anlaması biraz zaman aldı. Ayağa kalktı, başının dönmesinin sinirden mi kederden mi olduğunu anlayamadı. “Zaman ayırdığınız için teşekkürler, Ekselans.” Kelimeleri kendini zorlayarak söyledi ve kapıya doğru yöneldi.</p>

    <p>“Unutma, Genç Atmaca,” dedi Kral. Başını parşömenden kaldırmamıştı. “Bu, planımın yalnızca başı. Seninle ilgili planlarım daha yeni başlıyor. Ben emir vereceğim, sen yerine getireceksin. Bu akşam yaptığın anlaşma buydu.” Başını kaldırıp Vaelin’in gözlerine baktı. “Anlıyor musun?”</p>

    <p>“Gayet iyi bir şekilde, Ekselans.”</p>

    <p>Kral bir süre daha Vaelin’e baktıktan sonra yazmaya devam etti ve Vaelin çıkarken bir şey söylemedi.</p>

    <p class="bolum_arasi">* * *</p>

    <p>Duvardan çıktığında Smolen’in onu beklediğini gördü. “Ziyaretin bitti mi, kardeş?”</p>

    <p>Vaelin başını salladı, masadan silahlarını aldı ve hepsini çabucak yerlerine yerleştirdi. Bir an önce buradan çıkmak istiyordu. Yalnız kalıp düşünmek istiyordu. Kral’la yaptığı anlaşmanın muazzamlığı aklını karman çorman etmişti. Unutulmuş hediyelerle dizili koridorlardan geçerken Smolen’i takip etti. Aklında Kral’ın son sözleri dönüp duruyordu. <em>Bu, planımın yalnızca başı. Seninle ilgili planlarım daha yeni başlıyor.</em></p>

    <p>“Seni burada bırakmam gerekiyor, kusura bakma,” dedi Smolen. Vaelin, doğu kapısına doğru giden koridorun köşesinde olduğunu anladı. “Başka bir yerde acil bir işim var da.”</p>

    <p>Vaelin koridorun sonundaki gölgelere, sonra tekrar Smolen’e baktı. Adamın suratında bir huzursuzluk vardı. “Acil bir iş mi, Yüzbaşı?”</p>

    <p>“Evet,” diyerek öksürdü Smolen. “Çok acil.” Geri doğru bir adım attı, resmi şekilde eğilip selam verdi ve geldiği yoldan hızlı adımlarla ilerlemeye başladı.</p>

    <p>Vaelin önündeki koridora tekrar baktı, bir şeylerin ters gittiğini hissetti ve kalp atışları hızlandı. <em>Pusu. Kral’ın güvenilmez hizmetçileri var.</em> Yüzbaşının arkasından gidip onu bekleyen şeye kendisini önden göndermeye zorlamayı düşündü ama kendinde o gücü bulamayıp vazgeçti. Çok uzun bir gece olmuştu. Ayrıca, onu daha sonra da bulabilirdi. Pelerininin içinden bir fırlatma bıçağı çıkardı ve yürümeye başladı.</p>

    <p>Saldırının en karanlık noktada, koridorun sonuna doğru olmasını beklemişti ama hiçbir şey olmadı. Eğri kılıçlı siyah giyen adamlar karşısına atılmamıştı. Ama havada bir koku vardı, derinden gelen, güzel, sıcak bir gündeki çiçeklerin kokusu gibi...</p>

    <p>“Yakışıklı olduğunu duymuştum.”</p>

    <p>Sesin geldiği yöne doğru döndü ve kızı gördüğünde bıçak elinden neredeyse tamamen fırlamıştı. Kısmen gölgede duran bir kız. Son anda elini hareket ettirip bıçağı uzağa, kızın başının yaklaşık üç santimetre yanına isabet ettirmeyi başarmıştı. Kız ışığa çıkmadan önce durup kısa bir süre bıçağa baktı. Vaelin daha önce güzel kadınlar görmüştü, tanıyabileceği en güzel kadının hep Suret Elera olacağını düşünüyordu ama bu kız farklıydı. Kusursuz bir porselen gibi olan teni, yüzündeki hafif kıvrımlar ve ışıl ışıl, kırmızı-altın rengindeki saçıyla düpedüz mükemmel duruyordu.</p>

    <p>“Değilmişsin,” dedi yaklaşarak. Parlak yeşil gözleriyle onu incelerken başını hafifçe yana eğdi. “Ama yüzün ilginçmiş.” Elini Vaelin’in suratını okşamak için uzattı.</p>

    <p>Kız ona dokunamadan Vaelin bir adım geriledi. Tek dizinin üstüne çöküp eğildi. “Ekselans.”</p>

    <p>“Lütfen kalk,” dedi Prenses Lyrna Al Nieren. “Yüzün sürekli yere bakarken doğru dürüst konuşamayız.”</p>

    <p>Vaelin ayağa kalktı. Bekliyor, kıza gözlerini dikip bakmamaya çalışıyordu.</p>

    <p>“Seni şaşırttıysam üzgünüm,” dedi Prenses. “Yüzbaşı Smolen bana buraya geldiğini söyledi. Konuşmamız gerektiğini düşündüm.”</p>

    <p>Vaelin bir şey söylemedi. Bir şeylerin ters gittiğini söyleyen hisleri geçmemişti. Bu karşılaşma bir şekilde tehlikeli olmalıydı. Bir bahane bulup ayrılması gerektiğini biliyordu ama kelimeleri zikredemedi. Kızın onunla konuşmasını istiyordu, kızın yanında olmak istiyordu. Kendini bu dürtüsü yüzünden kötü hissetti.</p>

    <p>“Bugün seni dövüşürken izlemek istiyordum,” dedi. “Ama tabii babam izin vermedi. Oldukça heyecanlı bir çarpışma olduğunu duydum.”</p>

    <p>Gülümsemesi baş döndürücüydü ve o kadar samimiyet doluydu ki Nortah’tan bile daha samimi gülümsediği söylenebilirdi. <em>Gururumu okşadığını düşünüyor,</em> diye düşündü. “Benden istediğiniz bir şey mi var, Ekselans? Yüzbaşı Smolen gibi benim de başka bir yerde acil işlerim var.”</p>

    <p>“Yüzbaşıya kızma. Normalde görevlerine bağlıdır. Korkarım onun aklına giriyorum.” Döndü ve Vaelin’in bıçağının saplı olduğu duvara doğru yürüdü. Zorlukla yerinden çıkardı. “Ivır zıvırı seviyorum,” dedi ve zarif parmaklarını metal üstünde gezdirmeye başladı. “Genç adamlar bana pek çok ıvır zıvır verir. Ama daha önce hiçbiri bir silah vermemişti.”</p>

    <p>“Sizde kalsın,” dedi Vaelin. “İzninizle, Ekselans.” Eğilerek selam verdi ve gitmek üzere arkasını döndü.</p>

    <p>“İzin vermiyorum,” dedi normal bir ses tonuyla. “Konuşmamız bitmedi. Gel,” diye işaret etti elindeki bıçağı gidecekleri yönde sallayarak. “Yıldızların altında konuşacağız, sen ve ben. Sanki bir şarkıdaymışız gibi olacak.”</p>

    <p><em>Aslında gidebilirim de. Beni durduramaz... durdurabilir mi?</em> Gitmesini engellemeye çalışan düzinelerce muhafızla uğraşmak zorunda kalmak bir an aklından geçti ve kızı koridorda takip etmeye başladı. Kız, hiç dikkat çekmeyen bir çıkıntıya girip bir kapıyı açtı ve içeri girmesini işaret etti. Kapının ardındaki bahçe küçüktü ama ay ışığı altında bile çiçekler muhteşem görünüyordu. Suret Elera’nın bahçesindekinden bile çok çeşit çiçek var gibi duruyordu.</p>

    <p>“Bir de güneş ışığı altında görmelisin,” dedi Prenses Lyrna. Arkalarından kapıyı kapadı ve yanından geçip bir gül ağacının yanında durdu. “Ve yılın son zamanları bu artık, canlarım soğuktan dolayı biraz küçülmüş haldeler.”</p>

    <p>Bahçenin ortasındaki alçak bir taş banka doğru yürüdü. Geceliği zarif bir şekilde dans ediyordu. Vaelin bakışlarını ayırmak istedi ve başını çevirdiğinde gördüğü çiçeği gözünün bir yerden ısırdığını fark etti. Küçük bir akçaağacın dibinde biten sarı tomurcukları tanıdı. “Kışbaharı.”</p>

    <p>“Çiçeklerden anlıyor musun?” Prenses şaşırmış gibiydi. “Altıncı Nişan’ın kardeşlerinin savaş sanatları dışında bir şey bilmediğini sanıyordum.”</p>

    <p>“Pek çok şey öğreniyoruz.”</p>

    <p>Banka oturdu ve ellerini kaldırıp çiçekleri gösterdi. “Ee, bahçemi sevdin mi?”</p>

    <p>“Çok güzel, Ekselans.”</p>

    <p>“Küçükken babam Kışdönümü hediyesi olarak ne istediğimi sordu. Sarayda büyümek hiç yalnız kalamamak demekti, etrafta sürekli ya muhafızlar ya hizmetçiler oluyordu, bu yüzden yalnız kalabileceğim bir yer istediğimi söyledim. Beni buraya getirdi. O zamanlar boş bir avluydu, ben de burayı bahçeye çevirdim. Buraya başkasının girmesi yasak ve kimseye burayı göstermedim, en azından şu ana kadar göstermemiştim.”</p>

    <p>“...Şeref duydum, Ekselans.”</p>

    <p>“Sevindim. Ben seni sırrımla şereflendirdiğime göre, belki sen de aynısını yapabilirsin. Babamla ne işin vardı?”</p>

    <p>Bir şey demek istemiyordu ama öylece dediğini duymazdan da gelemezdi. Aklından türlü yalanlar geçti ama prensesin de babası gibi yalanları ayırt edebileceğini düşündü. “Kral Janus bu konuyu konuşmamı istemez,” dedi sonra.</p>

    <p>“Gerçekten mi? O zaman tahmin edeyim. Lütfen doğruysa söyle. Bugün öldürdüğün adamlardan birinin oraya zorla sokulduğunu öğrendin. Babamdan da gelip adalet istedin. Doğru mu?”</p>

    <p>“Çok şey biliyorsunuz, Ekselans.”</p>

    <p>“Evet. Ama maalesef hiçbir zaman yeterince bilmediğimi sonra fark ediyorum. Babam dileğini yerine getirdi mi?”</p>

    <p>“Adaleti sağlama nezaketini gösterdi.”</p>

    <p>“Öyle mi.” Sesinde bir tutam acıma vardı. “Zavallı Lord Al Unsa. Düzenlenen balolarda beni hep güldürürdü. Dans pistinde öyle sendelerdi ki.”</p>

    <p>“Eminim darağacında bu güzel anılarla avuntu bulur. Ekselans.”</p>

    <p>Kızın gülümsemesi soldu. “Soğuk biri olduğumu mu düşünüyorsun? Belki de öyleyimdir. Yıllar içinde pek çok lord tanıdım. Bana şekerler ve hediyeler veren, ne kadar güzel olduğumu söyleyen, sürekli gülümseyip arkadaş canlısı gibi görünen ama aslında yalnızca babamın gözüne girmek isteyen adamlar. Babam ise bazılarını sürdü, bazılarının kalmasına izin verdi ve bazılarını öldürdü.”</p>

    <p>Vaelin babasının da prensesin tanıştığı lordlar arasında olması gerektiğini düşündü ve kızın babasına da tekinsiz biri gibi gelip gelmediğini merak etti. “Babam da size hediyeler alır mıydı?”</p>

    <p>“Babanın tüm yaptığı bana sert bir şekilde bakmaktı. Ama annen daha bile sert bir şekilde bakıyordu. Babamın bizim hakkımızdaki planı sanırım benden çekinmelerine yol açıyordu.”</p>

    <p>“Biz mi, Ekselans?”</p>

    <p>Kız bir kaşını kaldırdı. “Evlenecektik. Bilmiyor muydun?”</p>

    <p><em>Evlenmek mi?</em> Düşüncesi bile gülünç, saçmaydı. Bir prensesle evlenmek. <em>Onunla</em> evlenmek. Çocukken saraya geldiğinde karşısına çıkan kaba küçük kız geldi aklına. <em>Ben seninle evlenmem, pissin.</em> Kral gerçekten bu şekilde mi onu soyuna bağlamak istiyordu?</p>

    <p>“Ben de bu fikri çok sevmezdim,” dedi Prenses Lyrna, Vaelin’in yüzünü okuyarak. “Ama şimdi inceliğini anlıyorum. Babamın planlarının içyüzü bazen seneler sonra anlaşılır. Seni kardeşimin yanına yerleştirip benim de konumumu güçlendirmek istiyordu. Kardeşim hüküm sürerken seninle ben de ona yardım edecektik.”</p>

    <p>“Belki de kardeşinizin yardıma ihtiyacı yoktur.”</p>

    <p>Pürüzsüz yüzünü havaya kaldırdı ve yıldızların oluşturduğu harika manzaraya baktı. “Zaman gösterecek. Geceleri buraya daha sık gelmeliyim. Manzara gerçekten çok hoş.” Vaelin’e döndü. Prenses’in suratı ciddileşmişti. “Bir hayat aldığında kendini nasıl hissediyorsun?”</p>

    <p>Sırf meraktan sorduğu belliydi. Sorusundan dolayı alınabileceğini ya bilmiyordu ya da umurunda değildi. Vaelin, garip bir şekilde alınmamış olduğunu fark etti. Daha önce kimse bunu ona sormamıştı, ama cevabı gayet iyi biliyordu.</p>

    <p>“Ruhum kirlenmiş gibi hissediyorum,” dedi.</p>

    <p>“Ama yine de yapmaya devam ediyorsun.”</p>

    <p>“Bugüne kadar... gerekliydi.”</p>

    <p>“Demek suçluluk duygunu dindirmene yardım etsin diye babama geldin. Acaba karşılığında senden ne aldı? Sanırım seni hizmetine sokmuştur. Altıncı Nişan’da bir casusu olması gerçekten de işine yarar.”</p>

    <p><em>Casus mu? Keşke yalnızca o kadar olsaydı.</em> “Beni buraya sadece cevabını bildiğiniz soruları sormak için mi getirdiniz, Ekselans?”</p>

    <p>Kız gülünce Vaelin şaşırdı. İçten, zengin bir şekilde gülmüştü. “Ne kadar da farklısın. Beni övmüyor, şarkı söylemiyor, soneler okumuyorsun. Ne bir caziben, ne hesap kitabın var.” Elinde tuttuğu fırlatma bıçağına baktı. “Ve beni korkutmayı başaran tek kişisin. Her zamanki gibi babamın öngörüsüne hayranlık duymamak elde değil.” Kızın bakışları Vaelin’i huzursuz edecek derecede direktti ve Vaelin kendini sessiz kalıp kızın bakışlarına karşılık vermek zorunda hissetti.</p>

    <p>“Sana diyeceğim şey basit,” dedi Prenses. “Nişan’dan ayrıl, sarayda ve savaşlarda babama hizmet et ve bir süre sonra Diyar’ın Kılıcı ol. Babamın bizim için olan planları da gerçekleşebilir böylece.”</p>

    <p>Kızın yüzünde aldatmaca ya da alaylı bir bakış aradı ama Prenses gayet ciddiydi. “Evlenmemizi mi istiyorsunuz, Ekselans?”</p>

    <p>“Babamı gururlandırmak istiyorum.”</p>

    <p>“Babanız benimle ilgili olan planlarının suya düştüğünü düşünüyor. Nişan’dan ayrılmam işine artık yaramazmış. Emrinize uyarsam onun isteklerine karşı gelmiş olurum.”</p>

    <p>“Ben onunla konuşurum. Çoğu konuyu bana danışır ve bu konuda da haklı olduğumu görecektir.” Vaelin o anda kızın gözlerinde belli belirsiz bir ışık gördü. Bunu daha önce de gördüğünü hatırlayınca bir şeylerin ters gittiğine dair olan inancı daha da arttı. Bu ışığı, kendisini öldürmeye çalışmadan hemen önce Kardeş Henna’nın gözlerinde de görmüştü. Tam olarak kötülük olarak adlandırılamazdı, daha ziyade plan yapma ve tutkunun karışımıydı. Ama Kardeş Henna yalnızca onu öldürmek istemişken Prenses daha fazlasını istiyordu ve Vaelin işin sadece karı koca olmakla ilgisi olduğundan ciddi bir şüphe duydu.</p>

    <p>“Beni onurlandırıyorsunuz, Ekselans,” dedi. Sesinin resmi bir konuşma yapıyor gibi çıkmasını sağlamaya çalışıyordu. “Ama eminim hayatımı İtikad’a hizmete adadığımı anlıyorsunuzdur. Ben Altıncı Nişan’ın bir kardeşiyim ve bu görüşme yakışık almıyor. Çekilmeme izin verirseniz minnettar olurum.”</p>

    <p>Prenses dudaklarında alaylı bir gülümsemeyle yere baktı. “Tabii ki, kardeş. Lütfen sizi geciktirme nezaketsizliğinde bulunduğumdan dolayı beni affet.”</p>

    <p>Vaelin eğilerek selam verip arkasını döndü. Kapının kulpunu tutmuştu ki Prenses onu durdurdu.</p>

    <p>“Yapacak çok işim var, Vaelin.” Sesinde alay ya da şefkat yoktu, tamamen ciddi ve içtendi. <em>Gerçek sesi bu olmalı,</em> diye düşündü Vaelin.</p>

    <p>Vaelin durdu ama arkasını dönmedi ve bekledi.</p>

    <p>“Yapmam gereken şeyi sen yanımda olsan daha kolay yapardım ama yine de yapacağım. Ve önüme çıkan engellere tahammülüm yoktur. Düşman olmak gerçekten istemem, inan.”</p>

    <p>Vaelin dönüp ona baktı. “Bana bahçenizi gösterdiğiniz için teşekkürler, Ekselans.”</p>

    <p>Kız başını çevirdi ve havaya baktı. Vaelin gidebilirdi. Gördüğü en güzel kadın ay ışığıyla yıkanıyordu. Gerçekten mükemmel bir görüntüydü ve Vaelin içten bir şekilde bunu bir daha görmemeyi diledi.</p>
  </div>
</body>
</html>
