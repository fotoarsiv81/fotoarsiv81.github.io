<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Verniers’in Kaleminden</h2>

    <p><em>“Kan Gülü’ydü, değil mi?” diye sordum. “Yazgüneşi Panayırı’ndaki Mareşal.”</em></p>

    <p><em>“Al Hestian mı? Evet,” diye cevap verdi Umut Katili. “Ama savaştan sonra öyle anılmaya başlandı.”</em></p>

    <p><em>Daha yeni yazdığım bir paragrafın altını çizdim ve mürekkebimin neredeyse bitmiş olduğunu fark ettim. “Bir dakika,” dedim ve kalkıp bir şişe mürekkep ve birkaç parşömen daha çıkarmak için sandığımı açtım. Birkaç sayfayı çoktan doldurmuştum ve stoklarımın bitebileceğinden endişeleniyordum. Sandığımı açarken bir an duraksadım, o lanet kılıcı sandığıma dayalıydı. Huzursuz olduğumu görünce kılıcını alıp dizlerinin üzerine koydu.</em></p>

    <p><em>“Lonakların batıl bir inancı var. Kılıçlarının, öldürdükleri düşmanlarının ruhlarıyla dolduğuna inanırlar,” dedi. “Topuzlarına ve kılıçlarına isim verip, Karanlık tarafından ele geçirildiğini düşünürler. Benim halkımın böyle inançları yoktur. Bir kılıç sadece bir kılıçtır. İnsan öldüren kılıç değil, insandır.”</em></p>

    <p><em>Bana bunları neden anlatıyordu? Kendisinden çok daha fazla mı nefret etmemi istiyordu? Kılıcın kabzasının üzerindeki yara izi olan güçlü eline bakınca aklıma, İmparator’un resmi bir törenle Umut adını taktığı Seliesen’in nasıl İmparatorluk Muhafızları tarafından aylar boyunca sıkı bir şekilde eğitildiği; kılıç ve mızrağı yeterli, hatta becerikli bir şekilde kullanmayı öğrendiği geldi. “Umut bir savaşçı olmak zorunda,” demişti bana. “Tanrılar ve halk bunu bekliyor.” İmparatorluk Muhafızları onu kendilerinden biri olarak kabul etmişti ve Janus ordularını bizim kıyılarımıza göndermeden önceki yaz aylarında onlarla beraber çarpışıp savaştaki cesareti dolayısıyla övgülere mazhar olmuştu. Ama Umut Katili’yle karşılaştığında hiçbiri işine yaramamıştı. Kuzeyli’nin eninde sonunda o lanet günde neler olduğunu anlatacağını biliyordum ve olayı pek çok ağızdan duymuş olsam da Al Sorna’nın kendisinden duyma düşüncesi bile sadece korkunç değil, ayrıca dayanılmazdı da.</em></p>

    <p><em>Tekrar oturdum ve mürekkep şişesini açtım, kuştüyü kalemimi içine daldırdım ve yere koyduğum parşömeni düzleştirmeye başladım. “Karanlık,” dedim. “Nedir?”</em></p>

    <p><em>“Senin insanların onu büyü olarak adlandırıyor sanırım.”</em></p>

    <p><em>“Onlar öyle diyor, ben hurafe olarak adlandırıyorum. Sen öyle şeylere inanıyor musun?”</em></p>

    <p><em>Bir an durdu ve söylemek üzere olduğu kelimeleri dikkatlice seçtiği izlenimine kapıldım. “Bu dünyanın bilinmedik pek çok yüzü var.”</em></p>

    <p><em>“Savaş hakkında anlatılan hikâyelerde Kuzeylilerden, özellikle de senden çok güçlü büyü sahibi biri olarak bahsediliyor. Söylenene göre Kanlı Tepe’de askerlerimizin akıllarını bulandıran senin büyünmüş, keza Linesh’in duvarlarından gizlice girmenizi sağlayan da.”</em></p>

    <p><em>Ağzı alaycı bir şekilde kıvrıldı. “Kanlı Tepe’de büyü falan yoktu, sinirli oldukları için düzgün düşünemeyen askerler kendilerini kesin ölümün kucağına bıraktılar. Linesh’e gelince, limandaki bok kokan bir kanalizasyon pek de büyü sayılmaz. Ayrıca bir Diyar Muhafızı, Karanlık kullanımını yalnızca önerse bile büyük ihtimalle kendi askerleri tarafından en yakın ağaçtan sallandırılır. Karanlık’ın, İtikad’ı reddeden türden tapınma yollarının vazgeçilmez bir unsuru olduğu düşünülüyor.”</em></p>

    <p><em>Tekrar durdu ve kucağındaki kılıca baktı. “Bir hikâye anlatabilirim, tabii dinlemek istersen. Çocuklarımızı Karanlık’ın tehlikelerine karşı uyarmak için anlattığımız bir hikâye.”</em></p>

    <p><em>Kaşlarını kaldırıp bana baktı. Kendimi mit ve masal antolojisti değil tarihçi olarak tanımlasam da bu tarz hikâyeler kimi zaman bazı olaylardaki gerçeği açığa çıkarma açısından yararlıdır. Hiçbir işe yaramasa bile, en azından çoğu kişinin mantıklı olduğunu zannettiği yanılgıları ortaya koyar. “Anlat,” dedim omzumu silkerek.</em></p>

    <p><em>Tekrar konuşmaya başladığında sesi değişmiş, ciddi ama akıcı bir şekilde, bir masalcı gibi konuşmaya başlamıştı. “Toplanın ve iyi dinleyin Cadı’nın Piçi hikâyesini. Dinlemeyin zayıfsa kalbiniz, doluysa mesaneniz. Bu dehşet verici ve korkunç hikâyeyi anlatmayı bitirdiğimde lanet edebilirsiniz bana hikâyeyi dillendirdim diye.</em></p>

    <p><em>“Eski Renfael’in en karanlık ormanının en karanlık kısmında, Diyar zamanından önce bir köy varmış. Bu köyde bir cadı yaşarmış. Göze hoş görünürmüş ama kalbi en kara geceden de karaymış. Köydekilere tatlı ve nazik bir şekilde davranırmış ama ruhu kötü ve kıskançmış. Arzuymuş çünkü hareketlerinin sebebi; ete, altına ve ölüme duyduğu arzu. Genç yaşında onu Karanlık almış ve kız da bilerek isteyerek bırakmış kendini onun iğrençliklerine. Reddetmiş İtikad’ı ve güç almış karşılığında. Erkekleri parmağında oynatma, tutkularını ateşleme ve onun için birbirinden rezil işler yaptırma gücüne sahip olmuş.</em></p>

    <p><em>“Büyüsünün etkisine kapılan ilk kişi, tutumlu davranarak ve çok çalışarak cadının arzusunu cezbedecek kadar zenginleşen köyün Temsilci’si olmuş. Her gün adamın çalıştığı yerin önünden geçip gizlice ve ustaca kendini övmeye başlamış, ta ki adamın ona olan tutkusu küçük alevlerden etrafı kasıp kavuran bir ateşe dönene kadar. Bu ateş adamın mantığını eritmiş ve cadının Karanlık-fısıltılarının kurbanı olmuş: Karını öldür ve yerine beni al. Ve uğursuz bir gece Avcı’nın Oku olarak bilinen zehri karısının yemeğine katmış adam, olmuş sabah, kalmamış karısının alacak nefesi.</em></p>

    <p><em>“Orta yaşlı ve geçmişinde hastalıklar geçirmiş olan Temsilci’nin karısının ölümü şüphe çekmemiş köyde. Zavallı kadını ateşe verdiklerinde perdelemiş cadı hoşnutluğunu yaşlarla. Sonra Temsilciye Karanlık gücüyle seslenmeye başlamış: ‘Beni hediyelere boğ, senin olayım.’ Ve hediyeler aldı ona, güzel bir at, mücevherler ve altın ve gümüş, ama zekiymiş cadı ve reddetmiş hepsini, rezalet demiş, uygunsuz demiş kendisi gibi genç bir kadına kur yapmasına, hem de karısının ölümünden bu kadar kısa bir zaman sonra. Eziyetler etmiş ona, önce çağırmış, adam gelince de geri çevirmiş onu. Çok geçmeden zalimliği aklını kaçırtmış adama ve arzusunun Karanlık tutsaklığından kaçmak için gitmiş ormana, uzun bir meşenin dalında asmış kendini, ardında da bırakmış bir mektup, anlatmış karısını öldürdüğünü ve deliliğinin sebebinin cadı olduğunu.</em></p>

    <p><em>“Tabii inanmamış köylüler ona, o kadar tatlıymış cadı, o kadar nazik. Daha genç bir kadına tutuldu diye delirmiştir Temsilci demişler. Onu ateşe vermiş ve bu berbat olayları unutmaya çalışmışlar. Ama tabii cadının bitmemiş işi, zira gözünü dikmiş köyün demirci ustasına. İri, yakışıklı, kolu ve kalbi güçlü bir adammış demirci, ama onun kalbi bile kadının Karanlık gücüyle bükülecekmiş.</em></p>

    <p><em>“Köylülerden ayrı yaşıyormuş cadı, daha iyi tatbik edebilmek için alçak sanatını gözlerden uzakta. İnsanın kalbi gibi rüzgâra da yön verebiliyormuş ve demirci ustası ormanda kömür yakarken karlı dağları kırbaçlasın diye kuzeyden şiddetli bir rüzgâr çağırmış. Demirci ustası kadının evine sığınmak durumunda kalınca, bütün gücüyle karşı koysa da cadı onu kendisiyle yatmaya zorlamış ve işte bu siyah, kötü birliktelikten doğmuş cadının korkunç piçi.</em></p>

    <p><em>“Utançmış büyüsünü bozan cadının, karısına ihanet etmeye zorlanmış iyi bir adamın duyduğu utanç, utançtan ertesi sabah kadının ayartmalarına kanmamış ve utançtan duymazdan gelmiş demirci köye kaçarken kadının tehditlerini ve aptallıktan anlatmamış kimseye olanları.</em></p>

    <p><em>“Ve cadı beklemiş. Karnında kara tohum büyürken beklemiş. Kış geçip bahar gelmiş ve ekinler uzamaya başlamış, o beklemiş. Hasat zamanı tırpanlar bilendiğinde ve iğrenç yaratığı bacaklarının arasından korkunç bir şekilde çıktığında ise harekete geçmiş.</em></p>

    <p><em>“Ne öncesinde, ne de sonrasında eşi benzeri görülmemiş bir fırtına gelmiş. Kuzeyden güneye, doğudan batıya göğü kül rengi bulutlar kaplamış ve beraberinde aşırı miktarda rüzgârlar ve yağmurlar getirmiş. Üç hafta boyunca rüzgâr esmiş ve yağmur yağmış. Köylüler üç hafta sonra korkudan sığındıktan evlerinden çıktıklarında bütün ekinlerin mahvolduğunu görmüş. O yıl biçtikleri tek ürün açlık olmuş.</em></p>

    <p><em>“Ormana baktıklarında avlanıp beslenebilmek için; bütün yaratıkların, cadının Karanlık fısıltılarıyla kaçmış olduğunu görmüşler. Çocuklar açlıktan ağlamaya başlamış, yaşlılar hastalanmış ve herkes tek tek Öte’ye geçmek için yola çıkmış. Bütün bunlar olurken cadı ormandaki küçük kulübesindeymiş çünkü onun ve piçinin bol bol yemeği varmış. Her şeyden habersiz hayvanlar Karanlık konusunda o kadar tecrübeli biri tarafından kolayca avlanmış.</em></p>

    <p><em>“Çok sevdiği annesi öldüğü zaman demirci ustası gerçeği itiraf etmiş. Toplanmış köylülere cadının bütün yaptıklarını ve kendisinin de cadının ormanda gezdirdiği, açlık çeken çocuklara gülen iyi besili piçin babası olduğunu söylemiş. Köylüler bir karara varmış; Cadı sürülmeliymiş.</em></p>

    <p><em>“Önce onları ikna etmek için gücünü kullanmayı denemiş, demirciyi yalanlamış ve onu tecavüzle suçlamış. Ama artık gerçeği görebildikleri, her yalanının parçası olan zehri duyabildikleri, güzel yüzünün arkasında saklı olan kötü parıltıyı fark ettikleri için gücünün etkisi yokmuş. Ellerinde yanan meşalelerle onu sürmüşler ve kulübesini yakmışlar. Kötü bebeğini göğsüne bastırmış ormana kaçarken gerçek yüzü açığa çıkmış ve onlara lanet okumuş... ve intikam yemini etmiş.</em></p>

    <p><em>“Ve köylüler evlerine dönüp önlerindeki kış aylarında hayatta kalabilmek için ellerinden geleni yaparken cadı ormanın daha önce hiç kimsenin adım atmadığı karanlık kuytularında bir saklanma yeri bulmuş ve dölüne Karanlık’ın yollarını öğretmeye başlamış.</em></p>

    <p><em>“Yıllar geçmiş, köylüler ölülerini gömüp ölmeyi reddetmiş. Yıllar geçmiş ve cadı uzak bir anı olmuş, soğuk gecelerde çocukları korkutmak için anlatılan bir hikâye. Ekinler büyümüş, mevsimler geçmiş ve bir kez daha her şey yolunda gibiymiş. Ne kadar körlermiş oysaki, çırılçıplaklarmış onları bekleyen fırtınanın önünde. Zira bir canavar yaratmış piçinden cadı. Cılız, ormanda delirmiş bir çocuk gibi görünse de içine zerk ettiği Karanlık varmış derinlerinde. Önce göğsünden lekeli sütüyle beslemiş, sonra pis sığınaklarında fısıltılarla eğitmiş ve en sonunda da kendi kanıyla kirletmiş. Feda etmiş kendisini bu nefret dolu kadın, çocuk büyüyünce kendi bileklerini kesip kanını içirmiş ona. Ve içmiş çocuk, cadı bir posaya dönene kadar kana kana içmiş ve cadı İtikadsızları bekleyen hiçliğe gitse de biliyormuş intikam gününün yakın olduğunu.</em></p>

    <p><em>“Önce hayvanlarından başlamış. Çok sevdikleri evcil hayvanlar gecenin köründe kaybolup, sabaha işkenceden ölmüş bir şekilde bulmaya başlamışlar. Sonra buzağıları ve domuzları kaybolmaya, başları sabaha köyün her köşesindeki çitlere geçirilmiş halde bulunmaya başlanmış. Onlara saldıran gerçek tehlikeden habersiz, korku içinde gece olduğunda gözcüler dikmişler, meşaleler yakmışlar ve silahlarını yakınlarında tutmuşlar. Nafile.</em></p>

    <p><em>“Hayvanlardan sonra çocukları için gelmiş, beşiklerindeki ve emekleyen bebekler kaybolmuş ve korkunçmuş sonları. Sinirli, çıldırmış bir halde ormanı didik didik etmişler, avcılar izlerin peşine düşmüş, her bilinen saklanma yeri aranmış ve bu görünmeyen canavarı yakalamak için tuzaklar hazırlanmış. Hiçbir şey bulamamışlar ve yaşananlar devam etmiş, güz gelmiş ve sonra kış, gecelik işkenceler ve ölüm devam etmiş. Ve sonra kışın soğuğu onları avucunun içine aldığında sonunda ortaya çıkmış, öğlen vakti öylece köye girmiş. Bu raddede korkuları o kadar büyükmüş ki ona karşı el bile kaldıramayıp yalvarmışlar. Çocukları ve hayatları için yalvarmışlar, onu rahat bırakması için ellerinde avuçlarında ne varsa sunmuşlar.</em></p>

    <p><em>“Ve gülmüş Cadı’nın Piçi. Normal bir çocuğun gülüşü değilmiş bu, ne de normal bir insanın gülüşü. Ve o gülüşle, sonlarının geldiğini anlamışlar</em></p>

    <p><em>“Yıldırımı çağırmış ve köy yanmış. İnsanlar nehre kaçmış ama nehri bendini aşana kadar yağmurla taşırmış ve boğulmuşlar. İntikam hissi sönmeyince onları dondurmak için kuzeyden bir rüzgâr çağırmış. Ve donduklarında buzun üzerinde yürümüş ve sonra babasını görmüş, demirci ustasını, suratı dehşet içinde, sonsuza kadar donmuş bir şekilde.</em></p>

    <p><em>“Ona ne olduğunu kimse bilmiyor, ama kimileri çok soğuk gecelerde, bir zamanlar köyün olduğu rivayet edilen yerde ormanda gülüşünün yankılandığını söyler, çünkü köyledir kendilerini Karanlık’a tamamen verenler, hayattan ayrılmak yasaktır onlara ve sonsuza kadar kapalıdır Öte’nin kapıları.”</em></p>

    <p><em>Al Sorna sustu. Düşünceli bir halde bakışlarını kılıcına indirdi. Bu korkunç hikâyeye önem verdiğini hissettim, anlatırkenki ciddiyeti benim anlayamadığım bir şeyden kaynaklanıyor gibiydi. “Bu hikâyeye inanıyor musun?” diye sordum.</em></p>

    <p><em>“Her hikâyede bir gerçeklik payı vardır derler. Belki zaman içinde senin gibi eğitimli biri bundaki gerçeklik payını bulur.”</em></p>

    <p><em>“Halk arasında anlatılan hikâyeler benim alanım değil.” Cadı’nın Piçi hikâyesini yazdığım parşömeni kenara koydum. Bu hikâyeyi birkaç yıl sonra tekrar okuyacak ve önerisini dinlememiş olmamın pişmanlığını duyuyor olacaktım.</em></p>

    <p><em>Yeni sayfalar aldım ve beklentiyle ona baktım.</em></p>

    <p><em>Gülümsedi. “Sana Kral Janus’la ilk tanıştığım zamanı anlatayım.”</em></p>
  </div>
</body>
</html>
