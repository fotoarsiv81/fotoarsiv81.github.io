<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Verniers’in Kaleminden</h2>

    <p><em>Pek çok adı vardı. Daha otuz yaşına gelmemiş olmasına rağmen, tarih ona bol unvan ihsan edilmesini layık görmüştü: Onu bize eziyet etsin diye gönderen deli kralın karşısında Diyar’ın Kılıcı, savaşlar boyunca onu izleyen adamların yanında Genç Atmaca, Cumbraelli düşmanlarına karşı Karanlıkkılıç ve sonradan öğrendiğime göre Büyük Kuzey Ormanı’nda yaşayan esrarengiz kabileler arasında da Beral Shak ur adıyla anılırdı yani; Kuzgun Gölgesi.<a href="../Text/Section0058.xhtml#Footnote0001" id="Backlink0001"><sup>[1]</sup></a></em></p>

    <p><em>Ama benim insanlarım onu tek bir isimle tanırdı ve onu iskeleye getirdiklerinde aklımda dönüp duran da bu isimdi:</em> Umut Katili. Yakında öleceksin ve ben de bunu göreceğim. Umut Katili.</p>

    <p><em>Çoğu adamdan daha uzun boylu olsa da duyduğum hikâyelerin aksine dev gibi olmadığını gördüğüme şaşırmıştım. Yüz hatları sert dursa da yakışıklı olduğu söylenemezdi. Kaslı bir yapısı vardı ama hikâye anlatıcılarının anlata anlata bitiremedikleri adalelere sahip değildi. Dış görünüşünde, hakkında yaratılan efsaneye yakışır tek şey gözleriydi: oltutaşı kadar kara ve atmacanınki kadar delici. Gözlerinin insan ruhunu soyabildiğini, bakıştığı birinin ondan hiçbir sır saklayamayacağını söylerlerdi. Buna hiç inanmamıştım, ama şimdi diğerlerinin neden inanmış olabileceklerini görüyordum.</em></p>

    <p><em>Mahkûma bir bölük İmparatorluk Muhafızı eşlik ediyordu. Mızrakları hazır pozisyonda ve hemen yanında atlarını sürüyorlar, herhangi bir sıkıntı çıkma tehlikesine karşı sert bakışlarla kalabalığı tarıyorlardı. Kalabalık ise sessizdi. Yanından geçerken ona bakmak için duruyorlar, ama ne bağırıp çağırıyor ne de bir şeyler fırlatıyorlardı. Bu adamı tanıdıklarını hatırlıyorum. Kısa bir süreliğine onların şehirlerini yönetmiş ve duvarlarının içinde yabancı bir orduyu komuta etmişti. Yine de suratlarında nefret ya da intikam arzusu görmüyordum. Meraklı bir halleri vardı. O neden buradaydı? Neden hâlâ yaşıyordu ki?</em></p>

    <p><em>Bölük iskeleye geldiğinde durdu ve mahkûmu bekleyen gemiye bindirmek üzere atından indirdiler. Notlarımı bir kenara koydum, dinlenme yerimden çıkıp baharat dolu bir fıçının üzerine çıktım ve bölükten sorumlu yüzbaşıya başımla selam verdim. “Hürmetler, efendim.”</em></p>

    <p><em>Güney İmparatorluğu’ndan geldiğini belli eden siyah derisi ve çene hattı boyunca devam eden soluk bir yara izi bulunan deneyimli yüzbaşı, selamımı ezberlenmiş bir formaliteyle aldı ve karşıladı. “Lord Verniers.”</em></p>

    <p><em>“Umarım yolculuğunuz sorunsuz geçmiştir.”</em></p>

    <p><em>Yüzbaşı omzunu silkti. “Şurda burda birkaç tehdit o kadar. Jesseria’dakiler Umut Katili’nin leşini tapınaklarının çan kulesinden sallandırmak istediklerinden bi’ kaç kelle almak durumunda kaldık.”</em></p>

    <p><em>Bu itaatsizlik haberini duyunca sinirlendim. Mahkûmun geçirileceği yolun üstündeki bütün kasabalarda İmparator’un Fermanı okunmuştu ve içeriği de oldukça basitti: Umut Katili’ne zeval gelmeyecek. “İmparator bunu öğrenecek,” dedim.</em></p>

    <p><em>“Nasıl isterseniz, ama küçük bir mevzuydu.” Mahkûma döndü. “Lord Verniers, size İmparator’un esiri Vaelin Al Sorna’yı sunuyorum.”</em></p>

    <p><em>Uzun boylu adama şeklen başımla selam verdiğimde, ismi aklımda dönmeye başladı.</em> Umut Katili, Umut Katili... <em>“Hürmetler, efendim,” dedim zar zor.</em></p>

    <p><em>Bir saniyeliğine göz göze geldik. Kara gözleri delici ve sorgulayıcıydı. Bir an için, acayip hikâyelerin doğru olup olmadığını düşünmeye başladım; şu yabaninin bakışlarının büyülü olduğunun anlatıldığı hikâyeler. Acaba gerçekten de gerçeği insanın ruhundan çekip alabiliyor muydu? Savaştan beri Umut Katili’nin gizemli güçleri hakkında epey hikâye türemişti. Hayvanlarla konuşabildiği, İsimsiz’e hükmedebildiği ve hava olaylarını dilediğince kontrol edebildiği söyleniyordu. Kılıcı öldürdüğü düşmanlarının kanıyla dövülmüş ve savaşta asla kırılmazmış. Ve en kötüsü de o ve halkının ölülere taptığı, atalarının gölgeleriyle iletişim kurup büyü yoluyla türlü kötülük çağırdıkları anlatılıyordu. Bu tarz saçmalıklara pek kulak asmıyordum. Kuzeylilerin büyüleri o kadar güçlü idiyse bizim tarafımızdan nasıl bu kadar ağır bir yenilgiye uğratılmayı becermişlerdi?</em></p>

    <p><em>“Lordum.” Vaelin Al Sorna’nın sesi sert ve aksanı da ağırdı. Alpiran dilini bir zindanda öğrenmişti ve ses tonu yüz savaş boyunca kazanmak için kılıç seslerini ve ölenlerin çığlıklarını bastırmaya çalışmaktan dolayı kalınlaşmıştı. Bu savaşlardan birisinde ben en yakın arkadaşımı, İmparatorluk da geleceğini kaybetmişti.</em></p>

    <p><em>Yüzbaşıya döndüm. “Neden zincirlendi? İmparator ona saygılı davranılması gerektiğini emretmişti.”</em></p>

    <p><em>“Onu zincirsiz görmek insanların hoşuna gitmiyordu,” dedi yüzbaşı. “Mahkûm, beladan sakınalım diye bunu kendisi önerdi.” Al Sorna’nın yanına gitti ve zincirleri çözdü. İri adam yaralı elleriyle bileklerini ovuşturdu.</em></p>

    <p><em>“Lordum!” diye bir bağırış geldi kalabalığın içinden. Dönüp baktığımda beyaz bir cüppe içerisinde şişman bir adamın bize doğru koştuğunu gördüm. Böyle bir harekete alışık olmadığı belliydi zira suratında kendisini fazla zorlamaktan oluşan ter damlaları vardı. “Bir dakika, lütfen!”</em></p>

    <p><em>Yüzbaşının eli kılıcına gitti ama Al Sorna endişelenmiş gibi durmuyordu. Cüsseli adam yaklaşınca gülümsedi. “Vali Aruan.”</em></p>

    <p><em>Cüsseli adam durdu ve fularıyla yüzündeki teri sildi. Sol elinde büyük bir bohça vardı. Bana ve kaptana bakarak başıyla selam verdi ama mahkûmla konuşuyordu. “Lordum, sizi tekrar göreceğimi düşünmüyordum. İyi misiniz?”</em></p>

    <p><em>“Evet, Vali. Siz?”</em></p>

    <p><em>Cüsseli adam sağ elini açtığında eline dolamış olduğu fular çözüldü ve her birinde üzeri değerli taşlarla süslü yüzükler olan parmakları gözler önüne serildi. “Vali değilim artık. Sadece yoksul bir tacir. Ticaret de eskisi kadar iyi değil ama yuvarlanıp gidiyoruz işte.”</em></p>

    <p><em>“Lord Verniers.” Vaelin Al Sorna beni işaret etti. “Bu da Linesh Şehri’nin eski Valisi Holus Nester Aruan.”</em></p>

    <p><em>“Müşerref oldum Efendim.” Aruan hafifçe eğilerek beni selamladı.</em></p>

    <p><em>“Müşerref oldum Efendim,” diye resmi bir cevap verdim ben de. Demek Umut Katili’nin elinden şehir aldığı adam buydu. Aruan’ın savaştan sonra yitik onuruna rağmen kendi canını almaması büyük bir tartışma konusu olmuştu ama İmparator (Tanrılar bilgeliği ve merhametine zeval getirmesin), Umut Katili’nin işgalinin olağanüstü ahvali ışığında Aruan’a merhamet göstermişti. Ama merhameti, valiliğini devam ettirmesini kapsamıyordu.</em></p>

    <p><em>Aruan tekrar Al Sorna’ya döndü. “İyi olmanıza sevindim, İmparator’a bir mektup yazıp size merhamet göstermesini rica ettim.”</em></p>

    <p><em>“Biliyorum. Davam sırasında mektubunuz okundu.”</em></p>

    <p><em>Aruan’ın kendi hayatı pahasına yazdığı mektubunda, savaş sırasında Umut Katili’nin garip, kendinden beklenmedik şekilde cömert ve merhametli bir şekilde davrandığını yazıyordu. Bunu dava kayıtlarını okuyarak öğrenmiştim. İmparator her şeyi sabırla dinlemiş ve sonra yargılananın mahkûmun suçları olduğunu, erdemleri olmadığını söylemişti.</em></p>

    <p><em>“Kızınız iyi mi?” diye sordu mahkûm, Aruan’a.</em></p>

    <p><em>“Çok, bu yaz evleniyor. Bir gemi yapımcısının beceriksiz oğluyla, ama yoksul bir baba ne yapsın? Sizin sayenizde en azından yaşıyor da kalbimi kırıyor.”</em></p>

    <p><em>“Sevindim. Düğüne, kalbinizin kırılmış olmasına değil. İyi dileklerim, sunabileceğim tek hediyedir.”</em></p>

    <p><em>“Lordum, aslında ben bir hediye getirdim.”</em></p>

    <p><em>Aruan iki eliyle bohçayı kaldırdı ve garip bir ciddiyetle Umut Katili’ne sundu. “Yakında buna tekrar ihtiyacınız olacağını duydum.”</em></p>

    <p><em>Bohçayı alıp yaralı elleriyle düğümünü çözmeden önce Kuzeyli kısa bir süre tereddüt etti. Bohçanın içinden tanıdık tasarımı olmayan bir kılıç çıktı. Yaklaşık bir metre uzunluğunda olan kılıç, Alpir askerleri tarafından tercih edilen kıvrık kılıçların aksine düzdü. Kabza kısmında, eli koruyan tek bir çıkıntı vardı ve kılıçta süs denebilecek tek şey kabza ucundaki saf çelik toptu. Kılıcın kınında ve kabzasındaki çizikler yıllardır kullanıldığını gösteriyordu. Bu merasimlerde kullanılan bir kılıç değildi ve korkunç bir telaşla bu kılıcın ona ait olduğunun farkına vardım. Bizim kıyılarımıza taşıdığı kılıçtı bu. Onu Umut Katili yapmış olan kılıç.</em></p>

    <p><em>Dehşete düşmüş bir halde, “Bunu sakladın mı?” diye bağırdım Aruan’a.</em></p>

    <p><em>Cüsseli adam bana doğru dönerken ifadesi donuklaştı. “Onurum gereği, lordum.”</em></p>

    <p><em>“Teşekkürler,” dedi Al Sorna, ağzım köpürmüş bir halde kötü sözler sarf etmeden önce. Kılıcı eline aldı ve kınından birkaç santim çıkarttığı anda Yüzbaşı bir adım öne attı, ama Al Sorna yalnızca kılıcın yan tarafına parmağıyla dokunup, “Hâlâ keskin,” dedikten sonra kılıcı tekrar kınına soktu.</em></p>

    <p><em>“İyi baktık. Belli aralıklarla yağladık ve biledik. Küçük bir hediyem daha var.” Aruan elini uzattı, avucunda bir yakut vardı. İyi kesilmiş, küçük sayılmayan bir taştı ve şüphesiz aile koleksiyonundaki daha değerli olan taşlardan biriydi. Aruan’ın minnettarlığının sebebini biliyordum, ama bu yabaniye açıkça gösterdiği saygı ve kılıcın bizimle birlikte orada olması beni rahatsız ediyordu.</em></p>

    <p><em>Al Sorna şaşkın bir şekilde başını salladı. “Vali, bunu kabul ede...”</em></p>

    <p><em>Yanına yaklaştım ve usulca konuştum. “Sana hak ettiğinden büyük bir onur bahşediyor, Kuzeyli. Reddedersen hem ona hakaret etmiş olur, hem de onursuzca davranmış olursun.”</em></p>

    <p><em>Aruan’a dönüp gülümsemeden önce bana bakıp siyah gözlerini devirdi. “Böyle bir cömertliği geri çeviremem.” Taşı aldı. “Her daim saklayacağım.”</em></p>

    <p><em>“Umarım öyle olmaz,” dedi Aruan gülerek. “Kişi mücevherlerini ancak satmaya gerek duymadığı zaman tutar.”</em></p>

    <p><em>“Sen, oradaki!” İskelede demirlemiş, az ötedeki bir Melden kadırgasından birisi seslendi. Kürek sayısına ve gövdesinin genişliğine bakılınca ünlü savaş gemilerinden ziyade yük gemisine benziyordu. Başındaki kırmızı banttan geminin kaptanı olduğu belli olan uzun siyah sakallı, kısa ama sağlam yapılı bir adam geminin arşesinden el sallıyordu. “Umut Katili’ni buraya getirin Alpirli köpekler!” diye, alışılagelmiş Meldenli edebiyle bağırdı. “Biraz daha oyalanırsak uygun akıntıyı kaçıracağız.”</em></p>

    <p><em>“Adalar’a gidiyoruz,” dedim mahkûma, bir yandan da eşyalarımı topluyordum. “Kaptanımızı sinirlendirmesek iyi olur”</em></p>

    <p><em>“Demek doğru,” dedi Aruan. “Leydi için savaşmak için Adalar’a gidiyorsunuz?” Sesinde tatsız bir huşu vardı ve bu hoşuma gitmemişti.</em></p>

    <p><em>“Doğru.” Aruan’ın elini sıktı ve bana dönmeden önce muhafızların liderine başıyla selam verdi. “Lordum. Gidelim mi?”</em></p>

    <p class="bolum_arasi">* * *</p>

    <p><em>“İmparator’a en yakın yalakalardan biri olabilirsin, yazar bozuntusu,” geminin kaptanı parmağını göğsüme dayamıştı, “ama bu gemi benim krallığım. Ya burada kalırsın ya da yolculuğun geri kalanını grandiye<a href="../Text/Section0058.xhtml#Footnote0002" id="Backlink0002"><sup>[2]</sup></a> bağlı bir şekilde geçirirsin.”</em></p>

    <p><em>Yatacağımız yer geminin pruvasında, geminin ambarından perdeyle ayrılmış bir bölümdü. Ambardan salamura, sintine suyu, bir sürü meyve, kurutulmuş balık ve İmparatorluk’un meşhur baharat kokuları geliyordu. Kusmamak için kendimi zor tutuyordum.</em></p>

    <p><em>“Ben İmparatorluk Tarihçisi, Âlimler’in İlki ve İmparator’a hizmet etmeyi onur sayan Lord Verniers Alishe Someren’im,” diye cevap verdim. Koku yüzünden burnuma tuttuğum mendil ağzımı da kapıyor, sözcüklerimin duyulmasını birazcık zorlaştırıyordu. “Gemi Lordları’nın temsilcisi ve İmparatorluk tutsağının resmi refakatçisiyim. Bana saygılı davranacaksın korsan, yoksa bir anda güverteye yirmi muhafız çağırıp seni tayfanın önünde kırbaçlatırım.”</em></p>

    <p><em>Kaptan bana doğru yaklaştı; nefesinin, ambardan daha kötü koktuğuna inanamamıştım. “O zaman demir aldığımızda balinalara yedirilecek yirmi bir adam olur, kâtip bozuntusu.”</em></p>

    <p><em>Al Sorna yerdeki yatakları ayağıyla dürtüp kontrol ettikten sonra kısa bir süre etrafa baktı. “Yeterli. Yemek ve su da lazım olacak.”</em></p>

    <p><em>Sinirlendim. “Gerçekten de bu fare deliğinde uyumaya razı mısın? Burası iğrenç.”</em></p>

    <p><em>“Bir de zindanları bilseniz. Orada da çok fare var.” Kaptana döndü. “Su fıçısı ön güvertede mi?”</em></p>

    <p><em>Kaptan kalın parmaklarıyla sakalını sıvazladı. Uzun boylu adama bakıyor, kendisiyle dalga geçip geçmediğini anlamaya çalışıyor ve zorunda kalırsa onu öldürüp öldüremeyeceğini hesaplıyordu. Kuzey Alpir kıyısında bir deyiş vardır: Sırtını kobraya dön, Meldenliye dönme. “Demek Kalkan’la düello yapacak olan sensin. Ildera’da sana bire yirmi veriyorlar. Ben de bahis oynasam mı diye düşünüyorum. Kalkan, Adalar’daki en usta savaşçı. Kılıcıyla bir sineği bile ikiye bölebilir.”</em></p>

    <p><em>“Kendisi böyle bir üne layık.” Vaelin Al Sorna gülümsedi. “Su fıçısı?”</em></p>

    <p><em>“Orada. Her gün adam başı bir testi hakkınız var. Sizin gibi iki eleman yüzünden tayfama sıkıntı çektirtmem. Bizim gibi pis heriflerle yemek yemekten rahatsız olmazsanız mutfaktan yemek alabilirsiniz.”</em></p>

    <p><em>“Daha pisleriyle bile yemiştim. Kürek çekmek için fazladan adama ihtiyacınız olursa bana söyleyebilirsin.”</em></p>

    <p><em>“Kürek çektin mi daha önce?”</em></p>

    <p><em>“Bir kere.”</em></p>

    <p><em>Kaptan homurdandı. “İdare ederiz biz.” Bakmak için arkasını döndüğünde, “Bir saat içinde demir alacağız. Biz işleri halledene kadar ayakaltında dolanmayın,” dedi.</em></p>

    <p><em>“Ada yabanisi!” dedim hiddetle kaptan gittikten sonra. Eşyalarımı ve tüy kalemim ile mürekkebimi çıkardım. İmparator’a bir mektup yazmak üzere yatağa oturmadan önce, yatağın altında fare var mı diye kontrol ettim. Bu hakareti İmparator’a bildirmek istiyordum. “Bir daha Alpir kıyılarında gemisini bağlayacak palamar bulamayacak.”</em></p>

    <p><em>Vaelin Al Sorna sırtı dik bir şekilde oturdu. “Dilimi biliyor musun?” diye sordu Kuzeyli lisanıyla.</em></p>

    <p><em>“Dilleri araştırıyorum,” dedim. “İmparatorluğun en yaygın kullanılan yedi dilini akıcı bir şekilde konuşabiliyorum, beş tanesini de derdimi anlatacak kadar biliyorum.”</em></p>

    <p><em>“Etkileyici. Seordah dilini biliyor musun?”</em></p>

    <p><em>Başımı parşömenden kaldırdım. “Seordah mı?”</em></p>

    <p><em>“Büyük Kuzey Ormanı’nın Seordah Sil’lileri. Onlar hakkında bir şey biliyor musun?”</em></p>

    <p><em>“Kuzeyli yabaniler hakkında ne kapsamlı bir bilgiye sahibim, ne de kapsamlı bir bilgiye sahip olma gerekliliği görüyorum.”</em></p>

    <p><em>“Eğitimli biri olmana rağmen cehalet seni mutlu ediyora benziyor.”</em></p>

    <p><em>“Keşke seni de hiç tanımamış olsaydım derken bütün ulusum adına konuştuğumu düşünüyorum.”</em></p>

    <p><em>Kafasını bana çevirip baştan aşağı süzdü. “Sesinde nefret var.”</em></p>

    <p><em>Ona aldırış etmeyip İmparatorluk yazışması için gerekli olan resmi giriş cümlelerini yazmaya devam ettim.</em></p>

    <p><em>“Onu tanıyordun, değil mi?” diye sordu.</em></p>

    <p><em>Kalemim durdu. Gözlerine bakmadım.</em></p>

    <p><em>“Umut’u tanıyordun.”</em></p>

    <p><em>Kalemimi bir kenara koyup ayağa kalktım. Birden ambarın kokusu ve bu yabaniye bü kadar yakın olmak bana katlanılmaz gelmişti. “Evet, tanıyordum,” dedim asabi bir şekilde. “Hepimizden iyi bir insandı. Gelmiş geçmiş en büyük İmparator olacaktı. Ama nefretimin sebebi bu değil, Kuzeyli. Senden nefret ediyorum çünkü Umut benim arkadaşımdı ve sen onu öldürdün.”</em></p>

    <p><em>Ana güverteye çıkan merdivenleri çıktım ve hayatımda ilk kez bir savaşçı olmayı diledim. Kollarımın adaleli ve kalın, kalbimin taş kadar sert olmasını ve bir kılıca sahip olup kana kan intikam almayı istedim. Ama böyle şeyler benden öteydi. Vücudum düzgündü ama güçlü değildim, sert mizaç takınabiliyordum ama acımasız değildim. Ben bir savaşçı değildim, bu yüzden de intikamımı alamayacaktım. Arkadaşım için yapabileceğim tek şey katiline refakat etmek ve İmparator istediği için arşivimizin sonsuz gerçekleri arasına girmesi için onun hikâyesinin resmi akıbetini yazmaktı.</em></p>

    <p class="bolum_arasi">* * *</p>

    <p><em>Geminin lostromosu<a href="../Text/Section0058.xhtml#Footnote0003" id="Backlink0003"><sup>[3]</sup></a> davulları çalınca tayfa küreklere asıldı ve yolculuğumuz başladı. Saatlerce güvertede kaldım ve küpeşteye dayanıp kuzey Alpir kıyılarının yeşile çalan sularının Erinean Denizi’ne doğru gittikçe derinleşip maviye dönmesini izledim. Kıyı gözden kaybolunca, kaptan ana yelkenin çekilmesini emretti ve hızımız arttı. Geminin uç tarafında Meldenlerin pek çok deniz tanrısından biri olan ve geleneksel biçimde oyulmuş bir kanatlı yılan figürü vardı; çok dişli başı adeta dalgaların köpürmesiyle oluşan sisi dövüyor, ilerliyorduk. Lostromo, kürekçilere iki saat aralıksız kürek çektikten sonra mola verdirdi ve onları yemeğe yolladı. Güvertede sabah vardiyasında olan denizciler kaldı. Halatlarla ilgileniyor, gemi hayatının bitmek bilmeyen işleriyle uğraşıyorlardı. Birkaç tanesi arada bana baktı ama hiçbiri konuşmaya yeltenmedi ve ben de bu merhamet karşısında minnettardım.</em></p>

    <p><em>Karadan birkaç fersah uzaklaşmıştık ki dalgaların arasında siyahlıklar gördük. Tayfa sevinç içinde, “Katil balinalar!” diye bağırdı.</em></p>

    <p><em>Çok hızlı hareket ettikleri için kaç tane olduklarını seçemiyordum. Arada bir su püskürtmek için yüzeye çıkıyor, sonra tekrar dalıyorlardı. Boyutlarının burundan kuyruğa altı metrenin üzerinde olduğunu yaklaşana kadar ayırt edememiştim. Güney denizlerinde daha önce gümüş renkli, oyuncu yaratıklar olan ve basit numaralar öğretilebilen yunuslar görmüştüm ama bunların boyutu farklıydı ve su yüzeyindeki kara titrek gölgeleri kaygı vericiydi; bunlar, doğanın kayıtsız acımasızlığının korkutucu siluetleriydi. Gemideki yoldaşlarım belli ki farklı düşünüyorlardı zira eski arkadaşlarını görmüşler gibi güverteden onlara sesleniyorlardı. Kaptanın meymenetsiz yüzü bile birazcık yumuşamış gibiydi.</em></p>

    <p><em>Bir katil balina yüzeye çıktı, suyun üstüne zıpladı, havada döndü ve suya tekrar daldığında gemi sallandı. Harika bir görüntüydü. Meldenliler de beğenilerini bağırarak gösteriyordu.</em> Ah Seliesen, <em>dedim kendi kendime.</em> Bunu görsen ne şiir yazardın.</p>

    <p><em>“Onların kutsal olduğunu düşünüyorlar.” Yanıma baktığımda Umut Katili’nin de küpeşteye dayanıyor olduğunu gördüm. “Bir Meldenli denizde öldüğünde, katil balinaların onun ruhunu dünyanın ucunun ötesindeki sonsuz okyanusa taşıdığını söyler.”</em></p>

    <p><em>“Batıl inanç,” diyerek burun kıvırdım.</em></p>

    <p><em>“Senin halkının da tanrıları var, değil mi?”</em></p>

    <p><em>“Halkımın var, benim yok. Tanrılar efsanedir, çocuklar için iç rahatlatıcı hikâyelerdir.”</em></p>

    <p><em>“Böyle laflar benim yurdumda hoş karşılanır, bu lafları söyleyen sen de.”</em></p>

    <p><em>“Senin yurdunda değiliz Kuzeyli. Olmak da istemem.”</em></p>

    <p><em>Denizde başka bir katil balina gözüktü ve tekrar dalmadan önce üç metre kadar yüksekliğe çıktı. “Garip,” dedi Al Sorna. “Bizim gemilerimiz bu denizi geçerken katil balinalar bizi umursamadı ve Meldenlilerinkine gitti. Belki onlar da aynı şeye inanıyordur.”</em></p>

    <p><em>“Belki,” dedim. “Ya da belki de bedava yemek hoşlarına gidiyordur.” Başımla, denize somon atan kaptanı işaret ettim. Katil balinalar balıkları daha suya düşmeden kapıyorlardı.</em></p>

    <p><em>“Neden buradasınız Lord Verniers?” diye sordu Al Sorna. “İmparator sizi neden gönderdi? Siz gardiyan değilsiniz.”</em></p>

    <p><em>“İmparator senin düellonu izleme ricamı kırmadı. Ve tabii Leydi Emeren’e evine dönerken eşlik edeceğim.”</em></p>

    <p><em>“Ölmemi izlemeye geldiniz.”</em></p>

    <p><em>“İmparatorluk Arşivi için düellonun kaydını tutmaya geldim. Sonuç olarak ben İmparatorluk Tarihçisiyim.”</em></p>

    <p><em>“Öyleymiş. Gardiyanım Gerish sizin yazdığınız, halklarımızın savaşını anlatan tarihçenizi çok beğeniyordu ve Alpir külliyatındaki en iyi eser olduğunu söylüyordu. Hayatını zindanda geçirmiş birisine göre epey bilgiliydi. Saatlerce hücremin kapısında oturur bana kitap okundu, özellikle savaş kitaplarını okurdu, onları seviyordu.”</em></p>

    <p><em>“Tarihçinin sanatının sırrı doğru araştırmadır.”</em></p>

    <p><em>“O kadar yanlış aktarmanız kötü olmuş o halde.”</em></p>

    <p><em>Bir kez daha savaşçı olabilmeyi diledim. “Yanlış mı?”</em></p>

    <p><em>“Hem de çok.”</em></p>

    <p><em>“Anladım. Belki de yabani beyninizi çalıştırıp hangi kısımların çok yanlış olduğunu söyleyebilirsiniz.”</em></p>

    <p><em>“Küçük şeyler çoğunlukla doğruydu. Ama ben Kurt Lejyonu’nun kumandanı değildim. Hatta benim kumandanı olduğum Otuz Beşinci Piyade Alayı, Diyar Muhafızları arasında Kurtlakoşanlar olarak bilinir.”</em></p>

    <p><em>“Başkente dönünce gözden geçirilip, düzeltilmiş bir baskıyı yayımlamak için zamanla yarışacağım,” dedim ifadesizce.</em></p>

    <p><em>Gözlerini kapattı. “‘Kral Janus’un kuzey kıyısını işgali, daha büyük planı olan bütün İmparatorluk’u ilhak etme yolundaki ilk adımdı.’”</em></p>

    <p><em>Kelimesi kelimesine doğruydu. Hafızası beni etkilemişti ama ona bunu söylemeyecektim. “Basit bir gerçek. Buraya İmparatorluk’u çalmaya geldin, Janus böyle bir şeyin başarılı olacağını düşünen bir deliydi.”</em></p>

    <p><em>Al Sorna başını iki yana salladı. “Kuzey kıyılarındaki limanlar için geldik. Janus, Erinean’dan geçen ticaret yollarını istiyordu. Ve deli değildi. Yaşlıydı, umutsuzdu ama deli değildi.”</em></p>

    <p><em>Böyle konuşması beni şaşırtmıştı; sonuç olarak Janus ‘büyük hain’di ve Umut Katili efsanesinin bir parçasıydı. “Peki, onun akli durumunu nasıl bu kadar iyi biliyorsun?”</em></p>

    <p><em>“Kendisi söyledi.”</em></p>

    <p><em>“Söyledi mi?” Güldüm. “Aklıma gelen bütün elçi ve Diyar yetkililerine bin tane mektup yazdım, zahmet edip de cevap yazan sayılı kişi de hep aynı şeyi söylüyordu: Janus planlarını kimseyle paylaşmazdı, ailesiyle bile.”</em></p>

    <p><em>“Ama siz de bütün İmparatorluk’u işgal etmek istediğini iddia ediyorsunuz.”</em></p>

    <p><em>“Var olan kanıttan yola çıkarak yapılmış mantıklı bir çıkarım.”</em></p>

    <p><em>“Belki mantıklıdır, ama sonuç olarak yanlış, Janus’ta bir kral kalbi vardı; gerekli zamanda sert ve buz gibi. Ama ne açgözlüydü ne de hayalperest. Diyar’ın, sizin İmparatorluk’unuzu işgal etmek için gerekli insan ve hazineyi toparlayamayacağını biliyordu. Biz limanlar için geldik. Ancak bu sayede geleceğimizi güvence altına alabileceğimizi söylemişti.</em></p>

    <p><em>“Böylesine gizli bilgileri neden seninle paylaşsın ki?”</em></p>

    <p><em>“Bir... düzen tutturmuştuk. Başkalarına söylemeyeceği şeyleri bana söylüyordu. Bazı emirlerine uymadan önce açıklama yapılması gerekiyordu. Ama bazen yalnızca birisiyle konuşmaya ihtiyacı olduğunu düşünüyorum. Krallar bile yalnızlık çekebilir.”</em></p>

    <p><em>Garip bir çekimi vardı; Kuzeyli, bana verebileceği bilgiyi istediğimi, çok istediğimi biliyordu. Ona olan saygım ve hoşnutsuzluğum arttı. Beni kullanıyordu, anlatacağı hikâyeyi yazmamı istiyordu. Sebebini bilmiyordum. Janus ve Adalar’daki düelloyla ilgili bir sebepten olduğunu tahmin ediyordum. Belki de ölmeden içini dökmek, ardında gerçekleri miras bırakıp, tarihe Umut Katili’nden daha fazlası olarak geçmek istiyordu. Hem ruhunu, hem de ölü kralını kefaret etmek için son bir çabaydı bu.</em></p>

    <p><em>Sessizliğin çınlamasına izin verip, katil balinaların bedava balıklarla karınlarını doyurup, ardından doğuya doğru gitmelerini izledim. Güneş ufukta batmaya başlayıp da gölgeler uzadığında, “Anlat bakalım,” dedim.</em></p>
  </div>
</body>
</html>
