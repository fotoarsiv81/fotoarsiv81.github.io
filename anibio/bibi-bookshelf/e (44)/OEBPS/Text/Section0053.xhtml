<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Verniers’in Kaleminden</h2>

    <p><em>“Sonra?”</em></p>

    <p><em>Al Sorna valiye söylediği son sözlerden bahsettikten sonra susmuştu. “Ne sonra?” diye sordu.</em></p>

    <p><em>Öfkeli bir şekilde karşılık vermemek için kendimi tuttum. Kuzeyli’nin beni sinirlendirmekten oldukça memnun olduğu belliydi. “Sonra ne oldu?”</em></p>

    <p><em>“Ne olduğunu biliyorsun. Duvarların dışına çıkıp bekledim. Sabah olunca bir bölük İmparatorluk Muhafızı ile Lord Velsus gelip beni aldı. Prens Malcius söz verildiği gibi Diyar’a sağ salim teslim edildi, Janus kısa bir süre sonra öldü. Davam hakkında yazdıkların da oldukça ayrıntılı zaten. Başka ne anlatabilirim?”</em></p>

    <p><em>Haklı olduğunu fark ettim; yazılı tarihi düşününce bana hikâyesini tamamen anlatmış ve savaşı çıkartan Diyar’ın nasıl bir yer olduğuna dair önceden bilinmeyen pek çok bilgi verip açıklamalar yapmıştı. Ama bir sebepten dolayı daha fazlası olduğunu, hikâyesinin eksik olduğunu hissediyordum. Aklıma duraksadığı anlar geldi. Çok kısa duraksamalardı, ama bende açıklamak istemediği bir şeyler, sakladığı olaylar olduğu izlenimi uyandırmıştı. Yatağımın üzerindeki örtüleri örten kâğıtlardaki kelimelerin zenginliğine bakınca içim karardı, zira bu hikâyeyi doğrulatmak için yapacağım yorucu ve kapsamlı araştırma gözümde büyüyordu.</em> Gerçek bu kelimelerin arasında ama nerede acaba? <em>diye düşündüm.</em></p>

    <p><em>“Peki,” dedim kâğıtlarımı düzenli bir şekilde toparlamaya çalışırken. “Savaşın sebebi bu mu? Yaşlı ve gözü kara bir adamın çılgınlığı mı?”</em></p>

    <p><em>Al Sorna ellerini başının arkasında birleştirmiş uzanıyordu. Gözlerini tavana dikmişti ve suratında dalgın ve hüzünlü bir ifade vardı. Esnedi. “Sana anlatabileceklerim bu kadar, lordum. Şimdi izin verirseniz biraz dinlenmek istiyorum. Yarın sonucunda öleceğim bir müsabakaya çıkacağım ve karşılaşmaya dinlenmiş olarak çıkmak istiyorum.”</em></p>

    <p><em>Sayfaları karıştırıp dürüst davranmadığını düşündüğüm kısımları işaretlemeye başladım. Maalesef umduğumdan daha fazla işaret koymak durumunda kaldım, hatta birkaç tane de çelişki buldum. “Onu bir daha hiç görmediğini söylemiştin,” dedim. “Ama Janus’un seni savaş entrikalarına bulaştırdığı Yazgüneşi Panayırı’nda Prenses Lyrna’yı görmüşsün.”</em></p>

    <p><em>İçini çekti ve bana doğru dönmeden konuştu. “Yalnızca selamlaştık. Bunu bahsetmeye değer görmedim.”</em></p>

    <p><em>Savaşın tarihini yazmaya hazırlanırken yaptığım araştırmalar sırasında bulduğum bir şey geldi aklıma. “Peki ya taş ustası?”</em></p>

    <p><em>Yalnızca bir an tereddüt etti, ama ben anlayacağımı anlamıştım. “Taş ustası mı?”</em></p>

    <p><em>“Linesh’te arkadaş olduğun taş ustası. Bu yüzden dükkânı ateşe verilmiş. Şehri zapt ettiğin zamanı araştırırken pek çok kişiden duyduğum bir hikâyeydi bu. Yine de şimdi ondan bahsetmedin.”</em></p>

    <p><em>Bana sırtını dönüp omzunu silkti. “Arkadaşız denemez. Şehir meydanına koymak için Janus’un heykelini yapmasını istedim. Böylece şehrin sahibi olduğu belli olacaktı. Tabii taş ustası teklifimi reddetti. Ama birisi yine de evini yaktı. Sanırım savaş bitince o ve eşi şehri terk etti, tabii bunun için iyi sebepleri vardı.”</em></p>

    <p><em>“Peki ya kızıl vebanın şehri kırıp geçirmesini engelleyen inanç kız kardeşin,” diye üzerine gittim sinirlenerek. “Peki ya o? Konuştuğum Lineshliler onun çok kibar biri olduğunu ve ikinizin yakın olduğunuzu söylediler. Bazıları sevgili olduğunuzu bile düşünüyordu.”</em></p>

    <p><em>Yorgun bir şekilde başını iki yana salladı. “Bu çok saçma. Ona ne olduğuna gelince, sanırım orduyla beraber Diyar’a döndü.”</em></p>

    <p><em>Yalan söylüyordu, bundan emindim. “Hepsini anlatmayacaksan hikâyeye başlamanın ne anlamı var?” diye sordum. “Beni aptal durumuna mı düşürmek istiyorsun, Umut Katili?”</em></p>

    <p><em>Al Sorna alaylı bir şekilde güldü. “Kendisinin aptal olduğunu düşünmeyen kişi aptaldır. İzin verin de uyuyayım, lordum.”</em></p>

    <p class="bolum_arasi">* * *</p>

    <p><em>Yok edilişinden sonra geçen yirmi sene içinde Meldenliler başkentlerini daha görkemli bir şekilde yeniden inşa etmek için harıl harıl çalışmışlar, belki de mimari bir başarıyla başkaldırılarını göstermek istemişlerdi. Şehir, takımadaların en büyük adası olan Ildera’nın güney kıyısındaki doğal limanın etrafında kümeleniyordu. Adalıların sayısız deniz Tanrısını onurlandıran, parlak mermer duvarlar ve kırmızı kiremitli çatıları çevreleyen uzun sütunlar... Al Sorna’nın kendisi kadar heybetli babasının ordusuyla ateş ve yıkım saçmak için kıyıya çıktığı zaman sütunları nasıl devirdiğini okumuştum. O zamandan hayatta kalanlar Diyar Muhafızları’nın kan ve zaferle sarhoş olmuş bir şekilde devrilmiş sütunların üzerindeki heykellerin üzerine nasıl işediklerini ve etraflarında şehir yanarken, “Tanrı diye bir şey yok,” diye bağırdıklarını anlatmışlardı.</em></p>

    <p><em>Al Sorna babasının saçtığı yıkımdan dolayı üzüntü duyuyorduysa bile bunu belli etmiyordu. Hızlıca yaklaştığımız şehre ilgisiz bir şekilde bakıyordu. Lanet kılıcı elinde, tırabzanlara dayanmış etrafa bakıyordu. Denizciler onu görmezden geliyorlardı. Hava aydınlık ve gök bulutsuzdu. Gemi, açık yelkenleriyle durgun suların üzerinden rahatça kayıyordu ve denizciler, lostromonun sert teşviklerini dinleyip kürek çekiyorlardı.</em></p>

    <p><em>Yanına gidip tırabzanlara dayandığımda birbirimize selam vermedik. Başımda hâlâ sorular vızıldıyordu ama kalbim bana cevap vermeyeceğinin bilgisiyle çekingendi. Bana hikâyesini anlatmakla ne amaçlıyordu bilmiyorum, ama işini bitirmişti. Bana başka bir şey anlatmayacaktı. Gecenin çoğunu uyanık bir şekilde hikâyesini düşünerek, cevaplar arayarak ve yalnızca daha fazla soru bularak geçirmiştim. Tarihçemi renklendiren o ve halkını sert bir şekilde kabahatli bulduğum için benden bir çeşit intikam alıyor olabilirdi, ama aslında ona karşı hiçbir yakınlık hissetmesem, onu sevmesem de kindar biri olduğunu düşünmüyordum. Ölüm saçan bir düşmandı, ama kinci değildi.</em></p>

    <p><em>“Hâlâ kullanabiliyor musun?” diye sordum sessizlikten sıkılarak.</em></p>

    <p><em>Elindeki kılıca baktı. “Yakında göreceğiz”</em></p>

    <p><em>“Kalkan adil bir karşılaşma olması konusunda ısrar ediyormuş. Sana antrenman yapman için birkaç gün süre vereceklerini düşünüyorum. Antrenmansız geçirdiğin onca seneden sonra çok korkulan bir rakip olman beklenemez.”</em></p>

    <p><em>Siyah gözleri yüzümü taradı. Neşelenmiş gibiydi. “Antrenmansız olduğumu nereden çıkardın?”</em></p>

    <p><em>Omzumu silktim. “Bir hücrede beş sene boyunca yapacak ne olabilir ki?”</em></p>

    <p><em>Tekrar şehre döndü ve hafif fısıltısı neredeyse rüzgârda kayboluyordu.</em></p>

    <p><em>“Şarkı söylemek.”</em></p>

    <p class="bolum_arasi">* * *</p>

    <p><em>Biz iskeleye yanaşınca herkes işini bıraktı. Her liman işçisi, balıkçı, denizci, balık satıcısı ve fahişe yaptıkları işi bırakıp Şehir Yakıcı’nın oğluna bakmak üzere bize doğru döndü. Sessizlik kurşun gibi ağır ve bunaltıcıydı. Bu dillendirilmeyen, evrensel nefretle ağırlaşan havada onlarca martının ağıtları bile sessizliğin içinde yutuluyor gibiydi. Kalabalığın içinde yalnızca tek bir kişi etkilenmemiş gibiydi. İskelede durmuş ve hoş geldin der gibi kollarını açmış uzun boylu ve inci gibi dişleri olan bir adam gülümsüyordu. “Hoş geldiniz, dostlarım, hoş geldiniz!” diye seslendi derinden gelen bariton sesiyle.</em></p>

    <p><em>İskeleye çıkarken adamı iyice inceleme fırsatı buldum. Zayıf ama kaslı bir adamdı. Mavi, pahalı bir ipek giysisi ve belinde altın kabzalı bir kılıç vardı. Uzun ve bal sarısı saçları bir aslanın yelesini andırıyordu. Açıkçası gördüğüm en yakışıklı adamdı. Al Sorna’nın aksine görünüşü hakkındaki efsanelere yaraşır nitelikteydi ve daha söylemeden adının ne olduğunu biliyordum: Atheran Ell-Nestra, Adalar’ın Kalkanı, Umut Katili’nin dövüşeceği adam.”</em></p>

    <p><em>“Lord Verniers, değil mi?” diyerek selamladı ve elimi sıktı. “Şeref duydum, efendim. Tarihçelerin raflarımı şereflendiriyor.”</em></p>

    <p><em>“Teşekkürler.” Al Sorna sürme iskeleden inerken ona döndüm. “Bu...”</em></p>

    <p><em>“Vaelin Al Sorna,” diye bitirdi Ell-Nestra ve yere kadar eğilerek Umut Katili’ni selamladı. “Namınız sizden önce varıyor, tabii...”</em></p>

    <p><em>“Ne zaman dövüşüyoruz?” diye sözünü kesti Al Sorna.</em></p>

    <p><em>Ell-Nestra gözlerini biraz kıstı ama gülümsemesi solmadı. “Üç gün içinde lordum. Sizin için de uygunsa.”</em></p>

    <p><em>“Değil. Bu saçmalık bir an önce bitsin istiyorum.”</em></p>

    <p><em>“Son beş yıldır İmparator’un zevkleri uğruna çürüdüğünüz kanısındayım. Becerilerinizi tazelemek için zamana ihtiyacınız yok mu? Halk çok kolay bir zafer kazandığımı düşünürse bu utanç verici olur.”</em></p>

    <p><em>İkisini birbirine bakarken görünce, nasıl bir tezat oluşturduklarını düşünmekten kendimi alamadım. Vücut yapıları benzese de Ell-Nestra’nın erkeksi güzelliği ve yakıcı gülümsemesinin Al Sorna’nın sert ve soğuk yüzünü gölgede bırakması gerekirdi. Ama Al Sorna adalının birinci sınıf duruşunun karşısında bile içsel bir yetenek tarafından sağlanan bir yeti sayesinde küçük görünmüyordu. Bunu Ell-Nestra’nın sahte gülümsemeyle boyanmış yüzünden ve rakibini baştan aşağı süzmesinden anlayabiliyordum. Umut Katili yüzleşeceği en tehlikeli adamdı ve Ell-Nestra bunu biliyordu.</em></p>

    <p><em>“Seni temin ederim ki,” dedi Al Sorna. “Kimse kolay bir zafer kazandığını söylemeyecek.”</em></p>

    <p><em>Ell-Nestra başını eğdi. “O halde yarın öğlen vaktinde.” Arka tarafında duran bir grup silahlı adama işaret etti. Türlü çeşit silahla sarılı sert bakışlı denizciler Umut Katili’ne gizlemeye tenezzül bile etmedikleri bir nefretle bakıyorlardı. “Tayfam sizi kalacağınız yere götürecek. Yol üstünde fazla oyalanmamanızı tavsiye ederim.”</em></p>

    <p><em>“Leydi Emeren,” dedim arkasını dönerken. “O nerede?”</em></p>

    <p><em>“Evimde rahatına bakıyor. Yarın görüşürsünüz. Tabii size en içten selamlarını yolladı.”</em></p>

    <p><em>Bu düpedüz yalandı. Benim hakkımda aslında ne dediğini ve onunla Ell-Nestra arasında nasıl bir ilişki olduğunu merak ettim. İntikamla yanıp tutuşan iki ruhun karşılıklı çıkarından fazlası olabilir miydi?</em></p>

    <p><em>Kalacağımız yer şehir merkezindeydi. İsten dolayı kararmış binanın nizami dizili tuğlaları ve yerdeki harap olmuş mozaiklerinden, içinde bir zamanlar hatırı sayılır kimselerin kaldığı anlaşılıyordu. “Gemi Lordu Otheran’ın eviydi,” diye cevapladı denizcilerden biri sorunca. Ters bir şekilde konuşuyordu. “Kalkan’ın babası.” Durup Al Sorna’ya baktı. “Ateşte öldü. Kalkan binanın böyle bırakılmasını emretti, hem o hem de halk için bir hatırlatma olsun diye.”</em></p>

    <p><em>Al Sorna konuşulanları dinliyor gibi durmuyordu. Bakışları harap olmuş binanın siyah-gri duvarları üzerindeydi ve dalgındı.</em></p>

    <p><em>“İçeride yemek var,” dedi denizcilerden biri. “Mutfakta. Şuradaki merdivenden alt kata inince. Bir şeye ihtiyacınız olursa diye burada bekleyeceğiz.”</em></p>

    <p><em>Yemek salonunda büyük, maun ağacından yapılma bir masada yemek yedik. Böyle viran haldeki bir evde böyle kusursuzca cilalanmış bir masa olması garipti. Mutfakta peynir, ekmek ve pek çok çeşit füme buldum. Ayrıca Al Sorna’nın Cumbrael’in güney tarafındaki bağlardan geldiğini söylediği çok lezzetli bir şarap da vardı.</em></p>

    <p><em>“Ona neden Kalkan diyorlar?” diye sordu. Kendisine bir bardak su koydu. Şaraptan yalnızca bir yudum alıp, kalanına dokunmamıştı.</em></p>

    <p><em>“Babanın Melden topraklarını ziyaretinden sonra savunmalarını güçlendirmeleri gerektiğini fark ettiler. Her Gemi Lordu, Adalar’da sürekli devriye gezen donanmaya beş gemi vermek zorunda. Donanmayı kumanda etme onuruna nail olan kaptana Adalar’ın Kalkanı adını veriyorlar.” Durdum ve dikkatle ona baktım. “Onu yenebileceğini düşünüyor musun?”</em></p>

    <p><em>Gözleri yemek salonunu taradı ve bir zamanlar içinde canlı renklerin kullanılmış olduğu belli olan duvar resminin siyah çizgilerine baktı. “Babası zengin bir adammış, İmparatorluk’tan bir sanatçı getirtip duvarına aile resmini çizdirtmiş. Kalkan’ın üç kardeşi varmış, hepsi ondan büyükmüş yine de babasının en çok onu sevdiğini bilirmiş.”</em></p>

    <p><em>Sözcüklerinde sinir bozucu bir kesinlik vardı. Kendimi Kalkan’ın öldürülmüş ailesinin hayaletleriyle birlikte yemek yiyormuşum gibi hissettim. “Soluk bir resme bakmana rağmen çok şey görüyorsun.”</em></p>

    <p><em>Kupasını masaya koydu ve tabağını itti. Eğer bu son yemeği idiyse, çok iştahlı değil gibiydi. “Sana anlattığım hikâyeyi ne yapacaksın?”</em></p>

    <p>Bana anlattığın bitmemiş hikâyeyi, <em>diye düşündüm ama bunu sesli olarak söylemedim. “Üzerine düşünüyorum, çok fazla soru uyandı kafamda. Yayınlasam bile çoğu insanın savaşın aptal ve yaşlı bir adamın deliliği yüzünden çıktığına inanacağını hiç zannetmiyorum.”</em></p>

    <p><em>“Janus entrikacı ve yalancı, duruma göre de cinayet işleyebilen biriydi. Ama gerçekten aptal mıydı? O lanet savaşta kumlara saçılan onca kan ve hazineyi düşününce bazen savaşın daha büyük bir planın parçası olduğunu düşünüyorum, anlayamayacağım son bir entrika.”</em></p>

    <p><em>“Janus’tan duygusuz ve alçak bir adam olarak bahsetmene rağmen öfkeli bir şekilde konuşmuyorsun. Sana ihanet eden adama nefret beslemiyorsun.”</em></p>

    <p><em>“İhanet etmek mi? Janus yalnızca mirasına sadıktı, yani daimi olarak Al Nieren Hanesi tarafından yönetilecek olan bir Birleşmiş Diyar. Yaptıklarından dolayı ondan nefret etmek seni sokan akrepten nefret etmeye benzer.”</em></p>

    <p><em>Kupamı kafama diktim ve şişeye uzandım. Cumbrael meyvesi hoşuma gitmişti ve birden sarhoş olma arzusuna kapılmıştım. Gün içindeki stres ve ertesi gün kanlı bir dövüş izleyecek olmayı düşünmek, içimde boğmak istediğim bir huzursuzluk yaratıyordu. Daha önce insanların öldüğünü görmüştüm; İmparator’un emriyle idam edilen suçlular ve hainlerin öldürüldüğüne tanık olmuştum, ama bu adama duyduğum nefret ne kadar fazla olursa olsun gaddar bir şekilde sonunun geldiğini görmeyi artık istemediğimi fark etmiştim.</em></p>

    <p><em>“Yarın galip gelirsen ne yapacaksın?” diye sordum. Biraz peltek konuştuğumun farkındaydım. “Diyar’ına dönecek misin? Kral Malcius’un seni hoş karşılayacağını düşünüyor musun?”</em></p>

    <p><em>Sandalyesini arkaya itip ayağa kalktı. “Sanırım ikimiz de yarın ne olursa olsun benim için burada zafer diye bir şey olmadığını biliyoruz. İyi geceler, lordum.”</em></p>

    <p><em>Kupamı tekrar doldurup merdivenleri çıkıp yatak odalarından birine girişini dinledim. Ben şarabın yardımı olmasa uyumakta zorlanacağımı bildiğim halde onun uyumaya gitmesine hayret etmiştim. Yine de onun suçluluk duygusu hissetmeden, kâbus görmeden, rahat bir şekilde uyuyacağından emindim.</em></p>

    <p><em>“Ondan nefret eder miydin, Seliesen?” dedim sesli bir şekilde. Onun hayaletinin bu evde dolaşan hayaletlerden biri olmasını umdum. “Sanmam. Başka bir şiirin konusu herhalde. Şu kılıç savuran vahşilerin yanında olmayı hep severdin, ama sen onlardan biri hiç olamadın. Numaralarını, at sürmeyi, sana verdikleri o kılıçla güzel hareketler yapmayı öğrendin ama savaşmayı hiç öğrenemedin, değil mi?” Gözyaşlarım akmaya başladı. Hayaletlerle dolu bir evde oturmuş ağlayan sarhoş bir kâtip. “Savaşmayı hiç öğrenemedin, seni piç.”</em></p>

    <p class="bolum_arasi">* * *</p>

    <p><em>Melden Adaları’nın eğitimli ziyaretçilere sunabileceği şeylerden biri de büyük adaların kıyılarında bulunabilecek etkileyici kalıntılardı. Ebatları ve ne gibi bir binanın kalıntıları olduğu belli olmasa da tasarımları ve birleşme yerlerine bakınca tek bir kültüre ait olduğu belli oluyordu. Takımadaların şimdiki sakinlerinin aksine estetik bir entelektüellik ve zarafete sahip olan kadim bir ırka ait oldukları belliydi.</em></p>

    <p><em>Bu eskiden kalma harika mimarinin günümüze kalan tek örneği Melden başkentinden iki kilometre uzaktaki amfitiyatroydu. Adanın güney kıyısındaki kırmızı damarlı sarı mermer tepelere oyulmuş olan amfitiyatro, inşaat materyali için oradaki taşları kullanmaya çekinmeyen barbar ada halkı tarafından kendisine verilen zararlara rağmen olduğu gibi duruyordu. Geniş ve oval bir sahneye bakan kademeli taşlarda, şimdiki adalılarla karşılaştırıldığında daha aydınlanmış olan insanlar tarafından bir zamanlar harika hitabet, şiir ve tiyatro performanstan sergileniyor olmalıydı. Adanın modern zamandaki sahipleri amfitiyatroda artık ya suçluların idamını ya da ölümüne yapılan dövüşleri izliyorlardı.</em></p>

    <p><em>Şafak sökerken Kalkan’ın tayfası tarafından uyandırıldık. İnsanlar uyanıp sokağa doluşmadan önce dövüş yerine gitmemizin daha iyi olacağını söylemişlerdi. Aksi halde kalabalık aralarından geçen Şehir Yakıcı’nın oğluna nefretlerini kusabilirdiler.</em></p>

    <p><em>Tıpkı tahmin ettiğim gibi, güneşin göğün tepesine çıkmasını beklerken Al Sorna endişeli görünmüyordu. Kılıcını yanına koymuş, en alt sıradan denize bakıyordu. Güneyden sert bir rüzgâr esiyordu ama havanın bulutsuz oluşu gün içinde yağmur yağmayacağını işaret ediyordu. Al Sorna acaba bugünün ölmek için iyi bir gün olduğunu düşünüyor muydu?</em></p>

    <p><em>Leydi Emeren güneş tam tepeye çıkmadan bir saat önce geldi. Yanında Kalkan’ın tayfasından iki kişi vardı. Üzerinde sade, siyah beyaz bir urba vardı, parmağındaki mevkisini bildiren safir yüzük dışında süs eşyası takmamıştı ve makyaj yapmamıştı. Ama yine de her zamanki gibi mağrur ve soğukkanlı duruyordu. Oval arenaya iyice yaklaşınca ayağa kalktım ve eğilerek selam verdim. “Leydi Emeren.”</em></p>

    <p><em>“Lord Verniers.” Sesinde eskisi gibi renkli bir tını ve İmparator’un divanında yetişmiş kişilere özgü olan garip, hareketli bir aksanı vardı. Güzelliği, kusursuz teni, dolgun dudakları ve parlak yeşil gözleri beni bir kez daha kendilerine hayran bıraktılar. Uzun zamandır Alpir kadınının zirvesi olarak kabul ediliyordu; güzel olduğu kadar görev bilincine de sahip, asil bir soydan gelen ve İmparator tarafından küçüklükten beri kayırılan kızın, İmparator tarafından kendi oğullarıyla beraber eğitim alması sağlanmıştı. İmparator onu kızı olarak görüyordu. Seliesen kaderi tarafından çağrıldığında ikisinin evlenmesi kaçınılmazdı. Sonuçta ona Seliesen’den başka kim layıktı ki?</em></p>

    <p><em>“İyi misiniz?” diye sordum. “Size kötü davranılmadığını umuyorum.”</em></p>

    <p><em>“Beni alıkoyanlar oldukça cömertlerdi.” Kız bakışlarını Umut Katili’ne çevirince yine ondan ne zaman bahsetse suratında oluşan o soğuk, dizginsiz nefret ifadesini gördüm. Al Sorna kızla göz göze gelince başını hafifçe eğdi. Belli ki kız ilgisini çekmemişti.</em></p>

    <p><em>“Yanınızda muhafız yok,” dedi Leydi Emeren.</em></p>

    <p><em>“Tutsak, Kalkan’ın düellosunu kabul edeceğine dair İmparatorca söz verdi. Etrafta muhafız olmasına gerek görülmedi.”</em></p>

    <p><em>“Anlıyorum. Oğlum iyi mi?”</em></p>

    <p><em>“Oldukça. Onu son gördüğümde mutlu bir şekilde oyun oynuyordu. Dönmenizi dört gözle bekliyor, hepimiz öyle.”</em></p>

    <p><em>Gözlerini dikmiş, bana bakarken, Umut Katili’ne baktığında gözlerinin içinde yanan nefretin benim üzerimde de olduğunu hissettim ve gözlerimi kaçırdım.</em> Hep biliyordu, <em>diye düşündüm.</em> Neden benden de nefret etmesindi ki?</p>

    <p><em>“İmparatorluk’a döndüğümüzde oğlumla inzivaya çekileceğiz,” dedi Leydi Emeren. “Divana dönmeyi düşünmüyorum. Kocamın adaletini sağladığım için teşekkür de beklemiyorum.”</em></p>

    <p><em>İçimi çektim. “Demek doğruymuş, bu olayı siz ayarlamışsınız.”</em></p>

    <p><em>“Meldenliler de adaletin yerini bulduğunu görmek istiyor. Kalkan annesinin, babasının ve kardeşlerinin gözleri önünde yanarak ölmesine şahit oldu. Onun yardım çağrımı kabul etmesi çok zor olmadı. Bu Kuzeyliler başka insanların kendilerine kin tutmasını başarmakta ender bulunur bir yeteneğe sahipler.”</em></p>

    <p><em>“Peki nefretinin onunla birlikte öleceğine gerçekten inanıyor musun? Ya böyle olmazsa? O zaman gönlün nasıl ferahlayacak?”</em></p>

    <p><em>Yeşil gözlerini kıstı. “Bana vaaz verme, kâtip. İkimiz de biliyoruz ki sen tanrıtanımaz bir insansın.”</em></p>

    <p><em>“Şimdi de Tanrılardan mı medet umuyorsun? Aldırış etmeyen kaya parçalarına yalvarıyorsun demek. Seliesen bunları görse ağla...”</em></p>

    <p><em>Bana tokat atınca safir yüzüğü yanağımı çizdi. Sendeledim. Güçlü bir kadındı ve kendisine hâkim olma gereği duymuyordu. “Kocamın adını ağzına alma!”</em></p>

    <p><em>Kanayan yüzümü tutarken dilimin ucuna onu gerçek ile paramparça edecek pek çok kin dolu sözcük gelse de alev alev yanan gözlerine bakınca kelimeler soldu, sinirim dindi, denizden gelen rüzgâra karıştı ve bunların yerine ruhumda hep olduğunu bildiğim bir acıma ve pişmanlık duygusu geldi.</em></p>

    <p><em>Ona bir kez daha resmi bir şekilde eğilerek selamladım. “Size sıkıntı verdiğim için üzgünüm, leydim.” Arkamı döndüm ve Umut Katili’nin yanına gidip oturdum. Cezalarını bekleyen iki tane adam.</em></p>

    <p><em>Yanağımdaki kesiğe dantelli bir mendil tutarken Umut Katili, “İstersen yaranı dikebilirim,” dedi. “Yoksa iz kalır.”</em></p>

    <p><em>Başımı iki yana sallayıp Leydi Emeren’in birinci sıranın diğer ucuna oturmasını izledim. Gözlerini özellikle benden kaçırıyordu. “Hak ettim.”</em></p>

    <p><em>Kalkan bir süre sonra yanında eli mızraklı muhafızlarıyla geldi. Muhafızlar hızlı bir şekilde arenaya dizildiler. Bu intikam anının kalabalıktan herhangi bir müdahale olmadan yaşanmasını istiyor olmalıydı. Adamlarda bayram havası yoktu ve gerginlerdi. Pek çok kişi gözlerini Al Sorna’nın sırtına dikmiş bakıyordu ama ağızlarından küfür ya da alaylı sözler çıkmıyordu. Kalkan’ın bu olayın en azından biraz medenice olmasını dilediğini hissettim.</em></p>

    <p>Ne kadar saçma ve komik, <em>diye düşündüm.</em> Bir adamdan, yapmadığı bir şey yüzünden öç alabilmek için işlediği bir suçu affetmek.</p>

    <p><em>En son Gemi Lordları geldi. Bu sekiz tane Adalar’da güzel olarak algılandığını düşündüğüm kıyafet giyen, bazısı orta yaşlı, bazıları ise oldukça yaşlı olan adam Adalar’ın en zenginleriydi ve yönetim konseyinde, sahip oldukları gemi sayısından dolayı yer alıyorlardı. Şaşırtıcı bir şekilde dört asırdan uzun bir süredir bu yönetim sistemi devam ediyordu. Arenanın ucundaki mermer kürsüye geçip rahat etmeleri için önceden ayarlanmış sekiz meşeden yapılma sandalyeye oturdular.</em></p>

    <p><em>Gemi Lordları’ndan birinin oturmadığını gördüm. Diğerlerine nazaran daha sade kıyafetleri vardı, sırım gibi bir adamdı ve her iki eline de yumuşak, deri eldivenler giymişti. Al Sorna’nın kıpırdandığını hissettim. “Carval Nurin,” dedi.</em></p>

    <p><em>“Kırmızı Şahin’in kaptanı,” dedim hafızamı yoklayarak.</em></p>

    <p><em>Al Sorna başını salladı. “Demek göztaşıyla çok gemi alınabiliyormuş.”</em></p>

    <p><em>Nurin, kalabalığın uğultusunun dinmesini bekledi, kayıtsız gözleriyle Al Sorna’ya bir süre baktıktan sonra yüksek bir sesle konuşmaya başladı. “Meydan okumanın tek bir çarpışmayla sonlandırılmasına tanık olmak için buradayız. Gemi Lordları Konseyi bu düellonun adil ve yasalara uygun olduğunu resmi bir şekilde onaylıyor. Bugün dökülen kan karşılığında ceza verilmeyecek. Meydan okuyan adına kim konuşuyor?”</em></p>

    <p><em>Kalkan’ın tayfasından iri, sakallı bir adam öne çıktı. Başındaki mavi fular, ikinci kaptan olduğunu belirtiyordu. “Ben, lordlarım.”</em></p>

    <p><em>Nurin’in bakışları bana çevrildi. “Peki ya meydan okunan için?”</em></p>

    <p><em>Ayağa kalktım ve arenanın ortasına yürüdüm. “Ben.”</em></p>

    <p><em>Cevabımda bir saygı ifadesi kullanmadığım için Nurin hafifçe gözlerini kıstı ama bozuntuya vermeden devam etti. “Yasalar gereği her iki tarafa da bu meselenin kan dökmeden çözülüp çözülemeyeceğini sormamız gerekiyor.”</em></p>

    <p><em>Önce ikinci kaptan konuştu. Gemi Lordları’ndan ziyade seyircilere hitap ediyordu. “Kaptanımın şerefine büyük bir leke geldi. Normalde barışçıl biri olsa da öldürülmüş ailesinin ruhları adalet çığlıkları atıyorlar!”</em></p>

    <p><em>Kalabalıktan çıkan uğultu aynı fikirde olduklarını gösterir nitelikteydi. Ahenksiz öfke melodisi Carval Nurin’in o tarafa bakmasıyla dindi. Sonra gözlerini bana çevirdi. “Peki, meydan okunan bu meseleyi barışçıl bir şekilde çözmek istiyor mu?”</em></p>

    <p><em>Al Sorna’ya baktığımda gökyüzünü izlediğini gördüm. Neye baktığını görmek için başımı kaldırdığımda üstümüzde daireler çizen bir kuş gördüm. Kanat genişliğine bakılırsa bir deniz kartalıydı. Bulutsuz gökyüzünde dönüp duruyor, kanatlarının altına sıcak havayı almış sefil, halkın izlediği cinayetimiz üzerinde uçuyordu. Burada olan şey adalet değil, cinayetti.</em></p>

    <p><em>“Lordum,” dedi Carval Nurin, sesi sıkkınlığından dolayı biraz sert çıkmıştı.</em></p>

    <p><em>Kuşun kanatlarını kapatıp kayalıklara doğru dalışa geçtiğini gördüm.</em> Çok güzel. <em>“Bir an önce olsun bitsin,” dedim ve dönüp arkama bakmadan yerime geçtim.</em></p>

    <p><em>Yerime döndüğüm sırada Al Sorna’nın bana tuhaf bir şekilde baktığını gördüm. Belki de bu maskaralığa ayak uydurmayı reddetmemi komik bulmuştu. Daha sonraları yalnız kaldığım zaman, bakışlarında bir hayranlık, bir Ölçü saygı olup olmadığını düşünürdüm. Ama bu tabii ki saçma bir düşünce.</em></p>

    <p><em>“Taraflar yerlerini alsın!” dedi Carval Nurin.</em></p>

    <p><em>Al Sorna o lanet kılıcını eline alıp ayağa kalktı. Elini kabzaya koyarken hafifçe tereddüt etti. Kılıcı kınından çekmeden parmaklarının bir an kasıldığını gördüm. Deminki neşeli ifade suratından silinmişti. Kara gözleriyle, güneşte parlayan çeliğin görüntüsünü içiyordu ve yüzündeki ifade anlaşılmazdı. Birkaç saniye sonra kını yanıma koyup arenanın ortasına doğru yürümeye başladı.</em></p>

    <p><em>Kalkan, kılıcı elinde öne çıktı. Sarı saçlarını deri bir tokayla arkadan bağlamıştı ve üzerinde denizcilerin giydiği sade, pamuk bir gömlek, geyik derisinden bir pantolon vardı ve sağlam, deri ayakkabılar giyiyordu. Kıyafetleri yalın olabilirdi, ama bir prense benziyordu ve Gemi Lordları’nın şık kıyafetlerini gölgede bırakıyordu. Asil duruşuyla etrafına cesaret yayıyordu; zedelenmiş onuru için adalet arayan bir aslan. İskeledeki iyi tavrından eser yoktu ve Al Sorna’ya soğuk ve yırtıcı bir şekilde bakıyordu.</em></p>

    <p><em>Al Sorna, Kalkan’ın karşısına geçti ve hiç tereddüt etmeden Kalkan’ın gözlerinin içine baktı. O da limandaki gibi gölgede bırakılmayacağını hatırlatır haldeydi. Kılıcını kaldırmamıştı, bacaklarını omuz genişliğinde açmıştı ve sırtı hafif öne eğikti.</em></p>

    <p><em>Carval Nurin sesini yükseltti. “Başlayın!”</em></p>

    <p><em>Neredeyse Nurin’in lafı bitmeden olmuştu. O kadar hızlıydı ki ben ve kalabalık neler olduğunu bir süre sonra anlayabilmiştik. Al Sorna hareket etmişti. Daha önce hiçbir insanın böyle hareket ettiğini görmemiştim. Kayalıklara doğru dalan kartal ya da Linesh’ten ayrılırken gördüğümüz, somonlara çullanan katil balinalar gibi, metal parlak bir şekilde ve neredeyse göremeyeceğimiz bir hızda parıldamıştı.</em></p>

    <p><em>Arenanın ucuna doğru fırlayınca, çarpışmadan dolayı çıkardığı gürültülü çınlama sesine bakarak Kalkan’ın kılıcının kaliteli olduğunu düşündüm. Kalkan, silahsız ve savunmasız kalmıştı.</em></p>

    <p><em>Amfitiyatroda çıt çıkmıyordu.</em></p>

    <p><em>Al Sorna doğruldu ve Kalkan’a bakıp hafifçe gülümsedi. “Yanlış tutuyordun.”</em></p>

    <p><em>Kalkan’ın yüzü bir an öfke veya korkuyla kasılsa da kısa bir sürede kendine tekrar hâkim oldu. Konuşmuyor, yalvarmıyor, ölümü bekliyordu.</em></p>

    <p><em>“Evinde bol neşe vardı,” dedi Al Sorna. “Baban uzak denizlerden hediyeler ve macera hikâyeleriyle döndüğünde kardeşlerinle etrafına toplanıp onu dinler, kendiniz de erkek olmaya susar, sevgisini hissederdiniz. Ama size işlediği cinayetleri anlatmazdı. Kendi gemilerinin güvertelerinden köpekbalıklarına atılan iyi denizcileri ya da Diyar’ın güney limanını yağmaladıkları zaman tecavüz ettiği kadınları anlatmazdı. Babanı seviyordun, ama sen aslında bir yalanı seviyordun.”</em></p>

    <p><em>Kalkan gıcırdattığı dişlerinin arasından vahşi bir nefretle konuştu. “Öldür beni artık!”</em></p>

    <p><em>“Senin hatan değildi,” diye devam etti Al Sorna. “Küçük bir çocuktun. Yapabileceğin bir şey yoktu. Kaçmakta haklıydın...”</em></p>

    <p><em>Kalkan öfkeli bir şekilde kükreyerek ileri atıldı. Ellerini Al Sorna’nın boğazına doğru uzattı. Kuzeyli, bir adım yana çekilip avuç içiyle Kalkan’ın şakağına vurdu. Kalkan hareketsiz bir şekilde yere yığıldı.</em></p>

    <p><em>Al Sorna arkasını dönüp oturduğu yere doğru ilerledi ve kılıcını kınına soktu. Kalabalık yavaş yavaş tepki vermeye başlamıştı. Çoğu kişi şoktaydı, ama öfkeliydiler de ve bu öfkenin dinmekten ziyade giderek daha fazla alevleneceğini biliyordum.</em></p>

    <p><em>“Bu düello sonlandırılmadı, Lord Vaelin!” diye bağırtıları bastırmaya çalışarak seslendi Carval Nurin.</em></p>

    <p><em>Al Sorna, Leydi Emeren’in durduğu yere doğru döndü. Leydi Emeren hayal kırıklığına uğramış bir şekilde Al Sorna’ya baktı. “Leydim, buradan ayrılmaya hazır mısınız?”</em></p>

    <p><em>“Bu düello ölümüne!” diye bağırdı Nurin. “Bu adamı öldürmezsen onu Adalar halkının gözlerinde sonsuza dek onursuz biri olmaya mahkûm etmiş olursun.”</em></p>

    <p><em>Al Sorna, Leydi Emeren’i nazik bir şekilde selamladıktan sonra gözlerini Nurin’e çevirdi. “Onursuz mu?” diye sordu Al Sorna. “Onur yalnızca bir kelimedir. Onur, yenen ya da içilen bir şey değildir, ama yine de nereye gidersem gideyim insanlar onurdan bahsediyor ve hepsi de anlamı hakkında farklı bir şey söylüyor. Alpirliler için onur görev anlamına geliyor, Renfaelliler için ise cesaret. Anlaşılan bu adalarda, babası tarafından işlenmiş bir suç için o kişinin çocuğunu öldürmek onur demek ve pandomim planlandığı gibi gitmeyince âciz durumdaki bir adamı katletmek.”</em></p>

    <p><em>Garipti, ama Al Sorna konuşurken kalabalık sustu. Sesini yükseltmemesine rağmen amfitiyatro söylediklerini kolayca orada bulunan herkese taşıdı ve nasıl olduğunu anlamasam da sinirleri ve gözünü kan bürümüş halleri dinmiş gibiydi.</em></p>

    <p><em>“Babamın yaptıkları için bahaneler üretmiyorum, pişmanlık duyduğumu da söyleyemem. Kralından emir alarak bir şehri yaktı. Yanlıştı, ama benim bu işte hiçbir payım yoktu. Ne olursa olsun benim kanımı akıtmak, üç yıl önce eşi ve kızı yanındayken huzurlu bir şekilde ölen bir adamı etkilemeyecek. Ateşe verilmiş bir cesetten ne öç alınabilir ki? Şimdi ya uğruna buraya geldiğim şeyi bana verin ya da beni öldürün.”</em></p>

    <p><em>Eli mızraklı muhafızlara baktım. Birbirlerine ve kafaları karışmış bir şekilde konuşan kalabalığa bakıyorlardı.</em></p>

    <p><em>“ÖLDÜRÜN ONU!” Leydi Emeren ayağa kalkmış, Al Sorna’ya doğru ilerlemiş, parmağını suçlayıcı bir şekilde uzatmış konuşuyordu. “KATİL YABANİYİ ÖLDÜRÜN!”</em></p>

    <p><em>“Senin burada söz hakkın yok, kadın!” dedi Nurin azarlayıcı bir şekilde. “Bu erkeklerin meselesi.”</em></p>

    <p><em>“Erkekler mi?” Nurin’e doğru bakıp sert bir şekilde gülmüştü. “Buradaki tek erkek şu anda baygın ve intikamı alınmamış bir durumda. Sizler korkaksınız. İnançsız, aşağılık korsanlar. Bana intikam sözü vermiştiniz.”</em></p>

    <p><em>“Sana bir düello sözü verilmişti,” dedi Nurin. Uzun bir süre Al Sorna’ya baktıktan sonra bakışlarını kalabalığa çevirip sesini yükseltti. “Ve nihayete erdi. Doğru, biz korsanız. Tanrılar bize av bölgesi olarak denizleri verdiler, ama aynı zamanda bu Adalar’ı yönetmemiz için yasalar da verdiler ve yasalar ya her koşulda uygulanır ya da anlamsızdır. Vaelin Al Sorna yasalara göre bu düellonun galibidir. Adalar’da suç işlemedi ve gitmekte özgürdür.” Leydi Emeren’e döndü. “Korsanız, ama aşağılık değiliz. Ve siz de, Leydi, gitmekte özgürsünüz”</em></p>

    <p class="bolum_arasi">* * *</p>

    <p><em>Dalgakırana kadar götürüldük ve adamlar gidişimizi ayarlamak üzere limanda bulunan birkaç gemiyle konuşmaya giderken beklememizi söyleyerek yanımızdan ayrıldılar. Halktan birileri son anda bir intikam alma denemesine girişmesin diye iskele boyunca mızraklı adamlar dizilmişti ama kalabalığın düellonun sonunda öfkeli değil hayal kırıklığına uğramış bir havada olduğunu düşünüyordum. Muhafızlar bizi umursamadan yanımızdan geçip gittiler. Buradan ayrılışımızda herhangi bir seremoni olmayacağı belliydi. Garip bir durumdu. Leydi Emeren kollarını kavuşturmuş limanda dolanıyor, Al Sorna sessizce bir baharat varilinin üzerinde oturuyor, ben ise bir an önce rüzgâr çıksın da buradan gidelim diye dua ediyordum.</em></p>

    <p><em>“Bu iş burada bitmedi, Kuzeyli!” diye bağırdı Leydi Emeren bir saat sessizce yürüdükten sonra. Ona dik dik ve nefretle bakarak geçip karşısında durdu. “Benden kaçabileceğini düşünme bile. Bu dünyada benden saklanabileceğin...”</em></p>

    <p><em>“Sevginin nefrete dönmesi,” diye sözünü kesti Al Sorna. “Çok kötü bir şey.”</em></p>

    <p><em>Sanki bıçaklanmış gibi olan Leydi Emeren donakaldı.</em></p>

    <p><em>“Bir zamanlar bir adamla tanışmıştım,” diye devam etti Al Sorna. “Bir kadını çok seviyordu. Ama yapması gereken bir görev vardı ve bu görevin hayatına mal olacağını biliyordu. Kadınla birlikte kalırsa onun da hayatına mal olabilirdi. Bu yüzden kadını kandırdı ve onun uzaklara götürülmesini sağladı. Bazen o adam düşüncelerini okyanuslardan aşırıp paylaştıkları sevginin nefrete dönüp dönmediğini öğrenmeye çalışıyor, ama yalnızca kadının ateşli şefkatinin uzak yankılarını duyuyor. Kurtarılmış bir hayat, yapılmış bir iyilik, tıpkı yanan bir meşale söndükten sonra artakalan duman gibi... Ve adam şöyle düşünüyor, benden nefret ediyor mu? Zira kadının, erkeğin pek çok davranışını affetmesi gerekiyor ve âşıklar arasında,” –bakışlarını ondan bana çevirdi– “ihanet en büyük kabahattir.”</em></p>

    <p><em>Yanağımdaki kesik yandı ve anılar aklımın içinde dönmeye başladı. Göğsümü suçluluk duygusu ve keder doldurdu. Divana ilk geldiği zaman Seliesen’in gülümsemesi güneşin doğuşu gibiydi. İmparator divan meseleleri hakkındaki eğitilmesi görevini bana vermişti. Unvanlar hakkında ilk zamanlarda bocalaması, geceleri yazdığı şiirleri dinlemek, Emeren ona karşı olan hislerini açıkladığında göğsümde yanan kıskançlık ve benimle zaman geçirmek için onun yanından ayrılınca duyduğum rezil zafer hissi. Ve ölümü... Beni yiyip bitireceğini düşündüğüm sonsuz hüzün.</em></p>

    <p><em>Al Sorna hepsini görmüştü, biliyordum. Simsiyah gözlerinden bir sebepten ötürü hiçbir şey saklanmıyordu.</em></p>

    <p><em>Al Sorna ayağa kalktı ve Leydi Emeren’e doğru bir adım attı. Leydi Emeren’i irkildi, hem de nefretten değil, korkudan. Al Sorna başka ne görmüştü? Başka ne diyecekti? Leydi Emeren’in önünde eğildi ve usule uygun bir şekilde konuşmaya başladı. “Leydim, kocanızın hayatını aldığım için özürlerimi sunuyorum.”</em></p>

    <p><em>Korkusunu bastırabilmesi birkaç saniye sürdü. “Peki karşılığında kendi hayatını sunuyor musun?”</em></p>

    <p><em>“Yapamam, leydim.”</em></p>

    <p><em>“O halde özrün de kalbin kadar boş, Kuzeyli. Ve nefretim hâlâ capcanlı.”</em></p>

    <p><em>Al Sorna için Kuzey Menzili’ne giden bir gemi buldular. Görünüşe göre Birleşmiş Diyar’ın en kuzeyindekilere hemşehrilerine tanınmayan Melden sularına girme hakkı tanınıyordu. Menzil hakkında bir şeyler duymuş ve okumuştum. Farklı atalara sahip insanların yaşadığı bir yerdi. Bu yüzden geminin güvertesinde İmparatorluk’un güneybatı bölgesinde bolca görülen kara tenli insanları görmek beni şaşırtmadı. Leydi Emeren’i dalgakıranın ucunda bırakarak Al Sorna’ya gemisine kadar eşlik ettim. Leydi Emeren Kuzeyli’ye başka bir sözcük bahşetmeyi reddederek denize dönmüştü.</em></p>

    <p><em>“Leydi Emeren’in söylediklerini dikkate almalısın,” dedim sürme iskeleye yaklaşırken. “Kan davası burada bitmiyor.”</em></p>

    <p><em>Hareketsiz bir şekilde duran Leydi’ye bakıp esefle içini çekti. “O halde yazık ona.”</em></p>

    <p><em>“Seni buraya ölümüne gönderdiğimizi düşünüyorduk, ama tek yaptığımız seni özgür bırakmak oldu. Bunu tabii sen biliyordun, bundan eminim. Ell-Nestra’nın hiç şansı yoktu. Onu neden öldürmedin?”</em></p>

    <p><em>Haddinden fazla şey gören siyah gözleriyle delici bir şekilde gözlerimin içine baktı. “Duruşmam sırasında Lord Velsus bana kaç kişiyi öldürdüğümü sordu. Ona cevap veremedim. Çok fazla insan öldürdüm. İyi insanlar, kötü insanlar, korkaklar, kahramanlar, hırsızlar... şairler.” Başını önüne eğdi. Bu, belki de benden özür dilediğini gösteriyordu. “Dostlarımı bile. Ve bundan bıktım.” Elindeki kılıca baktı. “Bunu bir daha hiç kınından çıkarmamayı umuyorum.”</em></p>

    <p><em>Oyalanmadı, elini uzatmadı, veda sözcüğü söylemedi. Arkasını döndü ve sürme iskeleden çıktı. Geminin kaptanı onu saygıyla selamladı. Etrafındaki tayfalarının ve onun Al Sorna’ya hayranlık duyduğu yüzlerinden belliydi. Kuzeyli’nin namı her yerde biliniyor gibiydi. Bu adamlar Diyar’ın merkezinden çok uzak bir yerden geliyor olmalarına rağmen Al Sorna isminin onlar için büyük bir anlam taşıdığı belliydi.</em> Onu ne bekliyor? <em>diye düşündüm.</em> Artık bir insandan çok daha fazlası olduğu bir Diyar’da?</p>

    <p><em>Gemi bir saat içinde kargosunu bile tam yüklemeden yola çıktı. Adamlar belli ki asıl hazinelerini bir an önce götürme derdindelerdi. Leydi Emeren’le birlikte dalgakıranın ucunda durdum ve Umut Katili’nin gemisiyle birlikte gözden kaybolmasını izledim. Gözlerim bir süre onu seçebildi, geminin pruvasında duran uzun boylu bir figür. Yalnızca bir kez dönüp bize baktığını gördüğümü düşündüm, hatta el sallamış bile olabilirdi ama mesafeden dolayı anlamak mümkün değildi. Limandan ayrılır ayrılmaz gemi tam sürat gitmiş ve bir süre sonra doğu tarafında gözden kaybolmuştu.</em></p>

    <p><em>“Onu unutmalısın,” dedim Leydi Emeren’e. “Bu saplantı sonun olacak. Eve git ve oğlunu yetiştir, yalvarırım.”</em></p>

    <p><em>Ağladığını görünce afalladım. Gözlerinden yaşlar akıyordu, ama yüzünde üzgün bir ifade yoktu. Sesi fısıltı gibi, ama ateşliydi. “Tanrılar beni alsa dahi örtünün ardından intikamımı göndermemin bir yolunu bulacağım.”</em></p>
  </div>
</body>
</html>
