<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Beşinci Bölüm</h2>

    <p>Rüyasında Martishe’i görüyordu. Nersus Sil Nin tarafından zikredilmiş bilmecenin olduğu açıklıkta duruyordu ki Frentis, Vaelin’i uyandırdı. Ama kadının kırmızı gözleri simsiyahtı, tıpkı tek gözlü adamın göz yuvasındaki taş gibi. Zihnindeki açıklığı ısıtan sıcak yaz güneşi gitmişti ve şimdi yerde soğuk, havada da ayaz vardı. Ve kadının sözleri gizemli olduğu kadar caniydi de.</p>

    <p>“Tekrar tekrar adam öldüreceksin, Beral Shak Ur,” demişti pis bir gülüşle kadın. Siyah gözbebeklerinde küçük ışıklar oynaşıyordu. “Kan kırmızı bir güneşin altında ölümün hasadına tanık olacaksın. İnancın, Kral’ın ve yükseldiğinde Ateş Kraliçesi için öldüreceksin. Efsanen dünyayı saracak ve bir kan şarkısı olacak.”</p>

    <p>Karda eğilmişti ve elleri hançerinin kabzasındaydı. Keskin tarafının üstünü kaplayan kan, ay ışığında siyah bir şekilde parlıyordu. Arkasında bir ceset duruyor, cesedin ısısının kara doğru çekilip kaybolduğunu hissedebiliyordu. Cesedin yüzünü tanıyordu ve sevdiği birisi olduğunu biliyordu. Ve onları öldürdüğünü biliyordu. “Bunu ben istemedim,” dedi. “Hiç istemedim.”</p>

    <p>“İstemek hiçbir şeydir, kader ise her şey. Sen kaderin bir oyuncağısın, Beral Shak Ur.”</p>

    <p>“Kendi kaderimi kendim çizerim,” dedi ama sözcükler, isyankâr bir çocuğun kayıtsız bir ebeveyne söylediği sözler gibi cılız ve boştu.</p>

    <p>Kadın alaylı bir şekilde kahkaha attı. “Seçim yalandır. En büyük yalan.”</p>

    <p>Bir el Vaelin’i sarsınca kadının nefret dolu yüz hatları gözden kayboldu. Frentis’in soluk ve endişeli suratı, gözlerinin bulanıklığı geçince netleşti. “Bir elçi gelmiş,” dedi kardeşi. “Saraydan. Suret seni istetti.”</p>

    <p>Çabucak üstünü giyindi ve aklından kâbustan kalan kırıntıları uzaklaştırmaya çalışarak içkaleye doğru yürümeye başladı. Odasına girdiğinde Suret’in Kral’ın mührünü taşıyan bir tomara baktığını gördü. “Cumbrael’in Lord Derebeyi ölmüş,” dedi Suret lafı dolandırmadan. “Görünüşe göre oğlu; ikinci oğlu onu öldürüp Derebeyi’nin Lordluğunu almış. Cumbrael’e ve Tanrılarına sadık olan herkesi, nefret edilen zalim ve sapkın Kral Janus’u tahttan indirmek için kendisine eşlik etmek için çağırmış. Bütün İtikad yandaşlarına ya Derebeyi’nden ayrılmaları gerektiğini söylemiş ya da idam ettirmekle tehdit etmiş. Bazılarının şimdiden büyük bir ateşte yakıldığı raporlarını aldık.” Durdu ve dikkatle Vaelin’in gözlerine baktı. “Bunun ne anlama geldiğini biliyor musun, Vaelin?”</p>

    <p>Cevap bariz ve ürperticiydi. “Savaş.”</p>

    <p>“Evet. Çarpışmalar ve katliam, kasabaların ve şehirlerin yakılması.” Suret, Kral’ın mesajını masasına attı ve sesinde hüzünle konuşmaya devam etti. “Ekselans, Diyar Muhafızları’nın toplanmasını emretti. Alayımız yarın öğlen saatlerinde kuzey kapısında olacak.”</p>

    <p>“Ben ilgilenirim, Suret.”</p>

    <p>“Hazırlar mı?”</p>

    <p>Vaelin, Nortah’ın sözcüklerini hatırladı ve disiplin durumlarını kısa bir süre değerlendirdi. “Savaşacaklar, Suret. Daha çok zamanımız olsaydı daha iyi savaşırlardı, ama savaşacaklar.”</p>

    <p>“Pekâlâ. Kardeş Makril otuz kardeşten oluşan bir öncü birliğiyle alaya eşlik edecek ve keşif yapacak. Daha çok asker verebilmek isterdim ama kardeşlerimiz Diyar’ın farklı bölgelerindeler ve yeterli sayıda kardeş çağıracak zamanımız yok.”</p>

    <p>Suret, Vaelin’e doğru yaklaştı. Suret’i hiç bu kadar ciddi görmemişti. “Şunu sakın unutma, alay Kral’ın Sözü’ne tabii, ama bu Nişan’ın bir parçası ve bu Nişan İtikad’ın kılıcı. İtikad’ın kılıcı masum kanıyla lekelenemez. Cumbrael’de pek çok şey göreceksin, korkunç şeyler. Onlar İtikad’ı inkâr eden bir toplum ve yalan bir Tanrıya tapıyorlar, ama yine de bu Diyar’ın parçaları. Öfkeni dindirmek isteyecek, adamlarının insanlara kötü davranmalarına izin verme isteği duyacaksın. Buna karşı koymalısın. Tecavüzcüler, hırsızlar ve halka kötü davranan herkes kırbaçlanacak ve asılacak. Cumbrael’in halkına nezaket göstereceksin. Onlara İtikad’ın kinci olmadığını göstereceksin.”</p>

    <p>“Elbette, Suret.”</p>

    <p>Suret masasına döndü ve ağır ağır oturdu. Uzun parmaklarını kucağında birleştirdi ve ince yüzündeki yorgunluk ve gözlerindeki hüzün çok belirgin oldu. “Yaşadığım süre boyunca bu Diyar’ın savaşla bir kez daha bölünmüş olduğunu görmemeyi dilemiştim,” dedi bir süre sonra. “Bu yüzden ona katılmıştık, anlıyor musun? İtikad’ı Taç’a bu yüzden bağlamıştık. Barış ve,” dudaklarında hafif bir tebessüm belirdi, “birlik için.”</p>

    <p>“Kral’ın... bu krizin savaşla çözülmesini istemiş olduğunu düşünmüyorum, Suret.”</p>

    <p>Suret sertçe ona baktı. Hüzün birden gitmiş, Vaelin’in çocukluğundan beri gördüğü kendinden eminlik suratına sinmişti. “Kral’ın isteklerini bilemeyiz. Direktiflerimi unutma Vaelin. İtikad’a sadık kal ve Ayrılmışlar yönlendirsin elini.”</p>

    <p class="bolum_arasi">* * *</p>

    <p>Alay, arduvaz rengi bir göğün altında yürüyordu ve yaz sonu güneşini saklayan kızgın bulutlar adamların tatsızlığını yansıtır bir halde tepelerinde duruyordu. Alayı toparlayıp yürütmek Vaelin’in istediğinden daha uzun sürmüştü ve şehre doğru yürürlerken sinirinin çok çabuk alevlendiğini fark etti.</p>

    <p>“Al şunu yerden kıt beyinli!” diye bağırmıştı baltasını yere düşüren şanssız bir askere. “Ederi senden çok. Çavuş, bu akşam bu adama rom yok.”</p>

    <p>“Emredersiniz lordum!” Çavuş Krelnik sürekli yanından yürüyor, saygılı ama çekingen bir tavır sergiliyordu. Çavuşun verdiği cezaları uygulamakta her zaman aşırı titizlikle davranmadığını biliyor ve bunu çoğu zaman göz ardı ediyordu ama o gün göz ardı etmeye pek niyeti yoktu.</p>

    <p>Öğleden bir saat önce kuzey kapısına gelmişlerdi. Adamlar yürüyüş sırasında dinlenmedikleri için yerlere yatmışlardı ve bu durumdan şikâyetçi olsalar da kimse bunu yüksek sesle dillendirmiyordu.</p>

    <p>“Herkes nerede?” diye sordu Barkus boş alana bakarak. “Bütün Diyar Muhafızları’nın burada olması gerekmiyor muydu?”</p>

    <p>“Belki gecikmişlerdir,” dedi Dentos. “Biz daha hızlı yürüdüğümüz için onları geçmişizdir.”</p>

    <p>“Kardeş Kumandan Makril belki cevabı biliyordur,” dedi Caenis ve başıyla kapıyı işaret etti. Kardeş Makril ve öncü birliği dörtnala sürdükleri atlarla kapıda belirmişti.</p>

    <p>“Diyar Muhafızları Batı Yolunda toplanıyor,” dedi Kardeş Kumandanı ve yanlarına geldiğinde durdurduğu atı havaya toz kaldırdı. “Savaş Lordu bize burada beklememizi emretti.”</p>

    <p>“Savaş Lordu mu?” diye sordu Vaelin. Babası Kral’ın hizmetinden çıkalı beri Diyar’da yeni bir Savaş Lordu olmamıştı.</p>

    <p>“Onur, Kral tarafından Lord Mareşal Al Hestian’a verildi. Diyar Muhafızları’nı kullanarak başkenti mümkün olduğu kadar çabuk ele geçirmesi yönünde emir aldı.”</p>

    <p><em>Al Hestian... Kral, Diyar Muhafızları’nı Linden’ın babasının emrine vermiş.</em> Vaelin kılıcı Linden’ın kardeşine verirken Lord Mareşal’le de tanışmış olmayı diledi. Adamın ruh halini ölçmek için fırsatı olur, intikam isteyip istemediğini anlardı. İntikam istiyorsa Suret’in Cumbraelli masum insanlar hakkındaki kaygıları geçerli olurdu.</p>

    <p>Vaelin, Çavuş Krelnik’e döndü. “Adamların suyu idareli kullandıklarından emin ol. Ateş yakmak yok. Burada ne kadar kalacağımızı bilmiyoruz.”</p>

    <p>“Emredersiniz, lordum.”</p>

    <p>Tehditkâr göğün altında beklerlerken adamlar zar ya da bıçak oyunu oynamaya başladılar. Nişan oyunu olan bıçak alay tarafından şevkle benimsenmişti. Nişan’da olduğu gibi bıçaklar adamlar arasında bir tür para birimi ve statü göstergesi olmuştu, ama Nişan’ın hırsızlık ve yemek zamanı kavgaları gibi başka geleneklerinin aralarında yayılmamasına özen göstermişti.</p>

    <p>“İtikad adına, Barkus! O ne?”</p>

    <p>Dentos, Barkus’un eyer çantasından çıkardığı şeye bakıyordu. Yaklaşık bir metre uzunluğundaki çift ağızlı baltanın spiral ve demirden bir kabzası vardı, güneş ışığı az olmasına rağmen doğal olmayan bir şekilde parlıyordu. “Savaş baltası,” dedi Barkus. “Dövmeme Usta Jestin yardım etti.”</p>

    <p>Vaelin silaha bakarken kan şarkısında huzursuzluk hissetti. Barkus’un metale karşı olan Karanlık yatkınlığını bildiğinden huzursuzluğu daha da arttı.</p>

    <p>Silahı incelemek için etrafına toplandıklarında Nortah, “Yıldız gümüşü var mı?” diye sordu.</p>

    <p>“Tabii, ama sadece kenarlarında. Ağır olmasın diye kabzanın içini boş bıraktık.” Baltayı havaya attı. Balta havada döndü ve avucuna düştü. “Gördün mü? Uçan bir kuşu bile avlayabilirsin bununla. Denesene.”</p>

    <p>Baltayı Nortah’a verdi. Baltayı havada birkaç kez savuran Nortah havayı yaran keskin taraflarının akıcılığını görünce kaşlarını kaldırdı. “Şarkı söylüyor gibi, dinleyin.” Baltayı tekrar sallayınca hafif, neredeyse bir nota gibi belli belirsiz bir ses çıktı. Vaelin bu sesi duyunca kan şarkısının tiz bir sesten şakımaya başladığını hissetti ve istemsizce biraz geriledi ve rahatsızlığı iyice arttı.</p>

    <p>“Denemek ister misin kardeşim?” diyerek baltayı uzattı Nortah.</p>

    <p>Vaelin baltaya baktı. Yıldız gümüşü olan keskin bölgesi parlıyordu ve ortasına da bir yazı işlenmişti. “İsim verdin mi?” diye sordu Barkus’a ama baltayı almadı.</p>

    <p>“Bendra. Benim... bir zamanlar tanıdığım bir kadın.”</p>

    <p>Nortah baltaya yakından baktı. “Okuyamıyorum. Bu hangi dil?”</p>

    <p>“Usta Jestin eski Volar dili olduğunu söyledi. Kılıca bir şey işlenecekken bu dili kullanmak demirci geleneğiymiş. Neden bilmiyorum.”</p>

    <p>“Volarlı demirciler dünyanın en iyileri kabul edilir,” dedi Caenis. “Demiri koklayan ilk ırk oldukları söylenir. Demircilerin çoğu sırrı onlardan gelmedir.”</p>

    <p>“Bu kadar oyun yeter, kardeşlerim,” dedi Vaelin. Baltayı alıp bir yana fırlatmak istiyordu. “Gruplarınızı teftiş edin. Yürüyüş sırasında değerli eşyalarından birini kaybetmeyi başarıp başarmadıklarını kontrol edin.”</p>

    <p>Yaklaşık bir saat sonra başka bir grup daha kapıdan çıktı. Yirmi tane atlı Diyar Muhafızı’nın önünden etkileyici bir savaş atına binmiş kızıl saçlı, uzun boylu genç bir adam geliyordu. Vaelin onun yanında yine jilet gibi olan Yüzbaşı Smolen’in olduğunu gördü.</p>

    <p>“Hizaya sok şunları!” diye bağırdı Vaelin, Çavuş Krelnik’e. “Nizami olsunlar. Kraliyet ailesinden bir ziyaretçimiz var.”</p>

    <p>Alay çabucak hizaya girip hazır ola geçerken Vaelin de prensi karşılamak üzere öne çıktı. Prensin grubu Vaelin tek dizi üzerine çöküp başını eğerken atlarını durdurdu. “Ekselans.”</p>

    <p>“Kalk, kardeş,” dedi Prens Malcius. “Seremoniyle kaybedecek zamanımız yok. Al.” Vaelin’e üzerinde Kral’ın mührü olan bir tomar kâğıt uzattı. “Emirlerin. İkinci bir emre kadar bu alay benim emrim altında olacak.” Omzunun üstünden bakıp atlı muhafızların arasındaki solgun yüzlü ve uzun bir gecenin işaretleri olan gözleri kızarmış adama baktı. “Lord Mustor’la tanışmıştınız, değil mi?”</p>

    <p>“Evet. Babanız için taziyelerimi sunarım, lordum.” Cumbrael’in vârisi bunu duyduysa bile duyduğunu belirten hiçbir hareket yapmadan eyerinde rahatsızca kıpırdanıp esnemeye devam etti.</p>

    <p>“Lord Mustor bize eşlik edecek,” dedi prens. Nizami bir şekilde duran alaya baktı. “Yürüyüşe hazırlar mı?”</p>

    <p>“Evet, Ekselans.”</p>

    <p>“O zaman oyalanmayalım. Kuzey Yolu’ndan gidip gün batmadan Tuzseli köprüsünde olmalıyız.”</p>

    <p>Vaelin kafasından mesafeyi hesapladı. <em>Yaklaşık otuz kilometre ve Diyar Muhafızları’nın rotasından uzakta, Kuzey Yolu’nda.</em> Aklındaki soru yağmurunu bastırdı ve resmi bir şekilde başını salladı. “Pekâlâ, Ekselans.”</p>

    <p>“Ben önden gidip kamp kuracağım.” Prens hafifçe gülümsedi. “Akşam konuşuruz. Bunlara bir açıklama beklediğine eminim.”</p>

    <p>Malcius atını dörtnala sürmeye başlayınca diğerleri de onu takip etti. Yanlarından geçerlerken Vaelin atlılar arasında bir başka tanıdık sima gördü. İnce suratının yanlarına dökülen siyah bukleleri olan genç adamla kısa bir süre göz göze geldiler. <em>Alucius Al Hestian. Demek yine de savaşa geliyor.</em> Vaelin arkasını döndü ve emir yağdırmaya başladı.</p>

    <p class="bolum_arasi">* * *</p>

    <p>Alay, Tuzseli Nehri’nin üzerindeki ahşap köprüye ulaştığında gece bastırmaya başlamıştı. Vaelin kamp kurulup gözcülerin dikilmesini emretti. “Bu iş bitene kadar kimseye rom yok,” dedi Çavuş Krelnik’e. Tükürük’ten indi ve ağrıyan omzunu tuttu. “Önümüzdeki birkaç gün boyunca da böyle yürüyüşler yapacağımızı düşünüyorum. İçkinin adamları yavaşlatmasını istemiyorum. Şikâyeti olan varsa gelip bizzat bana söylesin.”</p>

    <p>“Şikâyet olmaz lordum,” dedi Krelnik ve sert sesiyle emirler yağdırmak üzere atıyla uzaklaştı.</p>

    <p>Tükürük’ü Makril’in emrindeki bir kardeşine bırakarak köprüye bir söğüt ağacının yakınlarına kurulmuş olan prensin kampına gitti. “Lord Vaelin.” Yüzbaşı Smolen onu görünce resmi bir şekilde karşılayıp hazır olda durdu. “Sizi tekrar görmek güzel.”</p>

    <p>“Yüzbaşı.” Vaelin, adam onu Prenses Lyrna’ya teslim ettikten sonra ona karşı ihtiyatlı davranma hissiyatındaydı. Yine de bunun kabaca olabileceğinin farkındaydı, özellikle de prensesin birini ikna etmesinin ne kadar kolay olduğu göz önünde bulundurulursa.</p>

    <p>“Tekrar asker olma fırsatı yakaladığım için mutluyum.” Yüzbaşı başını kamp ateşine doğru çevirdi. Ateşin başında pelerinli birisi ateşe bakıp arada sırada elindeki şarap şişesinden yudumlar alıyordu. “Yeni Lord Derebeyi’ne yeterince bebek bakıcılığı yaptım.”</p>

    <p>“Çok şey isteyen bir bebek o zaman?”</p>

    <p>“Pek sayılmaz. Görevim yalnızca ona şarap götürmek ve fahişe istediğinde bulmasını engellemek. Bu ikisinden birini istemiyorsa nadiren konuşur.” Yüzbaşı yakınlarındaki çadırı işaret etti. “Ekselans gelir gelmez içeri girmenizi rica etti.”</p>

    <p>İçeri girdiğinde prensin masasının üzerine eğildiğini ve yayılmış haritaya baktığını gördü. Çadırın köşesinde oturmuş bir şeyler yazan Alucius Al Hestian, Vaelin içeri girince başını kaldırdı.</p>

    <p>“Kardeş,” diyerek karşıladı onu prens ve samimi bir şekilde kalkıp yanına gelerek elini uzattı. “Adamların hızlıymış. Birkaç saat sonra gelmenizi bekliyordum.”</p>

    <p>“Alay hızlı yürüyor, Ekselans.”</p>

    <p>“Bunu duyduğuma çok sevindim. İşimiz bitene kadar daha çok yürüyecekler.” Arkasını dönüp Alucius’a baktı. “Kardeş Vaelin’e biraz şarap, Alucius.”</p>

    <p>“Teşekkürler, Ekselans ama suyu tercih ederim.”</p>

    <p>“Nasıl istersen.”</p>

    <p>Genç şair bir şişeden su döktü ve kupayı Vaelin’e getirdi. Kendisini tanımasını bekliyor, çekingen bir şekilde bakıyordu. “Sizi tekrar gördüğüme sevindim, lordum.”</p>

    <p>“Ben de sizi, efendim.” Ses tonu ifadesizdi ama Alucius gerileyince yüzünün ifadeden yoksun olmamış olduğunu anladı.</p>

    <p>“Atları kontrol eder misin Alucius?” diye sordu prens. “Korucu düzgün tımarlanmadığında huysuzlanıyor.”</p>

    <p>“Tabii, Ekselans.” Alucius eğilerek selam verdi ve çıktı. Çadırın kapısı arkasından kapanmadan son bir kez dönüp Vaelin’e baktı.</p>

    <p>“Bana yalvardı,” dedi Prens Malcius. “Ona aksini emretsem bile bizi takip edeceğini söyledi. Onu yaverim yaptım, başka ne yapabilirdim ki?”</p>

    <p>“Yaver mi, Ekselans?”</p>

    <p>“Bir Renfael geleneği. Genç soylular şövalyeliği öğrensinler diye deneyimli şövalyelerin yanına verilirler.” Durup Vaelin’in suratına baktı. “Bakıyorum sen de bunu kız kardeşim gibi onaylamıyorsun.”</p>

    <p>“Kardeşi onun bunu yapmasını istemiyordu. Son dileğiydi.”</p>

    <p>“O halde üzgünüm. Ama insanlar hayatta kendi yolunu bulmalılar.”</p>

    <p>“İnsanlar olabilir. Ama o hâlâ bir çocuk. Savaş hakkında bildikleri kitaplardan okudukları.”</p>

    <p>“Donanmamızla beraber Melden Adaları’na gittiğimde daha on dört yaşıma bile basmamıştım. Savaşın büyük bir hoppalık olduğunu düşünüyordum ve yanıldığımı öğrendim. Alucius da öğrenecek. Çocukluktan adamlığa geçmemizi, değişmemizi sağlayan şeyler öğrendiğimiz derslerdir.”</p>

    <p>“En azından eğitildi mi?”</p>

    <p>“Babası ona kılıç dersleri verdirtti ama kötü bir öğrenciymiş. Yüzbaşı Smolen’dan ona birkaç şey öğretmesini istedim.”</p>

    <p>“Yüzbaşı Smolen iyi bir asker Ekselans, ama çocuğu benim eğitmeme izin verilirse bunu bana yaptığınız bir iyilik gibi düşünürüm.”</p>

    <p>Prens Malcius bir an durup düşündü. “Demek bir kardeşle kurulan arkadaşlık diğerine de uzuyor?”</p>

    <p>“Daha ziyade zorunluluk gibi.”</p>

    <p>“Zorunluluk. O kadarını bilemem. Pekâlâ, dilersen çocuğu sen eğit. Gerçi zaman bulabilir misin emin değilim. Bak.” Haritaya döndü. “İşimiz çok zor.”</p>

    <p>Harita, Cumbrael ve Asrael sınırını ayrıntılı bir şekilde resmediyordu ve güney kıyısından Nilsael’le kuzey sınırını oluşturan dağlara kadar olan alanı kapsıyordu. “Şu anda buradayız.” Prens Tuzseli’nin batı tarafındaki geçişi işaret etti. “Savaş Lordu Al Hestian Diyar Muhafızları’nı Batı Yolundan ilerletip, nehirden yayan geçirip Martishe’in kuzeyine çıkaracak. Sonra Cumbrael’in başkentine doğru yola çıkacak ve gittiği yerleri kasıp kavuracak. Büyük ihtimalle yirmi gün içinde başkente varır, eğer Cumbraelliler açık alanda karşısına çıkacak kadar adam toplayabilirlerse yirmi beş gün. Ve emin ol Alltor’a vardığı zaman şehir ve şehirle birlikte pek çok masum insan yanacak.” Prens Malcius gözlerini kırpmadan ciddi bir şekilde Vaelin’e bakıyordu, “İtikad’ımızın Nişanları böyle bir duruma sevinir mi üzülür mü, kardeş? İnkârcılar ateşe verilerek bizi artık rahatsız edememeleri sağlanacak.”</p>

    <p>“Gerçek İtikadlılar masum kanı döküldüğünde sevinmezler, Ekselans. İnkârcı olsun olmasın fark etmez.”</p>

    <p>“O halde böyle bir kıyım başlamadan bunu durdurmak için elimizden geleni yapmamız konusunda hemfikir miyiz?”</p>

    <p>“Tabii ki.”</p>

    <p>“Güzel!” Prens masaya vurdu ve çadırın kapısına gitti. “Derebeyi Lord Mustor! Gelebilir misiniz lütfen?”</p>

    <p>Cumbraelli Lord Derebeyi’nin içeri girmesi birkaç dakika sürdü. Tıraşsız yüzü Vaelin’in önceden gördüğünden daha kötü bir haldeydi. Adam hâlâ sarhoştu ve konuştuğu zaman titremeyen sesi Vaelin’i şaşırttı.</p>

    <p>“Kardeş Vaelin. Kutlamalar sırayla sanırım.”</p>

    <p>“Kutlamalar mı, lordum?”</p>

    <p>“Diyar’ın Kılıcı olmadın mı? Görünüşe göre senin atanman benim atanmamla aynı zamana denk geliyor.” Kahkahası ironikti.</p>

    <p>“Kardeş Vaelin’e planlarımızı anlatıyordum, Lord Mustor,” dedi Prens Malcius. “Kendisi de bizim amacımızı uygun buluyor.”</p>

    <p>“Çok güzel. Çoğunluğunu kül ve cesetlerin oluşturduğu bir Derebeylik miras almak istemem açıkçası.”</p>

    <p>“Elbette,” diye mırıldandı prens ve tekrar haritanın başına geçti. “Derebeyi Lord Mustor, tahta zorla el koyan kardeşinin planları hakkında güvenilir kaynaklardan aldığı bilgileri bizimle paylaşacak kadar cömertti. Savaş Lordu onu Cumbrael başkentinde bulmayı bekliyor olmasına rağmen, Lord Mustor onu burada bulacağımızdan emin.” Parmağıyla kuzey tarafındaki, Cumbrael ile Asrael arasındaki doğal sınırı oluşturan sıradağları, yani Kül Tepeleri’ndeki dar bir geçidi işaret etti.</p>

    <p>Vaelin haritaya dikkatlice baktı. “Orada hiçbir şey yok, Ekselans.”</p>

    <p>Derebeyi Lord Mustor alaycı bir şekilde güldü. “Hiçbir haritada göremezsin, kardeş. Babam ve babasının babaları bunun için uğraştı. Adına Yüksek Kale derler, boş yere değildir böyle demeleri emin ol. Derebeylikteki, hatta belki de Diyar’daki zapt etmesi en zor kalelerden biri. Otuz metre yüksekliğindeki granit duvarlarının üzerinden etrafta yaklaşan bir şey olup olmadığı görülebilir. Şimdiye kadar hiç zapt edilmedi. Zavallı, aptal kardeşim, beraberinde birkaç yüz sadık fanatikle beraber orada olacaktır. Büyük ihtimalle zamanlarını On Kitap’tan bağıra bağıra alıntılar yaparak ve birbirlerini dinsizce davranışlarından dolayı kırbaçlayarak geçiriyorlardır.” Durup gözlerinde umutla etrafına bakındı. “Hani olur ya, belki bir ihtimal şarabınız vardır, Prens Malcius? Dilim damağım kurudu yahu.”</p>

    <p>Vaelin, prensin ters bir şey dememek için kendini tuttuğunu ve küçük bir masanın üstündeki şarap şişesini işaret ettiğini gördü. “Çok naziksiniz.”</p>

    <p>“Affedin, lordum,” dedi Vaelin. “Ama bu kale zapt edilmez bir kaleyse, tahta el koyana nasıl erişeceğiz?”</p>

    <p>“Ailemin azami özenle korunan sırrı sayesinde, kardeş.” Derebeyi Lord Mustor şarabından bir yudum aldıktan sonra dudaklarını yaladı. “Werlishe Vadisi’nden güzel bir kırmızı şarap. Mahzeniniz takdire şayan, Ekselans.” Kupasından bir yudum, bu sefer daha büyük bir yudum daha aldı.</p>

    <p>“Sır mı, lordum?” diye sordu Vaelin.</p>

    <p>Lord Derebeyi anlık bir şaşkınlıktan dolayı kaşlarını çattı. “He şeyi diyosun, kaleyi. Evet, aile sırrı, yalnızca ilk doğan oğula verilen sır. Kalenin tek zayıflığı. Uzun yıllar önce kale ailemizin asıl hanesiyken atalarımdan biri, bir şekilde kendi tebaasından korkmaya ve Hane Muhafızları’nın onu tahttan indirmek için tebaasıyla işbirliği yaptığını düşünmeye başlamış. Bir kriz anında kaçmak üzere dağın içinden bir tünel kazdırmış ve tüneli açan bütün madencileri sessizce zehirletip tünelin yerinin sırrını yalnızca ilk doğan oğluna vermiş. İroniktir, sürekli kuyusunun kazıldığını düşünmesi yalnızca insanın vücudu kadar aklını da etkileyebilen kara çiçeğin bir belirtisiymiş ve birkaç ay sonra hastalıktan dolayı vefat etmiş.” Kupasındaki şarabı başına dikerek bitirdi. “Bu gerçekten şahane bir bağ mahsulü.”</p>

    <p>“Yani,” dedi Prens Malcius, “Lord Derebeyi bizi tünele götürecek, senin adamların kaleyi alacak ve tahtı zorla alan da Kral’ın Adaleti’yle yüzleşmek için gözaltına alınacak.”</p>

    <p>“Pek olası değil, Ekselans,” dedi Lord Mustor tekrar şarap şişesine uzanırken. “Kardeşim kendisini Cihan Atası uğruna şehit etmek için elinden gelen her şeyi yapacaktır. Yine de bence Kardeş Vaelin ve katil çetesi görevi başarıyla tamamlarlar.”</p>

    <p>“Kafam karıştı, Lord Mustor,” dedi Vaelin. “Kardeşiniz Derebeylik’i kendine alabilmek için babanızı öldürdü ama Diyar Muhafızları başkentine doğru ilerlerken o kendisini uzaktaki bir kaleye kapadı.”</p>

    <p>“Kardeşim Hentes bir fanatiktir,” dedi Lord Mustor omzunu silkerek. “Babamın Kral Janus’a diz çökeceği belli olunca babamı gizli bir toplantıya çağırdı ve Dünya Baba’ya bir hizmet olarak kılıcını kalbine soktu. Coşkulu rahip ve takipçiler bunu onaylarlar tabii, ama Cumbrael’de kendi babasını öldürerek tahta geçen biri kabul görmez. Halk ne düşünürse düşünsün babama bağlı olan tebaası Hentes’i takip etmezdi. Sizin ordunuzla savaşacakları için sonuçta başka bir şansları pek yok, ama sırf Derebeylik’i korumak için karşı koyacaklardır. Kardeşim kalede olacaktır, gidecek başka bir yeri yok.”</p>

    <p>“Ve tahtı zorla alan... yerinden edildiğinde?” diye sordu Vaelin Prens’e.</p>

    <p>“Bu savaşı başlatan sebep ortadan kalkmış olacak. Ama hepsi zamana bağlı.” Tekrar haritaya bakmaya başladı. Parmağını Tuzseli’ndeki köprüden Yüksek Kale’nin olduğu bölgeye kadar sürüdü. “En iyi ihtimalle geçiş üç yüz yirmi kilometre uzakta. Eğer hedefimize ulaşacaksak, Savaş Lordu’na haber uçurmaya izin verecek kadar bir zaman içinde orada olmalıyız.” Masasının üstündeki mühürlü bir parşömeni aldı. “Kral başarılı olmamız halinde Diyar Muhafızları’nın Asrael’e dönmesini emreden bir emir imzaladı bile.”</p>

    <p>Vaelin hızlıca geçiş ve Cumbrael başkenti arasındaki mesafeyi hesapladı. <em>Neredeyse üç yüz yirmi km, hızlı bir atla iki günlük yolculuk. Nortah yapabilir, belki Dentos da. Zor olan zamanında kaleye varmak. Alay’ın günde en az otuz iki km yol katetmesi gerekecek.</em></p>

    <p>“Yapabilir miyiz, kardeş?” diye sordu Prens.</p>

    <p>Vaelin bakışlarını harita üzerinde düzenli, güzel çizgilerle çizilmiş Cumbrael köylerine çevirdi. Batı Yolu üzerindeki küçük köylerdeki insanlardan kaç tanesinin yakında çıkacak fırtınadan haberi olduğunu merak etti. Bu savaş bitince belki de yeni bir harita çizilmesi gerekecekti. <em>Cumbraell’de pek çok şey göreceksin, korkunç şeyler.</em> “Yapacağız, Ekselans,” dedi kendinden emin bir şekilde. Gerekirse her birini oraya ulaşana kadar kendim kırbaçlarım.</p>

    <p>Günde on iki saat boyunca, dört saatte bir ara vererek ilerlemeye başladılar. Tuzseli’nin kuzeyindeki yeşil topraklardan geçtiler, sınırlarındaki ülkeye geçtiklerini bildiren vadileri aştılar ve dağ eteklerinden geçtiler. Yürürken düşen adamlar tekmelenerek ayağa kaldırıldı ve yürüyor mu diye bir süre takip edildi. Yığılanlar yarım gün arabada taşındıktan sonra tekrar yola düştüler. Vaelin geride kalacak adamların yalnızca Ayrılmışlar’a katılanlar olacağını söylemiş, korkunun durmalarını engelleyeceğini ummuştu. O ana kadar işe yaramıştı. Yüzleri asıktı, silahları ve yemeklerini taşıdıkları için yükleri ağırdı, ikinci bir emre kadar rom verilmesini yasakladığı için moralleri bozuktu ama hâlâ korkuyorlar, hâlâ yürüyorlardı.</p>

    <p>Her gece Vaelin, Alucius Al Hestian’a iki saat boyunca kılıç çalıştırıyordu. Çocuk gördüğü ilgiden memnundu. “Beni onurlandırıyorsunuz, lordum,” diyordu ciddi bir surat ifadesiyle. Kılıcını önünde paspas tutar gibi tutuyordu. Vaelin çocuğun bileğine vurarak kılıcın elinden düşmesini sağladı.</p>

    <p>“Onurlanma, odaklan. Al şunu.”</p>

    <p>Bir saat geçtikten sonra çocuğun kılıç becerisine bakınca iyi bir şair olmasının doğru bir şey olduğunu düşündü. “Ayağa kalk,” demişti Vaelin çocuğu yuvarlanarak yere yollayınca. Aynı hareketi dört kez tekrarlamıştı ama Alucius şekli tanımamıştı.</p>

    <p>“Mmm, şey, biraz antrenmana ihtiyacım var...” diye başladı. Utançtan yüzü kızarmış, gözleri dolmuştu.</p>

    <p>“Efendim, bu işte yetenekli değilsin,” dedi Vaelin. “Yavaşsın, sakarsın ve dövüş iştahın yok. Yalvarırım Prens Malcius’tan seni bırakmasını iste ve eve git.”</p>

    <p>“Seni buna o zorladı.” İlk defa Alucius’un ses tonunda biraz düşmanlık vardı. “Lyrna. Beni korumaya çalışıyor. Korunmak istemiyorum, lordum. Abimin ölümünün hesabının sorulması gerekiyor ve ben bunu soracağım. Tahtı zorla alanın kalesine kendi başıma yürüyerek gitmem gerekse bile bunu yapacağım.”</p>

    <p><em>Hâlâ çocukça kelimeler.</em> Ama yine de kelimeler güç ve inanç ile söylenmişti. “Cesursunuz, efendim. Ama bu işe devam ederseniz ölürsünüz...”</p>

    <p>“O zaman bana öğret.”</p>

    <p>“Denedim...”</p>

    <p>“Hayır denemedin! Ayrılmamı sağlamaya çalıştın, o kadar. Doğru dürüst öğret, günah senden gitsin.”</p>

    <p>Doğruydu tabii ki. Çocuğu birkaç saat aşağılarsa eve gitmek istemesini sağlayabileceğini düşünmüştü. Alucius’un kılıcı tutuş şekline bakınca ağırlığı dengelemek için vücuduna yakın tuttuğunu gördü. “Abinin kılıcı,” dedi kabzadaki göztaşını tanıyarak.</p>

    <p>“Evet. Kılıcı savaşa getirmemin onu onurlandıracağını düşündüm.”</p>

    <p>“Senden hem daha uzun, hem de daha güçlüydü.” Kısa bir süre düşündükten sonra çadırına gitti ve Kral Janus’un kendisine verdiği Volar yapımı kısakılıcı getirdi. “Al.” Kılıcı Alucius’a doğru attı. “Kraliyet sarayından bir hediye. Bakalım sana nasıl şans getirecek.”</p>

    <p>Hâlâ sakardı, hâlâ kolay kanıyordu, ama en azından artık biraz hızlanmıştı, birkaç saldırıyı savuşturmuştu ve hatta birkaç karşı saldırı yapmayı bile başarmıştı.</p>

    <p>“Şimdilik bu kadar yeter,” dedi Vaelin, Al Hestian’ın yüzü ve inip kalkan göğsündeki terleri görünce. “Artık abinin kılıcını kınında taşısan iyi olur. Sabah erken kalk ve sana gösterdiğim hareketleri bir saat boyunca tekrar et. Yarın akşam tekrar çalışacağız.” Dokuz gece boyunca antrenman yaptılar. Yorucu yürüyüşlerin ardından Vaelin bir şairi bir askere çevirmeye çalışıyordu.</p>

    <p>“Kılıcı engellemiyorsun, çeviriyorsun,” dedi Alucius’a. Sesinin Usta Sollis gibi çıkıyor olması sinirlerini bozuyordu. “Darbenin kuvvetini saptır, soğurma.”</p>

    <p>Yanıltma hareketi olarak çocuğun mide tarafına doğru bir hamle yaptı ve sonra kılıcı yukarıdan çevirip bacaklarına doğru savurdu. Alucius geri çekilince kılıç birkaç santimle bacaklarını sıyırdı ve kendisi de bir saldırı yaptı. Dengesizdi, beceriksizceydi ve savuşturması çok kolaydı, ama hızlıydı. Vaelin o ana kadar hep endişe duyduysa da o anda etkilendi.</p>

    <p>“Pekâlâ. Şimdilik bu kadar. Kılıcını bile ve biraz dinlen.”</p>

    <p>“Bu daha iyiydi, değil mi?” diye sordu Alucius. “Daha iyi değil miyim?”</p>

    <p>Vaelin kılıcını kınına soktu ve arkadaşça çocuğun omzuna vurdu. “İçinde gerçekten de bir savaşçı varmış.”</p>

    <p class="bolum_arasi">* * *</p>

    <p>Onuncu gün Makril’in öncü birliği geçidin yarım günlük yürüyüş uzaklıkta olduğunu bildirdiler. Vaelin alayına kamp kurmalarını emretti ve yanlarına koruma olarak Makril’in kardeşlerini alıp Lord Mustor ve Prens Malcius’la beraber atlarına bindiler ve tünel girişini belirlemeye gittiler. Yeşil tepelerin yerini bir süre sonra kayalıklı bir yokuş alınca, atları huysuzlanmaya başladı. Tükürük huysuz bir şekilde başını sallamaya ve oldukça yüksek sesle kişnemeye başladı.</p>

    <p>“Aksi huylu bir atın var, kardeş,” dedi Prens Malcius.</p>

    <p>“Zemini sevmedi.” Vaelin atından indi, yayını eline aldı ve eyerinden aldığı sadağını sırtına taktı. “Kardeş Makril’in adamlarından birisi burada kalıp atlarımıza bakacak, biz yayan devam edeceğiz.”</p>

    <p>“Zorunda mıyız?” diye sordu Lord Mustor. “Daha çok yol var.” Yalpalamasından bir uzun gece daha geçirdiği belli oluyordu ve Vaelin yürüyüş sırasında adamın eyerinden düşmemiş olmasına şaşırdı.</p>

    <p>“Doğru, o yüzden oyalanmasak iyi olur, lordum.”</p>

    <p>Yaklaşık bir saat boyunca tırmandılar. Karanlık bir haşmeti olan Kül Tepeleri içlerini karatıyordu. Dağların zirveleri sisle kaplıydı ve gün ışığını saklıyorlardı. Kısık gelen ışık zeminin gri renkte görünmesine yol açıyordu. Yaz aylarının sonlarında olmalarına rağmen hava serindi ve kıyafetlerine kadar sinen berbat bir nem vardı.</p>

    <p>“Ata adına, buradan tiksiniyorum,” dedi nefes nefese Lord Mustor. Soluklanmak için durmuşlardı. Bir kaya çıkıntısına yaslanıp yavaş yavaş yere doğru kendini bıraktı ve bir şişenin ağzını açtı. “Su,” dedi prensin kınayıcı bakışlarını görünce. “Doğruyu söylemek gerekirse, Cumbrael’i bir daha hiç görmemeyi umuyordum.”</p>

    <p>“Bu toprakların derebeyliğinin vârisisiniz,” dedi Vaelin. “Buraya dönmek istememek pek akıl kârı bir şey değil sanki.”</p>

    <p>“Benim Mevki’ye hiç geçmemem gerekiyordu ki. O onur babamın çok sevdiği, katil kardeşim Hentes’e verilecekti. Onu rahiplere kaybettiğinde yaşlı piç bayağı üzülmüş olmalı. O hep en sevilen çocuktu hem. Yayı en iyi o kullanırdı, kılıcı da, zekiydi, uzundu, yakışıklıydı. Yirmi beş yaşına gelmeden üç piçin babası oldu.”</p>

    <p>“Anlattıklarına bakılırsa çok dindar biri gibi durmuyor,” dedi Prens Malcius.</p>

    <p>“Değildi.” Lord Mustor şişesindeki sıvıdan kana kana içti ve bu hareket Vaelin’in şişede yalnızca su olmadığından şüphelenmesine yol açtı. “Ama bu bazı haydutlar tarafından bir çarpışma sırasında suratına ok yemeden önceydi. Babamın cerrahı okun ucunu çıkardı ama kardeşimin ateşi çıktı ve birkaç gün boyunca ölümün eşiğindeydi. Bir ara kalbinin durduğu bile söyleniyor. Ama Ata onun yaşamasını uygun gördü ve iyileştiğinde değişti. Yakışıklı, âlem yapan, sürtük kovalayan savaşçı gitti, yerine yara izi olan ve On Kitap’ın dindar bir fanatiği geldi. Hentes Şaşmazkılıç adını verdiler ona. Eski arkadaşlarıyla bağını kopardı, âşıklarını geri çevirdi, en coşkulu ve radikal rahiplerle vakit geçirdi. Vaazlar vermeye, yaşam mücadelesi verdiği sırada gördüğü görüler üzerine hararetli bir şekilde söylevler vermeye başladı. Cihan Atası’nın kendisiyle konuştuğunu ve kurtuluşa giden şanlı yolu gösterdiğini iddia etti. Bu yol da siz yabancı kâfirlere On Kitap’ın öğretilerini kabul ettirmekten, gerekirse kılıç kullanmaktan geçiyordu. Babamın onu ve giderek artan takipçilerini sürgün etmek dışında pek seçeneği kalmamıştı.”</p>

    <p>“Peki sence babanı öldürmesini ona Tanrının söylediğine mi inanıyor?”</p>

    <p>“Kardeşimin inançları kolay anlaşılmaz, havarileri tarafından bile. Ama Cumbrael’in Lord Derebeyi’nin kendini Kral Janus’un önünde küçük düşüreceği fikri bile aforoz sebebi olurdu; özellikle de bunun sonucunda Kardeş Vaelin’in Martishe’te kutsal savaşçılara işkence etmesi olarak gördüğü olay yaşandığı için. Bu yüzden babamı bir yemeğe davet etti ve sürgünden dönmek için bir yol arıyorum numarasıyla muhafızlar yokken babamı öldürdü.”</p>

    <p>Durup yine içkisini yudumladı ve Vaelin’e baktı. “Kaynaklarıma göre ismin Cumbrael’de de biliniyormuş artık, kardeş. Şaşmazkılıç Hentes olabilir, ama sen de Karanlıkkılıç’sın. Beşinci Kitap’tan, Kehanet Kitabı. Asırlar önce bir kâhin neredeyse yenilmez olan sapkın bir kılıç ustasından bahsetmiş: ‘Kutsal olanları öldürecek ve Cihan Atası’na hizmet edenleri ortadan kaldıracak. Onu kılıcından tanıyın, zira doğal olmayan bir ateşte ve Karanlık’ın sesinin rehberliğinde dövülmüştür.’”</p>

    <p><em>Karanlıkkılıç mı?</em> Vaelin kan şarkısını ve Nersus Sil Nin’in ona kökeni hakkında söylediği şeyleri düşündü. <em>Belki de haklılardır.</em> Ayağa kalktı. “Devam etsek iyi olacak.”</p>

    <p class="bolum_arasi">* * *</p>

    <p>“Çok işe yaradı amına koyayım!” Kardeş Kumandanı Makril, Lord Mustor’un ayağının yanındaki toprağa tükürdü.</p>

    <p>Lord Derebeyi geriledi ve gözünden korku okunuyordu. “On yıl önce açıktı,” dedi. Sesi titriyordu.</p>

    <p>Vaelin tünel girişine baktı. Lord Mustor göstermeseydi büyük ihtimalle hiç fark etmeyeceklerdi, yamaçta rüzgâr alan dar bir oyuktu gördükleri. Tünelin girişindeki loşlukta Makril’in kızgınlığını zar zor anladı; kocaman kayalardan oluşmuş bir yığın, girişi boydan boya kaplamıştı. Küçük kuvvetleri kayaları hareket ettirebilecek kadar güçlü değildi. Makril haklıydı. Tünel işe yaramazdı.</p>

    <p>“Anlamıyorum,” diyordu Lord Mustor. “Mükemmel şekilde yapılmıştı. Babam ve ben hariç varlığından kimse haberdar değildi.”</p>

    <p>Vaelin tünele doğru gitti, elini kayaların birinin yüzeyine sürttü ve bazı yerleri sert, bazı yerleri pürüzsüz olan engebeli yüzeyi eliyle hissetti ve parmakları bir keski tarafından bırakılmış sert uçları ayırt etti. “Bu taş buraya kendiliğinden gelmemiş, eğer yanılmıyorsam kısa bir zaman önce buraya düşürülmüş.”</p>

    <p>“Görünüşe göre en büyük sırrınız o kadar da büyük değilmiş, lordum,” dedi Prens Malcius. “Eğer dediğiniz gibi babanız kardeşinizi sizden üstte tuttuysa, sırrı onunla da paylaşmayı uygun bulmuş olabilir.”</p>

    <p>“Ne yapacağız?” diye sordu Lord Mustor kederli bir şekilde. “Yüksek Kale’ye başka giriş yolu yok.”</p>

    <p>“Kuşatma dışında,” dedi prens. “Ve onun için ne zamanımız, ne adamımız ne de tertibatımız var.”</p>

    <p>Vaelin tünelden uzaklaştı. “Yakınlarda bir yerde görünmeden kaleyi izleyebileceğimiz bir yer var mı?”</p>

    <p>Tırmanış tehlikeliydi. Lord Mustor sürekli olarak ayaklarının şiştiğinden yakınsa da yol uzun sürmemişti ve dar, taşlıklı bir yüzeyi tırmanmışlardı. Sonunda bir kaya çıkıntısı sayesinde rüzgârdan korundukları yüksek bir noktaya ulaştılar.</p>

    <p>“En iyisi başımızı alçak tutalım,” dedi Lord Mustor. “Bizi görecek kadar keskin gözlü bir nöbetçi olduğunu sanmıyorum, ama işi şansa bırakmaya gerek yok.” Çıkıntıya doğru sürünüp işaret etti. “İşte orada, pek zarif bir yapı sayılmaz, değil mi?”</p>

    <p>Yüksek Kale’yi gözden kaçırmak zordu. Duvarları kayalara saplanmış kör uçlu mızraklar gibi dağdan yükseliyordu. Lord Mustor binanın zarif olmadığını söylerken şaka yapmıyordu. Ne bir süs, ne bir heykel ne de bir minare vardı. Duvarların pürüzsüzlüğünü bozan tek şey okçuların çıkıp ok atabilmesi için bulunan küçük ve dar deliklerdi. Kapının üzerindeki burcun üzerindeki uzun bir direkte Cumbrael’in Tanrısını sembolize eden, üzerinde beyaz alev olan bir bayrak asılıydı. Kaleye giden tek yol dardı ve geçişten ilerlemeyi gerektiriyordu. Şu anda duvarın üst tarafıyla aynı seviyedelerdi ve Vaelin mazgallı siperlerdeki nöbetçileri siyah birer nokta olarak olsa bile görebiliyordu.</p>

    <p>“Görüyor musun, Lord Vaelin?” dedi Mustor. “Zapt edilemez.”</p>

    <p>Vaelin biraz eğilip kalenin dibine baktı; engebeli taşlar yerini pürüzsüz duvarlara bırakıyordu. <em>Kayalar sorun değil, ama duvar?</em> “Duvar ne kadar uzun demiştiniz lordum?”</p>

    <p class="bolum_arasi">* * *</p>

    <p>“Bunu yapabileceğinden emin misin?”</p>

    <p>Sarmaşık Gallis halatı başının üstüne kaldırdı, omzuna astı ve kaleye baktı. “Böyle meydan okumaları severim, lordum.”</p>

    <p>Vaelin aklından şüphelerini uzaklaştırdı ve adama bir hançer verdi. “Bunu benim için yap ve ben de sana kızgın olduğumu unutayım.”</p>

    <p>“Söz verdiğiniz büyük şarap şişesini yeğlerim.” Gallis sırıttı, hançeri botunun içine soktu ve yamaca iyice yaklaştı. Elleri granit üzerinde tutunabileceği bir yer aradı ve becerikli parmakları içgüdüsel bir kesinlikle yamaçta gezmeye devam etti. Birkaç saniye sonra tırmanmaya başladı. Çabuk tırmanıyordu. Elleri ve ayakları sanki nereye tutunacaklarını ya da nerede duracaklarını kendiliğinden biliyor gibiydi. Yaklaşık üç metre tırmandıktan sonra dönüp Vaelin’e baktı ve gülümsedi. “Şimdiye kadar tacirin evinden daha kolaydı.”</p>

    <p>Vaelin, Gallis’in yamaçtan duvara geçtiğini gördü. Gallis durmadan tırmanıyordu ve bir süre sonra Vaelin onu çok büyük bir ağacın gövdesinde dolaşan bir karınca gibi görmeye başladı. Gerçekten düşmeyeceğine tamamen inanınca Vaelin kardeşlerine döndü ve askerler arkasında çömeldi. Etraf karanlıktı. Bu askerler Nortah’ın en iyi okçularından ve Kardeş Makril’in kumandasındaki kardeşlerinden oluşuyordu. Tahtı zorla alan kişiye karşı bu sayı oldukça azdı ama daha fazla olsalardı tespit edilme riskleri artardı. Alayın geri kalanı kalenin kapısına doğru giden yokuşun başında bekliyordu. Başlarında Kardeş Makril vardı ve kapı açılınca Prens Malcius’la beraber atlı bir saldırı düzenleyeceklerdi. Vaelin de piyadelerle birlikte onların arkasından girecekti. Kapıdaki saldırıyı Vaelin yönetmek istemişti ama Caenis sert ve kesin bir şekilde onun yerinin adamların yanı olmadığını söylemişti.</p>

    <p>“Ben tahtı zorla alan için gönderildim,” demişti Vaelin. “Ve mümkünse onu canlı ele geçirmek istiyorum, evet. Ayrıca onunla konuşmak da istiyorum. Eminim anlatacak pek çok ilginç hikâyesi vardır.”</p>

    <p>“Yani kılıcını sınamak istiyorsun,” demişti Makril. “Lordumuzun hikâyeleri seni şüpheye düşürdü değil mi? Senin kadar iyi olup olmadığını bilmek istiyorsun.”</p>

    <p><em>Doğru bu mu?</em> diye düşündü Vaelin. Şaşmazkılıç’la çarpışmaya girmek için yanıp tutuşmuyordu. Onu bulunca yenilgiye uğratabileceğine dair hiç şüphesi de yoktu. Ama onunla karşılaşmak, sesini duymak istiyordu. Lord Mustor’un hikâyesi gerçekten meraklanmasına yol açmıştı. Tahtı zorla alan, Tanrısına hizmet ettiğini, onun verdiği görevi yaptığını düşünüyordu, tıpkı Martishe’te ölümünü izlediği Cumbraelli gibi. <em>Onları buna ne sevk ediyor? Bir insana Tanrısı için adam öldürten şey nedir?</em> Ama bundan fazlası vardı. Yüksek Kale’yi ilk gördüğünden beri kan şarkısı şakımaya başlamıştı. İlk başta pek duyulmuyordu, ama gece çökünce sesi artmıştı. Tam olarak uyarı maiyetinde sayılmazdı, daha ziyade bir ivedilik bildiriyordu, içeride olan şeyi öğrenme ihtiyacını.</p>

    <p>Nortah ve Dentos’a yaklaşmalarını işaret etti. Fısıldadığı kelimeler siyah dağ esintisini buğuluyordu. “Nortah, adamlarını mazgallı siperlere götür. Nöbetçileri öldür ve avluyu koru. Dentos, kardeşlerimizi bekçi kulübesine götür, kapıyı kaldırt ve alay girene kadar açık tut.”</p>

    <p>“Peki ya sen, kardeşim?” diye sordu Nortah bir kaşını kaldırarak.</p>

    <p>“Benim içkalede işim var.” Gallis’in artık gözden kaybolmak üzere olan siyahlığına baktı. “Nortah, adamlarına düşerlerse bağırmamalarını söyle. Ayrılmışlar korkakları Öte’ye kabul etmez. İyi şanslar, kardeşlerim.”</p>

    <p class="bolum_arasi">* * *</p>

    <p>Gallis’in attığı ipe ilk tırmanan Vaelin oldu. Uluyan rüzgâr onu her an duvardan aşağı savurmakla tehdit eden, görünmeyen bir canavar gibiydi. Tırmanmaktan dolayı bir süre sonra kolları, ipi sıkı sıkı tutmaktan da buz gibi olmuş elleri ağrımaya başlamıştı ki Gallis’in yanına ulaştı. Eski hırsız, mazgallı siperin tam uç noktasına tünemişti. Parmaklarının ucuyla kayalara tutunuyordu ve bacaklarını da duvara yaslamıştı. Vaelin böyle bir pozisyonda bu kadar uzun süre durduğuna göre adamın çok güçlü olduğunu düşündü. Vaelin sipere saplı demir kancanın yanına gelince Gallis başını salladı ama ağzından çıkan, “Lordum,” kelimesi rüzgârda kayboldu. Vaelin bir eliyle kancayı tuttu ve uyuşmuş sağ elini açarak rahatlamaya çalıştı. Gallis’e sorgular bir bakışla döndü.</p>

    <p>“Bir,” dedi Gallis ağzıyla kelimeyi zikretmeden ve siperi işaret ederek. “Sıkılmışa benziyor.”</p>

    <p>Vaelin kendini hafifçe çekerek bir an için duvarın üzerinden baktı. Muhafız birkaç metre uzaklarında pelerinine sarınmış, rüzgârdan korunmak için burçtaki bir oyuğa sinmişti. Başının üstünde rüzgârda titreşen bir meşale vardı ve siyah boşluğa kıvılcımlar saçıyordu. Nöbetçinin mızrak ve yayı duvara dayalıydı. Adam hızlı bir şekilde ellerini birbirine sürtüyordu ve nefesi havada buhara dönüşüyordu. Vaelin elini sırtına atıp kılıcını çıkardı, derin bir nefes aldı ve tek bir harekette duvarın üzerinden atladı. Muhafız şaşıracağı için alarm veremeyeceğini umuyordu ama adamın silahlarına bile uzanamadan, kılıç boynuna inerken şok içinde hareketsiz bir şekilde durması Vaelin’i şaşırtmıştı.</p>

    <p>Vaelin cesedi siperin alt tarafına indirdi ve Gallis’e duvarın üstünden atlayıp yanına gelmesini işaret etti. “Al,” diye fısıldadı ve kan içindeki pelerini cesetten çıkarıp tırmanıcıya attı. “Bunu giy ve etrafta biraz yürü. Cumbraelliymiş gibi görünmeye çalış. Diğer muhafızlar seninle konuşurlarsa onları öldür.”</p>

    <p>Gallis pelerinden akan kanı görünce suratını astı ama şikâyet etmeden omuzlarının üstünden attı ve kukuletasını başına taktı. Yüzü gölgeler içinde kalmıştı. Küçük oyuğun içinden yavaşça çıktı ve siperde yürümeye başladı. Pelerinin içinde ellerini birbirine sürtüyordu ve soğuk bir gecede canı sıkılmış bir nöbetçiden başka bir şey olmadığı izlenimi uyandırmak için elinden gelen her şeyi yapıyordu.</p>

    <p>Vaelin kancaya uzandı ve sonra ipe asıldı. Bir kere çekti, sonra bir kere daha. Nortah gelene kadar çok uzun bir süre geçmiş gibi geldi ve diğerlerinin gelmesi daha bile uzun sürmüş gibiydi. En son Dentos geldi. Siperde biraz yalpaladıktan sonra yavaşça kendini yere bıraktı. Ellerinin titremesi sadece soğuktan değildi. Yükseklikten hiçbir zaman hazzetmemişti.</p>

    <p>Vaelin kelle sayımı yapınca memnuniyetle homurdandı. Kimse düşmemişti. “Dinlenmeye vakit yok, kardeşim,” diye fısıldadı Dentos’a ve çekerek ayağa kaldırdı. “Ne yapman gerektiğini biliyorsun. Mümkün olduğu kadar sessiz ol.”</p>

    <p>İki grup görevlerini yerine getirmek üzere ayrıldı. Nortah okçularını siperlerden sola, Dentos da sağ tarafa bekçi kulübesine doğru götürdüler. Bir süre sonra Nortah nöbetçilerin yanına gittiğinde yay sesleri duyuldu. Birkaç boğuk çığlık vardı ama kimse çığlık atmamıştı ve içkaleden bunlara karşılık olarak yüksek sesli bir patırtı gelmedi. Vaelin avluya inen basamakları buldu ve aceleyle inmeye başladı. Lord Mustor içkaleyi çok düzgün bir şekilde betimleyememişti. Adamın hafızası pek iyi değildi, ama başka bir konuda emindi: Kardeşi Yüksek Kale’nin merkezindeki Tanrının Odası’nda olacaktı ve oraya ana kapının tam karşısındaki kapıdan ulaşılabiliyordu.</p>

    <p>Vaelin hızlı bir şekilde hareket ediyordu. Kan şarkısının sesi yükselmişti ve melodiyi bir uyarı renklendiriyordu: <em>Onu bul.</em> Kapıyı açtığında iki adamla yüz yüze geldi. Tek bir mum alevinden pipolarını yakan iki iri yarı adam küçük bir masada oturuyorlardı. Önlerinde yarısı bitmiş bir konyak şişesi ve açık bir kitap vardı, ilki daha ayağa kalkamadan göğsünü boydan boya kesen bir darbeyle öldü, ikincisi ise belindeki hançere elini atınca Vaelin adamın boynunu kesti. Düzensiz bir darbe olmuştu, bu yüzden adam bir süre titredi ve kan içindeki boynundan bir çığlık yükseldi. Vaelin sesi bastırsın diye elini adamın ağzına dayadı. Parmaklarının arasından kan fışkırırken kılıcını adamın midesine soktu. Titremeye devam ettiği için bir süre durup adamı tuttu ve gözlerinden hayatın çekilmesini izledi.</p>

    <p>Kanlı elini adamın yeleğine sildi ve etrafını incelemeye başladı. Küçük bir odanın içindeydi. İçkalenin derinlerine inen bir yol ve sol tarafında da merdivenler vardı. Lord Mustor Tanrının Odası’nın zemin katta olduğunu söylemişti, bu yüzden koridora girdi. Yavaş yavaş ilerliyor, her gölgeli köşeyi potansiyel bir tehlike olarak görüyordu. Bir süre sonra dev bir meşe ağacından yapılmış kapının önüne geldi. Kapı hafif açıktı ve içeriden dışarı meşale ışığı sızıyordu.</p>

    <p><em>Kaç muhafız vardır yanında?</em> diye düşündü kendi kendine. Kapıyı açmak için elini uzatmıştı bile. <em>Bu çok aptalca. Diğerlerini beklemeliyim...</em> Ama kan şarkısı çok yüksek sesle şakıyor, onu içeri girmeye zorluyordu. <em>ONU BUL!</em></p>

    <p>İçeride muhafız yoktu. Büyük, taştan yapılma odanın duvarları gölgelerle örtülüydü ve tavanı destekleyen altı taş sütun vardı. Odanın diğer ucunda platformda oturan adam uzun boylu, geniş omuzluydu ve hoş suratı sol yanağındaki derin yara izi tarafından bozulmuştu. Dizlerinin üstünde çıplak, keskin tarafı ince olan bir kılıç duruyordu. Vaelin, kılıcın parmak koruyucusu olmadığı için Renfael yapımı olduğunu anladı; Cumbraelliler meşhur yay yapım ustalarıydı ama demir dövmekten pek anlamadıkları bilinirdi. Vaelin içeri girince adam hiçbir şey demeden oturmaya devam etti ve sessizce onu izledi. Gözlerinde korku yoktu.</p>

    <p>Belki de avının karşısında durduğu için kan şarkısı kulak tırmalayan sesini kaybetmişti. Aklının bir köşesinde yumuşak ama devamlı bir fısıltı olana kadar gitgide küçülüyordu. <em>Olmamı istediği yerde miyim?</em> diye düşündü. <em>Yoksa olmam gereken yerde mi?</em> Her iki durumda da oyalanmak için bir sebep görmüyordu.</p>

    <p>“Hentes Mustor!” dedi ilerleyerek. “Kral’ın Sözü’yle vatan hainliği ve cinayet suçlarından dolayı çağrılıyorsun. Kılıcını bırak ve zincirlenmeye hazır ol.”</p>

    <p>Vaelin yaklaşıyordu ama Hentes Mustor ne hareket ediyor, ne konuşuyor, ne de kılıcını almak için hamle yapıyordu. Aralarında bir iki metre kalmışken Vaelin adamın sol bileğine bağlı bir zincir gördü. Zincirin siyah boğumları, elinden sütunların arasındaki gölgelere doğru gidiyordu. Mustor elini çok hızlı bir şekilde çekince zincir bir kırbaç gibi şakladı ve karanlığın içinden ince, bilekleri zincirli bir figür çıktı. Mustor’un önünde dizleri çökülü bir şekilde durdu ve bu sırada Vaelin kızın giydiği gri cübbeyi ve siyah saçlarını gördü. Tahtı zorla alan ayağa kalkıp kılıcını kızın boynuna dayadı.</p>

    <p>“Kardeş,” dedi yumuşak, hatta neredeyse kederli bir sesle. “Sanırım bu genç kadını tanıyorsun.”</p>

    <p>Kızın gözleri parlak, korku dolu ve yalvarır bir ifadeye sahipti. Ağzındaki tıkaçtan dolayı ne söylediği duyulmuyor ve çığlıkları bastırılıyordu ama Vaelin kızın başını ısrarlı biçimde iki yana sallamasından anlamın gayet açık olduğunu düşündü. Gözleri Vaelin’e kilitlenmişti ve Vaelin kızın gözlerini net bir şekilde okuyabiliyordu. <em>Kendini benim için feda etme!</em> Ağzında tıkaç olmasının veya yılların geçmesinin hiçbir anlamı yoktu. Onu nerede, nasıl olursa olsun tanırdı. <em>Sherin!</em></p>
  </div>
</body>
</html>
