<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">İkinci Bölüm</h2>

    <p>“Toplam yetmiş civarı adam var,” dedi Dentos tuzlanmış et yerken. “On beş kilometre batıda. İyi seçilmiş bir bölge. Doğusunda bir dere, güneyinde kayalar, kuzey ve batısında da dik birer yamaç var. Hazırlıksız yakalamak zor.”</p>

    <p>Eğitimin on dördüncü gününde dönmüşlerdi. Caenis, Cumbraellilerin kampını kabataslak olarak çizmişti. Al Hestian ve Makril’le kamp ateşinin başında plan yapmaya başladılar.</p>

    <p>“Yetmiş adam bizimkiler için biraz fazla, kardeşim,” dedi Barkus, Makril’e. “Bizim kardeşlerimiz olsa bile sayı üstünlüğü onlarda olacak.”</p>

    <p>“Her bir kardeş onların üç adamına denk,” dedi Makril. “Ayrıca baskına uğrayan bir adam daha kılıcını çekmeden kaybetmiş olur.” Durup Caenis’in haritasına baktı ve kampın doğu kısmına doğru akan derenin üzerinde kalın parmağını gezdirdi. “Burayı kaç kişiyle koruyorlar?”</p>

    <p>“Sabah üç,” dedi Caenis. “Gece beş. Siyah Ok ihtiyatlı bir adammış, gece geleceğimizi biliyor gibi duruyor. Ama bir yol var.” Kampın güney sınırındaki kaya yığınlarını işaret etti. “Pipolarının kokusunu duyabilecek kadar yaklaştım. Ama tek kişinin geçebileceği genişlikte. Birden fazla kişi görünür.”</p>

    <p>“En iyi yolu beş kişi koruyor ve kapıyı açmak için tek kişi gerekli,” dedi Makril. “Tabii kamptan görünmeden geçebilirse.”</p>

    <p>“Bazı kıyafet ve silahları duruyor,” dedi Vaelin. “Karanlıkta beni kendilerinden biri sanabilirler.”</p>

    <p>“Beni demek istedin herhalde, kardeşim,” dedi Caenis.</p>

    <p>“Beş adam birden...”</p>

    <p>“Kardeş Makril’in dediği gibi, afallayan adamları öldürmesi daha kolaydır. Ayrıca yolu bilen bir tek ben varım.”</p>

    <p>“Haklı,” dedi Makril. “Ben kardeşlerimizi dereden götüreceğim. Lordum,” Al Hestian’a baktı, “size de adamlarınızı alıp güneyde beklemenizi öneririm. Saldırımızın seslerini duyduğunuzda siz de saldırın. Güçlerinin büyük bölümünü üzerimize çekmiş oluruz, bu yüzden onları beklemedikleri yerden kolay avlarsınız.”</p>

    <p>Al Hestian başıyla onayladı. “İyi bir plan, kardeş.”</p>

    <p>“Ben de Lord Hestian’la gitmeliyim,” dedi Vaelin. “İçimizden birisi de onlarla olursa adamlar savaştan kaçınmadan ya da kaçmadan önce iki kere düşünürler.”</p>

    <p>Makril’in kıstığı gözlerinden hâlâ şüphe duyduğunu görebiliyordu. <em>Biliyor,</em> diye tısladı aklındaki ses. <em>Diğerleri şüphelenmiyor, ama o biliyor, üstünde kan varmış gibi kokusunu alıyor.</em></p>

    <p>“Lordumuzla Sendahl ve Jeshua gitse daha iyi olabilir,” dedi Makril. Kıstığı gözler hâlâ Vaelin’in üzerindeydi. “Kampa girdiğimizde senin kılıç becerilerine çok ihtiyaç duyacağız.”</p>

    <p>“Vaelin’den bizden korktuklarından daha çok korkuyorlar,” dedi Barkus. “Onlarla Vaelin giderse kaçma riskleri daha az.”</p>

    <p>“Ve ben Kardeş Vaelin’le omuz omuza çarpışmaktan gurur duyarım!” dedi Al Hestian. “Bence güzel bir fikir.”</p>

    <p>Makril gözlerini yavaşça haritaya çevirdi. “Nasıl isterseniz, lordum.” Kampın kuzeyindeki yamacı işaret etti. “Eğer işler yolunda giderse tepeden nehre doğru kaçacaklardır ve orası onları tuzağa düşürmek için çok elverişli bir yer. Eğer Ayrılmışlar da yardım ederse hepsini haklarız.” Birden suratında sert bir ifadeyle kafasını kaldırdı. “Yine de zor ve kanlı bir savaş olacak. Pislikler merhamet dilemiyor ve bize de göstermeyecekler. Adamlara yakın durmalarını, kılıçlarını kullanmalarını ve onlara yaylarını kullanmaya fırsat vermemelerini söyleyin. Kaybetmenin hepimizin ölümü anlamına geleceğini anladıklarından emin olun. Çekilmek diye bir şey yok. Ya biz onları öldürürüz ya da onlar bizi.”</p>

    <p>Haritayı katlayıp ayağa kalktı. “Beş saat uyku, sonra yola çıkıyoruz. Gözcüleri bizi görmesin diye karanlıkta yürüyeceğiz. Alacağımız mesafe, zeminin karlı olduğu da göz önüne alınırsa az buz değil, bu yüzden acele etmemiz gerekecek. İzinsiz konuşan ya da grubun arkasında kalan olursa boğazı kesilecek. Bu iş bitene kadar da kimseye rom yok.” Haritayı Caenis’e attı. “Kardeşim, yolu sen göstereceksin.”</p>

    <p class="bolum_arasi">* * *</p>

    <p>Yürüyüş zorluydu, adamlar sayıca çoktu ve yaşadıkları sıkıntı da had safhadaydı ama devam edemeyecek kadar yorgun olanların öldürüleceğini bildiklerinden herkes ilerlemeye devam ediyordu. Grubun önünde Nişan vardı. Ellerindeki yaylarında okları hazırdı ve gözleriyle etrafı tarıyorlardı. Cumbraelli gözcülere karşı tetiktelerdi. Siyah Ok’un adamları arada sırada gelip kampa yanan ok atsalar da, güneş battıktan sonra Makril ve Caenis devriye gezmeye ve neredeyse her gece kampa dört yayla dönmeye başladıktan sonra saldırılar durmuştu. Cumbraelliler geceleri kampa nadiren yaklaşmaya başlamışlardı ve yürüyüşlerinde karşılarına kimse çıkmadı.</p>

    <p>Sekiz saat boyunca yol aldıktan sonra bir açıklığın kenarına geldiler. Önlerindeki yamacın sonunda kayalar, arkasında da Cumbraellilerin kampı vardı. Sağ taraflarında Makril ve grubunun geçeceği derenin kara gölgesini görebiliyorlardı. Çok fazla oyalanmadılar. Makril işaret diliyle iyi şanslar diledi ve on sekiz kardeşten oluşan grubuyla birlikte serbest çatışma düzeninde ilerlemeye başladı.</p>

    <p><em>Bir şeye ihtiyacın var mı?</em> diye sordu işaret diliyle Vaelin, Caenis’e.</p>

    <p>Kardeşi başını iki yana salladı ve samur postu yeleğinin bağlarını sıktı. Ele geçirdikleri adamlardan aldıkları kıyafetiyle rolüne iyi uyum göstermişti. Kendi yayını Cumbrael yayıyla değiştirdikten ve beline bir savaş baltası soktuktan sonra kılığı tamamlanmıştı. Kılıcını sırtında tutmaya karar vermişti. Düşmanlar zamanında, Al Hestian’ın askerlerinden bol bol Asrael yapımı kılıç almışlardı, o yüzden eğreti durmayacağını düşünüyordu.</p>

    <p><em>İyi şanslar, kardeşim,</em> dedi işaret diliyle Vaelin ve Caenis’in omzuna dokundu. Caenis bir an gülümsedikten sonra yola koyuldu. Kayalıklı yolu çabucak geçti. <em>Bir şey olmaz ona,</em> diyerek kendini telkin etti Vaelin. Martishe’te geçirdikleri zaman içinde Caenis’in becerilerine hayranlığı daha artmıştı. Usta Grealin’in büyük fareler hakkında anlattığı hikâyelerden dolayı tir tir titreyen küçük çocuk artık hiçbir şeyden korkmuyormuş gibi duran ve çekinmeden adam öldürebilen usta, ölümcül bir savaşçıydı.</p>

    <p>Al Hestian yanına gelip çömelince yanındaki zeminde karın ezilme sesi geldi. “Ne kadar sürer sence, kardeş?” diye fısıldadı.</p>

    <p>Genç soylunun samimi yüzünü gören Vaelin kendisini suçlu hissetti. <em>Sen olduğunu fark etmeyeceğini umuyorsun,</em> dedi hep Vaelin’le birlikte olan bekçisi. <em>Sizin arkadaş olduğunuz yalanına inanır bir şekilde Öte’ye gitmesini umuyorsun...</em></p>

    <p>“Yaklaşık bir saat, lordum,” diye fısıldadı Vaelin. “Belki daha az.”</p>

    <p>“En azından bu adamlara biraz dinlenme zamanı verir.” Askerlerine bakmak için Vaelin’in yanından ayrıldı. Fısıltıyla onları telkin ediyor, cesaret veriyordu. Vaelin dinlememeye çalıştı ve kayaların loş görüntüsüne baktı. Hava hâlâ karanlıktı ama gün ışığının geldiğini belirten mavi bir tutam gökte asılıydı. Makril şafak zamanı saldırmanın doğru olacağını düşünmüştü. Deredeki muhafızlar devriyelerinin sonu geldiğinden yorgun olacaklardı.</p>

    <p>Vaelin nefes alışverişini düzenledi ve geçen saniyeleri saymaya başladı. Planını ne zaman uygulamaya koyacağını düşünüyordu. Onu yapmak istediğinden vazgeçirebilecek nitelikte olan düşünceleri kafasından uzaklaştırmaya çalıştı. Yayını kavrayan eli ağrımaya başladı. Yarım saat geçtiğini düşündüğünde Al Hestian’ın yanına gitti, eğildi ve kulağına fısıldadı.</p>

    <p>“Kayaların arasında da muhafızlar vardır,” dedi. “Alarm vermeleri riskine girmemek için kardeşim onları öldürmeden geçmiştir. Saldırımızı durduracak kadar kalabalık olmaları mümkün olmasa da yayları saflarımızdan oldukça adam eleyecektir.” Yayını kaldırdı. “Ben önden gideceğim. Saldırı başladığında bize sıkıntı yaratmalarına izin vermeyeceğim.”</p>

    <p>Al Hestian ayağa kalktı. “Ben de seninle geleyim.”</p>

    <p>Vaelin adamın kolundan sıkı bir şekilde tuttu. “Adamlarınıza liderlik yapmalısınız, lordum.”</p>

    <p>Al Hestian etrafındaki adamlarının gergin, sıkıntılı yüzlerine baktı ve istemez bir şekilde başını tamam anlamında salladı. “Tabii ki.”</p>

    <p>Vaelin zoraki bir gülümsemeyle, “Siyah Ok’un çadırında beraber kahvaltı edeceğiz,” dedi. <em>Yalancı!</em></p>

    <p>“Şans seninle olsun, kardeş.”</p>

    <p>Al Hestian’ın gözlerine bakamadığını fark etti. Başını salladı ve koşarak kayalara doğru ilerlemeye başladı. Birkaç saniye içinde mesafeyi katetti ve karın içinden uyuyan canavarlar gibi yükselen kayaların arasına sığındı. Etrafta kimse var mı diye baktı ama kimseyi göremedi. Kamptan yanık odun kokusu geliyordu ama alarm verilmemişti. Caenis daha dere başındaki muhafızları haklayacaktı. Vaelin elini sadağına attı ve beze sarılmış bir ok çıkardı. Bezi çıkardığında kül siyahı ve kuzgun tüyleri olan oka baktı. Bunu, zavallı Lord Al Jelnek’i öldüren Cumbraelli okçudan almıştı, hatta onu bizzat bu okla öldürmüştü. Al Hestian adamlarına kahramanca saldırı emri verip onlarla birlikte düşman kampına doğru koşarken canını bu tek ok alacaktı. <em>Güzel bir son,</em> dedi ses. <em>Babası eminim gurur duyacaktır. Söylediklerini hatırlıyor musun? Yeminini? Adam öldüreceğim ama cinayet işlemeyeceğim...</em></p>

    <p><em>Beni rahat bırak!</em> dedi Vaelin tükürürcesine. <em>Yapmak zorunda olduğum şeyi yapıyorum. Seçme şansım yok. Kral’la yaptığım anlaşmayı bozamam.</em></p>

    <p>Yaya oku yerleştirdiği sırada elleri titriyor, kalbi göğsünde çok hızlı bir şekilde atıyordu. Yeter! Ellerini açıp kapadı ve çarpıntıdan kurtulmaya çalıştı. <em>Yapmak zorunda olduğum şeyi yapıyorum. Daha önce de adam öldürdüm. Bir ölüm daha nedir ki?</em></p>

    <p>Arka tarafından metale çarpan metalin belli belirsiz sesi geldi, hemen arkasından da serbest bırakılan yayların sesi. Birden etraftan sesler yükselmeye başladı. Savaş sesleri kısa bir süre sonra açıklıkta da duyulmaya başlandı ve Vaelin, Al Hestian’ın grubuyla birlikte ağaçların arkasından çıkıp saldırıya başladıklarını gördü. Genç soyluyu ayırt etmek kolaydı, adamlarının birkaç adım önünden ilerliyordu, uzunkılıcını havada tutuyordu ve pelerini dalgalanıyordu. Vaelin adamlarına bağırdığını, onlara ilerlemelerini söylediğini duyabiliyordu. Bütün adamlarının Al Hestian’ı izliyor olduğunu görünce garip bir şekilde içi rahatladı. Çoğunun kaçmasını bekliyordu.</p>

    <p>Derin bir nefes çekti. Çektiği hava ciğerlerini yaktı. Yayını kaldırdı, gerdi, kuzgun tüyleri yanağını okşadı. Okun ucu hızlı bir şekilde yaklaşan Al Hestian’ı hedef almıştı. <em>Öldürmek kolay,</em> diye düşündü. Yay parmaklarından kaymaya başlamıştı. <em>Bir mum söndürmek gibi.</em></p>

    <p>Karanlıkta bir şey hırladı. Bir şey dengesini bozdu ve karı ezerek ses çıkardı. Bir şey ensesindeki tüyleri diken diken etli.</p>

    <p>Artık aşina olduğu, bir şeylerin ters gittiği hissi içinde bir ateş gibi alevlendi ve elleri tekrar titremeye başladı. Yayını indirip arkasına döndü.</p>

    <p>Hırıldayan kurdun dişleri gözüküyordu. Gözleri karanlıkta parlıyordu ve postu gümüş başaklar gibiydi. Göz göze geldiklerinde hırıltısı durdu ve saldırı pozisyonundan çıktı. Yıllar önce Koşu Sınavı’nda olduğu gibi bir kez daha yoğun bir şekilde Vaelin’e bakmaya başladı.</p>

    <p>Vaelin hayvanın bakışlarında kaybolmuştu ve an gitgide uzuyor gibiydi. Hareket edemiyordu. Aklında düşünceler belirmeye başladı: <em>Ne yapıyorum ben? Ben katil değilim!</em></p>

    <p>Kurt gözlerini kırptı ve arkasını döndü. Karın içinde gümüş ve buzuldan bir figürdü, koşarak birkaç saniye içinde gözden kayboldu.</p>

    <p>Al Hestian’ın hücum eden adamlarının sesi tekrar aklını başına getirdi. Arkasını döndüğünde adamların neredeyse kayalara gelmiş olduklarını gördü. Yaklaşık yirmi metre ötede samur postundan yeleği olan biri gerdiği yayını Al Hestian’ın göğsüne doğrultmuştu. Vaelin’in oku okçuyu karnından vurdu. Birkaç saniye içinde yanına gitti ve öldüğünden emin olmak için uzun hançerini adama sapladı.</p>

    <p>“Teşekkürler, kardeş!” dedi Al Hestian, yanından geçti ve kampa doğru ilerlemeye devam etti. Vaelin de arkasından koşmaya başladı ve yayını bırakıp eline kılıcını aldı.</p>

    <p>Kamp, ateş ve ölümden oluşan bir kaostu. Cumbraellilerin yay becerileri Nişan’ınkine denk olsa da yakın mesafede Nişan çok daha üstündü. Yanan çadırların arasında bembeyaz karın üstünde cesetler yığılıydı. Dumanın içinden tek kolu kırık bir Cumbraelli sendeleyerek çıktı ve sağlam koluyla Al Hestian’a doğru baltasını savurdu. Soylu darbeyi kolayca savuşturdu ve adamı uzunkılıcıyla deşti. Bir adam da Vaelin’e doğru geliyordu. Gözleri panik ve korkudan fal taşı gibi açılmıştı ve göğsüne doğru keskin kısmı uzun olan bir yaban domuzu mızrağıyla hamle yaptı. Vaelin eğildi, mızrak üstünden geçti, mızrağın sopa olan kısmını tutup mızrağı tutan adamı kendi kılıcına doğru çekti. Al Hestian’ın adamlarından biri ileri atıldı ve kılıcını Cumbraellinin göğsüne gömdü. Attığı öfke dolu çığlıklar savaş alanındaki diğer bağırışlarla karışıyor, Al Hestian’ın bulabildikleri herkesi öldürmesini söyleyen sesini bastırıyordu.</p>

    <p>Vaelin, Al Hestian’ın dumanın içine girdiğini görünce arkasından gitti. Soylu, iki adamı çabucak yere indirmişti bile. Bir tanesi sırtına atladı ve bacaklarını Hestian’ın göğsüne sarıp hançerini kaldırdı. Vaelin fırlatma bıçağıyla adamı sırtından vurdu. Sonra Al Hestian adamı üstünden attı ve kılıcını adamın göğsüne soktu. Al Hestian teşekkürünü göstermek için kılıcını kaldırdı ve ilerlemeye devam etti.</p>

    <p>Grup kamp boyunca ilerleyip hâlâ direnç gösterebilen Cumbraellileri öldürüyor ya da yerdeki yaralıları bıçaklıyorlardı. Vaelin bir dizi kâbus gibi görüntünün yanından geçti: askerin teki bir Cumbraellinin kesik başını kaldırmış, akan kanı kafasından aşağı akıtıyordu, yerde yatmış titreyen bir adama üç kişi kılıçlarıyla vurmaya devam ediyordu, bağırsaklarını midesindeki boşluktan geri sokmaya çalışan bir Cumbraelliye gülen adamlar vardı. Daha önce içkiden sarhoş olan adamlar görmüştü ama kan sarhoşluğunu ilk defa görüyordu. Aylarını korku ve sefalet içinde geçirdikten sonra Al Hestian’ın askerleri kendilerine işkence etmiş olanlardan intikam alıyorlardı.</p>

    <p>Al Hestian’ı buldu. Soylu, diz çökmüş genç bir Cumbraellinin yanında duruyordu. Çocuk yaklaşık on beş yaşlarındaydı. Gözleri kapalıydı ve sessizce bir dua mırıldanıyor, dudaklarını kıpırdatıyordu. İki tarafında silahları duruyordu ve ellerini göğsünde birleştirmişti.</p>

    <p>Vaelin durdu, soluklandı ve kılıcındaki kanı sildi. Dere tarafından çarpışma sesleri ve savaş naraları gelmeye devam ediyordu. Kardeşleri Siyah Ok’un son adamlarını avlıyor olmalıydı. Şafak söküyor, kampın korkunç manzarası gözler önüne seriliyordu. Etrafta cesetler vardı, içlerinden bazısı hâlâ titriyor ya da kıvranıyordu, alevler içindeki çadırların etrafındaki karın kandan dolayı rengi değişmişti. Al Hestian’ın adamları yıkım olan yeri geziyor, ölüleri yağmalıyor ve yaralıların işini bitiriyordu.</p>

    <p>“Bunu ne yapacağız?” diye sordu Al Hestian. Yüzü ter ve kül içindeydi, suratı asıktı. Adamlarının kan sarhoşluğu belli ki onda yoktu, adam öldürmek hoşuna gitmiyordu. Vaelin, Kral’la yaptığı anlaşmadan vazgeçtiğine memnundu.</p>

    <p><em>Sinirlenecek,</em> dedi bekçisi ona.</p>

    <p><em>Kral’la konuşurum,</em> diye yanıtladı onu. <em>İsterse canımı alabilir. En azından bir katil olarak ölmem.</em></p>

    <p>Vaelin çocuğa baktı. Onların konuşmasını ya da etrafındaki ölümün sesini duymuyor, sadece duasıyla ilgileniyor gibiydi. Vaelin’in bilmediği bir dilde konuşuyordu. Dua, dudaklarından yumuşak, hatta melodik bir şekilde dökülüyordu. Tanrısına ruhunu kabul etmesi için mi yoksa kendisini ölümden kurtarması için mi yalvarıyordu?</p>

    <p>“Görünüşe göre ilk esirimizi bulduk, lordum.” Çocuğu ayağıyla dürttü. “Ayağa kalk! Zırlamayı da kes.”</p>

    <p>Çocuk onu duymazlıktan geldi ve ifadesi değişmeden dua etmeye devam etti.</p>

    <p>“Ayağa kalk dedim!” Vaelin çocuğun yeleğinden tutmak için ona doğru eğildi. Ensesinde havayı hissetti, bir şey kulağını sıyırıp geçip gitmişti. Sonra ok ete girince çıkan sesi duydu. Başını kaldırdığında Al Hestian’ın omzuna saplı siyah oka baktığını gördü. Şaşkınlık içerisinde kaşlarını kaldırmıştı, “İtikad,” dedi ve kara yığıldı. Zehir kanına karışmaya başlamıştı ve yerde titriyordu.</p>

    <p>Vaelin arkasını döndü ve ağaçların arasında bir hareket gördü. Öfkeyle doldu ve okçunun peşine düştü. Görüşünü kızıl bir sis sınırlıyordu. “Siz, oradakiler!” diye bağırdı bir grup askere. “Lorda bakın, şifacı lazım.”</p>

    <p>Tam sürat koşup ağaçların arasına girdi. Bütün duyularını açarak ormanın şarkısına kulak verdi. Arıyor, avlanıyordu. Sol tarafında kar ezildiğinde çıkan ufak ses çıktı ve Vaelin hemen arkasından koşmaya başladı. Burnuna korkudan dolayı terlemiş insan kokusu geldi. Daha önce ormanın şarkısını hiç bu denli yoğun hissetmemiş, hiç bu denli öldürme isteğiyle yanıp tutuşmamıştı. Salyaları akıyordu ve aklında kana olan ihtiyacından başka düşünce yoktu. Avının peşinde ne kadar süre harcadı, sonrasında bile hatırlayamayacaktı. Bulanık ağaçlar ve kısmen hatırladığı kokulardan oluşan bu rüya ormanın daha da derinliklerine dalmasına sebep oldu. Yorulmadan koştu, durdurulması imkânsızdı. Bildiği tek şey bir av, bir de avcı olduğuydu.</p>

    <p>Ufak bir açıklığa girdiğinde ormanın şarkısı değişti. Şafağı karşılayan kuş şakımaları burada yoktu, bir yabancının girişiyle susmuşlardı. Durdu, kalp atışlarını düzene sokmaya çalıştı ve bütün duyularla ufak da olsa bir işaret aramaya başladı. Yükselmiş güneş, açıklığı aydınlatıyordu ve tam ortada bulunan garip şekilli bir taş üzerinde ışınları oyunlar oynuyordu. Taş dikkatini çekti ve ormanın şarkısına verdiği dikkat azaldı. Yaklaşık bir metre uzunluğunda, topraktan çıkan yeri dar ve üst tarafı düz olan mantara benzer bir şekil gördü. Bazı kısımlarını sarmaşıklar sarmıştı. Yakından bakınca bunun doğal bir şey olmadığını, birisi tarafından yapılmış olduğunu gördü. Martishe’te çok fazla bulunan granit kayalardan birisi yontularak yapılmış bir şekildi bu.</p>

    <p>Eğer duyuları tetikte olmasaydı, yay bırakıldığında çıkan sesi kaçırırdı. Eğildi ve başının üstünden siyah bir ok geçti. Okçu çalıların arasından elinde savaş baltasıyla çıktı. Baltasını yukarı kaldırmış, tiz ve vahşi bir savaş narası atıyordu. Vaelin kılıcını savurarak adamın baltayı tutan bileğini kesti. Bir sonraki savuruşunda da kılıcı adamın boğazını buldu. Adam şok içinde sendeledi ve birkaç saniye sonra kan kaybından öldü.</p>

    <p>Bedeni avın sonu geldiği için kendini bıraktı. Savaş ve kovalamanın ağrısı uzuvlarına çöktü. Nabzı kulaklarında atıyor, nefes alışını düzenlemeye çalışıyordu. Sendeleyerek taşa doğru gidip dizleri üstüne düştü, uyumak istiyordu. Okçunun cesedine baktı. Cansız yüzündeki kırışıklıklar, çoğu düşmanından daha yaşlı olduğunu gösteriyordu. <em>Siyah Ok?</em> Ama adamın kimliğini öğrenmek için üstünü arayamayacak kadar yorgundu.</p>

    <p>Başı göğsüne doğru eğik şekilde dururken ormanın şarkısı geri geldi. Kuşların şakıması da tekrar başlamıştı. Birden bedeninin ısındığını hissetti ve kafasını kaldırdığında güneşin pırıl pırıl parladığını gördü. Garip bir şekilde güneş tam tepelerindeydi, uyumuş olduğunu düşündü. <em>Aptal!</em> Ayağa kalktı ve pelerinindeki karı silkmeye yeltendi... Ama silkecek kar yoktu. Ne pelerininde, ne de botlarında kar vardı. Yerde ya da ağaçlarda kar yoktu. Yer yemyeşildi ve ağaçlar yapraklarla süslüydü. Havada kışın keskin ürpertisi yoktu ve ağacın kubbesinde masmavi bir gökyüzü görünüyordu. <em>Yaz... Yaz gelmiş...</em></p>

    <p>Çılgınca etrafına bakındı. Siyah Ok’un cesedi gitmişti, tabii hâlâ ona ait olup olmadığını bilmiyordu. Açıklığa ilk girdiğinde dikkatini çeken taş yapının üstündeki yeşillik de yoktu ve ortaya gri granitten yapılma, güzel yontulmuş bir kaide çıkmıştı. Üst tarafı merkezindeki dairesel çıkıntı dışında dümdüzdü. Kaideye doğru yaklaşıp üzerinde parmağını gezdirmek üzere elini uzattı.</p>

    <p>“Ona dokunmamalısın.”</p>

    <p>Arkasını döndü ve kılıcını sesin kaynağına doğru tuttu. Karşısında ortalama boylarda, tasarımını bilmediği, gevşek bir şekilde dikilmiş bir cüppe giyen bir kadın duruyordu. Uzun, siyah saçları omuzlarından aşağı dökülüyor, saçları arasında ise soluk tenli bir surat duruyordu. Ama Vaelin’i sabitleyen şey gözleriydi ya da gözlerinin olmaması. Açık pembe renkleri vardı ama gözbebekleri yoktu. Kadın ona yaklaştıkça gözlerinde damarlar olduğunu gördü. Kırmızı mermerden yapılmış gibi duran iki küre ona bakıyordu. Kadın hafifçe gülümsedi. Kör mü? Ama olamaz ki. Onu <em>gördüğünü</em> hissediyordu, Vaelin’in taşa uzandığını görmüştü. Yüz hatları ona birkaç yıl önce başına gelen bir şeyi hatırlattı. Ciddi bir ifadesi ve kanca gibi bir burnu olan bir adam başını kederle iki yana sallayıp Vaelin’in anlamadığı bir dilde bir şeyler söylemişti.</p>

    <p>“Seordah,” dedi Vaelin. “Sen Seordah Şil’densin.”</p>

    <p>Kadının gülüşü bütün suratına yayıldı. “Evet. Ve sen de Marelim Şil’den Beral Shak Ur’sun.” Kollarını açıp açıklığı kastederek, “Burası da buluşmamızın yeri ve zamanı,” dedi.</p>

    <p>“Benim... adım Vaelin Al Sorna,” dedi ama gizemden dolayı kelimeleri zikrederken duraksamıştı. “Ben Altıncı Nişan’ın bir kardeşiyim.”</p>

    <p>“Gerçekten mi? O ne?”</p>

    <p>Vaelin kadına baktı. Seordahlarların tecritte yaşadığı bilinirdi ama nasıl olur da dilini bilir de Nişan’ı bilmezdi?”</p>

    <p>“İtikad’ın hizmetinde bir savaşçıyım,” dedi Vaelin.</p>

    <p>“Ya, demek onu hâlâ yapıyorsunuz.” Kadın ona doğru yaklaştı. Kaşlarını hafifçe yukarı kaldırmış, başını yana eğmiş, kırmızı bilye gözlerini bir an bile kırpmadan onu inceliyordu. “Hâlâ çok gençsin. Buluştuğumuzda hep daha büyük olursun diye düşünüyordum. Hâlâ yapacak çok şeyin var, Beral Shak Ur. Keşke sana kolay bir yol olacağını söyleyebilseydim.”</p>

    <p>“Bilmece gibi konuşuyorsunuz, leydim.” Etrafına dönüp inanmayan gözlerle yaz gününe baktı. “Bu bir rüya, aklımdaki bir manzara.”</p>

    <p>“Burada rüya yoktur.” Vaelin’in yanından geçip taş kaideye dokundu. Ellerini merkezindeki dairesel çıkıntının üzerinde gezdirdi. “Burada yalnızca zaman ve anı vardır ve çağlar bunu toza dönüştürene kadar bu taşın içinde kalacaklar.”</p>

    <p>“Kimsin sen?” diye sordu Vaelin. “Benden ne istiyorsun? Beni buraya sen mi getirdin?”</p>

    <p>“Sen kendini getirdin.” Elini çekti ve ona doğru döndü. “Benim kim olduğuma gelince, ismim Nersus Sil Nin ve pek çok şey istiyorum, ama senin bana verebileceğin şeyler değil hiçbiri.”</p>

    <p>Kılıcının hâlâ elinde olduğunu fark etti ve kınına soktu. Kendini aptal gibi hissetti. “Öldürdüğüm adam nerede?”</p>

    <p>“Burada birini mi öldürdün?” Kadın gözlerini kapadı ve konuşmaya başlayınca sesinde bir tutam üzüntü vardı. “Ne kadar da zayıflamışız. Yanılıyor olduğumu, gözlerimin beni yarı yolda bıraktığını ummuştum, ama burada kan döküldüyse, demek hepsi olmuş.” Tekrar gözlerini açtı. “Halkım dağıtıldı, değil mi? Siz onları avlayıp soylarını tüketirken onlar ormanlarda saklanıyorlar.”</p>

    <p>“Kendi halkını tanımıyor musun?”</p>

    <p>“Lütfen, anlat.”</p>

    <p>“Seordah Siller Büyük Kuzey Ormanı’nda yaşar. Benim halkım oraya gitmez. Seordahları avlamıyoruz. Seordahlardan çok korkulduğu söylenir. Lonaklardan bile çok.”</p>

    <p>“Lonaklar mı? Demek senin halkının gelişine de dayanmış, hayatta kalmışlar. Yüksek Rahibe’nin bir yol bulacağını tahmin etmeliydim.” Boş bakışını bir kez daha ona çevirdi. Bakışlarının içine işlediğini düşünüyordu Vaelin ve bir şeylerin ters gittiği hissi alevlendi. Ama bu kez his farklıydı, bir tehlike uyarısı gibi değil, şaşkınlık gibiydi. Sanki bir tepeye tırmanmış ve aşağı bakınca manzaraya hayran olmuş gibiydi.</p>

    <p>“Demek,” dedi Nersus Sil Nin başını yana yatırıp. “Kanının şarkısını duyabiliyorsun.”</p>

    <p>“Kanım mı?”</p>

    <p>“Demin hissettiğin şey. Daha önce de hissettin, değil mi?”</p>

    <p>“Birkaç kez. Çoğunlukla tehlike zamanlarında. Geçmişte... beni kurtardı.”</p>

    <p>“Bu kadar Yetenekli olduğun için şanslısın.”</p>

    <p>“Yetenek mi?” Kadının kelimeyi telaffuz etme şekli hoşuna gitmemiş, ağırlığı onu huzursuz etmişti. “Yalnızca bir hayatla kalma güdüsü. Bütün herkeste olduğuna eminim.”</p>

    <p>“Var, ama herkes senin kadar net duyamıyor. Ve kan şarkısının müziği sadece tehlikeye karşı bir uyarı değildir. Zamanla tınısını iyice öğrenirsin.”</p>

    <p><em>Kan şarkısı mı?</em> “Bir şekilde bende Karanlık olduğunu mu söylüyorsun?”</p>

    <p>Alayla dudağını büktü. “Karanlık mı? Ha doğru, şu senin halkının korkup anlamayı reddettiği şeylere verdiği isim. Kan şarkısı karanlık olabilir Beral Shak Ur, ama aynı zamanda çok parlak bir şekilde de tezahür edebilir.”</p>

    <p><em>Beral Shak Ur...</em> “Bana neden böyle sesleniyorsun. Benim bir adım var.”</p>

    <p>“Senin gibiler madalya toplar gibi isim toplar. Edindiğin isimlerin hepsi çok da hoş olmayacak.”</p>

    <p>“Ne anlama geliyor bu?”</p>

    <p>“Benim halkım kuzgunun, değişimin habercisi olduğuna inanır. Kuzgunun gölgesi kalbinden süzüldüğünde hayatın değişir. İyi mi kötü mü kestirmek mümkün değildir. Bizim dilimizde kuzgun “Beral”e, gölge ise “Shak”a tekabül eder. Ve sen, İtikad’a hizmet eden Vaelin Al Sorna, Kuzgunun Gölgesi’sin.”</p>

    <p>Kadının kan şarkısı adını verdiği o his içinde şakımaya devam ediyordu. Gücü daha da artmıştı ve kendisini rahatsız hissetmese de ihtiyatlı olma ihtiyacı hissediyordu. “Peki senin ismin ne?”</p>

    <p>“Ben Rüzgâr’ın Şarkısı’yım.”</p>

    <p>“Benim halkım rüzgârın, Ayrılmışlar’ın seslerini Öte’den bize taşıdığına inanır.”</p>

    <p>“O halde halkının zannettiğimden daha çok şey bildiğini söylemeliyim.”</p>

    <p>“Bu,” Vaelin açıklığı kastettiğini göstermek için etrafında döndü, “geçmiş zaman, değil mi?”</p>

    <p>“Bir açıdan. Taşta tutsak kalmış, burası hakkındaki hatıram. Buraya hapsettim çünkü bir gün gelip taşa dokunacağını ve buluşacağımızı biliyordum.”</p>

    <p>“Peki kaç zaman önce?”</p>

    <p>“Senin zamanından çok, çok yazlar öncesi. Burası Lonaklar ve Seordah Sillere ait. Yakında senin halkın, denizin çocukları Marelim Siller kıyılarımıza gelip elimizden alacaksınız, biz de ormana döneceğiz. Kan şarkısı senin yeteneğin olabilir ama benimki de zamanı delebilen görü ve bunu gördüm. Yalnızca yeteneğimi kullandığımda gözlerim görüyor, bu benim ödediğim bedel.”</p>

    <p>“Şu anda yeteneğini mi kullanıyorsun? Ben...” Doğru sözcüğü bulmak için kısa bir süre duraksadı. “...bir hayal miyim?”</p>

    <p>“Bir açıdan. Buluşmamız gerekiyordu. Ve buluştuk.” Arkasını döndü ve ağaçlara doğru yürümeye başladı.</p>

    <p>“Bekle!” Vaelin kadını yakalamak için uzandı ama eli hiçbir şeye değmeden cübbesinin içinden kayıp geçti. Şaşkınlık içinde bakakaldı.</p>

    <p>“Bu hatıra benim, senin değil,” dedi Nersus Sil Nin yürümeye devam ederek. “Senin burada gücün yok.”</p>

    <p>“Buluşmamız neden gerekliydi?” Kan şarkısının oktavı yükselmişti ve ağzından çıkan soruları o soruyor gibiydi. “Beni buraya çağırmaktaki amacın neydi?”</p>

    <p>Kadın açıklığın ucuna gelince arkasını döndü. Suratı asıktı ama mutsuz gibi durmuyordu. “İsmini öğrenmeliydin.”</p>

    <p class="bolum_arasi">* * *</p>

    <p>“VAELIN!”</p>

    <p>Gözlerini kırptığında hepsi gitmişti; güneş, ayaklarının altındaki yeşillik, Nersus Sil Nin ve akıl şaşırtan bilmeceleri. Yoktu! Sayısız yıl önceki yaz gününün sıcaklığının yerine soğuk gelmişti ve karın beyazlığı gözlerini kamaştırıyordu. Elleriyle gözlerini korudu.</p>

    <p>“Vaelin?” Nortah başında durmuş, şaşkın ve endişeli gözlerle kardeşine bakıyordu. “Yaralı mısın?”</p>

    <p>Sırtını taş kaideye vermiş oturuyordu. Taşın üstü yine otlarla kaplıydı. “Ben... dinlenmem gerekiyordu.” Nortah’ın uzattığı eli tutup ayağa kalktı. Yan taraflarında Barkus, Vaelin’in öldürdüğü yaşlı okçunun cesedinin ceplerini arıyordu.</p>

    <p>“İzimi mi sürdünüz?” diye sordu Nortah’a.</p>

    <p>“Caenis yoktu, kolay olmadı. Pek iz bırakmıyorsun.”</p>

    <p>“Caenis yaralı mı?”</p>

    <p>“Devriyeleri hallederken kolunda bir kesik olmuş. Çok kötü değil, ama şu an uzanıyor.”</p>

    <p>“Savaş?”</p>

    <p>“Bitti. Altmış beş tane Cumbraelli cesedi saydık. Kardeş Sonril bir gözünü kaybetti ve Al Hestian’ın beş adamı Ayrılmışlar’a katıldı.” Nortah’ın gözlerine bakınca, daha önce Frentis’i ararlarken adam öldürdüğü zaman gördüğü o rahatsız ifadenin aynısını gördü. Caenis ve diğerlerinin aksine Nortah adam öldürmeye alışıyormuş gibi değildi. Nortah neşeden yoksun bir şekilde güldü. “Zafer, kardeşim.”</p>

    <p>Vaelin kulağının hemen yanından geçip Linden Al Hestian’a saklanan oku hatırladı. <em>Zafer... Çok ağır bir hezimet gibi geliyor...</em></p>

    <p>“Çok debelendi mi?”</p>

    <p>Nortah kaşlarını çattı. “Kim?”</p>

    <p>“Lord Al Hestian. Acı çekti mi?”</p>

    <p>“Hâlâ çekiyor, zavallı piç. Ok onu öldürmedi. Kardeş Makril ölecek mi yaşayacak mı bilmediğini söylüyor. Seni soruyordu.”</p>

    <p>Vaelin suçluluk ve umutsuzlukla ürpermemek için kendini zor tuttu. Aklını başka bir şeye vermek için Barkus’un yanına gitti. “Kim olduğuna dair bir işaret var mı?”</p>

    <p>“Pek yok.” Barkus birkaç gümüş parayı cebine indirdi ve adamın omzundaki küçük, deri bir çantadan bir tomar kâğıt çıkardı. “Mektuplar. Belki bilgilendirici olur.”</p>

    <p>Nortah kâğıtları aldı ve ilk birkaç satırı okuyunca kaşlarını kaldırdı.</p>

    <p>“Ne oldu?” diye sordu Vaelin.</p>

    <p>Nortah kâğıtları dikkatlice katlayıp cebine koydu. “Suret okur. Ama bu küçük savaşımız bu ormandan taşacakmış gibi duruyor.”</p>

    <p class="bolum_arasi">* * *</p>

    <p>Lord Linden Al Hestian üzerine kurt postu serili bir yatakta yatıyordu. Ciğerlerine hırıltılı, uzun uzun hava çekiyordu ve terli teni griye dönmüştü. Kardeş Makril oku omzundan çıkarmış ve yaraya zehri emsin diye ezdiği bitkilerden koymuştu ama bu yalnızca lorda kendini iyi hissettirmek içindi zira kurtuluşu yoktu. İtiraz etmesine rağmen kızılçiçek vermişlerdi ama damarlarındaki zehir yüzünden yine de acı içindeydi. Adamların Al Hestian için kurduğu çadır, Vaelin’in Joffril kökü ve hastalığıyla ilgili olan anılarını canlandırmıştı.</p>

    <p>“Lordum,” dedi Vaelin yatağın yanına oturup.</p>

    <p>“Kardeş.” Genç soylunun dudaklarında belli belirsiz bir gülümsemenin hayaleti göründü. “Siyah Ok’un peşine düştüğünü söylediler. Buldun mu onu?”</p>

    <p>“Şu an... Tanrısıyla beraber,” dedi Vaelin, ama aslında adamın o olup olmadığına dair bir kanıt hâlâ yoktu.</p>

    <p>“O zaman eve gidebiliriz, değil mi? Bence Kral memnun olacaktır, ne dersin?”</p>

    <p>Vaelin Al Hestian’ın gözlerine bakınca acı ve korku gördü. Adam eve dönemeyeceğini, yakında öleceğini biliyordu. “Evet.”</p>

    <p>Al Hestian kıpırdandı. “Çocuğu öldürdüler, biliyor musun? Onu rahat bırakmalarını söyledim, ama onu parçalara ayırdılar. Çığlık bile atmadı.”</p>

    <p>“Adamlar sinirliydi. Sana çok saygı duyuyorlar, ben de öyle.”</p>

    <p>“Bir de babam beni sana karşı uyarmıştı.”</p>

    <p>“Lordum?”</p>

    <p>“Babamla çok farklıyız, tartışırız sık sık. Açıkçası babam olsun olmasın onu sevmediğimi itiraf ediyorum. Bazen onun kadar hırslı olmadığım için benden nefret ettiğini düşünüyorum. Ve hırslı adamlar her yerde, özellikle de entrikaların döndüğü sarayda pek çok düşman görürler. Buraya gelmeden önce bazı söylentilerden bahsetmişti, görünmez bir elin bana karşı hareket ettiğinden. Ama kimin eli olduğunu söylemedi. Sana karşı tetikte olmam gerektiğini belirtmişti.”</p>

    <p><em>Görünmez bir elin söylentileri... Prenses boş durmamış...</em></p>

    <p>“Bana neden zarar veresin, aklım almıyor,” dedi Al Hestian hırıltılarının arasından. “Benim adıma ona sen söyler misin? Arkadaş olduğumuzu?”</p>

    <p>“Kendiniz söylersiniz.”</p>

    <p>Al Hestian hafifçe gülümsedi. “Beni alaya alma, kardeş. Kampta, çadırımda bir mektup var. Buraya gelmeden önce yazmıştım. Gönderilmesini sağlarsan sevinirim. Tanıdığım bir... leydiye.”</p>

    <p>“Bir leydi mi, lordum?”</p>

    <p>“Evet, Prenses Lyrna.” Duraksadı ve kederle iç çekti. “Buraya gelmem aynı zamanda Kral’ın iyi dileğini almam anlamına geliyordu. Evliliğimize izin vermiş olacaktı.”</p>

    <p>Vaelin ne kadar aptallık etmiş olduğunu düşünüp kendine küfretmemek için dişlerini gıcırdattı. Al Hestian’la tanışalı beri Kral’ın onu tasvirinden çok daha farklı olduğunu anlamıştı, ama buradaki görevinin gerçek sebebini anlayamamıştı. Prenses’i kendisine uygun olmayan bir eşten kurtarıyordu.</p>

    <p>“Prenses sizin tehlikeye doğru at sürdüğünüzü görünce üzülmüş olmalı,” dedi Vaelin.</p>

    <p>“Çok metanetlidir kendisi. Aşkın bütün tehlikeleri göze alması ya da yok olması gerektiğini söyledi.”</p>

    <p><em>Yapacak çok işim var ve engellere tahammülüm yoktur.</em> Vaelin bütün benliğiyle kendinden nefret etti. <em>Prenses, aramızdaki çok iyi bir adamı öldürdük.</em></p>

    <p>“Alucius adında bir erkek kardeşim var,” dedi Al Hestian. “Kılıcımın ona verilmesini istiyorum. Ona de ki... de ki kınından çıkarmaması en iyisi. Savaş bana göre bir şey değil...” Durdu, bir acı dalgası vücudundan akarken yüzü gerildi. “Lyrna... Ona böyle olduğunu söylem-” Acıyla kıvranarak öksürdü ve çenesi kan oldu. Vaelin ona doğru eğildi ama Al Hestian postlar içinde kıvranırken âciz bir şekilde izlemekten başka yapabileceği bir şey yoktu. Daha fazla dayanamayıp çadırdan çıktı. Kardeş Makril’in ateş başında oturmuş, elindeki şişeden Kardeş Dostu içtiğini gördü.</p>

    <p>“Umut yok mu?” diye sordu yalvarırcasına Vaelin. “Yapabileceğin bir şey yok mu?”</p>

    <p>Makril ona bakmadı bile. “Vücudunun kaldırabileceği kadar kızılçiçek verdik. Eğer hareket ettirirsek ölür. Beşinci Nişan’dan bir kardeş geçişini kolaylaştırmaya yardım edebilir, ama onlar bile onu iyileştiremez.”</p>

    <p>Vaelin arkasındaki çadırdan acı içinde bir çığlık gelince irkildi.</p>

    <p>“Al.” Makril şişeyi uzattı. “Duymamana yardımcı olur.”</p>

    <p>“Onu böyle acı çeker halde bırakamayız.”</p>

    <p>Makril başını kaldırıp Vaelin’in gözlerinin içine baktı. Hâlâ ondan şüpheleniyordu ve Vaelin’in suçlu olduğuna dair içgüdüsel bir bilgisi vardı. Bir süre sonra başını çevirdi ve ayağa kalktı. “Ben hallederim.”</p>

    <p>“Hayır.” Vaelin çadıra doğru döndü. “Hayır... bu benim görevim.”</p>

    <p>“En hızlısı şahdamarı. Hissetmeyecektir bile.”</p>

    <p>Vaelin başını salladı ve uyuşmuş bacaklarıyla çadıra doğru yürüdü. <em>Kral sonunda beni katil yaptı...</em></p>

    <p>Vaelin yanına gelip eğildiğinde Al Hestian’ın gözleri kapalıydı ve hançerin parıltısını görene kadar da açılmadı. Bir an için gözlerinde korku belirdi ama Vaelin bunun kederden mi yoksa rahatlamadan mı olduğunu anlamadı. Al Hestian, Vaelin’in gözlerinin içine baktı ve başını salladı. Vaelin adamı tuttu ve başını kendi göğsüne yaslayıp bıçağı boğazına götürdü.</p>

    <p>Al Hestian acı içinde kıvranırken konuştu. “Sen... olduğuna sevindim... kardeş.”</p>
  </div>
</body>
</html>
