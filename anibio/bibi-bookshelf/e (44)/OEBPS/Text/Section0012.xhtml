<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">İkinci Bölüm</h2>

    <p>Vaelin ilk kez birisini öldürdüğünde Nişan’da bir senesi geçmişti. Bütün senesi sıkı ustalar tarafından verilen sıkı derslerle, cezalarla ve bitmeyen bir rutinle geçiyordu. Beşinci saatte uyanıyorlar ve kılıç eğitimine başlıyorlardı. Eğitim alanında saatlerce tahta kılıçlarıyla direkleri dövüyorlar, Usta Sollis’in saldırılarını savuşturmaya çalışıyorlar ve giderek zorlaşan hareket dizilerini öğrenmeye ve uygulamaya çalışıyorlardı. Vaelin, Sollis’in saldırılarını savuşturmada hep en iyi olandı, ama usta her seferinde Vaelin’in gardını aşıp onu yaralı ve sinirli bir şekilde yere düşürmenin bir yolunu buluyordu. Sabitlenmemek için göz göze gelmeme dersi herkes tarafından iyice öğrenilmişti, ama Sollis daha pek çok numara biliyordu.</p>

    <p>Feldrian tamamen kılıç eğitimine ayrılırken Ildrian yay günüydü. Nilsaelli, usulca konuşan, kaslı bir adam olan Usta Checkrin, onlara kendi boylarında yaylar kullandırtıp hedeflere ok attırıyordu. “Ritim, çocuklar, bütün olay ritim,” diyordu onlara. “Oku yerleştir, çek, bırak... Oku yerleştir, çek, bırak...”</p>

    <p>Vaelin yayda ustalaşmakta zorlanıyordu. Yayı çekmek ve nişan almak kolay değildi. Yayı çekmekten parmakları uyuşuyor ve kolları kas yapmaktan ağrıyordu. Attığı oklar ya hedefin alt tarafına isabet ediyor ya da hedefi tamamen ıskalıyordu. Okçuluk Sınavı’na gireceği günden korkuyordu. Yirmi adımlık mesafeden hedefin tam orta noktasını dört kere vurmaları gerekiyordu, hem de ustalardan birinin elinden bıraktığı şal yere düşmeden. Bu, inanılmaz bir beceri gerektiriyordu.</p>

    <p>Dentos’un kısa sürede çok iyi bir okçu olduğu ortaya çıktı. Neredeyse her attığı ok, hedefini tam ortasından vuruyordu. “Daha önce okçuluk yaptın mı evlat?” diye sormuştu Usta Checkrin.</p>

    <p>“Evet Usta. Drelt amcam öğretmişti. Parmaklarını kesene kadar kaçak olarak Derebeyi’nin geyiklerini avlardı.”</p>

    <p>Ondan sonra en iyi okçu Nortah’tı ve bu durum Vaelin’in hiç hoşuna gitmiyordu. Aralarındaki gerginlik ilk yemekten sonra giderek artmıştı çünkü sarışın çocuk çok kibirliydi. Diğer çocuklar bir şeyi başaramadığında arkalarından konuşuyor ve diğerlerinin aksine sürekli ailesinden bahsediyordu. Nortah ailesinin topraklarını, evlerini ve Kral’ın Birinci Vekili olduğunu iddia ettiği babasıyla beraber avlanarak ve at sürerek geçirdiği günleri anlatıyordu. Ona yayı; Cumbraellilerin kullandığı türden uzun yayı kullanmayı öğreten babasıydı ama orada öğrendikleri boynuz ve dişbudak ağacından yapılma bileşik yayı ilk defa kullanıyordu. Nortah uzun yayın daha üstün bir yay olduğunu düşünüyordu ve babası da böyle olduğuna dair yemin etmişti. Görünüşe göre Nortah’ın babasının pek çok fikri vardı.</p>

    <p>Oprian; sopa kullanma günüydü. Vaelin’in yemek salonunda gördüğü kafa derisi yanmış olan Usta Haunlin tarafından eğitiliyorlardı. Önce bir metreden biraz daha uzun tahta sopalarla çalışıyor, daha sonra sopaları bırakıp, Nişan’ın toplu halde savaşa girdiğinde kullandığı bir buçuk metre uzunluğundaki baltalarla çalışmaya başlıyorlardı. Haunlin neşeli bir adamdı; gülümsemeyi ve şarkıları severdi. Antrenman yaparken sık sık şarkı söylerdi. Çoğu, asker şarkıları olmasına rağmen birkaç aşk baladı da bilirdi, şaşırtıcı bir berraklık ve kesinlikle söylerdi ki Vaelin’e bir zamanlar Kral’ın sarayında gördüğü ozanı anımsatırdı.</p>

    <p>Sopaya çabucak alıştı. Savurduğunda havada çıkardığı sesi ve rahat kullanımını seviyordu. Zaman zaman sopayı kılıca bile tercih ediyordu çünkü kontrol etmesi daha kolaydı ve daha sağlamdı. Nortah’ın sopa kullanımını beceremediğini gördüğünde sopa kullanmak daha da hoşuna gitmeye başladı. Nortah sopa kullanırken, darbe alınca çoğu zaman sopayı elinden düşürüyor ve acımış parmaklarını tutuyordu.</p>

    <p>Zaman içinde Kigrian’ın gelmesini istemez oldular çünkü o gün ahırda çalışmak, gübre temizlemek, nallardan ve keskin dişlerden kaçınmaya çalışmak, duvarda asılı sayısız kolanı temizlemek demekti. Ahırdan Usta Rensial sorumluydu ve değneğini kullanmayı o kadar seviyordu ki, Usta Sollis ona kıyasla değneğini kullanmaya çekiniyor denebilirdi. “Temizle dedim, gıdıkla değil beyinsiz!” diye bağırıyordu Caenis’e ve çocuk üzengi kayışını cilalamaya çalışırken, değneği çocuğun ensesinde kırmızı bir kabartı oluşturuyordu. Çocuklara karşı çok sert olsa da, Rensial atlarına karşı şefkatli davranıyordu. Onlarla usulca konuşuyor ve yelelerini okşuyordu. Vaelin, Rensial’in gözlerindeki boşlukla şekillenmiş mizacından dolayı, onu sevmiyordu. Usta Rensial atları insanlara yeğliyordu, sürekli elleri seğiriyordu ve birisini azarlarken birdenbire durup, söylenerek, kendi kendine konuşarak uzaklaşıyordu. Gözleri her şeyi anlatıyordu: Usta Rensial deliydi.</p>

    <p>Çoğu çocuk Retrian’ı, yani Usta Hutril’in onlara vahşi hayatı öğrettiği günü seviyordu. Orman ve tepelerde uzun yürüyüşlere çıkıyorlar, hangi bitkilerin yeneceğini, hangilerinin zehirli olduğunu ve ok uçlarına sürülebileceğini öğreniyorlardı. Çakmaktaşı olmadan ateş yakmayı, tavşanları yakalamak için nasıl tuzak kurulması gerektiğini izliyorlardı. Hutril onları avlarken, ki bu birkaç dakika içinde oluyordu, çalılıkların içinde yatıyorlardı. En uzun süre saklanmayı başaran Caenis’ti, ondan sonra da Vaelin. Bütün çocuklar, hatta ormanlık arazi ve ovalarda yetişmiş çocukları bile geride bırakıp, Caenis açık havada en iyi olduğunu kanıtlamıştı. Özellikle iz sürme konusunda iyiydi; arada bir geceyi ormanda geçirecekleri zaman ilk yemeği getiren hep Caenis oluyordu.</p>

    <p>Usta Hutril, değnek kullanmayan sayılı ustalardan biriydi ama verdiği cezalar çok sert olabiliyordu. Bir defasında tuzağın en iyi nasıl kurulacağı üzerine didişen Nortah ve Vaelin’i, ısırgan otu dolu bir çalılıkta baldırıçıplak bir şekilde koşturmuştu. Kendinden emin bir şekilde konuşurdu ve kullanması gerekenden fazla kelime sarf etmez, bazı ustaların da âdeti olan işaret dilini tercih ederdi. Sollis’le iletişim kurarken Usta Smentil’in kullandığı işaret diline benzese de Hutril’inki daha az karmaşıktı ve etrafta düşman ya da av varken kullanmak üzere bulunmuştu. Vaelin ve Barkus bunu çabucak öğrenseler de Caenis anında öğrenmiş ve içselleştirmişe benziyordu; ince parmakları mükemmel bir kesinlikle bütün işaretleri yapabiliyordu.</p>

    <p>Bu yatkınlığına rağmen Usta Hutril, Caenis’e mesafeli davranıyor gibiydi. Onu övdüğü nadir zamanlarda bile abartmamaya özen gösteriyordu. Geceleri ormanda geçirdikleri zamanların birinde Vaelin, Hutril’in kampın dışından Caenis’i izlediğini görmüştü, ama suratındaki ifadeyi ateşin yaydığı ışığın yetersizliği yüzünden anlayamamıştı.</p>

    <p>Heldrian en sıkı günlerden biriydi çünkü iki ellerinde de ağır birer taş ile eğitim alanının etrafını koşmak, buz gibi nehirleri yüzerek geçmek ve Usta Intris ile silahsız dövüş dersleri yapmak zorundaydılar. Usta Intris kırık burunlu, eksik dişli ve ufak bir adamdı ama yıldırım hızında hareket ediyor gibiydi. Çocuklara yumruk ve tekme atmanın sırlarını öğretiyor, son anda yumruğun nasıl büküleceğini, tekme atarken önce dizi kaldırmayı, bir yumruğun nasıl savuşturulacağını, rakibin nasıl yere düşürüleceğini veya omzun üstünden rakibi fırlatmayı gösteriyordu. Heldrian’ı seven az çocuk vardı, çünkü akşam yemeğini tadını çıkaramayacak kadar yaralı ve bitkin oluyorlardı. Sadece Barkus’un hoşuna gidiyordu çünkü cezalar karşısında iri yapısı bana mısın demiyor ve acıya kayıtsız gibi duruyordu. Antrenman sırasında dövüşürken kimse onunla eşleşmek istemiyordu.</p>

    <p>Eltrian normalde dinlenme ve ayin günüydü ama yaşça küçük çocuklar için mutfakta ve çamaşırhanede daha fazla ayak işi yapmak anlamına geliyordu. Eğer şanslılarsa Usta Smentil’e bahçesinde yardım etmek için seçiliyorlardı, ki böylece bir iki elma çalıp keyiflerine bakabiliyorlardı. Akşamları ise ayin ve öğreti, normalden daha uzun sürüyordu zira Eltrian İtikad günüydü. Bir saat sessizce başlarını eğiyor ve düşüncelere dalıyorlardı. Bastıran uykuya karşı koyamamak tehlikeliydi çünkü uyurken yakalanan çocuklar; önce en sert dayağı yiyor, ardından da burçta pelerinsiz gece devriyesine bırakılarak cezalandırılıyordu.</p>

    <p>Vaelin için günün en güzel zamanı, her gün ışıklar söndürülmeden önceki bir saatti. Bütün disiplin biter ve muhabbetle şamata başlardı. Dentos, amcaları hakkında bir hikâye anlatır, Barkus bir espri veya ustalardan birinin taklidini yapıp herkesi güldürür, normalde konuşmayan Caenis bildiği binlerce kadim hikâyeden birisini anlatırdı ve bu sırada bazı çocuklar da kılıçla yapılan hamle veya işaret dili pratiği yapardı. Vaelin zamanla Caenis’le diğerleriyle olduğundan daha çok zaman geçirmeye başlamıştı çünkü suskunluğu ve zekâsı ona annesini hatırlatıyordu. Caenis de kendi adına Vaelin’le takılmaktan memnundu. Caenis diğer çocuklarla olmaya alışık olmadığından, Vaelin onun Nişan’dan önceki hayatını yalnız başına geçirdiğini düşünüyordu ama ikisi de önceki hayatları hakkında konuşmamıştı. Nortah ise hâlâ bu alışkanlığı terk edememiş, diğerleri kızsa ve ustalar dövse de önceki hayatını anlatmaya devam ediyordu. <em>Nişan’dan başka ailen yok.</em> Vaelin artık Suret’in kelimelerindeki gerçekliği anlıyordu; bir aile oluyorlardı ve birbirlerinden başka kimseleri yoktu.</p>

    <p class="bolum_arasi">* * *</p>

    <p>İlk sınavları Koşu Sınavı’na, Vaelin kapı önünde terk edildikten yaklaşık bir yıl sonra, Sunterin ayında giriyorlardı. Sınavda ne yapacakları hakkında neredeyse hiçbir şey bilmiyorlardı, ama her sene bu sınavda, diğer sınavlarda olduğundan daha çok öğrenci kovulduğu söylenmişti. Kendi yaşlarında diğer çocuklarla avluya çıkartılmışlardı. Sayıları yaklaşık iki yüzdü. Yanlarında yaylarını, bir sadak ok, av bıçaklarını ve su mataralarını getirmeleri söylenmişti.</p>

    <p>Suret onlara kısa bir süre İtikad Öğretisi’ni okuduktan sonra onları neyin beklediğini söyledi: “Koşu Sınavı’nda aranızdan kimin Nişan’a hizmet etmeye değer olduğunu görürüz. Bir yıl Nişan’a hizmet etme ayrıcalığına nail oldunuz, ama Altıncı Nişan’da ayrıcalıklar hak ile elde edilmelidir. Bir tekneyle nehrin yukarı kısmına götürülüp kıyıda farklı yerlere bırakılacaksınız. Buraya, yarın gece yarısından önce dönmek zorundasınız. Zamanında gelmeyenlerin silahları ellerinden alınmayacak ve üç altın kron verilecek.”</p>

    <p>Ustalara başıyla selam verip gitti. Vaelin korku ve belirsizlik hissetti ama bunu kimseyle paylaşmadı. Sınavı geçecekti, geçmek zorundaydı, gideceği bir yer yoktu.</p>

    <p>“Nehir kıyısına marş marş!” diye uludu Sollis. “Gevşeklik yok. Hadi Sendahl hadi, dans etmiyoruz lan burada.”</p>

    <p>Nehrin kıyısındaki iskelede, üç mavna onları bekliyordu. Siyaha boyanmış gövdeleri ve kırmızı kanvastan yelkenleri olan bu üç büyük tekne, Corven Nehri ağzında sıklıkla görülebiliyordu çünkü güneydeki madenlerden kömür alıp kıyıyı takip ederek Varinshold’daki sayısız ocağı beslerlerdi. Mavnacılar boyunlarına siyah bir atkı, sol kulaklarına da gümüş renginde bir şerit takarlardı ve işleri olmadığı zaman içki içip kavga etmeleriyle ünlülerdi. Asraelli çoğu anne, aklı havadaki kızlarını şöyle uyarırdı: “Akıllı uslu bir kız ol, yoksa mavnacılardan başka evlenecek kimseyi bulamazsın.”</p>

    <p>Sollis, çocuklara şüpheli gözlerle bakan sırım gibi bir adam olan mavnaların başıyla bir süre konuştu ve ona bir kese sikke verdi. Sonra dönüp çocuklara tekneye binmeleri için bağırdı ve hepsini güvertenin ortasında topladı. “Hiçbir şeye dokunmayın beyin fakirleri!”</p>

    <p>“Daha önce hiç denize açılmamıştım,” dedi Dentos güvertenin sert zeminine otururken.</p>

    <p>“Bu deniz değil,” dedi Nortah. “Nehir.”</p>

    <p>“Jimnos Amcam denize açılmış,” diye devam etti Dentos ve çoğu çocuğun yaptığı gibi Nortah’ı duymazdan geldi. “Geri de dönmedi. Annem bir balina tarafından yutulduğunu söyledi.”</p>

    <p>“Balina ne?” diye sordu Mikehl. Mikehl, aylar süren sıkı antrenmanlara rağmen bir şekilde kilo vermemeyi başarmış, Renfaelli şişman bir çocuktu.</p>

    <p>“Denizde yaşayan büyük bir hayvandır,” diye cevap verdi Caenis. Zaten çoğu sorunun cevabını biliyor gibiydi. Dentos’u dürttü. “Ve insanları yemez. Amcanı büyük ihtimalle köpekbalığı yemiştir. Bazıları balinalar kadar büyük oluyor.”</p>

    <p>“Sen nerden biliyosun?” dedi Nortah. Caenis fikrini söylediğinde hep böyle yapıyordu. “Gördün mü ki hiç?”</p>

    <p>“Evet.”</p>

    <p>Nortah kızardı ve sustu, güvertedeki gevşek bir tahtayla bıçağını kullanarak oynamaya başladı.</p>

    <p>“Ne zaman, Caenis?” diye sordu Vaelin. “Ne zaman köpekbalığı gördün?”</p>

    <p>Caenis hafifçe gülümsedi. Bu, nadiren olan bir şeydi. “Bir sene kadar önce, Erinean’da. Ben... bir keresinde denize götürülmüştüm. Denizde yaşayan pek çok canlı var, fok balıkları, katil balinalar ve sayamayacağınız kadar çok balık. Bir de köpekbalıkları var tabii ve biri gemimize gelmişti. Kuyruğundan burna yaklaşık dokuz metreydi. Denizcilerden biri, katil balina ve balinalarla beslendiklerini söylemişti; bir de insanlarla. Tabii onlar varken denizde olacak kadar şanssızsanız... Gemileri batırıp tayfayı yiyen köpekbalıkları hakkında hikâyeler var.”</p>

    <p>Nortah inanmadığını gösterircesine homurdandı ama diğer çocuklar etkilenmişlerdi.</p>

    <p>“Korsan gördün mü?” diye sordu Dentos şevkle. “Erinean’da çok korsan var diyorlar.”</p>

    <p>Caenis başını iki yana salladı. “Korsanlar yok. Savaştan sonra Diyar gemilerine musallat olmuyorlar.”</p>

    <p>“Hangi savaş?” diye sordu Barkus.</p>

    <p>“Melden Savaşı, şu Usta Grealin’in sürekli bahsettiği. Kral, Meldenlilerin en büyük şehrini ateşe vermek için donanmasını gönderdi. Erinean’daki bütün korsanlar Meldenli olduğu için de sonra bize ilişmemeyi öğrendiler.”</p>

    <p>“Donanmalarını yakmak daha mantıklı olmaz mıydı?” diye sordu Barkus. “Böylece korsan falan kalmazdı.”</p>

    <p>“Yeni gemiler inşa edebilirler,” dedi Vaelin. “Şehri yakmak, babadan oğula geçen bir anı bırakır ve bizi asla unutmamalarına sebep olur.”</p>

    <p>“Ya da hepsini öldürebilirdik,” diye ısrar etti Nortah. “Korsan olmazsa korsanlık da olmaz.”</p>

    <p>Nereden geldiğini anlamadılar, ama Usta Sollis’in değneği çıkageldi ve eline vurdu. Darbe yüzünden elinden bıçak yere düştü. “Hiçbir şeye dokunma dedim, Sendahl.” Bakışını Caenis’e çevirdi. “Daha önce yolculuk mu yaptın, Nysa?”</p>

    <p>Caenis başını eğdi. “Sadece bir kere, Usta.”</p>

    <p>“Demek öyle. Nereye doğruydu bu macera?”</p>

    <p>“Wensel Adası’na. Ben... yolculardan birinin orada işi vardı.”</p>

    <p>Sollis homurdandı, eğilip Nortah’ın kılıcını yerden aldı ve üstüne doğru attı. “Kınına sok şunu mal. Bir süre sonra buna ihtiyacın olacak.”</p>

    <p>“Siz de orada mıydınız Usta?” diye sordu Vaelin. Değnek yeme riskini alıp ona soru sormaya cesaret eden tek kişi Vaelin’di. Sollis oldukça haşin olabiliyordu, ama zaman zaman bilgisini de paylaşıyordu. Soruyu sorana kadar nasıl bir tavır takınacağını kestirmiyordunuz. “Melden şehri yanarken siz de orada mıydınız?”</p>

    <p>Sollis ona döndü ve soluk gözleriyle Vaelin’e baktı. Sollis’in gözlerinde bolca merak vardı. Vaelin ilk defa Sollis’in onun bildiğini söylediğinden fazlasını bildiğini, babasının ona savaş hikâyeleri anlattığını ve sorduğu sorularda gizli bir hakaret olduğunu farz ettiğini anladı.</p>

    <p>“Hayır,” dedi Sollis. “O sırada kuzey sınırındaydım. O savaş hakkındaki sorularınızı Usta Grealin’in cevaplayabileceğine eminim.” Kalktı ve eli halatlara çok yaklaşmış bir çocuğu haşlamaya gitti.</p>

    <p class="bolum_arasi">* * *</p>

    <p>Mavnalar kuzeye doğru yola çıktı. Kavisli nehirde yol aldıkça, Vaelin basitçe nehir kıyısını takip ederek Nişan’a dönme fikrinin işe yaramayacağını anladı; yolculuk çok uzundu. Zamanında dönmek istiyorsa ormanın içinden geçmesi gerekecekti. Ağaçların oluşturduğu karanlığa doğru temkinli bir gözle baktı. Usta Hutril’den aldıkları dersler sayesinde ormanı tanımış olsalar da ormanın içinde hiçbir yön duygusu olmadan körce ilerleme fikri kulağa hoş gelmiyordu. Ağaçların arasında saatlerce daireler çizip nasıl kaybolunabileceğini biliyordu.</p>

    <p>“Güneye doğru git,” dedi Caenis kulağına fısıldayarak. “Kuzey Yıldızı’ndan uzağa. Nehir kıyısına gelene kadar güneye git, ardından da iskeleye kadar takip et. Sonra yüzerek geçmek zorundasın.”</p>

    <p>Vaelin ona baktı. Caenis, sanki demin kendisi konuşmamış gibi havaya bakıyordu. Etrafına bakıp da diğerlerinin sıkkın suratlarını görünce onların bu tavsiyeyi duymadıklarını anladı. Caenis ona yardım ediyordu, ama diğerlerine değil.</p>

    <p>Yaklaşık üç saatlik yolculuktan sonra çocukları teker teker indirmeye başladılar. Pek bir kuraldan bahsetmek de mümkün değildi. Sollis rastgele çocukları seçiyor, atlayıp kıyıya yüzmesini söylüyordu. Onların grubundan indirilen ilk kişi Dentos olmuştu.</p>

    <p>“Hane’de görüşürüz Dentos,” diyerek cesaret verdi Vaelin.</p>

    <p>Dentos sessizce gülümsedi, yayını omzuna takıp küpeştenin üstünden denize atladı. Çabucak kıyıya yüzdü ve sallanarak üstündeki suyu attıktan sonra kısaca el sallayıp ağaçların arasında kayboldu. Sırada Barkus vardı. Küpeştenin üstüne çıkıp ters takla atarak suya daldı. Birkaç çocuk hareketi alkışladı. Sonra Mikehl atlayacaktı, ama korkudan titriyordu. “O kadar uzağa yüzebileceğimden emin değilim, Usta,” diye kekeledi nehrin kara sularına bakarken.</p>

    <p>“O zaman sessizce boğulmaya çalış,” dedi Sollis ve onu küpeşteden itti. Mikehl suya düşünce havaya çok su sıçradı ve suyun altında uzun bir süre kaldı. Kısa bir mesafe ötede su üstüne çıktığında çocuklar sevindi. Mikehl önce çabalayarak dengesini buldu, daha sonra da kıyıya doğru yüzmeye başladı.</p>

    <p>Caenis, Vaelin’in kendisine iyi şans dileğini başıyla kabul ederek hiçbir şey demeden suya atladı, ondan kısa bir süre sonra da sıra Nortah’a geldi. Korktuğu belliydi, ama kendine hâkim olduktan sonra Sollis’e, “Usta, dönmezsem babama...”</p>

    <p>“Baban yok, Sendahl. Atla.”</p>

    <p>Nortah sinirle bir şeyler diyecekti ama lafını yuttu ve kısa bir tereddütten sonra suya atladı.</p>

    <p>“Sorna, sıra sende.”</p>

    <p>Vaelin kendisinin en son atlamasının ve en çok mesafeyi onun katetmek zorunda olmasının bir anlamı olup olmadığını düşündü. Küpeşteye gitti. Yayı sırtından göğsüne asılıydı ve suda düşmesin diye de sadağının kayışını sıktı. İki elini de küpeştenin üstüne koydu ve atlamaya hazırlandı.</p>

    <p>“Diğerlerine yardım etmek yok,” dedi Sollis. Diğerlerine böyle bir şey söylememişti. “Kendin dönmeye bak, diğerleri kendi başlarının çaresine baksın.”</p>

    <p>Vaelin kaşlarını çattı, “Usta?”</p>

    <p>“Beni duydun. Ne olursa olsun bu onların kaderi, senin değil.” Kafasını suya döndü. “Hadi.”</p>

    <p>Başka bir şey demeyeceği belliydi, bu yüzden Vaelin küpeşteyi sıkıca tutup kendini savurdu ve suya çivileme daldı. Suya girer girmez dondurucu soğukluğu hissetti. Kafası suyun yüzeyine çıkana kadar bir an panik yaşadı. Yüzeye çıkınca havayı içine çekti ve kıyıya doğru yüzmeye başladı. Kıyı gözüne çok uzakta göründü. Kıyıya çıkıp çakıllı sahile basana kadar mavnalar onu geçip epey yol katetmişlerdi. Usta Sollis’in küpeşteden ona baktığını gördüğünü düşündü, ama emin olamadı.</p>

    <p>Yayını çıkardı ve telini parmaklarıyla sildi. Usta Checkrin, nemli bir yayın bacaksız bir köpek kadar işe yaramaz olduğunu söylemişti. Oklarını kontrol etti. Suyun, deri ve balmumuyla kapatılmış sadak ağzından girmediğini ve bıçağının hâlâ yanında olduğunu gördü. Saçındaki suyu eliyle sildi ve ağaçlara doğru baktı. Tek gördüğü gölgeler ve yapraklardı. Şu anda güneye dönüktü, ama gece geldiğinde yolundan şaşabilirdi. Caenis’in tavsiyesine kulak vermeye karar verirse bir, belki iki ağaca çıkıp Kuzey Yıldızı’nı bulmak zorunda kalacaktı. Geceleyin ağaca tırmanmak zordu.</p>

    <p>Sınavın yaz aylarında olmasına sevinse de yüzmekten dolayı üşümeye başlamıştı. Usta Hutril onlara ateş olmadığında, kurumanın en etkili yolunun koşmak olduğunu öğretmişti, vücut ısısı suyu buhara çevirirdi. Depar atmadan, belli bir hızda koşmaya başladı. İlerleyen saatlerde enerjiye ihtiyacı olacağını biliyordu. Kısa bir süre sonra ormanın serin karanlığına girdi ve içgüdüsel olarak gölgeleri gözleriyle taradığını fark etti. Bu alışkanlığı saatlerce avlanıp saklanarak edinmişti. Usta Hutril’in dediklerini hatırladı: <em>Akıllı bir düşman gölgeleri tarar ve sessizliğini korur.</em> Vaelin ürpermemek için kendini tuttu ve koşmaya devam etti.</p>

    <p>Bir saat boyunca belli bir hızda koştu ve ağrıyan bacaklarını umursamadı. Nehir suyunun yerini ter almıştı ve üşümesi de azalmıştı. Belli aralıklarla güneşe bakarak hâlâ doğru yolda olup olmadığını anlamaya çalışıyordu. Zaman, olması gerektiğinden daha hızlı geçiyormuş gibi geliyor, ama bunu aklına getirmemeye çalışıyordu. Elde bir avuç kronla kapı dışarı edilme ve gidecek bir yerinin olmadığı düşüncesi hem dehşet vericiydi, hem de akıl almaz bir durumdu. Kısa bir an için babasının evine gidip zavallı bir şekilde kronları verip kendisini içeri alması için yalvardığı görüntüsü gözünün önüne geldi ve bunun da eşit derecede dehşet verici olduğunu düşündü. Bu düşünceyi aklından uzaklaştırıp koşmaya devam etti.</p>

    <p>Yaklaşık sekiz kilometre yol aldıktan sonra durdu, bir kovuğun üzerine oturup su içti ve nefesinin düzene girmesini bekledi. Diğerlerinin ne durumda olduğunu merak etti. Onun gibi koşuyorlar mıydı, yoksa ağaçlar arasında kaybolmuş, bocalıyorlar mıydı? <em>Diğerlerine yardım etmek yok.</em> Bu bir uyarı mı, yoksa bir tehdit miydi? Ormanın tehlikeli olduğu kesindi, ama aylar süren antrenmanlarla sertleşmiş Nişan’ın çocukları için büyük bir problem olmazdı.</p>

    <p>Bir süre sonra matarasının ağzını kapadı, ayağa kalktı ve gölgeleri tararken... Dondu.</p>

    <p>Yaklaşık dokuz metre ilerisinde, parlak yeşil gözlü bir kurt oturmuş onu izliyordu. Kürkü gümüş, gri renkteydi ve çok büyüktü. Vaelin daha önce hiçbir kurda bu kadar yakın olmamıştı. Şehre yakın olduğu için sadece sabah sisinde görülen, oynaşan gölgeler dışında, büyürken çok fazla kurda rastlamamıştı. Hayvanın bu kadar büyük olması onu çok şaşırtmıştı. Kürkünün altındaki kaslarını gördü ve çok güçlü olduğunun farkına vardı. Vaelin başını çevirdiğinde kurt da başını eğdi. Korkmuyordu. Usta Hutril onlara bebek çalan ve çoban çocukları parçalayan kurt hikâyelerinin efsane olduğunu söylemişti. <em>Siz onu rahat bırakırsanız kurt da sizi rahat bırakır,</em> demişti. Ama yine de, kurt büyüktü ve gözleri...</p>

    <p>Kurt hâlâ sessizce oturuyordu. Gümüş, gri kürkünü hafif bir esinti okşuyordu ve bu sırada Vaelin kalbinde bir şeyin uyandığını, hareketlendiğini hissetti. “Çok güzelsin,” dedi kurda fısıldayarak.</p>

    <p>Bir an içinde ortadan kayboldu. Vaelin’in gözlerinden daha hızlı bir şekilde dönüp ağaçların arasına girdi. Neredeyse hiç ses çıkarmamıştı.</p>

    <p>Gülümsedi ve bu nadir görülen bir olaydı. Kurdu hafızasına iyice kaydetti. Onu asla unutmayacaktı, bunu biliyordu.</p>

    <p class="bolum_arasi">* * *</p>

    <p>Ormanın adı Urlish idi ve otuz iki kilometre eninde yüz on üç kilometre boyunda olan bu orman, Varinshold’un kuzey duvarlarından Renfael sınırlarındaki dağ eteklerine kadar uzanıyordu. Kimileri Kral’ın bu ormanı sevdiğini, ormanın bir şekilde Kral’ın kalbine hitap ettiğini söylerdi. Kral’ın Emri olmadan Urlish’ten ağaç almak yasaktı ve ancak üç nesildir sınırları içinde yaşayan ailelerin orada kalmalarına izin verilirdi. Diyar tarihi hakkındaki kısıtlı bilgisine rağmen Vaelin bir zamanlar burada savaş olduğunu biliyordu. Renfaeller Asraellerle ağaçların içinde bir gün bir gece savaşmışlardı. Asraelliler kazanınca Renfael Lordu, Kral Janus’un önünde diz çökmek zorunda kalmıştı. Bu yüzden onun soyundan gelenlere artık Derebeyi adı veriliyordu ve Kral istediğinde para ve asker vermek zorundalardı. Bu bilgileri, annesine babasının savaşları hakkında soru sorup yakasını bırakmayınca annesi vermişti. Babası burada Kral’ın beğenisini kazanınca Diyar’ın Kılıcı ilan edilmişti. Annesi detaylara pek girmemiş, yalnızca babasının çok iyi ve cesur bir savaşçı olduğunu söylemişti.</p>

    <p>Koşarken gözleriyle yeri taradığını fark etti. Bir metal parçası pırıltısı, bir ok ucu, bir hançer veya bir kılıç; savaştan kalma herhangi bir şey bulmak için yanıp tutuşuyordu. Sollis’in bulduğu şeyi tutmasına izin verip vermeyeceğini düşündüğünde tutmasına izin vermesinin pek olası olmadığını fark etti ve Hane’de nereye saklayabileceğini düşünmeye başladı...</p>

    <p><em>Çıt!</em></p>

    <p>Eğildi, yere atlayıp yuvarlandı ve bir meşe ağacının arkasında tekrar ayağa kalktı. Ok eğreltiotlarının üzerinden geçmişti, fısıltıyı duydu. Yayın sesini ayırt etmek onun gibi bir çocuk için kolaydı. Hızlı atmaya başlayan kalbini sakinleşmeye zorladı ve ormanı dinlemeye başladı.</p>

    <p>Bir avcı? Belki de onu bir geyik zannetmişti. Bu düşünceyi kafasından hemen uzaklaştırdı. O bir geyik değildi ve bir avcı bu ayrımı yapabilirdi. Birisi onu öldürmeye çalışmıştı. Yayını çıkarıp eline bir ok aldığını fark etti. Bunu içgüdüsel olarak yapmıştı. Sırtını meşenin gövdesine dayadı ve durup ormanı dinlemeye devam etti. Orman ona kimin geldiğini söyleyecekti. <em>Doğanın bir sesi vardır,</em> demişti Usta Hutril. <em>Onu dinlemeyi öğrenirseniz ne kaybolursunuz ne de hazırlıksız yakalanırsınız.</em></p>

    <p>Kulaklarını açıp ormanın sesine, rüzgârın fısıltısına, yaprakların hışırtısına ve dalların hareketine kulak verdi. Kuşlar şakımıyordu, yani etrafta bir avcı vardı. Tek bir kişi de olabilirdi, birden fazla da. Ayakaltında ezilen muhbir dalları ya da toprağa basan deri bir botun sesini duymayı bekledi ama nafile. Eğer düşmanı hareket ediyorsa, ses çıkartmamayı iyi beceriyordu. Ama başka duyuları da vardı ve ormanın ona anlatacak pek çok şeyi olabilirdi. Gözlerini kapayıp burnundan hafifçe nefes aldı. <em>Havayı içinize yalak başındaki domuz gibi çekmeyin,</em> diye uyarmıştı onları Hutril. <em>Burnunuza kokuyu ayırt etmesi için zaman tanıyın. Sabırlı olun.</em></p>

    <p>İşi burnuna bıraktı. Açan yaban sümbülü kokusu, çürük sebzeler, hayvan pislikleri... ve ter. İnsan teri. Rüzgâr soldan esiyor, kokuyu kendisine o yönden getiriyordu. Avcının hareket halinde olup olmadığını kestirmek mümkün değildi.</p>

    <p>Çok küçük bir sesti, kumaş hışırtısından bile küçüktü, ama Vaelin bunu sanki çığlık atılmış gibi oldukça net duymuştu. Çömelerek meşenin arkasından çıktı, yayı tek bir harekette çekip bıraktı ve tekrar meşenin arkasına geçti. Eforları karşılığını buldu ve acı içinde bir homurtu geldi.</p>

    <p>Bir an için tereddüt etti. <em>Beklesem mi kaçsam mı?</em> Kaçmak istiyordu ve ormanın karanlığı onu bağrına basınca güvende olacaktı. Ama bunu yapamayacağını biliyordu. <em>Nişan kaçmaz</em>, demişti Sollis.</p>

    <p>Meşenin ardından çıktıktan bir saniye kadar sonra, yaklaşık on dört metre uzaklıkta, sapı martı tüyleriyle bezenmiş okunu gördü; eğreltiotlarının oradaydı. Yaya başka bir ok yerleştirdi ve eğilmiş, gözleriyle etrafta başka düşman varsa onları görmek için ormanı tarayarak, ormanın sesine kulak vermiş ve burnu tetikte bir şekilde ilerlemeye başladı.</p>

    <p>Adamın üzerinde pis dar bir pantolon ve ceket vardı. Elinde dişbudak ağacından bir yay, sapı karga tüyüyle bezenmiş okları vardı. Sırtına bir kılıç asılıydı, botunda bir bıçak saklıydı ve Vaelin’in oku da boynundaydı. Ölmek üzereydi. Vaelin yaklaştıkça adamın boynundan akan kanın yerde bir göl oluşturduğunu gördü. <em>Şah damarına isabet etmiş,</em> dedi içinden. <em>Bir de kötü okçu olduğumu düşünüyordum.</em></p>

    <p>Tiz ve yüksek sesle kahkaha attı. Sonra sarsıldı ve kustu. Dizleri üstüne çöktü, istemsizce öğürmeye başladı.</p>

    <p>Birkaç dakika sonra yaşadığı şok ve mide bulantısı, net düşünebilmesine izin verecek kadar geçmişti. Bu adam, bu ölü adam onu öldürmeye çalışmıştı. <em>Neden?</em> Onu daha önce hiç görmemişti. Firari miydi? Yalnız bir çocuk görünce kolay bir hedef bulduğunu zanneden bir eşkıya mıydı?</p>

    <p>Kendini tekrar ölü adama bakmaya zorladı. Botları kaliteliydi ve giysisinin dikişleri de oldukça iyi duruyordu. Bir anlık tereddütten sonra ölü adamın yay üzerindeki cansız sağ elini kaldırdı. Tam bir avcı eliydi: Sert avuç içi, işaret ve orta parmak uçlarında nasır. Bu adam yayıyla geçiniyordu. Vaelin, bir firarinin ne bu kadar eğitimli, ne de bu kadar iyi giyimli olabileceğini düşündü.</p>

    <p>Aklına birden bir düşünce düştü: <em>Bu sınavın parçası mı?</em></p>

    <p>Bir an buna neredeyse inanacaktı. Zayıf olanlardan kurtulmak için oldukça iyi bir yöntemdi. Ormana suikastçılar yerleştir, kim hayatta kalıyor bak. <em>Kim bilir kaç altın tasarruf ederler.</em> Ama bir sebepten buna inanamadı. Nişan gaddardı, ama öldürme yanlısı değildi.</p>

    <p>O zaman neden?</p>

    <p>Başını salladı. Bu, burada kalarak çözemeyeceği bir sırdı. Bir avcı varsa, daha çoğu da olabilirdi. Hane’ye dönecek ve Usta Sollis’ten yardım isteyecekti... o kadar uzun yaşarsa tabii. Titreye titreye ayağa kalktı, ağzındaki kötü tattan kurtulmak için tükürdü ve ölü adama son bir kez bakıp kılıcını veya bıçağını alıp almaması gerektiğini düşündü. Sonra bunun bir hata olacağına karar verdi. Bir sebepten dolayı, bir adam öldürdüğünü saklamasının gerekli olabileceğini düşündü ve bu yüzden adamın boynundan oku çıkarmaya karar verdi. Ama oku adamın etinden çekip alma fikri ona çok cazip gelmiyordu. Eğilip okun tüylü kısmını av bıçağıyla kesmeye karar verdi çünkü martı tüyü adamın Nişan tarafından öldürüldüğünü açıkça ortaya koyuyordu. Uzanıp kanla ıslanmış oka dokunduğunda duyduğu sürtünme hissinden ve okun ucunu keserken etin çıkardığı ses yüzünden midesi yine bulandı. Kısa sürmesine rağmen Vaelin’e çok uzun sürmüş gibi gelmişti.</p>

    <p>Tüylü sapı cebine koydu ve cesetten uzaklaştı. Ayaklarıyla ayak izlerinin olduğu yerleri iyice silip izlerden kurtuldu ve dönüp koşmaya devam etti. Bacakları ağrıyordu, aylarca çalışmayla eğitim alanında öğrendiği uzun ve rahat adımlarla koşmaya vücudu tekrar alışana kadar birkaç kez ayağı takıldı. Ölü adam sürekli gözünün önüne geliyor, o da bu görüntüyü sürekli aklından uzaklaştırmaya çalışıyordu. <em>Beni öldürmeye çalıştı. Bir çocuğu öldürmeye çalışan bir adam için suçluluk çekmeyeceğim.</em> Ama annesinin bir zamanlar bağırarak babasına söylediği sözler aklından gitmiyordu: <em>O pis kan kokun midemi bulandırıyor.</em></p>

    <p class="bolum_arasi">* * *</p>

    <p>Gece birden çökmüş gibiydi ve bundan korkuyordu. Her gölgede yaylı avcılar görüyordu ve birçok kez güvenli bir yere atladıktan sonra gidip yakından baktığında bunların çalı ya da ağaç dalı olduğunu görüyordu. Suikastçıyı öldürdükten sonra yalnızca bir kez durup dinlenmişti. Gözleriyle etrafta düşman var mı diye tararken kısa bir an için durmuş ve büyük bir kayın ağacı gövdesine oturup suyundan bir yudum almıştı. Koşarken kendini daha güvende hissediyordu çünkü hareket eden bir hedefi vurmak daha zordu. Ama karanlık bastırdığında bu yarım yamalak güvenlik hissi de buharlaşıp uçmuştu. Artık her adımda, kötü bir düşüş yaşama ihtimalinin olduğu bir boşlukta koşuyor gibiydi. Korkusuna ve silahlarına iki defa ayağı takılıp düşmüştü ve sonra geri kalan yolu yürüyerek gitmesi gerektiğini kabullenmişti.</p>

    <p>Ara ara bir açıklıktan ya da ağaca tırmanarak baktığı Kuzey Yıldızı, güneye doğru düz bir şekilde gittiğini söylüyordu, ama ne kadar mesafe aldığı ya da ne kadar yolu kaldığı konusunda hiçbir fikri yoktu. Giderek umudunu kaybediyordu ve ağaçların arasından nehrin gümüş parıltısını görme beklentisiyle yanıp tutuşuyordu. Kuzey Yıldızı’na tekrar bakmak için durduğunda, bu sefer bir ateş gördü. Gece mavisi ormanın fonunda, titrek, turuncu tek bir leke.</p>

    <p><em>Koşmaya devam et.</em> İçgüdüsel bu emri neredeyse yerine getiriyordu. Dönüp güneye doğru koşmaya devam edecekti, ama durdu. Sınav sırasında Nişan’dan hiçbir çocuk durup ateş yakmazdı, buna zamanları yoktu. Bu bir tesadüf olabilirdi, geceleyin ormanda kamp yapan Kral’ın Korucuları. Ama içine bir şüphe düştü, bir şeyin yanlış olduğunu hissetti. Bu garip bir histi, müzikal gibiydi.</p>

    <p>Arkasını döndü, yayını çıkarıp bir ok taktı ve temkinli bir şekilde ateşe doğru ilerlemeye başladı. Risk aldığını biliyordu; hem ateşin ne olduğuna bakmak, hem de Hane’ye dönüşünü ertelemek bir riskti. Ama öğrenmesi gerekiyordu.</p>

    <p>Lekeye yaklaştıkça bunun bir ateş olduğundan emin oldu. Sonsuz karanlığa kırmızı ve altın titreşimler saçıyordu. Durdu ve yine ormanın şarkısını dinlemeye başladı: Sesler. Erkek. Yetişkin. İki adam. Tartışma.</p>

    <p>Usta Hutril’in öğrettiği avcı adımlarıyla yaklaşıyordu; ayağını yerden bir saç teli kadar kaldırıyor, önce yerde üstüne basınca ses çıkaracak bir şey var mı diye kontrol ettikten sonra ayağını öne, çapraza koyuyordu. Kampa yaklaştıkça sesler arttı ve duydukları doğrulanmış oldu. İki adam tartışıyorlardı.</p>

    <p>“...kanaması durmadı!” diye yakınıyordu biri, ama hâlâ suratını görememişti Vaelin. “Baksana, kesilmiş bir yaban domuzu gibi kan fışkırıyor...”</p>

    <p>“O zaman kurcalamayı bırak bok kafalı!” hiddetli bir tıslamaydı bu. Vaelin bunu görebiliyordu, ateşin sağında tıknaz bir adam oturuyordu. Sırtındaki kılıç ve elinin yakınında duran yay, Vaelin’in ürpermesine sebep oldu. <em>Tesadüf değilmiş.</em> Yerde, ayaklarının arasında bir çuval vardı. Bir yandan bunun içindekileri inceliyor, bir yandan diğer adama hayattan bezmiş bir şekilde hakaretler yağdırıyordu.</p>

    <p>“Küçük piç!” diye sızlanmaya devam etti görünmeyen. Tıknaz ahbabının sitemlerini dinlemiyordu. “Ölü numarası yapan, adi, sinsi küçük piç.”</p>

    <p>“Haşin olduklarını söylemişlerdi,” dedi tıknaz adam. “O kadar yakınlaşmadan, öldüğünden emin olmak için bir ok daha sokmalıydın.”</p>

    <p>“Boynundan vurdum lan. Bu yeterli olmalıydı. Böyle vurulunca yetişkinler bile patates çuvalı gibi yığılıyor. Ama bu göt yığılmadı. Keşke yaşamasına biraz daha izin verseydik...”</p>

    <p>“Seni pis hayvan.” Tıknaz adamın kelimelerinde çok büyük bir sitem yoktu. Çuvalın içindekilerle ilgileniyordu ve suratı asıktı. “Hâlâ o olduğundan emin değilim.”</p>

    <p>Vaelin, kalp atışını kontrol altına almaya çalışarak gözlerini çuvala indirdi. İçindekilerin yuvarlak şeyler olduğunu ve alt kısmında kara, ıslak bir leke olduğunu gördü. Birden olanların farkına vardı ve başı dönmeye başladı. Bir yandan bayılmaktan, bir yandan da nefes çıkarmaktan korkuyordu çünkü bunların hepsi ölümü anlamına gelirdi.</p>

    <p>“Du bakiyim,” dedi sızlanan adam ve görüş alanına girdi. Kısa boyluydu, fit bir vücudu, keskin hatları ve kemikli çenesinde bir tutam sakal vardı. Sol kolu sarılı ve sağ omzuna asılıydı. Kanlı bandajdan sağ eline, örümceksi parmaklarının üzerine kan akıyordu. “O olmalı. Olmak zorunda.” Çaresiz gibi konuşuyordu. “Diğerinin ne dediğini duydun.”</p>

    <p><em>Diğeri mi?</em> Vaelin daha fazlasını duymak için kendini kastı, hâlâ bayılacak gibi hissediyordu ancak duyduğu öfke giderek artıyordu.</p>

    <p>“Beni korkuttu o, harbiden,” dedi ürpererek tıknaz adam. “Bana göğün mavi olduğunu söylese bile inanmazdım.” Tekrar çuvalı incelemeye döndü. İçine uzandı, sonra tutup saçından kaldırdı ve fersiz surata baktı. Vaelin, midesinde bir şey olsa tekrar kusardı. <em>Mikehl! Mikehl’i öldürmüşler.</em></p>

    <p>“O olabilir,” dedi tıknaz adam. “Ölüm insanın yüzünü değiştirir. Ama pek benzemiyor sanki aile üyelerine.”</p>

    <p>“Brak bilir. Çocuğu daha önce gördüğünü söyledi.” Sızlanan adam, tekrar ateş ışığının dışına çıktı. “O nerede peki ya? Şimdiye kadar gelmiş olması lazımdı.”</p>

    <p>“Aynen,” dedi tıknaz adam ve ganimetini tekrar çuvala koydu. “Gelmicek her’alde.”</p>

    <p>Sızlanan bir an sessiz kaldı. Sonra, “Küçük Nişan piçleri,” dedi.</p>

    <p><em>Brak... demek ismi buymuş.</em> Vaelin, Brak ölse üzülecek kimsenin olup olmadığını düşündü. Acaba dul karısı, annesi ya da kardeşi, hayatı, arkasında bıraktığı iyilik ve bilgelik için şükranlarını sunacaklar mıydı? Ama Brak suikastçı, ormanda çocuk öldürmek için bekleyen biri olduğu için bunların olacağını düşünmüyordu. Brak için kimse ağlamayacaktı... bu ikisi için de. Tıknaz adamın boynunda bir hava deliği açmak için yayını gerdi. Önce bunu öldürecek, sonra da diğerini yaralayacaktı. Bacağına ya da karnına atacağı bir ok yeterli olurdu. Sonra onu konuşturacak, sonra da onu da öldürecekti. <em>Mikehl için.</em></p>

    <p>Ormanda bir şey hırladı, gizli, ölümcül bir şey.</p>

    <p>Vaelin yayını çekmiş halde arkasını döndü... çok geç kalmıştı. Kaslı bir şey tarafından yere yığıldı ve yayı elinden düştü. Bıçağına ulaşmaya çalışırken bir yandan da tekmeler savuruyordu ama havayı dövdü. Ayağa kalktığında acı ve dehşetle atılan çığlıklar duydu. Suratına ıslak bir şey sıçradı, gözlerini yaktı. Yalpaladı, kanın sert yakmasını hissetti ve hızlıca gözlerini ovuşturmaya başladı. Görüşü bulanıktı ve kampa doğru baktığında orada kimsenin olmadığını gördü. Kırmızıya bulanmış kamp yerinde iki sarı göz parlıyordu. Göz göze geldiler, kurt bir kez gözünü kırptı ve sonra ortadan kayboldu.</p>

    <p>Aklından rastgele düşünceler geçmeye başladı. <em>Beni takip etmiş... Çok güzelsin... Bu adamları öldürmek için beni takip etmiş... Güzel kurt... Mikehl’i öldürmüşler... Benzemiyor aile üyelerine...</em></p>

    <p><em>DUR!</em></p>

    <p>Düşünce sağanağını durdurdu, ciğerlerine temiz havayı çekti ve kampa yaklaşacak kadar sakinleşti. Tıknaz adam sırtüstü yatıyordu ve yerinde olmayan boynuna doğru ellerini uzatmıştı. Suratı korku içinde donmuştu. Sızlanan adam ise parçalanmadan önce bir iki adım kaçabilmişti. Başı boynunun arkasına düşmüştü. Etrafındaki kokudan, son anında korkusunun ona yaptırdığı şeyler anlaşılıyordu. Kurttan iz yoktu, rüzgârda sadece çalıların sesleri vardı.</p>

    <p>Eli gitmiyordu, ama tıknaz adamın ayağının dibindeki çuvala uzandı. <em>Mikehl’i ne yapacağım?</em></p>

    <p class="bolum_arasi">* * *</p>

    <p>“Mikehl öldü,” dedi Vaelin, Usta Sollis’e. Suratından su damlıyordu. Hane’ye varmadan birkaç kilometre önce yağmur yağmaya başlamıştı ve tepeyi aşıp kapıya gelene kadar sırılsıklam olmuştu. Bitkinlik, yağmur ve ormandaki şok edici olaylar üst üste eklenince her tarafı uyuşmuştu ve basit cümlelerden fazlasını kuracak halde değildi. “Ormanda suikastçılar var.”</p>

    <p>Bacaklarının birden onu taşıyamayacak olduğunu hissetti ve titremeye başladı. Bu sırada Sollis onu tuttu ve, “Kaç tane?” diye sordu.</p>

    <p>“Üç. Gördüğüm. Ölüler.” Sollis’e kestiği martı tüylü kısmı verdi.</p>

    <p>Sollis, Usta Hutril’den kapıya bakmasını rica edip Vaelin’i içeri aldı. Onu kuzey kulesindeki odasına götürmek yerine kendi odasına götürdü. Sollis’in odası, güney duvarının burçları altında küçük bir odaydı. Şömineyi yaktı, Vaelin’e ıslak kıyafetlerini çıkarmasını söyledi ve ısınsın diye bir battaniye verdi. Ateş, odunları yalamaya başlamıştı.</p>

    <p>“Şimdi,” dedi Vaelin’e sıcak bir bardak süt verirken. “Ne olduğunu anlat. Hatırlayabildiğin her şeyi. Hiçbir detayı atlama.”</p>

    <p>Ona kurdu, öldürdüğü adamı, sızlanan adamı, tıknaz adamı anlattı... ve Mikehl’i.</p>

    <p>“Nerede?”</p>

    <p>“Usta?”</p>

    <p>“Mikehl’in... kalıntıları?”</p>

    <p>“Gömdüm.” Vaelin aniden gelen bir ürpermeyi zor bastırdı ve sütünden içti. Sütün sıcaklığı içini ısıttı. “Bıçağımla toprağı kazdım. Başka ne yapacağımı bilemedim.”</p>

    <p>Usta Sollis başıyla onayladı ve elindeki ok sapına bakmaya başladı. Soluk gözlerinden ne düşündüğü okunamıyordu. Vaelin etrafına baktığında, odanın beklediğinden daha sade olduğunu gördü. Duvarda bir balta, demir uçlu bir mızrak, taş uçlu bir tür sopa, birkaç hançer ve türlü türlü bıçaklar asılıydı. Raflarda birkaç kitap duruyordu ve üzerlerinde toz olmaması, Usta Sollis’in onları oraya süs olsun diye koymadığını gösteriyordu. Öteki duvarda, tahta bir zemin üzerine gerili bir keçi derisi vardı ve kürkü garip, tanıdık olmayan sembollerle süslüydü.</p>

    <p>“Lonak savaş sancağı,” dedi Sollis. Vaelin başka tarafa baktı, kendini bir casus gibi hissetti. Sollis’in konuşmaya devam etmesine şaşırdı. “Lonak çocukları erken yaşlarından itibaren bir savaş ekibinin parçası olurlar. Her ekibin kendi sancağı vardır ve her üye o sancağı hayatı pahasına savunacağına dair kanını döküp yemin eder.”</p>

    <p>Vaelin burnunun üstündeki suyu sildi. “Semboller ne anlama geliyor Usta?”</p>

    <p>“Ekibin savaşlarını, kestikleri kafaları ve Yüksek Rahibe tarafından onlara gösterilen saygıyı... Lonaklar tarihe düşkündürler. Çocuklar, eğer klanlarının destanını ezberden anlatamazsa cezalandırılır. Lonaklı olmayanlar bile gidip görmüş olmasa da, dünyanın en büyük kütüphanelerinden birine sahip oldukları söylenir. Hikâyeleri sever, saatlerce kamp ateşi etrafında şamanlarını dinlerler. Özellikle de kahramanlık hikâyelerini severler; az sayıdaki savaş ekiplerinin kazanma ihtimalleri çok düşük olsa da galip gelmelerini, cesur ve yalnız savaşçıların dünyayı gezip kayıp tılsımları aramasını... bir çocuğun ormanda bir kurdun yardımıyla suikastçıları öldürmesi gibi hikâyeleri.”</p>

    <p>Vaelin ciddi bir şekilde ona baktı. “Bu bir hikâye değil, Usta.”</p>

    <p>Sollis şömineye bir odun daha attı ve havada uçuşan ateş parçalarını seyretti. Konuşurken Vaelin’e bakmıyor, elindeki sopayla Şöminedeki odunlarla oynuyordu. “Lonak dilinde ‘sır’ sözcüğü yoktur, biliyor muydun? Onlara göre her şey önemlidir. Her şey yazılmalı, kaydedilmeli ve anlatılmalıdır. Nişan’ın böyle bir düsturu yok. Kimi savaşlarda arkamızda yüzden fazla ceset bıraktık ama bunun hakkında tek bir kelime bile yazmadık. Nişan savaşır, ama çoğu zaman gölgede savaşır ve ne şan arar ne de ödül. Sancaklarımız yoktur.” Vaelin’in verdiği ok ucunu ateşe attı. Tüyler ateşte şekil değiştirdi, kavruldu ve bir süre sonra tamamen kül oldu. “Mikehl’i bir ayı öldürdü. Ulrish’te ayılara pek rastlanmaz ama ormanın derinliklerinde hâlâ birkaç tane var. Mikehl’den kalanları buldun ve bana bildirdin. Yarın Usta Hutril gidip ondan kalanları getirecek ve biz de kardeşimizi ateşe verip hayat hediyesi için şükranlarımızı sunacağız.”</p>

    <p>Vaelin şaşırmadı. Bu mevzunun anlayabileceğinden daha karmaşık olduğunu düşünüyordu. “Beni neden diğerlerine yardım etmemem konusunda uyardınız, Usta?”</p>

    <p>Sollis ateşe bakıyordu ve Vaelin cevap vermeyeceğini düşündü. Bir süre sonra, “Kendimizi Nişan’a verdiğimizde, soyumuzla olan bağlarımızı keseriz. Bunu biz anlarız, başkası anlamaz. Bazen Nişan bizi duvarlarımızın ötesinde dönen entrikalardan koruyamaz. Seni her zaman koruyamayız. Birilerinin, diğerlerini avlaması pek olası değildi.” Sopayı tutan eli beyazdı ve yanağındaki kasılı adaleler öfkeli olduğunu gösteriyordu. “Yanıldım. Benim hatamın bedelini Mikehl ödedi.”</p>

    <p><em>Babam,</em> diye düşündü Vaelin. <em>Beni öldürerek ona zarar vermeye çalışıyorlar. Onlar her kimse, babamı tanımadıkları belli.</em></p>

    <p>“Usta, peki ya kurt? Bir kurt neden bana yardım etsin ki?”</p>

    <p>Usta Sollis sopayı kenara koyup düşünceli bir şekilde çenesini okşadı. “İşte o konuda hiçbir fikrim yok. Pek çok yer gezdim ve pek çok şey gördüm, ama insanları öldüren bir kurt bunlardan biri değildi, özellikle de beslenmeyecekse.” Kafasını iki yana salladı. “Kurtlar böyle yapmaz. Bu işin içinde bir iş var. Karanlıkla ilgili bir şey.”</p>

    <p>Vaelin ürperdi. <em>Karanlık.</em> Babasının evindeki hizmetçilerin arada sırada, özellikle kimsenin duymayacağını düşündükleri zamanlarda, sessizce bu terimi kullandıklarını duymuştu. Bu, insanların olmaması gereken bir şey olduğunda bahsini açtıkları bir şeydi: yüzlerinde kan lekesiyle doğan çocuklar, kedi doğuran köpekler, denizde tayfası olmadan yol alan bir gemi... <em>Karanlık.</em></p>

    <p>“İki kardeşin senden önce geldi,” dedi Sollis. “Gidip onlara Mikehl’e olanları anlatsan iyi olur.”</p>

    <p>Belli ki konuşmaları bitmişti ve Sollis ona başka bir şey söylemeyecekti. Bu net olduğu kadar üzücüydü de. Usta Sollis pek çok hikâye biliyordu ve bilgeydi. Kılıcın nasıl düzgün tutulması gerektiği ya da kılıcı bir adamın gözüne hedef almak için doğru açının ne olduğundan fazlasını bildiğinden emindi, ama Usta Sollis çok konuşmuyordu. Lonaklar, savaş ekipleri ve Yüksek Rahibeler’i hakkında daha çok şey öğrenmek istiyordu, Karanlık hakkında bir şeyler öğrenmek istiyordu, ama Sollis’in gözlerini dikmiş ateşe bakıyordu ve düşünceliydi. Babasını da pek çok kez bu halde görmüştü. Ayağa kalktı ve, “Tamam, Usta,” dedi. Sütünün geri kalanını da kafasına dikti, battaniyeyi etrafına sardı ve ıslak kıyafetlerini de eline alıp kapıya yöneldi.</p>

    <p>“Kimseye anlatma, Sorna.” Sollis’in sesinde, değneği kullanmadan önce takındığı buyurgan ton vardı. “Kimseye güvenme. Bu, ölümün anlamına gelebilecek bir sır.”</p>

    <p>“Tamam Usta,” dedi Vaelin tekrar. Soğuk avludan geçip kuzey kulesinin yolunu tuttu. Battaniyesine iyice sarınmış olmasına rağmen titriyordu ve merdivenleri çıkmaya yetecek gücü olup olmadığından emin değildi. Ama Sollis’in verdiği süt, yolculuğunu tamamlamaya yetecek kadar sıcaklık ve enerji sağladı.</p>

    <p>Kapıdan yalpalayarak girdiğinde Dentos ve Barkus’u gördü. Her ikisi de kendilerini yataklarına bırakmışlardı ve suratlarından bitkin oldukları belliydi. Ama garip bir şekilde onun gelişi onları canlandırmış gibiydi, çünkü her ikisi de ayağa kalktı ve onu esprilerle karşılayıp sırtına vurdular.</p>

    <p>“Karanlıkta yolunu bulamadın mı?” diye güldü Barkus. “Akıntıya yakalanmasaydım bunu bile geçerdim ben.”</p>

    <p>“Akıntı mı?” diye sordu Vaelin, bu sıcak karşılama hoşuna gitmişti.</p>

    <p>“Erken başladım yüzmeye,” dedi Barkus. “Ta dar boğazın ordan. Bi’ ara harbiden dedim tamam, öldüm her’alde. Bildiğin kıyıya vurur gibi kapının orada çıktım karaya, ama Dentos çoktan oradaydı.”</p>

    <p>Vaelin kıyafetlerini yatağının üstüne koyup ateşin yanına gitti. “Demek ilk sen geldin Dentos.”</p>

    <p>“Aynen. Caenis gelir diyordum ama hâlâ daha gelmedi.”</p>

    <p>Vaelin de şaşkındı; Caenis bu konularda hepsinden daha iyiydi. Gerçi Barkus’tan daha güçsüz, Dentos’tan da daha yavaştı ama yine de hepsinden önce burada olmalıydı.</p>

    <p>“En azından diğer grupları geçtik,” dedi Barkus. “Daha hiçbiri gelmedi, bir tanesi bile. Miskin ibneler.”</p>

    <p>“Aynen,” dedi Dentos. “Yolda gelirken birkaçını geçtim. Kerhaneye gitmiş bir bakir kadar şaşkınlardı.”</p>

    <p>Vaelin kaşlarını kaldırdı. “Kerhane ne demek?”</p>

    <p>Dentos’la Barkus kısa bir süre gülerek bakıştıktan sonra Barkus konuyu değiştirdi. “Mutfaktan birkaç elma çaldık.” Örtüsünü kaldırıp elmaları gösterdi. “Pasta da. Diğerleri gelince bir ziyafet düzenleyelim.” Elmadan bir ısırık aldı. Hepsi birer hırsız olmuşlardı ve bu artık evrensel bir alışkanlıktı. Değersiz bir şey bile düzgün saklanmazsa çalınabilirdi. Yastıklarındaki samanları çoktan bulabildikleri her tür kumaş veya yumuşak hayvan derisiyle değiştirmişlerdi. Hırsızlığın cezası çok sertti ama ahlak veya dürüstlük gibi konular mevzubahis olmadığı için kısa zamanda çaldıkları için değil, yakalandıkları için cezalandırıldıklarını anlamışlardı. En önde gelen hırsız Barkus’tu ve uzmanlık alanı yemeklerdi. Ondan sonra bu konuda en iyi Mikehl’di ve o da kumaş konusunda ustaydı... <em>Mikehl.</em></p>

    <p>Vaelin ateşe bakıp dudaklarını ısırdı. Bu yalanı nasıl söyleyeceğini düşünüyordu. <em>Bu kötü bir şey,</em> diye düşündü. <em>Arkadaşlarına yalan söylemek zor bir şey.</em> “Mikehl öldü,” dedi sonunda. Bunu söylemenin daha kibar bir yolunu bulamamıştı ve çöken sessizlik onu ürküttü. “O... onu bir ayı öldürdü. Ben... ben de ondan kalanları buldum.” Arkasında Barkus’un ağzındaki elmayı tükürdüğünü duydu. Dentos yatağına yığıldığında hafif bir ses çıktı. Vaelin dişlerini gıcırdatıp devam etti. “Usta Hutril yarın bedenini getirecek, biz de onu ateşe vereceğiz.” Şöminede bir odun parçası ikiye bölündü. Üşümesi neredeyse geçmişti ve ısı yüzünden teni kaşınmaya başlamıştı. “Hayatı için şükranlarımızı sunacağız.”</p>

    <p>Tek kelime edilmedi. Dentos’un ağlıyor olabileceğini düşündü ama dönüp bakmaya cesaret edemedi. Bir süre sonra ateşten uzaklaşıp yatağına gitti, kıyafetlerini kurusunlar diye bir kenara serdi, yayını çıkardı ve sadağını yerine yerleştirdi.</p>

    <p>Kapı açıldı ve içeri ıslak ama muzaffer bir halde Nortah girdi. “Dördüncü!” dedi. “Sonuncu olurum zannediyordum.” Vaelin onu daha önce hiç neşeli görmemişti, bu şaşırtıcıydı. Nortah’ın onların kederli hallerini fark etmemiş olması da öyle.</p>

    <p>“Bir de iki kez kayboldum.” Güldü ve eşyalarını yatağına koydu. “Bir de kurt gördüm.” Şömineye gidip ellerini ateşe doğru tuttu. “O kadar tırstım ki kımıldayamadım.”</p>

    <p>“Kurt mu gördün?” diye sordu Vaelin.</p>

    <p>“Evet ya. Kocamandı göt. Ama beslenmişti galiba, burnunda kan vardı.”</p>

    <p>“Ne tür bir ayı?” diye sordu Dentos.</p>

    <p>“Ne?”</p>

    <p>“Siyah mı boz mu? Boz ayılar daha büyük ve tehlikeli olurlar. Siyah ayılar genelde insanlara yaklaşmazlar.”</p>

    <p>“Ayı değil,” dedi Nortah, şaşkındı. “Kurt dedim kurt.”</p>

    <p>“Bilmem,” dedi Vaelin, Dentos’a. “Görmedim.”</p>

    <p>“O zaman ayı olduğunu nerden biliyon?”</p>

    <p>“Mikehl’i bir ayı öldürmüş,” dedi Barkus, Nortah’a.</p>

    <p>“Pençe izleri,” dedi Vaelin. Birisini kandırmanın sandığından daha zor olduğunu düşünmeye başladı. “Mikehl... parçalanmıştı.”</p>

    <p>“He çünkü amcam Urlish’te boz ayı olmaz demişti de ondan sordum,” dedi Dentos sakince. “Kuzeyde olurmuş.”</p>

    <p>“Eminim o gördüğüm kurt yapmıştır,” diye fısıldadı Nortah şok içinde. “Mikehl’i gördüğüm kurt yemiştir. Doymamış olsa beni de yerdi.”</p>

    <p>“Kurtlar insan yemez,” dedi Dentos.</p>

    <p>“Belki kuduzdur.” Yatağına uzandı, hâlâ şoktaydı. “Az kalsın kuduz bir kurt beni yiyecekti!”</p>

    <p>Konuşmaya böyle devam ettiler. Diğer çocuklar da tek tek gelmeye başladı. Yorgun ve ıslaklardı ama sınavı geçmiş olmaktan dolayı rahatlamışlardı da. Haberi öğrendiklerinde hepsinin suratındaki gülümseme kayboldu. Dentos ve Nortah, kurt ve ayılar hakkında konuşup tartışıyordu. Barkus çaldığı ganimetleri ortaya çıkardı ve sessizce yediler. Vaelin battaniyesine sarınıp Mikehl’in cansız, hissiz yüzünün görüntüsünü ve yerde bir delik açarken çuvalın içindeki derinin çıkardığı sesi aklından çıkarmaya çalışıyordu...</p>

    <p>Birkaç saat sonra soğuktan titreyerek uyandı. Gözleri karanlığa alışırken rüyasının kalıntıları aklından uçup gitti. Rüyayı hatırlamadığına memnundu. Aklında dolanan birkaç sahne, unutmanın daha iyi olacağını söylüyordu. Diğer çocuklar uyuyor, Barkus hafifçe horluyordu. Şöminedeki odunlar kararmış ve har halindeydiler. Ateşi canlandırmak için yatağından kalktığında odanın karanlığı onu ormanın kasvetinden daha çok korkuttu.</p>

    <p>“Odun kalmadı kardeşim.”</p>

    <p>Arkasını dönüp bakınca Caenis’in yatağında oturuyor olduğunu gördü. Kıyafetleri hâlâ üstündeydi ve odaya sızan ışıkta nemden parlıyordu. Yüzü gölgeler içindeydi.</p>

    <p>“Sen ne zaman geldin?” diye sordu Vaelin. Ellerini ovuşturmaya başladı. Çok üşümüştü ve bu kadar üşünebileceğini bile bilmiyordu.</p>

    <p>“Bir süre önce.” Sesi duygusuzdu.</p>

    <p>“Mikehl’e olanları duydun mu?” Vaelin etrafta yürümeye başladı. Kaslarının ısınmasını istiyordu.</p>

    <p>“Evet,” dedi Caenis. “Nortah bir kurt, Dentos bir ayı olduğunu söyledi.”</p>

    <p>Vaelin kaşlarını çattı. Kardeşinin sesinde alay vardı. Umursamadı. Hepsi farklı tepkiler veriyordu. Mikehl’in en yakın arkadaşı Jennis’e söylediklerinde gülmeye başlamıştı. İçten ve o kadar uzun süre gülmüştü ki, sussun diye Barkus onu tokatlamak zorunda kalmıştı.</p>

    <p>“Ayı,” dedi Vaelin.</p>

    <p>“Gerçekten mi?” Vaelin, Caenis’in hareket etmediğine emindi ama sanki kafasını sorgular gibi ona çevirdiğini hissetmişti. “Dentos onu senin bulduğunu söyledi. Zor olmalı.”</p>

    <p><em>Mikehl’in yoğun kanı çuvalda birikiyor, dikiş yerlerinden sızıp ellerine damlıyordu...</em> “Geldiğimde sen çoktan burada olursun zannediyordum.” Vaelin battaniyesine iyice sarındı. “Barkus’la öğleden sonra, bahçede iddiaya girmiştik. Ben hepimizden önce geleceğini söylemiştim.”</p>

    <p>“Gelirdim ama bir şey dikkatimi çekti. Ormanda bir gizemle karşılaştım, belki çözmemde bana yardımcı olabilirsin. Boğazına ok saplı ölü bir adam görsen ne düşünürsün? Tüylü kısmı olmayan bir ok?”</p>

    <p>Vaelin o kadar çok titredi ki battaniyesi kayıp yere düştü. “Ormanda çok eşkıya varmış diye duydum, ona yorarım,” dedi zar zor.</p>

    <p>“Evet. Hatta o kadar çoklar ki iki tane daha buldum. Ama onlar okla öldürülmemişlerdi. Mikehl gibi bir ayı tarafından parçalanmışa benziyorlardı, belki de aynı ayıdır.”</p>

    <p>“B-belki de.” <em>Bu ne?</em> Vaelin elini kaldırıp titreyen parmaklarına baktı. <em>Bu soğuktan değil. Bu daha ziyade...</em> Birden Caenis’e her şeyi anlatma, yükü omuzlarından atma isteğiyle doldu. Caenis onun arkadaşıydı, en iyi arkadaşı. Ona söylemeyecekse kime söyleyecekti? Suikastçılar onun peşindeyse, arkasını kollayacak bir arkadaşa ihtiyacı olacaktı. Onlarla beraber savaşırlardı...</p>

    <p><em>Kimseye güvenme... Bu, ölümün anlamına gelebilecek bir sır.</em> Sollis’in sözleri dilini tutmasına yardım etti. Caenis arkadaşıydı, ama ona gerçeği söyleyemezdi. Mevzu çocuklar arasında fısıltı olarak anlatılmayacak kadar derin ve büyüktü.</p>

    <p>İradesinin kontrolünü yine eline alınca, titremesi azaldı. Gerçekten de soğuktan değildi. Ormanda geçirdiği gecenin korku ve dehşeti onun üzerinde bir iz bırakmıştı. Belki de bu iz hiç geçmeyecekti, ama onunla yüzleşecek ve onu aşacaktı. Başka şansı yoktu.</p>

    <p>Yerden battaniyesini aldı ve yatağına geri döndü. “Urlish gerçekten de tehlikeli bir yer,” dedi. “O kıyafetleri çıkarsan iyi olur kardeşim. Yarın hasta olup antrenmana çıkmazsan Usta Sollis seni çok fena kırbaçlar.”</p>

    <p>Caenis sessizce oturuyordu. Dudaklarının arasından hafifçe nefes verdi. Bir saniye sonra kıyafetlerini çıkarmak için ayağa kalktı ve her zamanki gibi düzenlice her şeyi katlayıp, yerleştirip yatağa girdi.</p>

    <p>Vaelin uykunun onu alması için dua etti, rüya görmeye bile razıydı. Bu gecenin bitmesini ve ruhunu dağlayan korku ile kanı silecek şafağın sıcaklığını hissetmek istiyordu. <em>Savaşçı hayatı bu mu?</em> diye düşündü. <em>Gölgelerde titreyerek geçirilen bir hayat mı?</em></p>

    <p>Caenis fısıldadı ama Vaelin onu çok net duydu. “Yaşıyor olmana sevindim kardeşim. Ormandan geçebilmene sevindim.”</p>

    <p><em>Yoldaşlık. Bu da savaşçı hayatının bir parçası. Hayatını, senin için öleceklerle paylaşıyorsun.</em> Bu korkusunu ya da boğazındaki düğümü geçirmedi ama kederini biraz hafifletti. “Sen de, Caenis. Gizemi çözmeye yardım edemediğim için üzgünüm. Usta Sollis’le konuşmalısın.”</p>

    <p>Caenis’in çıkardığı sesin bir gülüş mü yoksa iç çekiş mi olduğunu o sırada anlayamadı. Yıllar sonra o sırada bu sesin hangisi olduğunu anlamış olsaydı, hem kendini hem de diğer pek çok kişiyi çok büyük acılardan kurtarabileceğini düşünecekti. Ama o sırada bunun bir iç çekiş ve sonraki sözlerinin yalnızca bilinen bir şeyi dillendirmek olduğunu düşündü: “Gelecek günlerde eminim pek çok gizem olacak.”</p>

    <p class="bolum_arasi">* * *</p>

    <p>Ateşi eğitim alanının ortasında yaktılar. Usta Sollis’in talimatlarını harfiyen yerine getirip ormandan kestikleri ağaçları getirip yığdılar. O gün eğitim görmeyeceklerdi ama iş o kadar zordu ki ormandan kesilen ağaçları Hane’ye götürürken Vaelin’in kolları ağrıyordu. Yine de sesini çıkartmadan saatler süren işi yaptı. Mikehl bunu hak ediyordu. Usta Hutril öğlen saatlerinde yanında yük taşımak için götürdüğü midillisiyle döndü. Usta, kapıya doğru gelirken çocuklar işlerini bırakıp üstü kumaş kaplı cesede baktılar.</p>

    <p><em>Bu tekrar olacak,</em> diye düşündü Vaelin. <em>Mikehl yalnızca ilkiydi. Sıradaki kim? Dentos? Caenis? Ben?</em></p>

    <p>“Ona sormalıydık,” dedi Nortah, Hutril kapıdan içeri girip gözden kaybolunca.</p>

    <p>“Neyi?” dedi Dentos.</p>

    <p>“Kurt mu yoksa...” Eğilerek, Barkus’un ona attığı odun parçasından son anda kurtuldu.</p>

    <p>Akşama doğru ustalar cesedi odun yığınına yerleştirirken çocuklar da eğitim alanına çıktı. Hepsi oradaydı. Yaklaşık dört yüz öğrenci sessizce duruyordu. Sollis ve Hutril görevlerini tamamladıktan sonra Suret ileri çıktı. Kemikli, yara izi dolu elinde yanan bir meşale tutuyordu. Odun yığınının yanına geldi. Suratı her zamanki gibi ifadeden yoksundu. “Yitik kardeşimizi hayatı boyunca taşımış aracın sonuna tanık olmak için buradayız,” dedi. Uykulu sesi yine herkesin duyabileceği kadar gür çıkıyordu.</p>

    <p>“İyilik ve cesaret örneği gösterdiği zamanlar için şükran, zayıflık gösterdiği anlar için af dilemek üzere buradayız. O bizim kardeşimizdi ve Nişan’a hizmet ederken öldü. Bu, hepimizi bekleyen onurlu bir son. O şimdi Ayrılmışlar’ın arasında. Ruhu onlara katılacak ve İtikad’a hizmet eden bizlere yol gösterecek. Onu düşünün, kendi şükran ve aflarınızı sunun, onu hatırlayın, şimdi ve daima.”</p>

    <p>Meşaleyi odun yığınına doğru indirdi. Odun yığınlarının arasına koydukları elma ağacı çıralarını tutuşturdu. Bir süre sonra ateş büyüdü ve alevlerle beraber duman da yükselmeye başladı. Elmanın hoş kokusu, yanan etin nahoş kokusu içinde eridi.</p>

    <p>Alevleri izlerken Vaelin, Mikehl’in iyilik ve cesaret örneği gösterdiği zamanları hatırlamaya çalıştı. Hayatı boyunca hatırlayabileceği bir asillik ya da şefkat anısı hatırlamayı umdu ama bunun yerine aklına Mikehl’in Barkus’la beraber ahırdaki yemliklerden birine karabiber koyduğu zaman geldi. Usta Rensial o yemliği yeni alınmış bir damızlığa takınca at, sümüğü içinde debelenip ölesiye çiftelenmekten zor kurtulmuştu. Bu cesaret miydi? Ceza çok sertti, evet, ama Mikehl de Barkus da yedikleri dayağa değdiğini söylemişlerdi ve Usta Rensial’in kötü hafızası olayı bir daha hatırlamasını engellemişti.</p>

    <p>Alevler yükselip bir zamanlar arkadaşı olan parçalanmış et ve kemikleri yutarken Vaelin şöyle düşündü: <em>Üzgünüm Mikehl. Benim yüzümden öldüğün için üzgünüm. Seni kurtaramadığım için üzgünüm. Eğer yapabilirsem bir gün o adamları ormana kimin gönderdiğini bulup ona bunu ödeteceğim. Şükranlarımı sunarım.</em></p>

    <p>Etrafına bakınca çoğu çocuğun akşam yemeğine gitmiş olduğunu gördü, ama kendi grubu oradaydı. Nortah bile, kederliden çok sıkılmış gibi dursa da yanındaydı. Jennis usulca ağlıyor, yaşlar suratından süzülüyordu.</p>

    <p>Caenis elini Vaelin’in omzuna koydu. “Yemek yememiz gerek. Kardeşimiz gitti.”</p>

    <p>Vaelin başıyla onayladı. “Ahırdaki olayı düşünüyordum. Hatırlıyor musun? Yemlik.”</p>

    <p>Caenis sırıttı. “Hatırlıyorum. İlk benim aklıma gelmedi diye kıskanmıştım.” Yemek salonuna gittiler. Barkus, hâlâ ağlayan Jennis’i sürükleyerek getirmişti. Diğer çocuklar arkalarında ateş yanmaya devam ederken Mikehl’le geçirdikleri zamanları düşünüp konuşuyorlardı. Sabah uyandıklarında her şeyin kaldırıldığını, geride sadece çimin üstündeki siyah izin kaldığını gördüler. Sonraki ay ve yıllarda, o iz de silinip gidecekti.</p>
  </div>
</body>
</html>
