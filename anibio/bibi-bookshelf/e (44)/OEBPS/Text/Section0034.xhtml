<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Dördüncü Bölüm</h2>

    <p>“Tecavüzcü, katil veya kızılçiçek canavarları olmaz.” Çavuş Krelnik çok hafif eğilip selam vererek Baş Gardiyan’a Kral’ın emrini uzattı. “Zayıflar da olmaz. Bunlardan asker yapacağız.”</p>

    <p>“Zindanda geçirilen hayat, formda olmak için birebir değildir,” diye yanıtladı Baş Gardiyan. Kral’ın emrindeki mühre bakıp belgeyi üstünkörü bir şekilde okudu. “Ama Ekselansları için elimizden geleni yaparız, özellikle de Diyar’ın en ünlü savaşçısını gönderdiyse.” Vaelin’e dönüp gülümsedi. Vaelin gülümsemenin samimi mi yoksa alaycı mı olduğunu adamın suratındaki kirden dolayı anlayamadı. Vaelin Baş Gardiyan’ı vücudundaki kirden dolayı önce mahkûm zannetmişti ama koca göbeği ve belinden sarkan anahtarların şıngırtısı adamın rütbesini ortaya koymuştu.</p>

    <p>Saray Hapishanesi limana yakın, birbirine bitişik hisarlardı ve iki asır önce inşa edilen şehir duvarları, bu binaları kullanışsız kılmıştı. Ama Krallar bu hisarların mahzenlerin şehirdeki suçluları tıkmak için kullanılabileceğini düşünmüşlerdi. Mahkûmların tam sayısı tabii ki bilinmiyordu. “O kadar sık ölüyorlar ki sayamıyorsun,” demişti Baş Gardiyan. “Genellikle en iri ve en kötüler dayanıyor. Yemek için savaşabiliyorlar.”</p>

    <p>Vaelin mahzen girişinin önündeki demir parmaklıkların ötesindeki karanlığa bakarken berbat kokudan dolayı peleriniyle suratını örtüp örtmemesi gerektiğini düşündü. “Diyar Muhafızları’na da veriyor musunuz çok?” diye sordu.</p>

    <p>“Ortalığın ne kadar hareketli olduğuna göre değişiyor. Melden Savaşı sırasında buralar neredeyse bomboştu.” Parmaklığı açmak için ilerleyen Baş Gardiyan’ın anahtarları şıkırdarken dört tane iri yarı gardiyana kendisine eşlik etmesini işaret etti. “Bakalım bugünkü seçmemiz nasılmış.”</p>

    <p>Seçme yaklaşık yüz adamdan oluşuyordu. Hepsinin zayıflık derecesi değişiyor olsa da aşırı zayıflardı ve üzerlerindeki paçavralar çamur, kan ya da pislikle kaplıydı. Gün ışığını görünce gözlerini kırpıştırdılar ve ana avlunun üzerindeki duvarlarda duran ve hepsinin elinde mahkûmlara doğrulttuğu bir kurmalı yay olan gardiyanlara çekingen şekilde baktılar.</p>

    <p>“Yapabildiğinin en iyisi gerçekten bu mu?” diye inanmayarak sordu Çavuş Krelnik, Baş Gardiyan’a.</p>

    <p>“Dün asılma günüydü,” dedi omzunu silkerek Baş Gardiyan. “Sonsuza kadar burda mı tutucaz?”</p>

    <p>Çavuş Krelnik tiksintiyle başını iki yana salladı ve adamları kırbaçlayarak sıraya sokmaya başladı. “Düzene girelim pislikler, hadi! Daha düzgün duramazsanız Diyar Muhafızları’na faydanız olmaz.” İki sıra halinde dizilene kadar Krelnik adamları kırbaçlamaya devam etti. Sonra Vaelin’e dönüp selam durdu. “Acemiler teftişinize hazır, lordum.”</p>

    <p><em>Lordum.</em> Unvan hâlâ kulaklarını tırmalıyordu. Kendisini bir lord gibi hissetmiyordu, duruşu ve hissiyatı da Altıncı Nişan’ın bir kardeşi gibiydi. Toprağı, hizmetçileri ya da serveti yoktu, ama Kral onu lord ilan etmişti. Bu da pek çok yalandan biriymiş gibi hissediyordu.</p>

    <p>Çavuş Krelnik’e dönüp başını hafifçe eğdi ve sonra sıra boyunca yürümeye başladı. Kendisini izleyen korku dolu gözler, yüzlerine baktığında bakışlarını kaçırıyordu. Bazı adamlar diğerlerinden daha dik duruyordu, bazıları daha temizdi, bazıları o kadar ince ve kötü haldeydi ki ayakta durabilmelerine bile şaşırdı. Ve hepsi kokuyordu, iyi bildiği o ağır ve iğrenç koku üzerlerine yapışmıştı. Bu adamlar kendi ölümleri kokuyordu.</p>

    <p>Sıradan ilerlemeye devam ediyordu ki kendisine değil de yere bakan bir çift göz görünce duraksadı. Vaelin gidip adamın önünde durdu. Çoğu mahkûmdan daha uzun ve enliydi ve sarkan göğüs derisi, uzun zamandır kötü beslenme yüzünden erimiş kasa işaret ediyordu. Kolunun üstündeki kirin altından kötü şartlarda iyileşmiş bir yara izi belli oluyordu.</p>

    <p>“Hâlâ tırmanıyor musun?” diye sordu Vaelin.</p>

    <p>Gallis başını kaldırıp çekingen bir şekilde Vaelin’in gözlerine baktı. “Arada sırada, kardeş.”</p>

    <p>“Bu sefer neydi? Yine bir çuval baharat mı yoksa?”</p>

    <p>Gallis’in bitkin suratında hafif bir neşe emaresi belirdi. “Gümüş. Büyük evlerin birinden. Gözcüm işini yapsaydı yakalanmayacaktım.”</p>

    <p>“Ne zamandır buradasın?”</p>

    <p>“Birkaç aydır. Mahpusta zamanın takibini yapmak zor. Dün asılmam gerekiyordu ama bizi götürdükleri araba dolmuş.”</p>

    <p>Vaelin başıyla adamın kolundaki yara izini gösterdi. “Bu işini zorlaştırıyor mu?”</p>

    <p>“Kış aylarında biraz ağrıyor, ama hâlâ duvara tırmanmada herkesten üstünüm. Merak etme.”</p>

    <p>“Güzel. Bir tırmanıcıya ihtiyaç olabilir.” Vaelin bir adım daha yaklaşıp gözlerinin içine baktı. “Ama Kardeş Sherin’e yapmaya çalıştığın şey yüzünden hâlâ canım sıkkın, yani kaçarsan...”</p>

    <p>“Merak etme, kardeş. Hırsız olabilirim, ama sözüm demirdendir.” Gallis bir asker gibi görünmeye çalışarak göğsünü dikleştirip omuzlarını geriye attı. “Onurdur yan yana marş etmek...”</p>

    <p>“Tamam tamam.” Vaelin elini sallayarak onu susturdu ve geri çekilip bütün adamların duyabileceği şekilde bağırdı. “Benim adım Vaelin Al Sorna, Altıncı Nişan’ın kardeşi ve Kral’ın Sözü’yle Otuz Beşinci Piyade Alayı’nın kumandanıyım. Kral Janus cömert davranarak size mahpusta çürümek yerine Diyar Muhafızları olarak hizmet etme hakkı tanıdı. Buna karşılık on yıl boyunca istediği zaman savaşa gidip çarpışacaksınız. Yemeğiniz verilecek, paranız ödenecek ve sorgulamadan emirlerimi yerine getireceksiniz. Disiplinsizlik veya sarhoşluk kırbaçlanmanıza yol açar. Kaçanlar ise idam edilecek.”</p>

    <p>Tepkilerinin nasıl olduğunu görmek için adamların suratlarına baktı ama çoğu kişi aptalca rahatlamıştı. Asker hayatının zorluğu bile zindanlarda geçirilen bir saate yeğdi. “Çavuş Krelnik.”</p>

    <p>“Lordum!”</p>

    <p>“Bunları Nişan Hanesi’ne götürün. Şehirde işlerim var.”</p>

    <p class="bolum_arasi">* * *</p>

    <p>Soylu Al Hestian konağı, şehrin en zengin bölgesi olan kuzey mahallelerindeydi. Kumtaşından yapılmış konakta pek çok pencere vardı ve üzeri dikenli tellerle kaplı duvarlar, bahçelerinin etrafını sarıyordu. Kapıdaki çok düzgün giyimli uşak Vaelin’in söylediklerini ilgisizlikle dinledikten sonra ondan beklemesini rica edip içeri gitti. Birkaç dakika sonra geri döndü.</p>

    <p>“Genç usta Al Hestian evin yan tarafındaki bahçede, lordum. Sizi buyur ediyor ve kendisinin yanına gitmenizi diliyor.”</p>

    <p>“Peki ya Lord Mareşal?”</p>

    <p>“Lord Al Hestian bu sabah saraya çağrıldı. Akşamdan önce dönmesi beklenmiyor.”</p>

    <p>Vaelin içinden oh çekti. Önündeki azap verici durum, kardeşinin yanında babası da olunca daha zor olacaktı.</p>

    <p>Kapıdan girdiğinde çimlerin üstünde oyalanan küçük bir grup Kraliyet Muhafızı gördü. Bir tanesi beyaz bir kısrağın yelesini okşuyordu. Neden burada olduklarını anladığında canı sıkıldı. Yanlarından geçerken adamlar Vaelin’e başlarıyla selam verdiler. Yeni rütbesi çoktan yayılmış gibiydi. Selamlarına karşılık verdi ve aceleyle yoluna devam etti. Bir an önce buradaki işini bitirip Nişan Hanesi’ne dönmek ve alayını eğitmeye başlamak istiyordu. <em>Alayım.</em> Buna inanamıyordu. Daha on dokuzuncu yaşına yeni girmişti ve Kral ona bir alay vermişti. Caenis erken yaşta kumandan olan pek çok savaşçı olduğunu söylese ve hikâyelerini anlatmaya başlasa da Vaelin bunun düşüncesini bile abes buluyordu. Saraydaki görüşmeden sonra Nişan Hanesi’ne dönerlerken Suret’ten olan biteni açıklamasını istediğinde Suret ona yalnızca emirlerine uymasını söylemişti. Ama Suret’in kaşları çatık ve düşünceli hali, Kral’ın yaptıklarının onu düşündürdüğünü gösteriyordu.</p>

    <p>Bahçe, bahar öncesi yeşeren çiçek yatakları ve çalılıkların düzenli şekilde birbirini kestiği bir labirente benziyordu. Bir akçaağacın gölgesinde oturduklarını gördü. Prenses her zamanki gibi çok güzeldi. Yanındaki ciddi suratlı genç elindeki bir kitaptan seslice bir şeyler okurken ışıl ışıl gülümsüyor, kızıl saçları parlıyordu. Vaelin, Alucius Al Hestian’ın abisine çok az benzediğini düşündü. Yaklaşık on beş yaşında, zayıf bir çocuk olan Alucius’un hareketleri zarif, hatta kadınsıydı. Siyah kıvırcık saçları omzuna düşüyordu. Giydiği siyah kıyafet yas tuttuğunu gösteriyordu. Vaelin beraberindeki kılıcın kabzasını sıkıca kavradı, derin bir nefes çekti ve toparlayabildiği bütün özgüveniyle yanlarına doğru gitti. Onlara yaklaştıkça çocuğun hareketli bir şarkı nakaratı okuduğunu duydu: <em>“Umarım ağlamazsın artık aşkım, ölümüm yüzünden dökme gözyaşı, kaldır başını göğe ve güneş kurutsun gözlerini...”</em> Vaelin’in gözleri üzerlerine düşünce sustu.</p>

    <p>“Lord Al Sorna!” diyerek ayağa kalktı Alucius. Vaelin’in aptalca bulduğu lordlara özgü formalitelere aldırış etmeden elini uzattı. “Şeref duydum. Kardeşim mektuplarında sizden övgüyle bahsediyordu.”</p>

    <p>Vaelin’in paramparça olan özgüvenini yeller taşıdı. “Abin bazen böyle fazla cömert oluyordu.” Çocuğun elini sıktı ve hafifçe eğilerek Prenses Lyrna’ya selam verdi. “Ekselans.”</p>

    <p>Prenses başını geri attı. “Seni tekrar görmek bir zevk, kardeş. Yoksa bugünlerde ‘lordum’ denmesini mi tercih ediyorsun?”</p>

    <p>Vaelin kızın gözlerinin içine bakıp ağzından akıllıca olmayacak kelimeler çıkmasını engellemek için bir an duraksadı. “Nasıl arzu ederseniz öyle hitap edin, Ekselans.”</p>

    <p>Bir süre düşünürmüş gibi yapıp çenesini tuttu. Tırnaklarını açık maviye boyamıştı ve üzerindeki küçük mücevherler güneşte parlıyordu. “Sanırım sana ‘kardeş’ demeye devam edeceğim. Kulağa daha... uygun geliyor.”</p>

    <p>Sesinde çok ufak bir aksilik vardı. Onu reddettiği için hâlâ sinirli olabileceğini düşündü ya da çılgınca istediği gücü paylaşma şansını kaybeden bir adamla alay ediyordu.</p>

    <p>“Güzel mısralar, efendim.” Alucius’a döndü. “Klasiklerden mi?”</p>

    <p>“Yok.” Çocuk utanmış gibi durdu ve elindeki küçük kitabı çabucak yanına koydu. “Önemsiz birkaç satır yalnızca.”</p>

    <p>“Bu kadar mütevazı olma Alucius,” diyerek şakayla karışık çıkıştı ona. “Kardeş Vaelin, Diyar’ın gelecek vadeden şairlerinden birinin yaptığı okumayı dinleme şerefine nail oldun. Eminim gelecek yıllarda bu övüneceğin bir şey olacaktır.”</p>

    <p>Alucius utangaç bir şekilde omzunu silkti. “Lyrna, iltifat ediyosun.” Bakışları Vaelin’in elindeki kılıca indi ve yüzü asıldı. “Bu bana mı?”</p>

    <p>“Abin senin almanı istedi.” Vaelin kılıcı çocuğa uzattı. “Kınından çıkarmamanı istediğini söyledi.”</p>

    <p>Alucius kısa bir süre çekindikten sonra kabzayı sıkıca tuttu ve birden suratı sinirli bir hale büründü. “Benden hep daha bağışlayıcıydı. Onu öldürenler bunu ödeyecek. Yemin ederim.”</p>

    <p><em>Çocukça konuşmalar,</em> diye düşündü Vaelin ve kendini garip hissetti. <em>Bir hikâyeden ya da bir şiirden alınmış sözler.</em> “Abini öldüren adam da öldü. İntikam aramaya gerek yok.”</p>

    <p>“Cumbraelliler Martishe’e savaşçılarını göndermediler mi? Babam duymuş. Linden’ı öldüren sapkınları Cumbrael’in Lord Derebeyi göndermiş.”</p>

    <p><em>Saraydan çıkmayan sır yok gerçekten.</em> “Kral duruma hâkim. Eminim Diyar’ı doğru yola koyacaktır.”</p>

    <p>“Savaş yolu izleyeceğim tek yoldur.” Çocuğun kelimeleri hissederek söylediği belliydi ve gözlerinde yaşlar parlıyordu.</p>

    <p>“Alucius.” Prenses Lyrna elini nazikçe çocuğun omzuna koydu ve sakinleştirici bir tonda konuşmaya başladı. “Linden kalbinin nefretle dolmasını istemezdi. Kardeş Vaelin’e kulak ver; alınacak bir intikam yok. Linden’ın anısına sarıl ve kılıcını onun istediği gibi kınında bırak.”</p>

    <p>Endişesi o kadar içten gibiydi ki Vaelin neredeyse kızgınlığını unutuyordu, ama bıçağı boynuna dayarken Linden’ın bembeyaz yüzü aklına gelince işler değişti. Yine de çocuk sakinleşmiş gibiydi. Yaşları akmaya devam etse de suratından sinir silindi.</p>

    <p>“Affedersiniz, lordum,” diye kekeledi. “Yalnız kalmalıyım. Sizinle... tekrar konuşmak isterim, abim ve onunla geçirdiğiniz zaman hakkında.”</p>

    <p>“Beni Altıncı Nişan Hanesi’nde bulabilirsin. Sorularını cevaplamaktan memnuniyet duyarım.”</p>

    <p>Alucius başını salladı, dönerek prensesi hafifçe yanağından öptü ve hıçkırarak eve doğru yürümeye başladı.</p>

    <p>“Zavallı Alucius,” diyerek içini çekti prenses. “Çocukluğumuzdan beri çok içli bir çocuktu. Alayında görevlendirilmek isteyeceğinin farkındasın, değil mi?”</p>

    <p>Vaelin ona baktığında gülümsemediğini, kusursuz yüzünün ciddi olduğunu gördü. “Değilim.”</p>

    <p>“Savaş söylentileri dolaşıyor. Cumbrael başkentine seninle birlikte gidip Lord Derebeyi’ne adalet-i ziyaret yapmayı planlıyor. Onu reddedersen çok sevinirim. Daha yalnızca bir çocuk ve büyüse bile pek asker olur gibi gelmiyor, olsa olsa güzel bir ceset olur.”</p>

    <p>“Güzel ceset diye bir şey yoktur. Eğer teklif ederse, reddedeceğim.”</p>

    <p>Kızın suratı yumuşadı ve gülgoncasına benzeyen dudaklarıyla gülümsedi. “Teşekkürler.”</p>

    <p>“İstesem de kabul edemem. Suretim alaydaki herkesin Nişan’ın kardeşi olması gerektiğine karar verdi.”</p>

    <p>“Anladım.” Vaelin’in kendisinin iyilik yapma oyununu reddettiğini fark edince gülümsemesi soldu. “Sence savaş çıkacak mı? Cumbraelliler ile?”</p>

    <p>“Kral çıkmayacağını düşünüyor.”</p>

    <p>“Sen ne düşünüyorsun kardeş?”</p>

    <p>“Kral’ın kanısına güvenmemiz gerektiğini düşünüyorum.” Sert bir şekilde eğilerek selam verdi ve gitmek üzere arkasını döndü.</p>

    <p>“Geçenlerde senin bir arkadaşınla tanışma şerefine nail oldum,” deyince Vaelin durdu. “Neydi, Kardeş Sherin miydi? Warnsclave’de Beşinci Nişan adına bir tedavi evinde çalışıyor. Babam adına bir krem yaptırmak için gitmiştim. Çok tatlı bir kız ama fazla kendini adamış. Seninle arkadaş olduğumuzu söyleyince onu hatırlayıp hatırlamadığını sormamı istedi, onu unutmuş olabileceğini söyledi.”</p>

    <p><em>Hiçbir şey söyleme,</em> dedi kendi kendine Vaelin. <em>Hiçbir şey söyleme. Bilgiyi silah olarak kullanıyor.</em></p>

    <p>“Ona verecek cevabın yok mu?” diye ısrar etti prenses. “Kral’ın Elçisi’ne taşıtabilirim. Hiç sebep yokken biten arkadaşlıkları görünce çok üzülüyorum.”</p>

    <p>Prenses, Vaelin’in bahçedeki görüşmelerinden hatırladığı gibi gülümsüyordu. Bu gülümsemenin ardında sarsılmaz bir özgüven ve kendi yaşının çok ötesinde bir bilgelik vardı. Sanki Vaelin’in aklında ne olduğunu biliyormuş gibiydi.</p>

    <p>“Kaderin bizi bir kez daha bir araya getirmesine sevindim,” dedi Prenses, Vaelin cevap vermeyince. “Son zamanlarda seni de ilgilendirebilecek bir sorun üzerine düşünüyorum.”</p>

    <p>Vaelin konuşmadan kızın gözlerine baktı ve oynamak istediği nasıl bir oyunsa bunu reddetmeye niyetliydi.</p>

    <p>“Yapboz yapmak hobimdir,” diye devam etti prenses. “Bir keresinde Üçüncü Nişan’ın üzerinde bir asırdan uzun süredir çalıştığı bir matematik problemini çözmüştüm. Tabii kimseye söylemedim, bir prensesin çok zeki adamları gölgede bırakması yakışık almaz.” Ses tonu tekrar değişti ve sivri bir hal aldı.</p>

    <p>“Keskin zekânız namınıza yaraşır, Ekselans,” dedi Vaelin.</p>

    <p>Kız başını geri atarak iltifatın içi boşluğunu duymazdan gelmeyi tercih ettiğini gösterdi. “Ama benim son zamanlarda kafamı karıştıran şey senin de içinde bulunduğun bir konu; Suret katliamı, yalnızca iki tanesi öldürülmesine rağmen neden bu isim veriliyor anlamıyorum.”</p>

    <p>“Böyle tatsız bir olay neden ilginizi çekiyor, Ekselans?”</p>

    <p>“Gizemli oluşu tabii ki. Bilinmezliği. Neden Altıncı Nişan’dan acemi kardeşler Nişan Haneleri’ne dağılmışken Suret’lere saldırılsın ki? Çok kötü bir strateji değil mi?”</p>

    <p>Hiç istememesine rağmen ilgisini çekmişti. <em>Paylaşacak bir şeyi var. Neden? Bundan nasıl bir yarar sağlayacak?</em> “Peki ne gibi sonuçlara vardınız, Ekselans?”</p>

    <p><em>Keschet</em><a href="../Text/Section0058.xhtml#Footnote0008" id="Backlink0008"><sup>[8]</sup></a> adında Alpir’e özgü bir oyun vardır. <em>Keschet</em> bizim dilimizde ‘kurnazlık’ anlamına gelir. Oldukça karmaşık bir oyundur. Yüz kareden oluşan bir tahtada tarafların yirmi beşer taşı vardır. Alpirliler hem iş hem de savaş meselelerinde strateji yapmayı severler. Babam umarım önümüzdeki zamanlarda bunu aklından çıkarmaz.”</p>

    <p>“Ekselans?”</p>

    <p>Kız elini salladı. “Boş ver. <em>Keschet</em> oyunları günler sürebilir ve bütün inceliklerinde uzmanlaşmak için bu oyuna hayatlarını adayan bilge adamlar vardır.”</p>

    <p>“Ama siz bütün hayatınızı adamanıza gerek kalmadan uzmanlaştınız tabii, Ekselans.”</p>

    <p>Kız omzunu silkti. “O kadar da zor değildi, her şey açılışta bitiyor. Yalnızca iki yüz kadar varyasyon var. İçlerinden en başarılı olanı Yalancı’nın Saldırısı. Görünürde savunmaya dayalı olan hamleler yaparken aslında on hamle içinde kazanca götürür, tabii doğru şekilde oynanırsa. Saldırının başarısı rakibin dikkatini tahtanın başka bir yerindeki aleni bir hamleye çekmeye bağlı. Anahtar, gizli hücumun yönelik olduğu Âlim. Âlim tahtadaki en kuvvetli taş değil, ama sağlam bir savunma için elzem bir taş. Ama bu sırada rakip başka bir cephede başka bir saldırıyla yüz yüze olduğuna ikna oluyor.”</p>

    <p>“Bütün Suretlere saldırılarak dikkat başka yöne çekildi,” dedi Vaelin. “Yalnızca birini öldürmek istiyorlardı.”</p>

    <p>“Belki de, belki de iki tanesini. Aslında teoriyi daha geniş çaplı uygularsan asıl hedefin sen olduğunu ve Suretlerin öylesine öldüğünü de söyleyebiliriz.”</p>

    <p>“Vardığınız sonuç bu mu?”</p>

    <p>Kız başını iki yana salladı. “Bütün teorilerde bir şey farz etmek gerekir. Bunda da benim farz ettiğim şey bu saldırının arkasındakilerin Nişanlara ve İtikad’a zarar vermek istedikleri. Suretleri öldürerek de bu elde edilebilirdi, ama onların yerine geçmesi için yeni Suretler seçilebiliyor, tıpkı Suret Tendris Al Forne gibi. Ve onun Suret olmasının Nişanların arasını biraz açtığını söylemek çok da yanlış olmaz herhalde. Zarar verildi.”</p>

    <p>“Bütün saldırının amacının Al Forne’yi Dördüncü Nişan’ın Suret’i yapmak için düzenlendiğini mi söylüyorsunuz?”</p>

    <p>Kız başını havaya kaldırdı ve güneş tenine vurunca gözlerini kapatarak kendisini ısıtmasına izin verdi. “Evet.”</p>

    <p>“Bunlar tehlikeli düşünceler, Ekselans.”</p>

    <p>Prenses gülümsedi, gözleri hâlâ kapalıydı. “Yalnızca seninle paylaştığım düşünceler. Ve bana Lyrna diye hitap etmeni tercih ederdim.”</p>

    <p><em>Güç vaadi yetmedi,</em> diye düşündü Vaelin. <em>Şimdi de beni bilgiyle çekmeye çalışıyor.</em> “Size Linden nasıl hitap ederdi?”</p>

    <p>Çok hafif bir duraksamadan sonra başını Vaelin’e çevirdi. “Yalnız olduğumuzda Lyrna diyordu. Çocukluktan beri arkadaştık. Bana ormandan sürekli mektup gönderirdi, yani sana ne kadar hayran olduğunu biliyorum. İçim acıdı...”</p>

    <p>“Aşk bütün tehlikeleri göze almalı, yoksa yok olmalı.” Sesinden ve suratından kızgınlığının okunabildiğini biliyordu. Kızın artık gülümsemediğini fark etmişti. “Ona böyle söylememiş miydiniz?”</p>

    <p>Çok kısa bir an için de olsa Vaelin kızın gözlerinden pişmanlık geçtiğini gördü ve ilk defa konuşmaya başladığında sesinde tereddüt vardı. “Acı çekti mi?”</p>

    <p>“Kanındaki zehir yüzünden kan terleyip acıyla çığlıklar atarak öldü. Sizi sevdiğini söyledi. Siz evlenebilesiniz diye babanızın onayını almak için Martishe’e geldiğini söyledi. Boğazını kesmeden önce size bir mektup vermemi istedi. Onu ateşe verdiğimizde, mektubu da yaktım.”</p>

    <p>Gözlerini bir an için kapadı. Keder ve güzellikten oluşan bir tablo gibiydi. Kız gözlerini tekrar açtığında kederi gitmişti ve sesi duygudan yoksundu: “Her konuda babamın isteklerini yerine getiriyorum, kardeş. Tıpkı senin gibi.”</p>

    <p>Bunun doğru olduğunu bilen Vaelin bir an için afalladı. Vaelin kızın suç ortağıydı. Her ikisini de cinayet çevreliyordu. Onu yayıyla kendisi öldürmeyi reddetmiş olabilirdi ama o ölümcül okun yoluna Linden’ı sevk eden oydu, Martishe’e sevk eden de prenses. Kral’ın planının başından beri bu olabileceğini düşündü birden, ikisini aşağılık bir cinayetin suçluluk duygusuyla bağlamak.</p>

    <p>Kızın gözlerinde hafif bir parıltı olunca Vaelin ona ne kadar yoğun bir şekilde baktığını fark etti. Korku. Onu korkutabilen tek kişi.</p>

    <p>Tekrar eğilip selam verirken suçluluk duygusu hissettiği kadar tatmin de olmuştu. “İzninizle, Ekselans.”</p>

    <p class="bolum_arasi">* * *</p>

    <p>Kardeş Gilma etli butlu ve arkadaş canlısı biriydi. Gülümsemesi, yüzünden eksik olmuyordu ve ışıl ışıl mavi gözlerinde sürekli neşe varmış gibiydi. “İtikad adına, neşelen kardeş!” demişti Vaelin’e ilk tanıştıklarında ve şakacıktan Vaelin’in çenesine vurur gibi yapmıştı. “Gören de Diyar’ın bütün yükü senin omuzlarında sanır. Sana Kardeş asık-surat diyorlar.”</p>

    <p>“Alaya bağlı bir şifacı olmasını istediğine emin misin?” diye sormuştu Nortah.</p>

    <p>Kardeş Gilma gülmüştü. Kaba Nilsael aksanıyla, “Seninle iyi anlaşacağız!” demiş, şakayla karışık bir şekilde Nortah’ın koluna vurmuştu. Yumruğun şaka payı çok fazla değildi.</p>

    <p>Vaelin, Suret Elera’nın ricasına cevaben Kardeş Sherin’i göndermemiş olmasından dolayı hayal kırıklığına uğramış, ama şaşırmamıştı. “Her neye ihtiyacın olursa temin edilecek, kardeş.”</p>

    <p>“Öyle olsa iyi olur.” Gülmüştü. Vaelin, kız geldikten yaklaşık bir ay sonra gülümsemelerinin çoğu zaman ciddi olduğu zamanlara tekabül ettiğini anladı. Nazik, ama yine de etkili bir şekilde alaya alacakken ise sesinde mizahtan yoksun bir ton oluyordu.</p>

    <p>“Bugün de iki kırık kol,” dedi kıkırdayarak ve yüzünü ekşiterek başını iki yana salladı. Tedavi odası olarak kullandığı çadırına girdi. Yataklarda dört tane pansumanı yapılmış ve o anda uyuyan adam vardı, iki başka adama ise Kardeş Gilma’nın yetiştirmek istediği için aralarından alınan asistanlar tarafından pansuman yapılıyordu. Vaelin şaşırmıştı, ama kız zindanlardan iki cılız adam almıştı. Zayıf adamların akılları çalışıyordu ve ellerini kontrollü bir şekilde kullanabiliyorlardı. Onları Kardeş Gilma almasaydı da zaten iyi asker olamayacaklardı.</p>

    <p>“Adamları bu kadar sıkı eğitmeye devam edersen bir ay sonra savaş çıksa savaşacak adam kalmayacak.” Kocaman gülümsüyor, mavi gözlerini kırpıyordu.</p>

    <p>“Savaş çetindir, kardeş. Yumuşak eğitim yumuşak asker yaratır, ki onlar da yumuşak cesetlerden başka bir şey olamazlar.”</p>

    <p>Kızın gülümsemesi biraz soldu. “O halde savaş geliyor? Savaş olacak?”</p>

    <p><em>Savaş.</em> Herkesin dilindeydi. Kral, Cumbrael’in Lord Derebeyi’ni çağıralı dört hafta geçmişti ama hâlâ cevap gelmemişti. Diyar Muhafızları’nın kışlalarından çıkmalarına izin verilmiyordu ve izinleri iptal edilmişti. Bir sürü söylenti dönüyordu. Sınırda toplanan Cumbraelliler. Urlish’te görülen Cumbraelli okçular. Gizli gizli, türlü çeşitte Karanlık kullanımı içeren kötülük planları yapan İnkârcı tarikatları. Her yerde bir beklenti ve belirsizlik vardı, bu da Vaelin’in adamları ellerinden geldiğince zorlamasına yol açıyordu. Fırtına çıkarsa, hazır olmalıydılar.</p>

    <p>“Bu konuda senden daha bilgili değilim, kardeş,” diyerek temin etti kızı. “Başka frengi vakası var mı?”</p>

    <p>“Hanımların kampına gittiğimden beri olmadı.”</p>

    <p>Yaklaşık iki kilometre uzakta, ormana kamp kuran uyanık fahişelerden dolayı adamlar arasında bir frengi salgını başlamıştı. Nişan Hanesi’ne bu kadar yakın bir yerde bir fahişe yuvası olduğunu duyarsa, Suret’in vereceği tepkiden korkan Vaelin, Çavuş Krelnik’i güvenilir adamlarını yanına alıp kadınları zorla şehre geri götürmekle görevlendirmişti. “Emin misiniz, lordum?”</p>

    <p>“Yirmi adam hastalandığından dolayı antrenmana çıkamıyor, Çavuş. Bu alay Nişan’ın kumandası altında, adamlar gizli gizli buradan kaçıp... şehvetlerinin peşinden gidemezler.”</p>

    <p>Çavuş gözlerini kırptı. Kırışık ve yara izi dolu yüzünde hiçbir mimik yoktu ama Vaelin adamın gülmemek için kendini tuttuğunu hissetti. Bazen çavuşla konuşurken kendini büyükbabasına emir veren bir çocuk gibi hissediyordu. “Affedersiniz lordum. Alay Nişan Hanesi’ne ait olabilir, ama adamlar Hane’ye ait değiller. Kardeş değiller, askerler. Ve askerler arada bir kadın görmek ister. Şehvetlerinin peşinden gitmelerini engellerseniz sıkıntı çıkabilir. Adamların size saygı duymadığını söylemiyorum lordum, saygı duydukları ortada, ama bu grup tam olarak Diyar’ın elit tabakası sayılmaz ve onları bayağı sert bir şekilde eğitiyoruz. Eğer çok sinirlenirlerse asalım keselim umursamazlar, kaçmaya başlayabilirler.”</p>

    <p>“Frengiyi ne yapacağız?”</p>

    <p>“Beşinci Nişan eminim halleder. Kardeş Gilma hanımları bir ziyaret etsin, kısa sürede çözülür her şey.”</p>

    <p>Kardeş Gilma’ya gitmişlerdi ve kız ona buz gibi bakarken Vaelin kekeleyerek kendisinden ne istediklerini söylemişti.</p>

    <p>“Bir kamp dolusu fahişenin yanına gidip hepsindeki frengiyi geçirmemi mi istiyorsunuz?”</p>

    <p>“Tabii koruma altında olacaksın, kardeş.”</p>

    <p>Vaelin kaçmamak için kendini zor tutarken kız başını çevirip gözlerini kapamıştı.</p>

    <p>“Nişan Hanesi’nde beş yıl eğitim,” demişti usulca. “Yabaniler ve buz fırtınalarının istilası altında olan kuzey sınırında da dört yıl. Ödülüm ne? Diyar’ın süprüntüleri arasında yaşayıp orospuları iyileştirmek.” Başını iki yana sallamıştı. “Ayrılmışlar herhalde beni lanetlemiş.”</p>

    <p>“Kardeş, seni gücendirmek istemedim!”</p>

    <p>“Güzel!” demiş ve birden gülmeye başlamıştı. “Çantamı alayım. Beni koruyacak birine değil de yol gösterecek birine ihtiyacım var.” Bir kaşını kaldırıp Vaelin’e dönmüştü. “Sen yolu bilmiyorsun kardeş, değil mi?”</p>

    <p>Kekeleyerek bilmediği konusunda ısrar ettiğini hatırladı ve gülümsedi. Çavuş Krelnik haklı çıkmıştı, adamlar yavaş yavaş frengiden kurtulmuşlardı ve bir süre sonra hepsi iyileşmişti ve hallerinden memnundu. Tabii kardeşlerinin haftalar süren ve hepsini yara bere içinde bırakan antrenmanlardan sonra hallerinden ne kadar memnun olabilirlerdi bilmiyordu. Kimse olaylardan Suret’e bahsetmek istemediği için kardeşler bu konunun bahsini açmama konusunda kendi aralarında konuşmaya gerek kalmadan mutabık kalmışlardı.</p>

    <p>“İhtiyacın olan bir şey var mı?” diye sordu Vaelin, Gilma’ya. “Nişan Hane’ne stok göndersinler diye bir araba gönderebilirim.”</p>

    <p>“Stoklarım şu an için yeterli. Usta Smentil’in bahçesinin çok yardımı dokundu. Kendisi de çok iyi bir adam. Bana işaret dilini öğretiyor, bak.” Kalın ama hızlı parmaklarıyla şu anlama gelen işaretler yaptı: <em>Ben can sıkıcı bir dişi domuzum.</em> “‘Benim adım Gilma’ anlamına geliyor.”</p>

    <p>Vaelin ifadesiz bir yüz takınıp başını salladı. “Usta Smentil çok yetenekli bir öğretmen.”</p>

    <p>Kızı yaralılarla bırakıp dışarı çıktı. Her yerde eğitim gören adamlar vardı. Kardeşleri, hayatları boyunca uğraşarak edindikleri becerileri birkaç ay içerisinde onlara kazandırmaya çalışıyorlardı. Çoğu zaman can sıkıcı bir görevdi. Adamlar yavaş ve sakardı, dövüşün en temel ilkelerini bile bilmiyorlardı. O kadar kötü haldelerdi ki Vaelin değnek kullanmalarını yasakladığında kardeşleri itiraz etmişlerdi. “Eğer kamçılayamazsan köpeği eğitemezsin,” demişti Dentos.</p>

    <p>“Bunlar köpek değil,” demişti Vaelin. “Çocuk da değiller, en azından çoğu. Onları ekstra antrenman ya da getir götür işleri vererek cezalandırın, uygun olduğunu düşünürseniz rom haklarını kısın, ama dövmek yok.”</p>

    <p>Alay tam gücüne kavuşmuştu. Zindanlardan sürekli gelen adamlarla safları kalabalıklaşmıştı ve onlar dışında, tam da Kral’ın tahmin ettiği gibi Vaelin efsanesinin bir parçası olabilmek için yeni acemiler geliyordu. Bazıları bunun için çok uzaklardan geldiğini bile söylüyordu.</p>

    <p>“Çoğu zaman asker olmak isteyenlerin amacı karınlarını doyurmaktır,” demişti Çavuş Krelnik. “Ama bu adamlar Genç Atmaca’nın emrinde hizmet etmenin şanına açlar gibi duruyor.”</p>

    <p>Haftalar geçtikçe antrenmanlar sonuç vermeye başlamıştı. Adamlar görünür şekilde güçleniyorlardı. Çoğu kişi hayatlarında ilk defa düzgün besleniyordu. Daha dik duruyorlardı, daha güçlülerdi ve daha öğrenecek çok şeyleri olmasına rağmen kılıçlarını daha becerikli bir şekilde kullanabiliyorlardı. Sarmaşık Gallis’in vücudu da bir süre sonra toparlanmıştı ve fahişe kampına gidip gelmekten dolayı morali yüksekti. Alayda sevilen biri olmuştu, hazırcevaplığı sayesinde herkesi güldürüyordu ama antrenmanlar sırasında konuşmayacak kadar da akıllıydı. Kardeşler değnek kullanmıyor olabilirlerdi, ama antrenmanlar sırasındaki dövüşlerde birine zarar vermenin bin bir yolunu biliyorlardı. Vaelin en çok, adamların disipline olmasından memnundu. Kendi aralarında nadiren kavga ediyorlar, emirleri asla sorgulamıyorlardı ve neredeyse hiç kimse kaçmaya yeltenmemişti bile. Daha ne kimseyi kırbaçlatmış ne de astırmıştı ve bir gün seçeneği kalmadığında yaptırmak zorunda olacağı günün gelmesini hiç istemiyordu. <em>Sınav savaş olacak,</em> diyordu kendi kendine Martishe’teki berbat ayları hatırlayıp. Kamplarında bir gün daha kalmaktansa Cumbrallilerle dolu ormandan geçip kaçmayı göze alan askerler geliyordu aklına.</p>

    <p>Nortah’ı nispeten iri yarı olan bir grup adama yay dersi verirken gördü. Yeni gelenler saman balyalarında test edilmiş ve çoğu kişi ok atmayı öğrenmek istemişti. Daha keskin gözlü olanlara kurmalı yay verilmişti ama yeterli beceri ve güce sahip olup da yay öğrenmek isteyen pek çıkmamıştı. Kurmalı yay grubu yaklaşık otuz kişiden oluşuyordu, ama az sayıda bile olsa yaylılar alaya çok şey katarlardı. Nortah bir kez daha çok iyi bir öğretmen olduğunu kanıtlamıştı; mesul olduğu bütün adamlar bir süre sonra altmış metre ötelerindeki bir hedefi vurabiliyorlar, içlerinden birkaçı da yalnızca Nişan’ın kardeşlerine özgü bir hızla oklarını çekip atabiliyorlardı.</p>

    <p>“Yayı öpme,” dedi Nortah bir öğrencisine. Vaelin o adamı zindanlara yaptığı ziyaretten hatırlıyordu. İsmi Drak ya da Drax’yı ve Kral’ın Ormancıları onu Urlish’te daha yeni öldürdüğü bir geyikle köşeye sıkıştırmadan önce ünlü bir kaçak avcıydı. “Yayı serbest bırakmadan önce her seferinde kulağının arkasına kadar çek.”</p>

    <p>Drak ya da Drax kaslarını zorladı ve attığı ok hedefin tam ortasının yalnızca birkaç santim üzerine saplandı. “Fena değil,” dedi Nortah. “Ama yayı bıraktıktan sonra hâlâ sallanmasına izin veriyorsun. Bunun bir savaş yayı olduğunu unutma, hayvan avlamıyorsun. Yayı tekrar mümkün olduğu kadar çabuk ger.” Vaelin’in geldiğini fark edince ellerini çırptı. “Pekâlâ. On metre geri gidin. Hedefi ortadan vuran ilk adam bu akşam kupasında üç santim fazla rom görecek.”</p>

    <p>Adamları geri çekilirken yerlere kadar eğilip Vaelin’i selamladı. “Selamlar, Lordum.”</p>

    <p>“Şunu yapma.” Vaelin oklarını hedef tahtalarından çıkarırken gülüşüp şakalaşan adamlara baktı. “Keyifleri yerinde.”</p>

    <p>“E doğal. Bol bol yemek, her gün rom ve ormanda kısa bir yürüyüşten sonra ulaşılabilecek ucuz fahişeler. Çoğunun önceden hayal bile edemeyeceği şeyler bunlar.”</p>

    <p>Vaelin kardeşine doğru yaklaşıp yakından bakınca, Martishe’te geçirdikleri zamandan beri gözlerini gölgeleyen sıkıntılı bakışı gördü. Görev yapmadığı zamanlarda yorgun ve dalgın oluyordu ve akşamları adamların hazırladığı romlu kokteyllerle aşırı derecede ilgileniyordu. Vaelin onu bir kez daha ailesinin aslında ne durumda olduğunu söyleyecek gibiydi ama Kral’ın emri bir kez daha dilini tutmasına sebep oldu. <em>Çok yaşlanmış gibi duruyor,</em> diye düşündü. <em>Daha yirmi yaşında bile değil ama yaşlı bir adamın gözlerine sahip.</em></p>

    <p>“Barkus nerede?” diye sordu Vaelin. “Balta dersi vermesi gerekiyordu.”</p>

    <p>“Yine demircide. Bugünlerde oradan pek çıktığı yok zaten.”</p>

    <p>Martishe’ten döndüklerinden beri Barkus metal işi yapma konusundaki çekincelerini bir kenara bırakmış, kendini Usta Jestin’e adamıştı ve saatlerini alaya lazım olacak silahları dövmekle harcamaya başlamıştı. Usta Grealin’in silahlığı çok büyüktü ama mahzenlerdeki silahlar bile hem adamlara vermek hem de Nişan’ın ihtiyaçlarını görmek için yeterli değildi. Vaelin, Barkus’un eline bir kez daha çekiç almasına itiraz etmemişti, özellikle de onu çok mutlu ettiğini bildiği için. Ama alaydaki görevlerini savsaklaması canını sıkıyordu. Onunla konuşması gerekecekti, tıpkı Nortah’la konuşacağı gibi.</p>

    <p>“Dün ne kadar içtin?”</p>

    <p>Nortah omzunu silkti. “Altıdan sonra saymayı bıraktım. Ama rahat uyudum.”</p>

    <p>“Eminim öyle olmuştur.” Vaelin içini çekti. Söylemek zorunda olduğu şeyi söylemek zorunda olmaktan nefret ediyordu. “Kimseye bir içkiyi fazla görmüyorum kardeşim ama sen bu alayın bir subayısın. Sarhoş olmak zorundaysan bile bunu lütfen adamların gözünün önünde yapma.”</p>

    <p>“Ama adamlar beni seviyor,” diye çıkıştı Nortah şakayla karışık bir şekilde. “‘Gel içelim kardeş,’ diyorlar. ‘Sen Genç Atmaca gibi değilsin. Seni görünce ödümüz bokumuza karışmıyor.’ Hatta beni beraber fahişelerle takılmaya bile çağırdılar. Duygulandım.” Vaelin’in şaşkın ifadesini görünce güldü. “Merak etme, daha o kadar dibe vurmadım. Ayrıca duyduğuma göre kampa gitmek insanın bazı bölgelerinde yanmaya yol açabiliyormuş.”</p>

    <p>Vaelin, Nortah’a frengi salgınının kontrol altına alındığını söylememenin daha iyi bir fikir olduğuna karar verdi. Başıyla okçuları işaret etti. “Ne zamana hazır olurlar?”</p>

    <p>“Yaklaşık yedi yıl içinde bizim kadar iyi olurlar. Sence Cumbraelliler bize o kadar zaman tanır mı?”</p>

    <p>“Umalım da öyle olsun. Ben dayanırlar mı demek istemiştim? Savaşırlar mı?”</p>

    <p>Nortah adamlarına baktı ve dalgın gözlerinde sıkıntılı bir ifade belirdi. Büyük ihtimalle aklında adamların savaşta, yaralı ve kan içinde olduğunu canlandırıyordu. “Savaşacaklar,” dedi bir süre sonra. “Zavallı piçler. Öyle bir savaşacaklar ki.”</p>
  </div>
</body>
</html>
