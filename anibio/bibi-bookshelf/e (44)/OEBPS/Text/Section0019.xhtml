<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Birinci Bölüm</h2>

    <p>Prensur ayının sonuna doğru at sürmeye başladılar. Genç sürücülere uygun şekilde en yaşlısı iki yaşında olan atlar verilmişti çocuklara. Normaldeki garip davranışları kısmen kontrol altında olan Usta Rensial eşleştirmeyi yaptı. Ama her birini atına götürürken kendi kendine mırıldanıyordu.</p>

    <p>“Evet, uzun, evet,” demişti Barkus’a bakarak. “Güçlü olması lazım.” Barkus’u yakasından tutup en büyük atlardan birinin yanına götürmüştü. Neredeyse iki metre boyunda, kestane renginde iri yarı bir ata götürmüştü Barkus’u. “Tımarla ve nallarını kontrol et.”</p>

    <p>Caenis’e hızlı gibi duran koyu kahverengi bir at, Dentos’a da yapılı, gri benekli bir at vermişti. Nortah’ın atı neredeyse simsiyahtı, yalnızca alnında bir perçem beyazlık vardı. “Hızlı,” diye mırıldanmıştı Usta Rensial. “Hızlı binici, hızlı at.” Nortah atını sessizlikle incelemişti, revirden döndüğünden beri çoğu şeye verdiği tepki sessizlikti. Onu da muhabbete dahil etmeye çalıştıklarında ya omzunu silkiyordu ya da hiç oralı olmuyordu. Yaşam belirtisi gösterdiği tek yer antrenman alanıydı. Diğer hepsini yara bere içinde bırakacak yeni bir vahşiliği vardı.</p>

    <p>Vaelin’in atı koyu kırmızı renkte, yan taraftarında yara izleri bulunan bir attı. “Kırık,” demişti Usta Rensial ona. “Yetiştirilmemiş, kuzey diyarlarından alınmış vahşi bir at. Ama hâlâ güçlü, yol gösterilmeye ihtiyacı var.”</p>

    <p>Vaelin’in atı ona dişlerini gösteriyor ve yüksek sesle kişniyordu, tükürük yağmuru Vaelin’in gerilemesine sebep oluyordu. Babasının evinden ayrıldığından beri ata binmemişti ve ata binecek olmak gözünü korkutuyordu.</p>

    <p>“Bugün bakın, yarın binin,” demişti Usta Rensial. “Güvenlerini kazanın ve sizi savaşta taşısınlar, size güvenmezlerse ölürsünüz.” Konuşmayı bırakmış ve sarhoş gibi bakan gözleri yeni bir mırıltıyı işaret edince çocuklar atlarını alıp ahıra götürmüşlerdi.</p>

    <p>Ertesi gün at sürmeye başladılar ve sonraki dört hafta boyunca pek başka bir şey yapmadılar. Çocukluktan beri at süren Nortah içlerinde en iyisiydi ve bütün yarışmaları kazanıyor, Usta Rensial’in direktiflerine uygun bir şekilde parkurları kolaylıkla bitiriyordu. Onunla yalnızca Dentos yarışabiliyordu. Kırk yıllık at binicisi gibiydi. “Yazın sürekli yarışlara giderdik,” demişti. “Annem bütün parasını bana yatırırdı. Bir eşekle bile yarış kazanabileceğimi söylerdi.”</p>

    <p>Caenis ve Vaelin’in de oldukça iyi biniciler oldukları ortaya çıktı, Barkus’un derslerden çok hazzetmediği belli olsa da çabuk öğrendi. “Kıçıma binlerce çekiçle vurmuşlar gibi,” diye inleyip bir gece kendini yüzüstü yatağa bırakmıştı.</p>

    <p>Diğerleri kısa bir sürede atlarıyla bağ kurdu, onlara isim verdi ve huylarını öğrenmeye başladı. Vaelin atına Tükürük adını verdi, çünkü hayvanın güvenini kazanmaya çalıştığında atın tek yaptığı tükürmekti. Sürekli aksiydi ve toynaklarını rastgele savurma ve başıyla darbeler vurma gibi huyları vardı. Şekerlemeler veya elmalarla suyuna gitme çabaları da pek bir işe yaramıyordu. Vaelin’in içini rahatlatan tek şey Tükürük’ün diğerlerine karşı kendisine davrandığından daha aksi bir şekilde davranmasıydı. Ama ne kadar aksi olursa olsun oldukça hızlı ve antrenman sırasında da korkusuz olduğu ortaya çıktı ve birbirlerine doğru hücum ettiklerinde diğer atlara saldırıyor, yakın dövüşe girmekten kaçınmıyordu.</p>

    <p>Birbirlerini mızrak ya da kılıç kullanarak atlarından düşürmeye çalıştıkları antrenmanlar çok zorlayıcıydı. Nortah’ın biniciliği ve yeni peydahlanmış dövüş merakı eyerden düşmelerine ve pek de hafif olmayan yaralanmalara sebep oluyordu. At üstünde okçuluk yapmaya da başlamışlardı. Bu çok zor bir zanaattı ama Atçılık Sınavı için gerekliydi ve sınava bir yıldan az bir zaman kalmıştı. Vaelin okçuluğun zaten kendi başına bile zor bir şey olduğunu düşünüyordu ama yaklaşık yirmi metre uzaklıktan, eyer üzerinde yan dönüp bir saman balyasını vurmaya çalışmak neredeyse imkânsızdı. Diğer yandan, Nortah ilk denemesinde hedefini vurmuştu ve sonrasında da tek bir kez bile ıskalamamıştı.</p>

    <p>“Bana öğretebilir misin?” diye sormuştu Vaelin yine berbat geçen bir antrenmandan sonra. “Usta Rensial’in anlattıklarım takip etmekte zorlanıyorum.”</p>

    <p>Nortah, kendisinden bir zamandır beklendiği gibi boş bir bakışla bakmıştı ona. “Çünkü herif kendi kendine konuşan bir manyak,” demişti.</p>

    <p>“Belli ki sıkıntıları var,” demişti Vaelin gülerek. Nortah cevap vermemişti. “Yani, yardım edebilirsen...”</p>

    <p>Nortah omzunu silkmişti. “Madem istiyorsun.”</p>

    <p>Ortada bir sır olmadığını, sadece çok çalışmak gerektiğini anladı Vaelin. Her gün akşam yemeğinden sonra beraber çalışmaya başladılar. Bir saatten uzun bir süre boyunca Vaelin hedefini ıskaladı, Nortah da ona direktifler verdi. “Yayı bırakmak üzereyken eyerde çok yükselme... Yayı çenene kadar çek... Atın ayakları yerden kesildiğinde bırak yayı... Alçağa hedef alma...” Vaelin saman balyasına denk getirene kadar beş gün boyunca çalışmışlardı ve neredeyse her atışında denk getirmesi için üç gün daha çalışmaları gerekti.</p>

    <p>“Teşekkürler, kardeşim,” dedi bir gece atlarını ahıra götürürlerken. “Senin yardımın olmadan büyük ihtimalle beceremezdim.”</p>

    <p>Nortah ona anlaşılmaz bir şekilde baktı. “Sana bir borcum vardı, değil mi?”</p>

    <p>“Biz kardeşiz. Aramızda borç diye bir şey olamaz.”</p>

    <p>“Söylesene, uydurduğun bu palavraya harbiden inanıyor musun?” Nortah’ın sesinde öfke yoktu, yalnızca merak ediyordu. “Birbirimize kardeşim diyoruz, ama kan bağımız yok. Yalnızca Nişan tarafından bir arada olmaya zorlanan çocuklarız biz. Dışarıda tanışmış olsaydık nasıl olurdu düşünüyor musun hiç? O zaman dost mu olurduk, yoksa düşman mı? Babalarımız düşmandı, bunu biliyor muydun?”</p>

    <p>Sessizliğin konuşmayı bitirmesini uman Vaelin başını iki yana salladı.</p>

    <p>“Evet, öyle. Çocukken babamın çalışma odasını dinleyebileceğim gizli bir yer bulmuştum. Sık sık babandan bahsederdi ve pek nazik bir şekilde konuşmazdı. Tuttuğu kılıç kadar beyni olan sonradan görme bir köylü olduğunu söylerdi. Savaşta yardımı gerekene kadar Sorna’nın kilitli bir odada tutulması gerektiğini ve Kral’ın onun gibi bir sersemin tavsiyelerini neden dinlediğini anlamadığını söylerdi.”</p>

    <p>Şimdi durmuş, birbirlerine bakıyorlardı. Nortah’ın gözlerinde kavgaya aç o tanıdık bakış vardı. Gerginliği hisseden Tükürük başını çevirdi ve hafifçe kişnedi.</p>

    <p>“Beni kışkırtmaya çalışıyorsun, kardeşim,” dedi Vaelin ve sakinleştirmek için atının boynunu okşadı. “Ama bir babam olmadığını unutuyorsun, yani sözlerin benim için hiçbir anlam ifade etmiyor. Neden bugünlerde yalnızca savaş seni neşelendiriyor? Neden savaşa bu kadar açsın? Unutmana mı yol açıyor? Acını mı dindiriyor?”</p>

    <p>Nortah atının dizginlerini bıraktı ve ahıra doğru ilerlemeye devam etti. “Hiçbir şeyi dindirmiyor. Ama bir süreliğine de olsa, unutmamı sağlıyor.”</p>

    <p>Vaelin, Tükürük’ü eşkin sürmeye başladı ve Nortah’ın yanından geçerken şöyle dedi: “O zaman belki bir yarış da unutturur.” Ve atını ana kapıya doğru dörtnala sürmeye başladı. Beklediği gibi Nortah onu açık ara geçmişti ama bu sırada gülümsüyordu.</p>

    <p class="bolum_arasi">* * *</p>

    <p>Suret’in odasına çağrıldığında Jenislasur ayının sonuna geliniyordu ve Vaelin’in on beşinci doğum gününün kutlanmamasının üzerinden bir hafta geçmişti.</p>

    <p>“Şimdi noldu?” diye sordu Dentos. Kahvaltı ediyorlardı ve konuşurken masaya ekmek parçaları saçıyordu. Sofra adabı Dentos’a pek tanıdık olmayan bir konuydu. “Seni seviyor olmalı, odasından çıkmıyorsun resmen.”</p>

    <p>“Vaelin, Suret’in gözdesi,” dedi Barkus yarı alaylı yarı ciddi bir tonda. “Bunu herkes biliyor. Bak gör, bir gün Suret olacak.”</p>

    <p>“Siktirin lan ordan,” dedi Vaelin ve masadan kalkarken elmasından bir ısırık aldı. Suret tarafından neden çağrıldığını bilmiyordu ama büyük ihtimalle ya babasıyla ilgili hassas bir soruydu ya da yine tehdit edilecekti. Zaman geçtikçe nasıl böyle şeylerden korkmayı bıraktığını düşündü. Son zamanlarda daha az kâbus görüyordu ve Koşu Sınavı’ndaki olaylara herhangi bir şey hissetmeden dönüp bakabiliyordu, ama mantığını kullanarak soğuk bir biçimde baksa da gizem hâlâ ortadan kalkmamıştı.</p>

    <p>Suret’in kapısına varana kadar elmayı neredeyse bitirmişti ve kapıyı çalmadan elmanın kalanını pelerininin içine sakladı. Bunu daha sonra Tükürük’e verecekti ve karşılığında büyük ihtimal bir salya sağanağına tutulacaktı.</p>

    <p>“İçeri gel, kardeşim,” dedi içeriden Suret.</p>

    <p>İçeri girdiğinde, Suret’in nehri gören dar bir pencerenin önünde durduğunu gördü. Hafifçe gülümsüyordu. Vaelin selam vermek üzere başını eğdiğinde odadaki diğer kişi dikkatini çekti: Bir deri bir kemik kalmış, rahat edemediği belli olan, sandalyeden çamurlu ayakları salınan, paçavralar içinde bir çocuk.</p>

    <p>“Bu o!” dedi Frentis ve Vaelin içeri girince ayağa zıpladı. “Beni es-esinleyen kardeş bu! Savaş Lordu’nun oğlu işte.”</p>

    <p>“O kimsenin oğlu değil, evlat,” dedi Suret.</p>

    <p>Vaelin içinden küfrederek kapıyı kapadı. <em>Bir sokak çocuğuna bıçak vermek, utanç verici bir şey. Bir kardeşten beklenmeyecek bir hareket...</em></p>

    <p>“Bu çocuğu tanıyor musun, kardeşim?” diye sordu Suret.</p>

    <p>Vaelin, Frentis’e baktı. Çocuğun kirli yüzünün altından ne kadar hevesli olduğu belli oluyordu. “Evet, Suret. Geçenlerde olan bir... sıkıntı sırasında bana yardımcı oldu.”</p>

    <p>“Gördün mü?” dedi hemen Frentis, Suret’e. “Demiştim! Beni tanıyo demiştim.”</p>

    <p>“Bu çocuk Nişan’a girmek istiyor,” dedi Suret. “Ona kefil oluyor musun?”</p>

    <p>Vaelin şaşkın ve afallamış bir şekilde Frentis’e baktı. “Nişan’a mı katılmak istiyorsun?”</p>

    <p>“Evet!” dedi Frentis, heyecandan neredeyse havaya zıplayacaktı. “Katılmak istiyom. Kardeş olmak istiyom.”</p>

    <p>“Sen-” Vaelin, “deli misin,” diyecekti ama lafını yuttu ve bir nefes alarak Suret’e döndü. “Kefil olmak mı, Suret?”</p>

    <p>“Bu çocuğun ailesi yok, onun adına konuşacak kimsesi yok, yani resmi olarak Nişan’a teslim edecek kimse yok. Kurallarımıza göre katılan bütün çocuklara birisi kefil olmalı. Bu ya aileden biri olur ya da mevzubahis bir yetimse, iyi karaktere sahip olan tanıdığımız biri olur. Çocuk seni seçmiş.”</p>

    <p><em>Kefil olmak mı?</em> Kimse ona bundan bahsetmemişti. “Bana da kefil olundu mu, Suret?”</p>

    <p>“Tabii ki.”</p>

    <p><em>Babam beni buraya getirmeden onlarla konuşmuş. Kaç gün, kaç hafta önceden ayarlamıştı acaba bunu? Ne zamandır biliyordu ve bana söylemedi?</em></p>

    <p>“Kardeş olabilceğimi söyle,” dedi Frentis. “Sana yardım ettiğimi söyle.”</p>

    <p>Vaelin derin bir nefes aldı ve Frentis’in umutsuzca bakan gözlerine baktı. “Bu çocukla yalnız konuşabilir miyim, Suret?”</p>

    <p>“Peki. İçkalede olacağım.”</p>

    <p>Suret çıktıktan sonra Frentis tekrar konuşmaya başladı. “Ona söylemek zorundasın. Kardeş olabilceğimi söyle...”</p>

    <p>“Bunu oyun mu sanıyorsun?” diye lafını kesti Vaelin ve Frentis’in yakasına yapışıp onu kendine çekti. “Burada ne istiyorsun? Güvenlik, yemek, sığınak? Burasının ne olduğunu bilmiyor musun?”</p>

    <p>Frentis dehşetle gözlerini açtı ve sindi. Sesi kısık bir şekilde çıkıyordu. “Kardeşleri eğittikleri yer diil mi?”</p>

    <p>“Evet, bizi eğitiyorlar. Bizi dövüyorlar, her gün birbirimizle dövüştürüyorlar, bizi öldürebilecek sınavlara sokuyorlar. Daha on beş yaşındayım ve vücudumdaki yaralar deneyimli bir Diyar Muhafızı’nınkilerden bile fazla. Buraya ilk geldiğimde grubumda on çocuk vardı, şimdi beş kişi kaldık. Benden ne istiyorsun? Ölümüne izin vermemi mi?” Frentis’in yakasını bıraktı ve kapıya doğru yöneldi. “Kefil olmayacağım. Şehre dön. Daha uzun yaşarsın.”</p>

    <p>“Asıl gidersem gece çökmeden ölürüm!” diye bağırdı Frentis. Sesinde korku vardı. Sandalyesine sindi ve hıçkırarak ağlamaya başladı. “Gidicek bi’ yerim yok. Beni gönderirsen ölürüm. Hunsil’in çocukları beni kesin öldürür.”</p>

    <p>Vaelin’in eli kapı kulpunda asılı kaldı. “Hunsil mi?”</p>

    <p>“Bölgedeki çetelerin lideri. Cepçiler, orospular ve bıçakçılar ayda beş bakır haraç öderler ona. Geçen ay ödeyemedim, bu yüzden elemanları beni dövdü.”</p>

    <p>“Ve bu ay da ödeyemezsen seni öldürecek mi?”</p>

    <p>“Artık onun için çok geç. Artık mevzu para diil. Gözü.”</p>

    <p>“Gözü mü?”</p>

    <p>“Aynen, sağ gözü. Artık yerinde değil.”</p>

    <p>Vaelin içini çekerek arkasını dönüp Frentis’e baktı. “Sana verdiğim bıçaklar.”</p>

    <p>“Aynen, bana öğretmeni bekleyemedim. Kendi kendime çalıştım. Fena da diildim he. Hunsil’in üzerinde deniyim dedim. Tavernasının dışında, onun çıkmasını bekledim.”</p>

    <p>“Gözünden vurman etkileyici.”</p>

    <p>Frentis hafifçe gülümsedi. “Boğazını hedeflemiştim.”</p>

    <p>“Ve yapanın sen olduğunu biliyor mu?”</p>

    <p>“Hem de çok iyi biliyor, piçten hiçbişi kaçmıyo.”</p>

    <p>“Biraz param var, arkadaşlarımdan da biraz çıkar. Sana bir tüccar gemisinde miço olarak yer ayarlarız. Burada olduğundan daha güvende olursun.”</p>

    <p>“Onu da düşündüm de vazgeçtim. Gemileri sevmiyom, azcık sallansa bile midem bulanıyo. Ayrıca duyduğuma göre denizciler miçolara kötü şeyler yapıyolarmış.”</p>

    <p>“Biz ayarlarsak hiçbir şey olmaz.”</p>

    <p>“Ama ben kardeş olmak istiyom. O Atmacalar’a naptığını gördüm. Sen ve diğeri. Ben hayatımda öyle bişi görmedim. Ben de yapabilmek istiyom. Senin gibi olmak istiyom.”</p>

    <p>“Neden?”</p>

    <p>“Çünkü bir birey oluyosun, değerli bir birey. Tavernalarda hâlâ anlatılıyo biliyo musun, Savaş Lordu’nun oğlunun Karaatmacalar’ı nasıl benzettiği. Nerdeyse baban kadar meşhursun.”</p>

    <p>“Bunu mu istiyorsun? Ünlü olmak mı derdin?”</p>

    <p>Frentis huzursuzca kıpırdandı. Herhangi bir konuda fikrinin sorulmasına alışkın olmadığı belliydi ve böyle sorgulanmaktan rahatsız olmuştu. “Neblim. Bir birey olmak istiyom, cepçinin teki diil. Hayatım boyunca cepçilik yapamam.”</p>

    <p>“Burada edineceğin tek şey erken bir ölüm.”</p>

    <p>Frentis birden gözüne genç bir çocuk değil, yaşlı ve deneyimli biri gibi göründü. Vaelin neredeyse kendini yaşlı bir adamın huzurundaki genç bir çocuk gibi hissedecekti. “Hayatım boyunca hep onu edindim.”</p>

    <p><em>Bunu yapabilir miyim?</em> diye sordu kendine Vaelin. <em>Onu buna mahkûm edebilir miyim?</em> Gözlerini kırptığında cevap aklında belirdi. <em>En azından seçim şansı var. Buraya gelmeyi o seçti. Ve onu gönderirsem, o zaman neye mahkûm etmiş olacağım?</em></p>

    <p>“İtikad hakkında ne biliyorsun?” diye sordu Vaelin.</p>

    <p>“Öldüğünde insanlar bunun olduğunu düşünüyo.”</p>

    <p>“Peki ölünce ne oluyor?”</p>

    <p>“Ayrılmışlar’a katılıyosun ve onlar da, şey işte, bize yardım ediyolar.”</p>

    <p><em>İtikad Öğretisi sayılmaz pek ama kısa ve öz bir şekilde benziyor diyelim.</em> “Buna inanıyor musun peki?”</p>

    <p>“Sanırım.”</p>

    <p>Vaelin eğilip gözünün içine baktı ve onu sabitledi. “Suret sorduğu zaman sanma, emin ol. Nişan, Diyar’dan önce İtikad için savaşır.” Doğruldu. “Haydi gidip onu bulalım.”</p>

    <p>“Beni almasını mı söyliceksin?”</p>

    <p><em>Annemin ruhu beni affetsin.</em> “Evet.”</p>

    <p>“Heyt be!” Frentis ayağa fırladı ve kapıya doğru koştu. “Teşekkürler...”</p>

    <p>“Bana bunun için asla teşekkür etme,” dedi Vaelin. “Asla.”</p>

    <p>Frentis aklı karışmış bir şekilde ona baktı. “Peki. Eveeet, ne zaman kılıç alırım?”</p>

    <p class="bolum_arasi">* * *</p>

    <p>Yeni acemilerin alımı üç ay sonraydı, bu yüzden Frentis’i çalıştırmaya başladılar. Ayak işlerini yapıyordu: Mutfakta, meyve bahçesinde veya ahırda çalışıyor, etrafı süpürüyordu. Ona kuzey kulesindeki odalarında bir yatak verdiler. Suret, ona başka odalarda bir yer vermenin çok da iyi bir hoş geldin olarak görünmeyeceğini söyledi.</p>

    <p>“Frentis,” diyerek tanıttı Vaelin onu arkadaşlarına. “Acemi bir kardeş. Yıl bitene kadar bizimle kalacak.”</p>

    <p>“Yaşı tutuyor mu?” diye sordu Barkus, Frentis’i süzerek. “Bir deri bir kemik bu.”</p>

    <p>“Siktir ordan dombili!” diye hırıldadı Frentis geri çekilerek.</p>

    <p>“Ne kadar hoş,” dedi Nortah. “Aramızda bir sokak çocuğu.”</p>

    <p>“Neden bizimle kalıyor?” diye sordu Dentos.</p>

    <p>“Çünkü Suret öyle emretti ve ona bir borcum var. Senin de öyle, kardeşim,” dedi Nortah’a bakıp. “Bana yardım etmeseydi, bir duvar kafesinde sallanıyor olurdun.”</p>

    <p>Nortah başını yana eğdi ama bir şey söylemedi.</p>

    <p>“Senin bayılttığın bu,” dedi Frentis. “Karaatmaca’yı bacağından bıçaklayan. Ne keskindi o bıçak da he. Diyar Muhafızları’nı bıçaklamamız serbest mi yani?”</p>

    <p>“Hayır!” diyerek yatağına götürdü Frentis’i. Mikehl’in ölümünden beri kullanılmamış yatağını verdiler ona. “Bu yatak senin. Çarşafını falan Usta Grealin’den alacaksın, seni birazdan oraya götürürüm.”</p>

    <p>“Kılıç da vercek mi?”</p>

    <p>Diğerleri güldü. “Merak etme, alacaksın kılıcı,” dedi Dentos. “Mis gibi dişbudak bir kılıç.”</p>

    <p>“Ben düzgün kılıç istiyom,” diye ısrar etti Frentis suratı asık bir halde.</p>

    <p>“Onu hak etmek zorundasın,” dedi Vaelin. “Tıpkı bizim gibi. Şimdi, seninle hırsızlık meselesi hakkında konuşmak istiyorum.”</p>

    <p>“Yok yok hırsızlık filan yapmicam, hırsızlık yok, söz.”</p>

    <p>Diğerleri tekrar güldü. “İyi bir kardeş olacak,” dedi Barkus.</p>

    <p>“Hırsızlık...” Vaelin doğru sözcükleri bulmaya çalıştı, “burada meşru bir şey, ama kurallar var. Bizden ve ustalardan çalmayacaksın.”</p>

    <p>Frentis ona şüpheyle baktı. “Bu da o sınavlardan biri mi?”</p>

    <p>Vaelin dişlerini gıcırdattı. Usta Sollis’in değneğini kullanmaya neden bu kadar eğilimli olduğunu anlıyordu. “Hayır. Usta ve grubundan olmadığı sürece Nişan’daki herkesten çalabilirsin.”</p>

    <p>“Ne? Ve kimse umursamıyor mu?”</p>

    <p>“Umursuyorlar, yakalanırsan derini yüzerler ama çaldığın için değil, yakalandığın için.”</p>

    <p>Frentis’in dudaklarında hafif bir gülümseme belirdi. “Sadece bi’ kere yakalandım ben. Bi’ daha olmaz.”</p>

    <p class="bolum_arasi">* * *</p>

    <p>Vaelin, Frentis’in Nişan hayatının sertliğine dayanamayacağını düşünmüş ve yanılmıştı. Çocuk kendisine verilen bütün görevlere koşuyor, Hane’nin her tarafına yetişiyordu. Antrenmanları dikkatle izliyor, kendisine de becerilerini öğretmeleri için yakalarından düşmüyordu. Çoğu zaman kılıç ve silahsız dövüşü severek öğretiyorlardı. Bıçak atma konusunda ise neredeyse hiçbir şey öğretmelerine gerek kalmamıştı ve bir süre sonra oyunda Dentos ve Nortah’a ciddi bir rakip oldu. Bu fırsattan yararlanmaya karar veren çocuklar hemen bir turnuva düzenlediler ve yüklü miktarda bıçak toplayıp bunları aralarında paylaştılar.</p>

    <p>Frentis, “Ben niye alamıyom?” diye sızlanıyordu, diğerleri kazandıkları bıçakları sayarken.</p>

    <p>“Çünkü sen henüz gerçek bir kardeş değilsin,” diyordu Dentos ona. “Kardeşimiz olunca kazandığın bütün bıçaklar senin olacak. O zamana kadar hepsini biz alacağız, öğretmenliğimizin ücreti olarak.”</p>

    <p>En şaşırtıcı şey ise Frentis’in Çizik’ten hiç korkmamasıydı. Diğer çocuklar köpeğe temkinli bir şekilde yaklaşırken Frentis köpekle oyun oynuyor, güreşiyor, köpek onu kolaylıkla yere yatırınca gülüyordu. Vaelin ilk başta endişelenmişti ama Çizik’in de kendine göre dikkatli olduğunu, Frentis’in üstünde ne diş izi ne de yara olduğunu gördü.</p>

    <p>“Çocuğu bir yavru olarak görüyor,” diye açıklamıştı Usta Jeklin. “Büyük ihtimalle babasını sen sanıyor. Kendini de onun abisi olarak görüyor.”</p>

    <p>Frentis ayrıca Usta Rensial’dan dayak yemeyen tek çocuk olmasıyla ünlenmişti. Bir sebepten ötürü Rensial ona hiç elini kaldırmamıştı. Yapmasını istediği işleri eliyle işaret ediyor, yapmasını bekliyordu ve ifadesi de garipti; suratında şaşkınlık ve pişmanlık vardı; Vaelin, Frentis’in mümkün olduğu kadar ahırdan uzak durması gerektiğine karar verdi.</p>

    <p>“Usta Rensial’ın nesi var?” diye sormuştu Frentis bir akşam. Vaelin ona saldırı savuşturmanın temel taktiklerini gösteriyordu. “Deli mi ki?”</p>

    <p>“Onun hakkında az şey biliyorum,” demişti Vaelin. “Atlardan anlıyor, orası kesin. Kafasında neler olduğu konusuna gelince, Nişan hayatının zorluklarının insanın aklına garip şeyler yapabileceği bir gerçek.”</p>

    <p>“Sen de bi’ gün öyle olucan mı?”</p>

    <p>Vaelin cevap vermeyip Frentis’in kafasına doğru bir hamle yapmış, çocuk son anda eğilmeyi becermişti. “Dikkat et,” diye çıkıştı Vaelin. “Ustalar benim kadar merhametli değiller.”</p>

    <p>Frentis’le zaman çabuk geçti. Enerjisi ve dizginsiz şevki onlara dertlerini unutturdu. Nortah bile çocukla geçirdiği zaman sırasında canlanıyor gibiydi ve ona yayla ok atma dersi verme görevini üstüne almıştı. Dentos’la beraber İrfan Sınavı’ndan önce geçirdiği zaman gibi Vaelin bir kez daha Nortah’ın öğretmeye olan eğilimine hayran oldu. Diğer çocuklar, özellikle de Barkus, Frentis’e kızınca bunu açıkça belirtirken Nortah çok sabırlı gibiydi.</p>

    <p>“İyi,” dedi Nortah, Frentis okunu hedefin bir metre yakınına denk getirmeyi başardığında. “Yayı çekerken aynı anda sabit kısmı itersen yay daha kolay bükülür.”</p>

    <p>Nortah sayesinde Frentis, resmi eğitimine hedefi tutturarak başlayan tek çocuk oldu.</p>

    <p>“Sizinle kalamaz mıyım?” diye sormuştu Frentis grubuyla paylaşacağı odaya geçmeden önceki gece.</p>

    <p>“Bir grupta olmalısın,” demişti Vaelin. Köpek kulübelerinin oradaydılar ve Çizik’in hamile olan dişisini korumasını izliyorlardı. O sıralar kulübeye kimsenin yaklaşmasına izin vermiyorlardı. Dişisinin durumu Çizik’i aşırı korumacı yapmıştı ve fazla yaklaşsa Usta Jeklin’e bile saldıracak gibiydi.</p>

    <p>“Neden?” demişti Frentis, sesinde biraz bastırılmış olsa da mızmızlık vardı.</p>

    <p>“Çünkü eğitimin boyunca yanında olamayız,” demişti Vaelin. “Yarın tanışacağın çocukların arasından kardeşler bulacaksın. Birbirinize sınavlar konusunda yardım edeceksiniz. Nişan’da işler böyle yürür.”</p>

    <p>“Ya beni sevmezlerse?”</p>

    <p>“Sevmek ya da sevmemek burada mevzubahis değil. Bizim aramızdaki bağ arkadaşlığın ötesinde.” Frentis’in omzuna dokunmuştu. “Endişelenme. Diğer çocuklardan çok şey bildiğin için senden onlara yol göstermeni isteyeceklerdir ama çok burnu kalkık olma.”</p>

    <p>“Siz de bana öğretmeye devam edecek misiniz?”</p>

    <p>Vaelin başını iki yana sallamıştı. “Sen Usta Haunlin’in gözetiminde olacaksın. Sana artık o öğretecek. Biz karışamayız. Adil bir adamdır ve zorunda olmadıkça değneğini kullanmaz. Onu güzelce dinle.”</p>

    <p>“Sizin için çalmaya devam edebilecek miyim?”</p>

    <p>Vaelin bunu hiç düşünmemişti. Frentis’in çok değerli eşyaları kolayca bulma becerisini özleyeceklerdi. Artık Nişan hayatını çok rahat bir hale getiren kıyafet, para, tılsım, bıçak ve ıvır zıvıra bol bol sahiptiler. Sözüne sadık kalmış, hiç yakalanmamıştı ama diğer çocuklar Frentis’in gelişini birden artan kayıp eşyaların oranına bağlamakta zorlanmamıştı ve bu yüzden bir gece yemek salonunda oldukça kanlı bir kavga çıkmıştı. Neyse ki artık kendilerini savunacak güç ve beceriye sahiptiler. Kendilerinden yaşça büyük çocuklara karşı bile kendilerini savunabiliyorlardı ve olay tekrarlanmamasına rağmen Usta Sollis, Vaelin’e Frentis’in bir süre uslu durmasını söylemişti.</p>

    <p>“Artık kendi grubun için çalman gerekecek,” demişti Vaelin biraz pişmanlıkla. “Ama bizimle değiş tokuş yapabilirsin.”</p>

    <p>“Artık sizinle konuşmama izin olmayacak sanmıştım.”</p>

    <p>“Konuşabiliriz. Her Eltrian öncesi burada buluşalım.”</p>

    <p>“Usta Jeklin yavrulardan birini almama izin verir mi?”</p>

    <p>Vaelin, Çizik’in bakışlarındaki saldırganlığa ve duruşundaki gerginliğe bakıp kulübeye girmeye çalışsa kendisini bile ısırabileceğini sezmişti. “Sanırım bu karar Usta Jeklin’e ait değil.”</p>
  </div>
</body>
</html>
