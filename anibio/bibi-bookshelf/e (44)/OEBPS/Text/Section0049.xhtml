<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Sekizinci Bölüm</h2>

    <p>Gece yarısı Janril Norin lonca evindeki odasına geldiğinde, kapıya çağırmıştı.</p>

    <p>“Oldukça yüksek sayıda atlılar, lordum,” demişti ozan. “Kardeş Caenis gelmeniz gerektiğini söyledi.”</p>

    <p>Hızlı bir şekilde kılıcını kuşanan Vaelin, Tükürük’e atlayıp birkaç dakika içinde bekçi kulübesine varmıştı. Caenis duvarlara daha çok okçu çıkmasını emrediyordu. Mazgallı siperlere çıktıklarında Kont Marven’in Nilsaelli adamlarından birinin önlerindeki düzlüğü işaret ettiğini görmüşlerdi. “Yaklaşık beş yüz götveren, lordum,” demişti endişeli bir ses tonuyla.</p>

    <p>Vaelin adamın omzuna arkadaşça vurarak onu sakinleştirdikten sonra duvardan aşağı bakınca, hilalin kısık ışığında üzerlerindeki çelikler soluk bir maviyle parlayan küçük bir atlı grubu görmüştü. “Şu soktumun kapısını açacak mısınız bir ara?” diye sormuştu Baron Banders. “Adamlarım aç ve götüm su topladı.”</p>

    <p class="bolum_arasi">* * *</p>

    <p>Zırhını çıkarınca baron daha küçük görünüyordu ama öfkesi değişmiyordu. “Tü!” Ağzındaki şarabı lonca evinde yemek salonu olarak kullandıkları odanın yerine tükürdü. “Alpir sidiği. Şerefli bir misafire sunacak Cumbrael şaraplarınız yok mu, lordum?”</p>

    <p>“Korkarım ben ve kardeşlerim stoklarımızı tükettik, Baron,” dedi Vaelin. “Özür dilerim.”</p>

    <p>Banders omzunu silkti ve masadaki kızarmış tavuğa uzandı. Bir but koparıp kıtır kıtır yemeye başladı. “Buradaki çoğu binayı ayakta tutmayı başarmışsınız,” dedi ağzı yemek doluyken. “Şehir halkı çok bir direniş göstermedi herhalde.”</p>

    <p>“Şehri gizlice ele geçirdik. Valinin faydacı bir insan olduğu ortaya çıktı. Çok az kan döküldü.”</p>

    <p>Baronun yüzü asıldı ve yemeğini yutmayı bekledikten sonra tekrar tavuğa doğru uzandı. “Marbellis’te olaylar farklı gelişti. Şehir sonsuza dek yanacak sandım.”</p>

    <p>Vaelin’in huzursuzluğu daha da arttı. Baronun beklenmedik gelişi garipti ve görünüşe göre anlatacağı kötü şeyler vardı. “Kuşatma zor muydu?”</p>

    <p>Banders homurdanıp kendine bir bardak daha şarap koydu. “Doğru düzgün geçebileceğimiz bir yer oluşana kadar dört hafta boyunca kuşatma silahlarını kullandık. Her gece küçük gruplar halinde dolaşan hançerli adamları şehirden çıkıyor, bizim kampımıza girip adamların boğazını kesiyor ve su varillerimizi deliyorlardı. Her soktumun gecesi uykusuz bir nöbet. Kaç adam kaybettiğimizi Ayrılmışlar bilir. Sonra Savaş Lordu gedikten içeri üç alay gönderdi. Yalnızca elli adam dışarı çıktı, onların da hepsi yaralıydı. Alpirliler gediğe tuzaklar kurmuşlar, içi kazık dolu hendekler vesaire. Diyar Muhafızları hendeklere düştüklerinde üzerlerine kandil yağma bandırılmış çıralar attılar ve okçuları ateşli oklarıyla ateşe verdiler.” Durdu, gözlerini kapadı ve hafifçe ürperdi. “Çığlıklarını bir kilometre öteden bile duyabilirdin.”</p>

    <p>“Şehir alınmadı mı?”</p>

    <p>“Alındı alındı, hatta ucuz bir fahişe gibi tekrar tekrar alındı.” Banders geğirdi. “Kan Gülü yaralarını sardı ve iyi bir plan yaptı. Sanırım gediğe yaptığı saldırı, Alpirlilerin bizim aptal olduğumuzu düşünmelerini sağlamak için yapılan büyük bir kandırmaca ve fedakârlıktı. İki gece sonra gediğin karşısına dört alay dizdi ve saldırıya hazır durumda beklemelerini söyledi. Kalan bütün Diyar Muhafızı piyadelerini de merdivenleriyle birlikte doğu duvarına gönderdi. Alpirlilerin güçlerini gedikte topladıklarını ve duvarları savunacak yeterli adam bırakmadıklarını düşünüyordu. Haklıymış. Bütün gece büyük bir bedel ödedik ama sabah olduğunda şehir, yani şehirden kalan bizimdi.”</p>

    <p>Banders susup yemeğine odaklandı. Vaelin adamın rahatça yemek yemesine izin verdi ve bakışlarının sürekli istemsiz bir şekilde baronun paslı olan zırhına gittiğini fark etti. İlk defa yakından görüyordu ve dikkatli bakınca çelik levhanın bazı kısımlarının paslanmadan ötürü kirlendiğini değil, cilalanmış ve parlak olduğunu; pasın ise balmumunu andırır bir yapıda olduğunu fark etti.</p>

    <p>“Boya,” dedi yüksek sesle.</p>

    <p>“Mmmm?” Banders zırhına bakıp homurdandı. “He şu mu. İnsan, hakkında yaratılan efsanelere göre yaşamaya çalışmalı, öyle değil mi?”</p>

    <p>“Paslı şövalyenin efsanesi mi?” diye sordu Vaelin. “Duyduğumu söyleyemem lordum.”</p>

    <p>“Çünkü Renfaelli değilsin.” Banders sırıttı. “Babam şamatacı ve iyi kalpli bir insandı ama kumara ve fahişelere çok meraklıydı. Dolayısıyla, öldükten sonra bana dökülmekte olan bir çıpa ve paslı bir zırh dışında bir şey bırakamadı. Lord beni savaşa çağırdığı zaman bu paslı zırhı giymek durumunda kalıyordum. Neyse ki babam mızrak becerisinin bir kısmını bana aktarabilmeyi başarmıştı da her savaş ve turnuvayla birlikte mevkim yükseldi. Paslı Şövalye olarak ünlendim ve yoksul olduğumdan dolayı halk beni sevdi. Zırhım sancağım oldu, savaşlarda kolayca bulunabilmemi sağladı ve param yettiği zaman aldığım adamlarım ve köylüler için de tezahüratlarda kullanılan bir simge oldu.”</p>

    <p>“Asıl zırhın bu değil mi yani?”</p>

    <p>Banders içten bir şekilde güldü. “İtikad adına, hayır kardeş! O yıllar önce iyice paslanarak kullanışsız hale geldi. En iyi zırhlar bile en fazla birkaç yıl dayanır, savaş ve hava şartları zırhları aşındırıyor. Renfael’de bir deyişimiz vardır: Bir lorddan daha zengin olmak istiyorsan demirci aç.” Kıkır kıkır güldü ve kendine biraz daha şarap koydu.</p>

    <p>“Neden buradasınız, lordum?” diye sordu Vaelin. “Savaş Lordu’ndan bir mesaj mı getirdiniz?”</p>

    <p>Baron’un yüzü tekrar asıldı. “Evet. Ayrıca kendimi ve adamlarımı da getirdim. Üç yüz şövalye, iki yüz silahlı uşak ve pek çok at bakıcısı, tabii kabul ederseniz.”</p>

    <p>“Sen ve adamlarınız hoş geldiniz, ama hizmetlerinize Derebeyi Lordu Theros ihtiyaç duymayacak mı?”</p>

    <p>Banders içini çekti, şarap bardağını bir kenara koydu ve Vaelin’in gözlerinin içine baktı. “Derebeyi Lordu’nun hizmetinden azledildim, kardeş. İlk kez olmadı, ama bu son kez olmuş olabilir. Savaş Lordu kendimi senin kumandanın altına sokmamı istediğini söyledi.”</p>

    <p>“Derebeyi Lordu’yla tartışınız mı?”</p>

    <p>“Onunla değil, hayır.” Suratında o kadar sert bir ifade vardı ki Vaelin meseleyi uzatmamaya karar verdi.</p>

    <p>“Peki ya Savaş Lordu’nun sözü?”</p>

    <p>Banders cebinden mühürlü bir mektup çıkarıp masaya attı. “Ama istersen okuma, ben içeriğini biliyorum. Şehri kuşatmaya karşı derhal hazır hale getirmeni emrediyor. Marbellis’teki Nişan devriyeleri çok büyük bir Alpir ordusunun kuzeye doğru çıktıklarını görmüş. Marbellis’i es geçip ellerindeki bütün her şeyi kullanarak Linesh’i ele geçirmeyi planlıyorlarmış.” Şarabından büyük bir yudum aldı, ağzını sildi ve yine geğirdi. “Tavsiyem şu kardeş: Tüccar gemilerine atlayıp adamlarınla beraber Diyar’a dön. Burayı o kadar çok kişiye karşı tutma ihtimalimiz bile yok.”</p>

    <p class="bolum_arasi">* * *</p>

    <p>En az on tabur piyade, beş tabur atlı ve İmparatorluk’un güney bölgelerinden gelen muhtelif yabaniler. Toplam yirmi bin kişi.” Banders usulca konuşuyordu ama odadaki herkes sözcüklerinin ağırlığının oldukça farkındaydı. Vaelin lonca evinde kıdemli subaylardan oluşan bir konsey toplamıştı ve Caenis’i Alpir’in kuzey kıyısının şehir arşivlerindeki en büyük ve en hatasız haritasını bulmakla görevlendirmişti.</p>

    <p>“Daha fazla olacaklarını düşünüyordum,” dedi Caenis. “İmparator’un ordusu söylentiye göre sayılamazmış bile.”</p>

    <p>“Daha fazlası da var, kardeş,” dedi Banders. “Bu yalnızca öncü kıta. Marbellis’te aldığımız birkaç esir de bunu mutlu bir şekilde doğruladı. Bu şehre doğru yürüyen ordu Alpir ordusunun en seçkin askerleri. Toplayabildiği en iyi piyadeleri, süvarileri ve Volarlarla yaptıkları savaşlarda görev almış kıdemli askerleri toplamış. Yabanileri de yabana atmayın, hepsi savaşçı doğar onların. Hayatlarını İmparator’a bir Tanrı gibi taparak ve lafı dahi edilmeyecek küçük hakaretlerden dolayı birbirleriyle savaşarak geçirdikleri söyleniyor. İmparator onları savaşa çağırdığında da kendi aralarında savaşmayı memnuniyetle bırakıyorlar, onun yardımına koşuyorlarmış. Herhalde mağlup düşmanların tadını seviyorlar.”</p>

    <p>“Kuşatma silahları?” diye sordu Vaelin.</p>

    <p>Banders başını salladı. “On tane. Hepsi bizimkilerden daha uzun ve daha ağır. Misk sığırı büyüklüğündeki bir kaya parçasını dört yüz elli metre uzaklığa kadar atabiliyorlarmış.”</p>

    <p>Diğerlerinin baronun söylediklerine nasıl tepki verdiklerini görmek için Vaelin masadakilere baktı. Kont Marven kendine oldukça hâkimdi ve kıskanç bir şekilde koruduğu statüsünü sarsabilecek bir duygu göstermekten kaçınıyordu. Lord Mareşal Al Cordlin’in gözle görünür biçimde beti benzi atmıştı ve bıyıkları terlerken daha yeni iyileşmiş olan kolunu tutuyordu. Lord Mareşal Al Trendil dalgınca gözlerini tek bir noktaya dikmiş çenesini sıvazlıyordu. Vaelin adamın Untesh’te yağmaladığı şeylerle kaçıp kaçamayacağını düşünüyor olduğunu tahmin etti. Yalnızca Bren Antesh etkilenmemiş gibiydi. Kollarını kavuşturmuş, Banders’ı tek kulağıyla dinliyordu.</p>

    <p>“Ne kadar zamanımız var?” diye sordu Caenis barona.</p>

    <p>“Kardeş Sollis orduyu buraya koymuştu.” Banders parmağıyla önlerindeki masanın üzerindeki haritada Marbellis’in kırk kilometre güneydoğusunu işaret etti. “On iki gün önce.”</p>

    <p>“Bu büyüklükte bir ordu günde yirmi beş kilometreden fazla yol alamaz,” dedi Kont Marven ölçülü bir şekilde. “Çölde oldukları için daha da az yol alacaklardır.”</p>

    <p>“Yaklaşık iki haftamız var demek oluyor bu,” dedi Lord Mareşal Al Cordlin. Sesi normalde olduğundan biraz tizdi ve devam etmeden önce durup öksürdü. “Bu yeterli bir zaman, lordum.”</p>

    <p>Vaelin kaşlarını çatıp ona baktı. “Ne için yeterli bir zaman?”</p>

    <p>“E şehri boşaltmak için tabii ki.” Al Cordlin destek bekler bir şekilde masadakilere baktı. “Limanda bütün orduyu taşımaya yetecek kadar gemi kalmadığını biliyorum ama kıdemli askerler kolaylıkla kaçabilir. Adamlar da Untesh’e doğru...”</p>

    <p>“Bu şehri tutmamız emredildi,” dedi Vaelin.</p>

    <p>“Yirmi bin kişiye karşı mı?” Al Cordlin isterik bir şekilde güldü. “Bu bizim ordumuzun üç katından bile fazla ve onların askerlerinin hepsi seçkin askerler. Delilik...”</p>

    <p>“Lord Mareşal Al Cordlin, sizi bu tavrınızdan dolayı görevinizden alıyorum.” Vaelin başıyla kapıyı gösterdi. “Bu odadan çıkın. Sabah olunca limana götürülecek ve Diyar’a giden bir gemiye bindirileceksiniz. O zamana kadar odanızdan çıkmayın. Adamlara korkaklığınızın bulaşmasını istemiyorum.”</p>

    <p>Al Cordlin bir darbe yemiş gibi birden irkildi ve bir şeyler mırıldamaya başladı. “Bu... Bunlar yersiz hakaretler. Alayım bana Kral tarafından...”</p>

    <p>“Çık dışarı.”</p>

    <p>Darbe yemiş gibi olan lord masadaki diğer askerlerin yüzlerine bakıp da yalnızca kayıtsızlık veya temkinli bir huzursuzluk görünce ayağa kalktı, kapıya doğru yürüdü ve dışarı çıktı. “Şehri boşaltmayla ilgili sunulacak olan tekliflerin aynı şekilde cevaplandırılacağını anlamış olduğunuzu düşünüyorum.”</p>

    <p>Onaylayan seslerden oluşan koroyu duymazdan gelen Vaelin dikkatini tekrar haritaya verdi. Bir kez daha bölgenin çoraklığı dikkatini çekti ve Untesh, Linesh ve Marbellis gibi üç büyük şehrin bu çölün kenarında nasıl var olabildiklerine hayret etti. <em>Burada sırf çöl ve çalılıklar var</em>, demişti Frentis. İneli beri daha doğru düzgün ağaç bile görmedim... “Ağaç yok.”</p>

    <p>“Lordum?” diye sordu Baron Banders.</p>

    <p>Vaelin cevap vermedi ve dikkatini haritaya vermeye devam etti. Gözleri şehrin yaklaşık elli kilometre güneyinde bir piktogram gördüğü sırada, bir strateji tohumu kan şarkısının hafif tınısıyla birlikte belli belirsiz mırıltısı içinde büyümeye başlamıştı; küçük bir havuzun etrafını saran palmiye ağaçları... “Bu ne?” diye sordu Caenis’e.</p>

    <p>“Lehlun Vahası, kardeşim. Güney karavan yolunun üzerindeki tek büyük su kaynağı.”</p>

    <p>“Yani,” dedi Kont Marven, “Alpir ordusu kuzeye gelirken oradan geçmek zorunda kalacak.”</p>

    <p>“Suyu zehirlemeyi mi düşünüyorsunuz, lordum?” diye sordu Lord Mareşal Al Trendil. “Harika bir fikir. Hayvan leşleriyle suyu...”</p>

    <p>“Öyle bir şey yapmayacağım,” dedi Vaelin ve kan şarkısının planını beslemesine izin verdi. <em>Risk çok büyük ve bedeli...</em></p>

    <p>“Şehri mühürlemeliyiz, lordum,” dedi Kont Marven birkaç dakika boyunca süren sessizliği bozarak. “Güneye giden karavanlar kaç kişi olduğumuzu düşmana söylerler.”</p>

    <p>“Kızıl El tehlikesi geçtiğinden beri düzinelerce insan şehirden ayrıldı,” dedi Vaelin. “Alpir kumandanı uzun bir süredir kaç kişi olduğumuzu ve ne gibi hazırlıklar yaptığımızı biliyordur. Ayrıca zayıf olduğumuzu düşünmesi işimize gelebilir. Kendine fazla güvenen bir düşman ihmalkâr davranabilir.”</p>

    <p>Haritaya son bir kez baktı ve masadan uzaklaştı. “Baron Banders, attan kısa bir süre önce inmenize rağmen tekrar eyere oturmanızı istediğim için özür dilerim, ama yarın size ve şövalyelerinize ihtiyacım olacak.” Caenis’e döndü. “Kardeşim, şafakta gözcü grubunu topla, bizzat ben başlarına geçeceğim. Ben yokken şehir senin emrinde. Duvarların çevresindeki hendeği derinleştirip genişliğini de en az iki katına çıkarmaya çalış.”</p>

    <p>“Yirmi bin kişilik bir orduyu, birkaç yüz kişiden oluşan bir orduyla tuzağa düşürmeyi mi planlıyorsun?” Kont Marven duyduklarına inanamamıştı. “Ne elde etmeyi bekliyorsun?”</p>

    <p>Vaelin kapıya doğru yönelmişti bile. “Keskin tarafı olmayan bir balta, yalnızca bir çubuktur.”</p>

    <p class="bolum_arasi">* * *</p>

    <p>Denizden uzaklaştıkça, kuzey çölünün bulutsuz göğünün altında, bir fırtınanın süpürdüğü ve altın renkli donmuş bir denize benzeyen yüksek kum tepecikleri ufka doğru uzanıyorlardı. Güneş, sabah saatlerinde ısısından dolayı altında yürümelerine izin vermiyordu. Gece seyahat ediyorlar, gündüzleri güneş ışığından içlerine girdikleri çadırlarda saklanıyorlardı. Tabii bu sırada şövalyeler söyleniyor, savaş atları ise kişneyip alışık olmadıkları bu sıcaklık karşısında sinirle toynaklarını kumda sürüyorlardı.</p>

    <p>“Yaygaracı ibneler,” dedi Dentos dışarıda geçirdikleri ikinci günde.</p>

    <p>Vaelin birbirleriyle didişip bir tür zar oyunu oynayan şövalyelere baktı. Yakınlarında, bir şövalye zırhı yeterince parlak değil diye yüksek sesle bağırarak yaverini azarlıyordu. Şövalyelerin şimdiye kadar gördüğü en sessiz askerler olmadıklarını kabul ediyordu ve hepsini Nişan’ın tek bir grubuna bile değişirdi, ama etrafta kardeşleri yoktu ve planının işe yaraması için süvarilere ihtiyacı vardı.</p>

    <p>“Problem olmaz herhalde,” dedi Vaelin. “Yalnızca tek bir saldırı yapacaklar.” <em>Ama ondan sonra aralarından kaç kişi sağ kalır bilemiyorum.</em></p>

    <p>“Peki ya devriyeler?” diye sordu Frentis. “Alpirliler, ordularının yan taraflarına gözcü koymayacak kadar aptal mı?”</p>

    <p>“Şehirden bu kadar uzakken tam olarak dediğini yapacak kadar aptal olduklarını umuyorum. Aksi halde bir gün daha kaybetmemiz gerekir. Bizi bulan gözcüleri sustururuz ve gece olana kadar kimsenin onları özlememesini umarız.”</p>

    <p>Vaha görüş alanlarına iki gün sonra girdi. Hafif hafif pişen kum tepelerinin arasında parıldayan bir güven kaynağıydı. Vaelin vahanın boyutunu görünce şaşırdı. Bir göl ve birkaç tane palmiye ağacı bekliyordu ama bunun yerine gözlerinin önünde yemyeşil bir araziyle çevrili bir göl duruyordu. Yeşil ve maviden oluşan, neredeyse dayanılmaz bir mücevher gibiydi.</p>

    <p>“Alpirlilerden ses seda yok, kardeşim,” dedi Frentis ve gözcü grubuyla birlikte Vaelin’in vahaya bakmak için durduğu kum tepesinin altında atlarının mahmuzlarına asıldılar. “Dediğin gibi onlardan önce buraya vardık.”</p>

    <p>“Karavanlar?” diye sordu Vaelin.</p>

    <p>“Kilometrelerce mesafede hiçbir şey yok.”</p>

    <p>“Kuzeye doğru çıktığımız yolculuğumuz sırasında çok az tüccara rastladık, lordum,” dedi Baron Banders. “Savaş, ticarete pek iyi gelmiyor. Tabii çelik ticareti yapmıyorsan.”</p>

    <p>Vaelin çöle baktı ve batı yönünde yaklaşık iki kilometre uzaklıkta dağa benzeyen iki tane büyük kum tepesi gördü. “İşte,” dedi eliyle göstererek. “Batı yamacına kamp kuracağız. Ateş yakılmayacak ve Baron, adamlarınız çok ses yapmamaya özen gösterirse minnettar olurum.”</p>

    <p>“Elimden geleni yaparım lordum. Ama bunlar çiftçi değil sonuçta. Seninkiler gibi öyle kırbaçlatamam.”</p>

    <p>“Belki de kırbaçlatmalısınız, lordum,” dedi Dentos. “Onların kanının da biz çiftçilerinkiyle aynı renk aktığını hatırlamış olurlar.”</p>

    <p>“Alpirliler geldiğinde yeterince kanları akacak, kardeş,” diye çıkıştı Dentos’a Banders. Sıcaktan kızarmış yüzüne bir de öfke kızıllığı gelmişti.</p>

    <p>“Yeter,” diyerek araya girdi Vaelin. “Kardeş Dentos, Kardeş Frentis’le gidin ve mümkün olduğu kadar az iz bırakarak mümkün olduğu kadar çok su getirin. Düşmanlarımızın buradan haflalardır küçük karavanlar dışında kimsenin geçmediğini düşünmesini istiyorum.”</p>

    <p class="bolum_arasi">* * *</p>

    <p>İki gün sonra güney ufkunda kalkan yüksek kum sütunlarından İmparator’un ordusunun geldiğini anladılar. Vaelin, Frentis ve Dentos yüksek bir kum tepesinin üzerinde yatıp ordunun vahaya doğru ilerleyişini izledi. Önce atlar göründü ve iki tarafa dizilmiş atların arasında da iki sütun halinde yürüyen ordu vardı. Vaelin dört alay mızrakçı ve dört alay da atlı okçu olduğunu saydı. Disiplinleri etkileyiciydi ve kamplarını kurma hızlarına bakılırsa oldukça hızlı ve de verimli çalışıyorlardı. Vahaya vardıklarından bir saat sonra çadırlar ve yemek ateşleri hazırdı. Frentis’ten tek gözlü dürbünü ödünç aldı, kalabalık arasındaki subay ve çavuşları izlemeye başladı. Sert görünümlü adamlar kamplarının etrafına belirli aralıklarla gözcüler yerleştirdiler. <em>Tecrübeli askerlermiş gerçekten,</em> diye düşündü ve ayrılmadan önce Sherin’e hoşça kal demediği için kendini kötü hissetti. Son görüşmelerinde kız nispeten yumuşamış olsa da Vaelin’in açıklaması gereken hâlâ çok şey vardı.</p>

    <p>Tek gözlü dürbünü güneyden yükselmekte olan yeni bir toz bulutuna çevirdi. Nahoş bir berraklıkla Alpir piyadeleri çöp adamlar olarak belirmeye başlamışlardı.</p>

    <p>Piyadelerin vahaya gelip kamp kurmaları bir saat sürdü. Usta Sollis’in gözlemi oldukça alçakgönüllüydü; aslında on iki piyade taburu vardı ve bu da Alpir ordusunun en az otuz bin kişi olduğu anlamına geliyordu. Vaelin çok kısa bir süre için bile olsa da Kont Marven’in haklı olabileceğini düşündü.</p>

    <p>“Şurayı görüyor musun?” diyerek işaret etti Frentis ve gözünden dürbünü çekti. “Savaş Lordu’nun olabilir mi?”</p>

    <p>Vaelin dürbünü aldı ve parmağını takip ederek bakışlarını vahanın kuzey tarafında kurulmuş olan büyük çadıra çevirdi. Bir grup asker üzerinde kırmızı zemin üzerine çapraz şekilde duran iki siyah kılıcın olduğu sancağın direğini dikiyorlardı. Başlarında altın pelerin ve sert duruşlu, kır saçlı, esmer ve uzun bir adam bulunuyordu. <em>Neliesen Nester Hevren, İmparatorluk Muhafızları’nın Onuncu Taburu’nun yüzbaşısı. Sözünü tutmaya gelmiş.</em></p>

    <p>Adam dönüp, cüsseli ve belirgin bir şekilde topallayan başka bir adama eğilerek selam verdi. Üzerinde eski ama çok dayanıklı olduğu belli olan bir zırh ve belinde bir süvari kılıcı vardı. Derisi kuzey bölgelerine özgü zeytin rengindeydi ve başı tamamen tıraşlıydı. Hevren ona bir tür rapor veriyor gibiydi. Adam Hevren’i birkaç dakika dinledikten sonra elini sallayarak onu susturdu ve ona bir daha bakmadan çadırına girdi.</p>

    <p>“Hayır, topallayan adam Savaş Lordu,” dedi Vaelin. Hevren’in diklenip yürümeye başlamadan önce omuzlarının çökmüş olduğunu gördü. <em>Utanç içindesin,</em> diye düşündü Vaelin. <em>Umut’u kaybettin diye önemsenmiyorsun. Ne anlatıyordun acaba? Daha çok devriyeye, daha çok nöbetçi? Umut Katili’nin keskin zekâsından sakınmayı mı öğütlüyordun? Seni dinlemiyor, değil mi?</em> Şehirden ayrıldığından beri ilk defa Vaelin moralinin düzeldiğini hissetti.</p>

    <p>Kuşatma silahları akşama doğru vahaya vardı. Sollis’in söylediklerini aktaran Banders’ın abartmış olduğunu umuyordu ama o anda anlattıklarının doğru olduğunu anladı. Diyar Muhafızları’nın kale duvarlarının üzerinden kaya ve ateştopu fırlatabilen mangonel<a href="../Text/Section0058.xhtml#Footnote0012" id="Backlink0012"><sup>[12]</sup></a> ve mancınıkları vardı ama en büyük ve en iyi yapılmış olanı bile İmparator’un Linesh’in duvarlarını yıkmak için gönderdikleriyle karşılaştırılamazdı. Sürülerce öküzün zar zor çektiği devasa aletler yavaş yavaş ilerliyor, ağır kolları sallanıyordu.</p>

    <p>Silahların yanından yaklaşık üç bin adam yürüyordu, gevşek dizilim ve farklı görünümlerine bakınca Vaelin bunların Banders’ın anlattığı yabaniler olduğunu anladı. Parlak kırmızı ipek ve mavi tüylü başlıklardan, mat siyah ve gösterişsiz, mavi urbalara kadar pek çok türden renkte kıyafetleri vardı. Aralarında bazıları göğüs zırhı ve zırh gömlek giyiyorlardı ama çoğu zırhsızdı. Bazılarının elinde üzerinde ne olduğu anlaşılmayan mühürler işlenmiş tahta kalkanlar vardı. Çoğu, silah olarak demir bıçaklarla güçlendirilmiş uzun mızrak, üzeri çivi dolu sopalar ve gürzler kullanıyordu, bazılarının belinde hançer ve kısakılıç da vardı.</p>

    <p>Vaelin öküzlerin kuşatma silahlarını vahanın güney bölgesine götürdüğünü gördü. Vardıklarında hayvanlarla ilgilenen adamlar öküzleri serbest bırakıp hayvanları suya götürdüler. Yabaniler kamplarını kuşatma silahlarının etrafına kurdular.</p>

    <p>“Hepsini öldürmek biraz zor olacak, kardeşim,” dedi Dentos.</p>

    <p>“Plan işe yararsa ona gerek kalmaz,” dedi Vaelin ve dürbünü Frentis’e verdi. “Atları yükleyelim. Ay yükseldiği zaman harekete geçeceğiz.”</p>

    <p class="bolum_arasi">* * *</p>

    <p>Tükürük, Vaelin’in tam da beklediği gibi yük hayvanlığı işine hiç uygun olmadığını gösterdi. Vaelin yükleri savaş atının sırtına yüklemeye başlayınca hırçınlaştı ve etrafındakilerin ayaklarına basmaya başladı. Vaelin sırtına düzgün bir şekilde yüklenmesine izin verene kadar Vaelin birkaç dakika dil dökmek, tehditler savurmak ve şekerlerle kandırmak durumunda kaldı. At sakinleştiği zaman parlak hilal tepelerindeydi.</p>

    <p>“Neden o hayvanla uğraştığını anlayamıyorum, kardeşim,” dedi Dentos. Yüzünün alt tarafını örten muslin<a href="../Text/Section0058.xhtml#Footnote0013" id="Backlink0013"><sup>[13]</sup></a> eşarptan dolayı sesi biraz basık çıkıyordu.</p>

    <p>“Çünkü Tükürük bir savaşçı,” dedi Vaelin. “Bu, bütün yaralanmalarımı hoş görmemi sağlıyor.” Toplanmış gözcü grubuna baktı. Her biri, çölü geçip kuzey limanlarına baharat ve değerli başka eşyalar taşıyan tacirlerin giydiği beyaz eşarplardan takıyordu. Her atın üzerinde normalde içi baharat dolu kırmızı, kilden yapılma küpler olurdu ama yükleri başkaydı. Aşina bir gözü kandırmalarının zor olduğunu biliyordu. Atları fazla uzundu ve elbiselerinde tanıdık gelmeyecek pek çok ayrıntı, hatta bellerinde sakladıkları kılıçlarının yarattığı çıkıntı vardı. Ama hayati olan o birkaç dakikada etrafın karanlık olduğu göz önünde bulundurulduğunda yeterince ikna edici olmalıydılar. Yeterli olacağını umuyordu.</p>

    <p>Kuzeye baktı ve gözleriyle kum tepeciklerinin arasından geçip vahaya inen dönemeçli rotasını takip etti. Ay ışığında çöl çok garip bir manzara oluşturuyordu, kum ışık tarafından gümüşe boyanmış gibiydi. Geceleyin esen soğuk rüzgâr da eklenince Vaelin kendini karla kaplı bir alana bakıyormuş gibi hissetti ve aklına bir kez daha hayal meyal hatırladığı rüya geldi. Nersus sil Nin onunla acımasız bir şekilde dalga geçmişti, kar üstünde bir ceset soğuyordu...</p>

    <p>“Kardeşim?” dedi Frentis düşünü bölerek.</p>

    <p>Vaelin görüşünü düzeltmek için başını salladı, gözcü grubuna döndü ve sesini yükseltti. “Bu geceki görevimizin önemini hepiniz biliyorsunuz. İşimiz biter bitmez atlarınızı Linesh’e doğru sürün ve arkanıza bile bakmayın. Aç kurtlar gibi peşimize düşecekler, bu yüzden hiçbir sebepten dolayı oyalanmayın.”</p>

    <p>Tekrar kuzeye döndü ve Tükürük’ün dizginlerini çekti. “Hadi bakalım seni ihtiyar.”</p>

    <p>Meşalelerini yakıp yavaş yavaş ilerlemeye başladılar. Güney tarafında duran kabile üyelerini ezberledikleri Alpirce selamlama sözcükleriyle selamladılar. Hepsi uzun, kaslı adamlardı, sivri sakalları ve kızıl-kahve ten renkleri vardı. Kırmızıya boyanmış kıyafetler ve fildişinden yapılmış gevşek birer zırh giyiyorlardı. Her birinin elinde Vaelin’in kampı daha önce izlerken gördüğü ucu testere dişli mızraklar vardı. Onlardan şüphelendikleri belliydi ama küçük ve tanınmayan bir grup belirdiğinde bir patırtı çıkmadığına Vaelin sevinmişti. Kampa yaklaşırlarken yabanilerden beşi toplanıp önlerine geldi. Mızrakları ellerindeydi ama tehditkâr bir tavırları yoktu.</p>

    <p><em>“Ni-rehl ahn!”</em> Dentos kabile üyelerini selamladı. Caenis’ten sonra Alpirceyi en çok bilen oydu, ama akıcı bir şekilde konuştuğu söylenemezdi. Linesh’ten ayrılmadan önce Caenis tarafından oldukça sıkı bir şekilde ders almasına rağmen kuzey imparatorluğunun yerli kabile üyelerini kandırması zordu. Kabile üyelerinin güney bölgelerinden gelmesi ve yerel aksanı onlardan daha az bilmeleri şanslarınaydı.</p>

    <p>Kabile üyelerinden birisinin kafası karıştı ve başını iki yana salladı. Kendi dilinde arkadaşlarına bir şeyler söyleyince adamlar şaşkın bir şekilde omuz silktiler.</p>

    <p><em>“Unterah.”</em> Dentas tacir anlamına gelen kelimeyi söyledi ve kendi göğsüne vurdu. Sonra geçici olarak karavan süsü verilmiş atları işaret etti. <em>“Onterish.” Baharat.</em></p>

    <p>Konuşan kabile üyesi Dentos’un yanından geçip gözleriyle Vaelin’in grubunu dikkatlice taradı. Vaelin’e yaklaştı, kardeşin başıyla selamını göz ardı etti ve Tükürük’ü incelemeye başladı. Savaş atının bacakları ve yan taraflarındaki yara izlerini görünce gözlerini kıstı.</p>

    <p>Diğer kabile üyelerinden biri bağırınca Vaelin’in önünde durmuş olan adam çabucak geriledi ve mızrağıyla birlikte eğilerek saldırı konumuna geçti. Vaelin onları yatıştırmak için ellerini kaldırıp batıyı işaret etti. Kabile üyesi riski alıp omzunun üstünden baktı. Çölden ellerinde meşaleler olan çok sayıda adam geldiğini görünce şaşkınlıkla ayağa kalktı. Yaklaşık üç yüz ışık damlası karanlıkta titreşiyordu ve son sürat üzerlerine gelmekte olan süvarilerin giderek artan gürültü ve borazan seslerini duyabiliyordu.</p>

    <p>Kabile üyesi arkadaşlarına döndü ve bir emir vermek üzere ağzını açtığı sırada Vaelin’in fırlatma bıçağı adamın ensesine gömüldü. Gözcü grubu kalan nöbetçileri öldürmek üzere silahlarını çıkardılar ve çekilip bırakılan yayların sesi ve fırlatma bıçaklarının ıslığı havayı doldurdu.</p>

    <p>“Meşaleleri söndürün! Kuşatma silahlarına gidin!” diye bağırdı Vaelin ve Tükürük’ü hızlı bir şekilde sürmeye başladı.</p>

    <p>Kampa girdiklerinde savaşın ahenksiz sesi doruklardaydı. Baron Banders’ın şövalyelerinin hızlı bir şekilde toparlanmış ve savunma pozisyonunda bekleyen kabile üyeleriyle olan çarpışmasında çıkan gök gürültüsü, bir süre sonra yerini kişneyen atlar ve çarpışan metal sesine bırakmıştı. Kabile üyeleri silahlarını toplayıp hızlı bir şekilde savaşa katılmak için birbirleriyle yarışıyorlardı. Savaş naraları atıyorlar ve onları savaşa çağıran kendi borazanlarının pes, kulak tırmalayıcı sesi havada yankılanıyordu. Vaelin’in grubu çadırlara ulaştığı sırada çoğu gidip çarpışmaya girmişlerdi ve geride kalan sayıca az olanları öldürmek de Vaelin ve arkadaşları için sorun olmamıştı.</p>

    <p>Kuşatma silahlarının başında silahlarla ilgilenen zanaatkârlar dışında hiç nöbetçi yoktu. Zanaatkârların çoğu deri önlükler giyen orta yaşlı adamlardı ve tamir aletleri dışında silahları yoktu. Vaelin, adamların kaçacak kadar sağduyulu olmadıklarına üzüldü ve kendisine bir çekiçle saldıran bir adamı öldürüp, bir başkasının elini kesti.</p>

    <p>“Buradan gidin!” diye bağırdı adama, kılıcını kınına soktu ve Tükürük’ün sırtından kil küpleri aldı. Adam bir süre ona boş gözlerle baktıktan sonra kan kaybından bayıldı ve olduğu yere yığıldı. Vaelin küfredip adamı bıraktı ve küpleri en yakındaki kuşatma silahının içine koymaya başladı. Küpler sert ahşaba çarpınca kırıldı ve içindeki berrak, yapış yapış sıvı silahlara bulaştı. Vaelin ilk silahın tamamen sıvıya bulandığını görünce pis pis gülen Frentis tarafından kısmen yağlanmış ikinci silaha geçti.</p>

    <p>“Çok güzel bir manzara olacak, kardeşim.”</p>

    <p>“Orası öyle.” İkinci küpü da boşalttı ve diğerlerinin ne durumda olduğuna baktı. On kuşatma silahının da yanında kırık küp parçalarını görünce memnun oldu. “Pekâlâ, bu kadar yeter!” diye bağırdı. “Yakın!”</p>

    <p>Yirmi metre kadar geriye çekildiler. Vaelin adamın yanmasını istemediği için yaralı tamirciyi de sürüklemişti. Dentos ve Frentis yaylarını çıkardılar, oklarının ucunu yaktılar ve kavisli bir şekilde attıkları oklar kandil yağlarıyla temas eder etmez kuşatma silahları alev aldı. Bir süre sonra kampın ortasında on büyük ateş yanıyordu ve birkaç dakika içinde büyük silahlar yerle bir oldu. İpleri ve bağlantı noktaları alevler içinde kavruldu ve koca kolları orman yangınına yakalanmış çam ağaçları gibi devrildi.</p>

    <p>Alevler, batı tarafındaki savaşı görebilecekleri kadar havayı aydınlatmıştı. Baron Banders adamlarına çekilmelerini söylüyordu ama gözlerini kan bürümüş kabile üyelerinin onları bırakmaya pek niyeti yoktu. Vaelin birkaç adamın savaştan çekilmeye çalışırken kabile üyeleri tarafından atlarından çekilip hızlıca mızraklarla delik deşik edildiğini gördü.</p>

    <p>Vaelin, Tükürük’e bindi ve kılıcını çekti. “Şehre dönün!” diye bağırdı gözcü grubuna.</p>

    <p>“Peki ya sen, kardeşim?” diye sordu Frentis.</p>

    <p>Vaelin başıyla savaşı işaret etti. “Baronun yardım ihtiyacı var. Ben de arkanızdan geleceğim.”</p>

    <p>“Ben-”</p>

    <p>Frentis’e tartışmaya mahal bırakmayan bir şekilde baktı. “Adamlarını alıp geri dön, kardeşim.”</p>

    <p>Frentis sözcüklerini yuttu ve başını salladı. “İki gün içinde dönmezsen...”</p>

    <p>“O halde geri dönmüyorumdur ve kumanda Kardeş Caenis’in elindedir.” Vaelin, Tükürük’ü savaşın ortasına doğru dörtnala sürmeye başladı. Savaş atının çarpışmanın beklentisiyle gerildiğini hissetti. Kalabalığın yanından geçti, yeterince dikkatli olmayan kabile üyelerini öldürdü ve üstüne çullanır gibi olduklarında uzaklaştı, sonra bunu tekrar etmeye başladı. Kabile üyelerinin öfkelerini üzerine çekip şövalyelerin nefes almalarını sağlamaya çalışıyordu. <em>“Eruhin Makhtar!”</em> diye bağırıyordu sürekli ve bunun ne anlama geldiğini bildiklerini umuyordu. “Ben <em>Eruhin Makhtar</em>’ım. Gelin beni öldürün!”</p>

    <p>Sözcükleri en azından bazı kabile üyeleri çok iyi anlamıştı zira arkasından vahşi bir şekilde geliyorlar, bazen sinir bozucu bir isabetle mızraklar ve küçük baltalar fırlatıyorlardı. Bir tanesi oldukça hızlı davranmış, Vaelin yine saldırıp uzaklaşırken Tükürük’ün arkasına atlamıştı. Çivili sopasını kaldırıp Vaelin’in başına indirecekken sırtına giren bir okla yere yuvarlanmıştı.</p>

    <p>“Bence daha fazla oyalanmayalım kardeşim!” diye bağırdı Dentos ve atını Vaelin’in yanına çekip yayına bir ok daha sürdü. Fırlattığı ok yakınlarında duran bir başka kabile üyesinin boğazına girdi.</p>

    <p>“Seni şehre geri gönderdim sanıyordum,” dedi Vaelin.</p>

    <p>“Hayır, sen Frentis’i gönderdin.” Dentos bir ok daha atıp eğildi ve başının üzerinden bir mızrak geçti. “Gerçekten gitmemiz gerekiyor!”</p>

    <p>Vaelin kalabalık adamlara baktı ve kırmızı lekeli bir zırhı olan iri bir adamın atını savaştan uzağa doğru sürdüğünü gördü. Baron en son ayrılan kişi olmayı seçmişti. Batıyı işaret etti ve dönüp atlarını çok hızlı bir şekilde sürmeye başladılar. Hâlâ yanan kuşatma silahları kumlar üzerinde büyük gölgeler yaratıyordu ve kum tarafından yutulup yittiler.</p>

    <p class="bolum_arasi">* * *</p>

    <p>Gece boyunca at sürdüler. Güneş doğana dek batıya, sonra kuzeye döndüler ve güneş yüzünden atlar aksamaya başlayana kadar üzerlerinden inmediler. Atların üzerinden zırhları dahil bütün fazla ağırlıkları attılar. Yanlarında yalnızca silahları ve mataraları kaldı.</p>

    <p>“Hiç işaret yok,” dedi Dentos. Güney ufkuna bakarken ellerini alnına koyup gözlerini güneşten koruyordu. “En azından şimdilik.”</p>

    <p>“Gelecekler,” diye temin etti onu Vaelin. Tükürük’ün ağzına matarasını koyunca hayvan matarayı dişlerinin arasına sıkıştırıp başını havaya kaldırdı ve mataranın içindekileri birkaç kez yutkunarak içti. Vaelin aygırın çölde daha ne kadar dayanabileceğinden emin değildi. Çöl kuzeyde doğmuş bir hayvan için acımasız bir yerdi, bunu normalde parlak ve şüphe dolu gözlerini bitkin bir şekilde kırpmasından anlamak mümkündü.</p>

    <p>“Şansımız varsa baronun izlerini takip ediyorlardır,” dedi Dentos. “Sonuçta onlar daha kalabalıklar.”</p>

    <p>“Dün gece şans kotamızı doldurduk sanki, sence de öyle değil mi?” dedi Vaelin ve Tükürük’ün dizginlerini eline aldı. “Yürüyerek devam edeceğiz. Bu sıcakta biz atlarımıza binemiyorsak, onlar da binemiyorlardır.”</p>

    <p>Akşama doğru gördüler. Çok uzaktalardı, küçük ve zor seçiliyorlardı ama serap değillerdi.</p>

    <p>“Yirmi beş kilometre?” diye sordu Dentos toz bulutuna bakarak.</p>

    <p>“On beş.” Vaelin eyere çıktı ve Tükürük bitkin bir şekilde kişneyince irkildi. “Görünüşe göre sıcakta da at sürebiliyorlarmış.”</p>

    <p>Gece boyunca atlarını eşkin sürdüler. Onları çok zorlamak istemiyorlardı. Sürekli güneye bakıyorlar, çöl ve yıldız dolu gök dışında bir şey görmüyorlardı, ama düşmanlarının giderek yaklaştıklarından eminlerdi.</p>

    <p>Şafak sırasında kuzey kıyısını gördüler. Çöl bitip çalılıklar başladı ve on kilometre doğularında Linesh’in beyaz duvarları sabah güneşinde parlıyordu.</p>

    <p>“Kardeşim,” dedi Dentos usulca.</p>

    <p>Vaelin güneye bakınca büyük bir toz bulutu gördü ve atlılar kolay seçilebiliyordu. Öne eğilip Tükürük’ün boynunu okşadı ve kulağına fısıldadı. “Üzgünüm.” Tekrar doğrulup topuklarını atın iki yanına vurdu ve dörtnala ilerlemeye başladılar. Tükürük’ün hızının kesilmiş olacağını düşünüyordu ama hayvan daha hızlıydı ve dörtnala ilerlemekten memnun gibiydi. Başını ya sinirden ya da memnuniyetten kaldırıp indiriyordu ve kişniyordu. Toynakları tozu dumana kattı, Dentos ve debelenen atını o kadar geride bıraktılar ki yaklaşık altı kilometre sonra Vaelin, Tükürük’ün dizginlerini çekmek zorunda kaldı. Şehrin duvarlarının önündeki düzlüğü gören bir tepenin üstünde duruyorlardı. Açık kapılardan zırhları güneş ışığında parıldayan atlılar giriyordu.</p>

    <p>“Baron dönmüş,” dedi Vaelin, Dentos mahmuzlarını çekerken.</p>

    <p>“Birilerinin dönmüş olması güzel.” Dentos matarayı kaldırdı ve yüzünü ıslattı. Peşlerinde olan adamlar iki kilometre arkalarındaydı ve hızla yaklaşıyorlardı. Dentos haklıydı, başaramayacaklardı.</p>

    <p>“Al,” dedi ve atından indi. “Benim atım daha hızlı, istedikleri benim.”</p>

    <p>“Kardeşim, mal mal konuşma ya,” dedi Dentos uyaran bir ses tonuyla. Eyerinin yan tarafından yayı çıkardı ve bir ok sürdü. Atıyla beraber gelen atlılara doğru döndü. Vaelin onu vazgeçirmenin mümkün olmadığını biliyordu.</p>

    <p>“Üzgünüm, kardeşim,” dedi Vaelin. “Bir aptalın savaşı bu, ben...”</p>

    <p>Dentos onu dinlemiyor, şaşkın bir şekilde kaşlarını çatmış güneye bakıyordu. “Burada bunlardan olduğunu bilmiyordum. Çok büyük değil mi ibne?”</p>

    <p>Vaelin, Dentos’un baktığı yere baktı ve gözleri kocaman gri bir kurdun üzerinde durunca kan şarkısı birden alevlendi. Onu tanıdı. Kurt Urlish’teki ilk karşılaşmalarında yaptığı gibi kayıtsız, yeşil gözleriyle ona bakıyordu. “Onu görebiliyor musun?” diye sordu Vaelin.</p>

    <p>“Tabii ki, gözden kaçırması biraz zor.”</p>

    <p>Kan şarkısı iyice alevlendi ve ahenksiz seslerle bir uyarı vermeye başladı. “Dentos, şehre dön.”</p>

    <p>“Hiçbir yere gitmiyorum.</p>

    <p>“Bir şey olacak! Lütfen, git!”</p>

    <p>Dentos tartışmaya devam edecekti ama bakışları güney ufkunda yükselen kara bir buluta takıldı. Yerden yaklaşık bir kilometre yüksekteydi ve dalga dalga toparlanan öfkesiyle güneş ışığını yutmuş, aç karnına kum tepelerini indirerek şehre doğru ilerliyordu.</p>

    <p>Birkaç metre uzaklarında yere bir ok saplandı. Vaelin arkasına dönüp baktığında peşlerindeki adamların en az yüz kişi olduklarını ve aralarında yaklaşık elli metre kaldığını gördü. Atlarını dörtnala sürüyorlar, bir yandan da üzerlerine ok yağdırıyorlardı. Kum fırtınası gücünü iyice arttırmadan kovalamacayı bitirmek için canhıraş bir şekilde uğraşıyorlardı.</p>

    <p>“HADİ!” diye bağırdı Vaelin, Dentos’un dizginlerini kendi eline aldı ve Tükürük’ü mahmuzlayıp dörtnala sürmeye başladı. Üzerlerine ok yağarken şehre gitmek üzere yamaçtan iniyorlardı. Yolun daha üçte birini gidemeden fırtına geldi, kum yüzüne ve gözlerine iğneler gibi şiddetle çarptı. Dentos’un atı öfkeyle şaha kalktı, dizginler Vaelin’in elinden kaydı, at ve atlı dönen kızıl sis içerisinde kayboldular. Vaelin bağırmaya çalıştı ama ağzını açar açmaz boğazına kum girdi ve ağzını açık tutmaya devam ederse içinin kum dolacağını anladı. En iyisinin yüzünü koruyup kör bir şekilde koşan Tükürük’e sıkı sıkı tutunmak olduğuna karar verdi.</p>

    <p>Çaresiz bir şekilde kan şarkısına tutundu, onu sakinleştirmeye çalıştı ve şarkısına hükmedip yön vermeye, şarkıyı söylemeye uğraştı. İlk başta yalnızca kurdu gördüğünde patlayan terslik ve tehlikenin ahenksiz çığlığını duysa da iradesini direttikçe aklında esen fırtınanın içinde birkaç nota oluşmaya başladı. <em>Dentos!</em> diye seslendi, şarkıyı bir kanca gibi kum fırtınasının içine göndermeye çalıştı. <em>Bul onu!</em></p>

    <p>Şarkı tekrar değişti ve daha fazla nota oluşmaya başladı. Müzik melodik bir hale geldi. Sakin bir şekilde çalmaya başladı, ama o kadar garip bir melodiydi ki anlam yükleyemedi. Farkındalık aklına bir darbe gibi indi. <em>Bu benim şarkım değil! Bu bir insanın şarkısı değil!</em></p>

    <p><em>Kimsin?</em> diye sordu şarkısıyla. <em>Kimsin sen?</em></p>

    <p>Diğer şarkı tekrar değişti, bütün müzik sindi ve tek bir sabırsız hırıltı duyuldu.</p>

    <p><em>Lütfen!</em> diye yalvardı. <em>Kardeşim...</em></p>

    <p>Kurdun hırıltısı aklında bir çığlık oldu ve o kadar güçlüydü ki eyerinin üzerinde sarsıldı. Tükürük kişneyip tehlike hissederek şaha kalktı ve Vaelin burnundan kan aktığını hissetti. <em>HAYIR!</em> diye bağırdı toplayabildiği bütün gücünü toplayıp şarkısına yoğunlaştırarak. <em>YARDIMINI İSTEMİYORUM!</em></p>

    <p>Rüzgâr birden dindi, yüzüne doğru savrulan iri kum tanelerinin sertliği yerini hafif bir esintiye bıraktı ve rüzgârın kaldırdığı kumlar, binlerce fısıldayan ağzın çıkardığı sese benzer bir ses eşliğinde alçalmaya başladı. Solan sisin arasından bir atlı figürü gördü. Yaklaşık on metre ilerisindeydi ve sırtındaki kılıçtan Dentos olduğunu anladı. Vaelin içi rahatlayarak hızlı hızlı Dentos’un yanına gitti ve kardeşinin omzunu tutmak üzere elini uzattı.</p>

    <p>“Oyalanmak için pek uygun bir zaman değil kardeşim...”</p>

    <p>Dentos eyerinden kayıp ağır bir şekilde yere düştü. Gözleri açıktı ve yüzü solgundu. Onu öldürmüş olan ok göğsünden çıkmıştı, ucundaki demir parçası kanlıydı.</p>

    <p class="bolum_arasi">* * *</p>

    <p>Çekilen kum fırtınasında Ahm Lin’in yaptığı bir heykel gibi donmuş bir biçimde nasıl durduğunu Vaelin’e sonra anlattılar. Duvardaki nöbetçiler bağırmış, Frentis deli gibi ön kapının tekrar açılması işaretini vermişti. Fırtına yüzünden birbirlerini kaybeden peşlerindeki Alpirliler kısa bir sürede toparlanıp hareketsiz Umut Katili’ne yaklaşmaya başlamışlardı. Bir tanesi dörtnala sürdüğü atıyla yirmi metre kadar yaklaşmış, yayını gerip eyerde ayağa kalkmıştı, dişlerini nefret ve zaferle sıkıyordu. Bren Antesh mazgallı siperlere çıkmış, okuyla atlıyı göğsünden vurmuş ve okçularına bağırarak bir emir vermişti. Duvarlardan havalanan bin ok Alpirlilerin üzerine siyah dolu taneleri gibi yağmıştı. Tek bir yaylım ateşiyle yaklaşık yüz atlı öldürülmüştü.</p>

    <p>Vaelin bunların hiçbirini hatırlamıyordu. Gözlerinin önünde yalnızca Dentos’un fersiz gözleri ve cansız yüzü vardı, bir de kırmızı bir havuzun ortasında parlayan metal uç. Caenis ve Barkus tekrar açılmış olan kapıdan koşarak çıkmış ve şok olmuş bir şekilde donakalmışlardı. Vaelin ne kederlerini ne de sorularını duyabiliyordu. <em>Dentos ve ok...</em></p>

    <p>“Vaelin.”</p>

    <p>Duyabileceği tek ses buydu. Sherin yanına gelip bileğini tutmuştu. Vaelin’in elleri dizginleri sıkı sıkı tutmaktan bembeyazdı. “Vaelin, lütfen.”</p>

    <p>Vaelin ona bakmış, şefkatli gözlerinde kaybolmuştu ve o tanıdık ağrı, çaresiz bir ihtiyaç ve umutsuz bir utançla uyuşukluğunu çözmüştü. “Ben bir katilim,” demişti her kelimeyi soğuk bir kesinlikle telaffuz ederek.</p>

    <p>“Hayır...”</p>

    <p>“Ben bir katilim.” Nazikçe elini bileğinden çekip Tükürük’le birlikte yavaşça kapıdan geçip şehre girmişti.</p>
  </div>
</body>
</html>
