<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Yedinci Bölüm</h2>

    <p>Güz ayları, Okçuluk Sınavı zamanını da beraberinde getirdi. Bir kez daha, bütün acemi kardeşler sınavı geçti. Beklenildiği gibi Caenis, Nortah ve Dentos çok üstün bir başarı gösterirken Barkus ve Vaelin, en azından Nişan’ın standartlarına göre ortalama bir başarı yakaladılar. Ödül olarak isyanlar yüzünden iki ay ertelenen Yazgüneşi Panayırı’na katılmalarına izin verildi.</p>

    <p>Vaelin ve Nortah gitmek istemediklerini söylediler. Atmacalar’ın kin tutmaya devam ettikleri dedikoduları vardı ve küçük düşmüş adamlara aynı yerde intikam alma şansı vermelerinin bir anlamı yoktu. Ayrıca Nortah ona babasının idam edildiğini hatırlatan bu panayırı tekrar ziyaret etmek istemiyordu. Günlerini Çizik’le ormanda avlanarak geçirdiler. Köle-tazının burnu onları kısa bir zamanda bir geyiğe götürmüştü ve Nortah yayıyla oldukça uzak bir mesafeden onu boynundan vurdu. Hayvanı mutfağa geri taşımaktansa orada kesip geceyi kamp yaparak geçirmeyi tercih ettiler. Orman çok güzeldi, güzün ilk zamanlarının yaprakları yeri yeşilimsi kahverengi bir battaniye gibi sarmıştı ve incelen dalların arasından güneş ışığı süzülüyordu.</p>

    <p>“Daha kötü bir yerde de olabilirdik,” dedi Vaelin. Kamp ateşinin üstünde iyice pişmiş bir budu alıp yemeye başladı.</p>

    <p>“Bana evimi hatırlatıyor,” dedi Nortah ve Çizik’e bir parça et attı.</p>

    <p>Vaelin şaşkınlığını gizledi. Babasının idamından sonra Nortah, Nişan’dan önceki hayatı hakkında neredeyse hiç konuşmamıştı. “Neredeydi? Evin?”</p>

    <p>“Güneyde. Hebril Irmağı’nın sınırını oluşturduğu üç yüz dönümlük bir alanda. Babamın evi Rihl Gölü’nün kıyısındaydı. Babam çocukken orası bir kaleymiş ama birçok değişiklik yapmış. Altmıştan fazla odamız, kırk ata yetecek büyüklükte bir ahırımız vardı. Kral’ın işleri dolayısıyla Varinshold’da olmadığı zaman sık sık ormana gidip at binerdik.”</p>

    <p>“Kral için ne yaptığını sana anlatıyor muydu?”</p>

    <p>“Evet, öğrenmemi istiyordu. O Kral Janus’a nasıl hizmet ediyorsa, benim de bir gün Prens Malcius’a aynı şekilde hizmet edeceğimi söylüyordu. Kral’ın en yakın danışmanları olmak bizim ailemizin göreviydi.” Kısa ve alaylı bir şekilde güldü.</p>

    <p>“Sana hiç Meldenlilerle yapılan savaşı anlattı mı?”</p>

    <p>Nortah yan yan ona baktı. “Babanın şehirlerini yaktığı savaşı mı diyorsun? Sadece bir kere. Meldenlilerin bizden daha fazla nefret etmesinin mümkün olmadığını söylemişti. Ayrıca gemilerimiz ve kıyılarımızı rahat bırakmazlarsa neler olacağına dair iyice uyarılmışlardı. Babam pragmatik bir adamdı, şehirlerini yakmak onu çok endişelendirmişe benzemiyordu.”</p>

    <p>“Seni buraya neden gönderdiğini söylemedi, değil mi?”</p>

    <p>Nortah başını iki yana salladı. Saat geç oluyordu ve ateş gözlerinde parlıyordu. Güzel yüzü gölgelenmişti. “Oğlu olduğumu ve Altıncı Nişan’a katılmamı istediğini söylemişti. Önceki akşam annemle tartıştıklarını duymuştum, ki bu garipti çünkü onlar hiç tartışmaz, hatta konuşmazlardı bile. Sabah annem kahvaltıda yoktu ve at arabası geldiğinde anneme hoşça kal dememe izin verilmedi. Annemi o zamandan beri görmedim.”</p>

    <p>Sessizliğe gömüldüler. Vaelin düşündükçe aklına dillendirmemesi daha iyi olacak sorular geliyordu.</p>

    <p>“Ne düşündüğünü biliyorum,” dedi Nortah.</p>

    <p>“Düşünmüyordum ki...”</p>

    <p>“Evet düşünüyordun. Ve haklısın. Babam beni senin baban seni gönderdi diye gönderdi. Sana birbirlerinden hazzetmediklerini söylemiştim, ama her şeyi anlatmamıştım. Babam Savaş Lordu’ndan nefret ediyordu, resmen tiksiniyordu. Bir süre boyunca tek söylediği şey bok içinde doğmuş bir kasap tarafından sürekli ikinci plana itildiğiydi. Babanın halk arasında çok popüler olması babamı sinir ediyordu, babam böyle bir şeyi asla elde edemezdi. Babam onlardan biri değildi, soylu bir ailede doğmuştu. Ama senin baban halktan birisiydi ve dişini tırnağına takıp yükselmişti. Seni buraya göndermesi İtikad ve Diyar’a olan adanmışlığının göstergesiydi ve böyle bir fedakârlık ancak bir şekilde eşitlenebilirdi.”</p>

    <p>“Üzgünüm...”</p>

    <p>“Özür dileme. İkimiz de babalarımızın kurbanıyız. Bunu bulmak için senelerce düşünmüştüm ama sonra bir gün birden aklıma dank etti. Saraydaki konumunu daha da iyileştirebilmek için benden vazgeçti.” Acı bir şekilde güldü. “Görünüşe göre sevgili Kral’ımız bu kıyağı pek umursamadı.”</p>

    <p><em>Ben babamın kurbanı değilim,</em> diye düşündü Vaelin. <em>Beni buraya annem gönderdi, beni korumak için.</em> Bunu sesli bir şekilde söylemedi. Nortah’ın bunu kabullenmekte zorlanacağını düşündü.</p>

    <p>“Çok ironik değil mi?” diye sordu Nortah kısa bir süre sonra. “İkimiz de Nişan’a verilmeseydik büyük ihtimalle babalarımız gibi düşman olacaktık. Ve oğullarımız, onların oğulları da düşman olacaktı ve böyle gidecekti. En azından bu şekilde başlamadan bitti.”</p>

    <p>“Nişan’da olmaktan neredeyse memnunmuşsun gibi konuşuyorsun.”</p>

    <p>“Memnun mu? Hayır, yalnızca kabulleniyorum. Artık hayatım bu. Gelecekte bizi nelerin beklediğini kim bilebilir?”</p>

    <p>Çizik esnedi ve ateş ışığında beyaz dişleri parladı. Sonra Vaelin’in yanına gelip sokuldu ve uyumak üzere yattı. Vaelin hayvanın sırtını okşadı ve matının üzerine uzandı. Yıldızların ne gibi şekiller oluşturduğunu izlemeye ve uykusunun gelmesini beklemeye başladı.</p>

    <p>“Ben... sana borçluyum, kardeşim,” dedi Nortah.</p>

    <p>“Borç mu?”</p>

    <p>“Hayatımı borçluyum.”</p>

    <p>Vaelin, Nortah’ın ona kendince teşekkür etmeye çalıştığını anladı. Bir kez daha babası Nortah’ı buraya göndermemiş olsaydı nasıl bir insan olacağını düşünmeye başladı. Birinci Vekil? Diyarın Kılıcı? Hatta belki de Savaş Lordu. Ama sırf rakibine üstünlük sağlayayım diye oğlundan vazgeçen bir adam olacağından kuşkuluydu.</p>

    <p>“Gelecekte bizi nelerin beklediğini bilmiyorum,” diye cevap verdi kardeşine sonunda. “Ama sanırım borcunu ödemek için pek çok fırsatın olacak.”</p>

    <p class="bolum_arasi">* * *</p>

    <p>Nişan’da eğitimleri, seneler geçmesine rağmen hiç kolaylaşmıyor, aksine zorlaşıyordu. Becerilerinin daha da iyi olması, bir kılıcın ucu gibi sivriltilmesi gerekiyordu. Güz yerini kışa bırakınca önce kılıç antrenmanları iki, sonra da üç katına çıktı. Bir süre sonra tek yaptıkları şey kılıç antrenmanı gibi gelmeye başlamıştı. Diğer ustalar çoğu zamanlarını yeni kardeşlerle geçiriyordu ve tek ustaları Usta Sollis’ti. Hayatları kılıçtan ibaret oldu ve sebebi de sır değildi. Gelecek sene Kılıç Sınavı’na girdiklerinde üç suçluyla savaşacaklardı. Ellerindeki kılıç yaşamla ölümü ayıracaktı.</p>

    <p>Kılıç antrenmanı yedinci saatte başlıyor ve bütün gün sürüyordu. Yemek yemek için ve arada bir de yay kullanmak ya da at binmek için ara veriyorlardı. Sabahları Usta Sollis kılıçla yeni bir hamle gösteriyordu. Göz kırpıncaya kadar geçen süre içerisinde gösterdiği adımları, kılıç tutuş ve savuruş şekillerini hemen yapmalarını istiyordu. Hareketleri tam olarak tekrar edemeyenler antrenman alanının etrafında koşu yapmak zorunda kalıyorlardı. Öğleden sonraları kılıçlarını bırakıp ellerine tahta kılıçlar alıyorlar ve birbirleri üzerinde bu hareketleri deniyorlardı. Yara bere koleksiyonları gittikçe daha da göz kamaştırıcı oluyordu.</p>

    <p>Vaelin, içlerinde en iyi kılıç kullananın kendisi olduğunu biliyordu. Dentos yayın, Barkus silahsız dövüşün ustasıydı, Nortah en iyi at binicisiydi ve Caenis doğal ortamda bir kurt gibiydi... ama kılıç onun işiydi. Kendisini nasıl hissettiğini açıklayamıyordu; kılıç bir uzvu, kolunun uzantısı gibiydi. Elinde kılıç olunca algısı artıyor, rakibinin hamlelerini daha yapmadan görüyor, başkasını öldürecek hamleleri savuşturuyor ve her savunmayı aşmanın bir yolunu buluyordu. Usta Sollis onu diğerleriyle eşleştirmeyi bir süre sonra bıraktı.</p>

    <p>“Artık benimle dövüşeceksin,” dedi Vaelin’e ve tahta kılıçları hazır bir şekilde karşı karşıya geçtiler.</p>

    <p>“Şereftir, Usta.”</p>

    <p>Sollis kılıcıyla Vaelin’in bileğine vurdu ve Vaelin’in kılıcı elinden fırladı. Vaelin geri çekilmeye çalıştı ama Sollis çok hızlıydı. Kılıcının alt tarafıyla karın boşluğuna vurdu ve Vaelin nefessiz bir şekilde yere yığıldı.</p>

    <p>“Rakibinize her zaman saygı duyun,” dedi diğerlerine Sollis. Vaelin nefes almaya çalışıyordu. “Ama haddinden fazla değil.”</p>

    <p class="bolum_arasi">* * *</p>

    <p>Kış gelince Frentis’in Kır Sınavı zamanı da geldi ve onu uğurlamak ve nasihat vermek için avluda toplandılar.</p>

    <p>“Mağaralardan uzak dur,” dedi Nortah.</p>

    <p>“Bulabildiğin her şeyi öldür ve ye,” dedi Caenis.</p>

    <p>“Çakmaktaşını kaybetme,” dedi Dentos.</p>

    <p>“Fırtına çıkarsa,” dedi Vaelin, “sığınağında kal ve rüzgârı dinleme.”</p>

    <p>Yalnızca Barkus bir şey demedi. Kendi sınavı sırasında Jennis’in cesedini bulmaktan dolayı hâlâ acılıydı ve Frentis’in omzunu sıvazlamakla yetindi.</p>

    <p>“Dört gözle bekliyorum,” dedi Frentis heyecanlı bir şekilde ve eşyalarını sırtladı. “Duvarların dışında beş gün. Antrenman yok, dayak yemek yok. Sabırsızlanıyorum.”</p>

    <p>“Açlık ve soğukla geçecek beş gün,” dedi Nortah.</p>

    <p>Frentis omzunu silkti. “Daha önce de aç kaldım. Üşüdüm de. Çabucak tekrar alışırım.”</p>

    <p>Vaelin, Frentis’in iki yılda, yani buraya geldiğinden beri ne kadar güçlendiğine hayret etti. Artık neredeyse Caenis kadar uzundu ve omuzları her gün genişliyor gibiydi. Sırf bedeni değil, karakteri de değişmişti. Çocukkenki gibi mızırdanmıyordu ve her göreve kendine tamamen güvenerek başlıyordu. Grubunun lideri olması da şaşırtıcı değildi ama eleştiriye bazen ani öfke ve şiddetle karşılık veriyordu.</p>

    <p>Diğer çocuklarla beraber at arabasına bindi. Usta Hutril dizginleri eline aldı ve ilerlemeye başladılar. Kapıdan geçerlerken Frentis el sallıyor ve gülümsüyordu.</p>

    <p>“Başaracak,” dedi Caenis, Vaelin’e.</p>

    <p>“Tabii ki,” dedi Dentos. “O da gittiğinden daha besili dönecek tiplerden.”</p>

    <p class="bolum_arasi">* * *</p>

    <p>Günler yavaşça, antrenman yapma ve yara sarmayla geçiyordu. Her şafakta Vaelin, Frentis için daha da endişelenmeye başlıyordu. Çocuk gittikten dört gün sonra başka bir şey düşünemez oldu. Kılıç becerisi düşmüş, hissetmese de yaralanmasına sebep olmuştu. Aklında sürekli bir şeylerin <em>ters</em> gittiği vardı. Bu düşünce artık alıştığı, düşüncelerini gölgeleyen ve güvenmeyi öğrendiği bir şeydi. Şiddeti giderek artıyor, vızıldıyor, adını hatırlayamadığı bir şarkı gibi mırıldanıyordu.</p>

    <p>Beşinci gün de geçtiğinde pelerinine sarınıp uzakta Frentis’i Nişan Hanesi’ne getirecek arabanın karartısını görme umuduyla kapıda beklemeye başladı.</p>

    <p>“Burada ne yapıyoruz?” diye sordu Nortah. Yüzünü, kış gecesinin delici soğuğu dolayısıyla ilk kez buruşarak, çirkin bir hal almıştı. Diğerleri kuledeki odalarına dönmüştü. O günkü antrenmanları alışık olduklarından bile daha ağırdı ve akşam yemeğinden önce pansuman yapmaları gereken yaraları vardı.</p>

    <p>“Frentis’i bekliyorum,” dedi Vaelin. “Üşüdüysen içeri gir.”</p>

    <p>“Üşüdüm demedim,” diye mızırdandı Nortah ama beklemeye devam etti.</p>

    <p>Berrak kış göğü, yıldızları ortaya sermişken araba ufukta gözüktü. Usta Hutril, içinde dört karartı olan arabayla Hane’ye girdi. Beş gün öncesine kıyasla üç kişi eksikti. Araba daha avluya gelmeden Vaelin, Frentis’in orada olmadığını anlamıştı.</p>

    <p>“Nerede?” diye sordu dizginleri çeken Usta Hutril’e.</p>

    <p>Usta Hutril saygısızlığı görmezden geldi ve Vaelin’e ifadesiz bir şekilde baktı. “Yoktu,” dedi ve arabadan indi. “Suret’le konuşmam lazım. Burada bekle.” Suret’in odasına doğru yürümeye başladı. Vaelin, arkasından aceleyle gitmeden önce on saniye bekleyebildi.</p>

    <p>Usta Hutril uzun süren birkaç dakikadan sonra Suret’in odasından çıktı. Vaelin’in yanından sorularına cevap vermeden geçip gitti. Suret’in kapısı kapalıydı ve Vaelin kapıyı çalmak için uzandı.</p>

    <p>“Hayır!” Nortah, Vaelin’in bileğini tuttu. “Delirdin mi?”</p>

    <p>“Bilmem gerek.”</p>

    <p>“Beklemek zorundasın.”</p>

    <p>“Neyi? Sessizliği mi? Buraya hiç gelmemiş gibi izinin silinmesini mi? Mikehl veya Jennis gibi? Bir ateş yakıp birkaç söz söylerler ve sonra puf, içimizden biri artık yok ve unutuldu.”</p>

    <p>“Kır Sınavı zor, kardeşim...”</p>

    <p>“Onun için değildi! Onun için kolay olmalıydı...”</p>

    <p>“Bunu bilemezsin. Duvarların ötesinde neler olabileceğini bilemezsin.”</p>

    <p>“Açlık veya soğuğa boyun eğmeyeceğini biliyorum. Çok güçlüydü.”</p>

    <p>“Yine de bir çocuktu. Soğuk ve karanlıkta kendi başımızın çaresine bakmaya bırakıldığımızda biz de birer çocuktuk.”</p>

    <p>Vaelin bileğini çekip aldı ve siniri bozuk bir şekilde saçlarının arasından geçirdi. “Bence o hiç çocuk olmadı.”</p>

    <p>Taş zemindeki ayak seslerini duyunca koridora doğru baktılar. Usta Sollis onlara doğru geliyordu. “Siz burada ne yapıyorsunuz?” diye sordu sertçe ve Suret’in kapısının önünde durdu.</p>

    <p>“Kardeşimizden haber bekliyoruz, Usta,” dedi Vaelin sakin bir şekilde.</p>

    <p>Sollis bir an sinirlense de kapıya uzandı. “O zaman bekleyin.” İçeri girdi.</p>

    <p>Yaklaşık beş dakika geçmişti, ama Vaelin bir saattir beklediklerini düşündü. Kapı birden açıldı ve Usta Sollis kafasını çıkarıp içeri girmelerini söyledi. İçeri girdiklerinde Suret’in masasında oturduğunu gördüler ve suratı her zamanki gibi ifadesiz olsa da bir şey hesaplarmış gibi bir hali vardı. Sanki birazdan olacaklar Vaelin’in anlayamayacağı kadar önemliydi.</p>

    <p>“Kardeş Vaelin,” dedi. “Kardeş Frentis’in bu duvarlar dışında düşmanı olup olmadığını biliyor musun?”</p>

    <p><em>Düşman...</em> Kalbi yerinden çıkacakmış gibi atmaya başladı. <em>Onu bulmuşlar. Onu koruyamadım.</em> “Bir adam var, Suret,” dedi. Sesinde keder vardı. “Varinshold’daki bütün suçluların lideri. Kardeş Frentis buraya gelmeden önce adamı bıçakla gözünden vurmuş. Frentis’e karşı hâlâ kin tutuyormuş diye duymuştum.”</p>

    <p>Usta Sollis öfkeden kıpkırmızı oldu ve Nortah da ne diyeceğini bilemiyor gibiydi.</p>

    <p>“Ve yine de,” dedi Suret, “bu bilgiyi gelip bana ya da Usta Sollis’e anlatmak aklına gelmedi mi?”</p>

    <p>Vaelin sessizce başını iki yana salladı.</p>

    <p>“Seni küstah aptal,” dedi Usta Sollis. Her kelimeyi üstüne basa basa söylemişti.</p>

    <p>“Evet, Usta.”</p>

    <p>“Olan oldu,” dedi Suret. “Bu tek gözlü adamın kardeşimizi nereye götürmüş olabileceğini biliyor musun?”</p>

    <p>Vaelin hızla başını kaldırdı. “Yaşıyor mu?”</p>

    <p>“Usta Hutril bir ceset bulmuş ama Kardeş Frentis’e ait değilmiş. Şanssız adamın göğsünde Nişan’ımızın av bıçağı varmış. Kavga izleri, kan damlaları olsa da Kardeş Frentis yokmuş.”</p>

    <p><em>Bir şekilde burada olduğunu öğrenmişler. Tek Göz’ün adamlarının onu bulamayacağını düşünmek büyük aptallık. Arabayı takip edip onu yakalamış olmalılar.</em> Sarmaşık Gallis’in sözleri geldi aklına: <em>Tek Göz onu bulursam derisini yüzmem bir sene sürecek diyor...</em></p>

    <p>“Onu bulup getireceğim,” dedi Suret’e. Sesi fazlasıyla ciddiydi. “Onu alanları öldürecek ve Frentis’i Nişan’a geri getireceğim. Ölü ya da diri.”</p>

    <p>Suret dönüp Usta Sollis’e baktı.</p>

    <p>“Neye ihtiyacın var?” diye sordu Sollis.</p>

    <p>“Duvarların dışında yarım gün, kardeşlerim ve köpeğim.”</p>

    <p class="bolum_arasi">* * *</p>

    <p>Çizik kendisinden bekleneni biliyormuş gibiydi. Frentis’in yatağının altında buldukları çorabı koklattıktan sonra kısaca havlayarak koşmaya başladı. Vaelin çorabı Varinshold’un kuzey kapısına giden yola geldiklerinde koklatmıştı. Köpek Nişan Hanesi’nin dışında olduğundan memnun, çocuklar kasvetliydi. Köpeğin arkasından koşup yetişmeye çalıştılar. Köle-tazı yoldan uzaklaşıp Tuzseli Nehri’nin kıyısına doğru hızlıca koşuyordu. Köpek nehrin sığ olan bir kenarına gitti, çekingen bir şekilde yere patisini vurup tiz bir şekilde havlamaya başladı ve çocuklar burnuyla bir yeri işaret ettiğini gördüler. Vaelin mavi pelerinine sarılı şekilde suyun içinde yüzükoyun yatan cesedi görünce kalbi yerinden çıkacak gibi oldu.</p>

    <p>Suya girdi ve yavaşça cesede doğru ilerledi. Kardeşleri de arkasından gelip beraberce cesedi kıyıya getirdiler.</p>

    <p>“Bu puşt da kim?” diye sordu Dentos.</p>

    <p>Ölü adam kısa, Frentis’ten biraz daha uzundu. Çiçek hastalığından bozulmuş derisinde, yakın zamanda oluşmuş bir kesik vardı.</p>

    <p>“Kan kaybından ölmüş,” dedi Nortah. Teni soluktu ve üstünü kesip açınca karnının alt tarafında bir yara izi gördüler. “Belki de küçük kardeşimizin işidir.”</p>

    <p>Vaelin pelerini cesedin üzerinden aldı ve üstünü aramaya başladılar. Frentis’in nerede olabileceğine dair bir ipucu bulmayı umuyorlardı ama tek buldukları ıslak pipo tütünüydü.</p>

    <p>“Sanırım beş tane at varmış,” dedi Caenis. Çömelmiş, suyun kenarındaki zemindeki izleri inceliyordu. “Nehirden geçerken atından düşünce değerli şeylerini alıp burada bırakmışlar.”</p>

    <p>“Bak ya, ben de kanun kaçaklarının takdire şayan insanlar olduğunu düşünüyordum,” dedi Nortah.</p>

    <p>“Kardeşim,” dedi Barkus ve Vaelin’e başıyla Çizik’i işaret etti. Köpek hararetli bir şekilde kıyıdaki çimleri kokluyordu. Bir süre sonra başını kaldırdı ve kıyı boyunca koşmaya başladı. Yetiştiklerinde köpeği şehirden birkaç yüz metre önce durmuş, yerdeki paralel izlerin üzerinde daire çizerken buldular.</p>

    <p>“At arabası izleri,” dedi Caenis. “Kapıdan geçirebilmek için arabaya gizlemişler.”</p>

    <p>Çizik tekrar atılıp, kuzey kapısına varmıştı bile. Şehir Muhafızları’nın şaşkın bakışları içerisinde şehre girdiler. Elleriyle geçin işareti yapmışlar ama konuşmamışlardı. Nişan sorgulanmazdı. Çizik onları kısa bir süre sonra güney bölgesine götürünce Vaelin hiç şaşırmadı.</p>

    <p>Sokaklar bir fahişe ve ayyaş dışında boştu, onlar da çok büyük bir köpeğin peşinde koşan Altıncı Nişan’dan beş kardeş görünce toz oldular. Sonunda Çizik durdu, beraber avlanırlarken bir izi işaret ettiği zamanki gibi dikilip, gerilmiş ve hareketsizce bekliyordu. Burnu, karanlık bir ara sokaktaki tavernayı gösteriyordu. Kapının üstündeki tabelada Siyah Yaban Domuzu yazıyordu. Pencerelerden hafifçe mum ışığı sızıyordu ve dışarıdan içkinin sağladığı şamatanın sesleri duyulabiliyordu.</p>

    <p>Çizik hırlamaya başladı. Hırlaması yumuşak olmasına rağmen ürkütücüydü.</p>

    <p>Vaelin eğildi ve nazikçe başını okşadı. “Bekle,” dedi.</p>

    <p>Köpek ağlamaklı bir şekilde havladı ama söyleneni yaptı.</p>

    <p>“Plan nedir?” diye sordu Dentos kapıda durduklarında.</p>

    <p>“Frentis’in nerede olduğunu sorayım diyordum,” dedi Vaelin. “Sonra da sandığımız kadar iyi eğitim almış mıyız onu görürüz.”</p>

    <p>Onlar içeri girer girmez şen konuşmalar ve kahkahalar kesildi. Çoğu yıkanmamış ve zamanından önce yaşlanmış yüzlere sahip adamlardan oluşan kalabalık onlara korku ve nefretle bakıyordu. Barın arkasındaki adam keldi, iriydi ve onları gördüğüne hiç sevinmiş gibi durmuyordu.</p>

    <p>“İyi akşamlar, bayım!” diyerek selamladı onu Nortah ve bara yöneldi. “Ne güzel bir işletmeniz var.”</p>

    <p>“Nişan’dan gelenleri sevmeyiz burda,” dedi barmen. Vaelin adamın dudağının üstünün terlemeye başladığını gördü. “Buraya gelmeniz doğru diil. Sizin mekânınız diil.”</p>

    <p>“Hemen gerilme adamım yahu.” Nortah adamın omzuna arkadaşça vurdu. “Bela aramıyoruz. Tek istediğimiz kardeşimiz, şu birkaç yıl önce patronunuzun gözüne bıçak sokan. Şimdi uslu bir adam ol da bize nerede olduğunu söyle; biz de ne seni, ne de müşterilerini öldürmeyelim.”</p>

    <p>Kalabalıktan sinirli bir uğultu yükseldi. Barmen dudaklarını yaladı. Kel kafası terden parlıyordu. Kısa bir an için gözleri sağ tarafına kaydı ve sonra Nortah’a dönüp, “Kardeşler giremez buraya,” diye çıkıştı.</p>

    <p>Nortah tatlı tatlı gülümsedi. “Ben farklı düşünüyorum. Bir insanın karnı yarıldıktan sonra birkaç saat daha yaşamaya devam ettiğini biliyor muydun, ama inanılmaz bir acı çekerek tabii?”</p>

    <p>Vaelin barmenin demin baktığı yere bakınca müşterilerin huzursuzca kıpırdandığını ve tozlu yeri gördü. Sonra daha dikkatli bakınca şöminenin yanında yaklaşık bir metrekare boyutunda, temiz, üstünde toz olmayan bir çıkıntı yeri vardı. Daha yakından bakmak için o tarafa yöneldiğinde masadan bir adam ayağa kalktı. Kaslı ve oldukça iri olan bu adamın çok fazla kırılmış gibi duran burnu, para için dövüşen biri olduğunu gösteriyordu.</p>

    <p>“Nereye gittiğini zanned-”</p>

    <p>Vaelin yürüme hızını bile değiştirmeden adamın boynuna vurdu. Adam yere düşüp öksürmeye ve boynunu tutmaya başladı. Herkes birden ayağa kalkınca yerde gıcırdayan sandalye ayaklarının sesi mekânı doldurdu ve kalabalıktan yine sinirli bir uğultu yükseldi. Vaelin döşemelerin arasında, üstü tozlu olmayan hafif çıkıntıya eğilip bakınca, bunun gizli bir geçit olduğunu anladı. Birleşme yerlerinin üstünden parmaklarıyla geçerken, <em>iyi yapılmış,</em> diye geçirdi içinden.</p>

    <p>“Burda olmaya hakkınız yok!” diye bağırdı barmen, Vaelin doğrulurken. “Girip müşteri dövüyosunuz, tehdit yağdırıyosunuz, yanlış işler bunlar.”</p>

    <p>Müşteriler uğultularıyla adamı onayladıklarını bildirdi. Neredeyse hepsi ayaktaydı ve ellerinde türlü türlü sopa ve bıçaklar tutuyorlardı.</p>

    <p>“Nişan piçleri,” dedi birisi tükürürcesine ve büyük bir bıçak çıkardı. “Yanlış iş yaptınız. Haddinizi bildirmek lazım.”</p>

    <p>Nortah kılıcını o kadar çabuk çekip, adamın bıçağı tutan parmaklarını kesti ki, bıçak yere düşmeden adam parmaklarının kesildiğini anlayamamıştı.</p>

    <p>“Bu tarz konuşmaya gerek yok bayım,” dedi ciddi bir tavırla Nortah.</p>

    <p>Kalabalığın geri kalanı biraz geriledi ve parmakları kesilen adamın hıçkırıkları ve dövüşçünün öksürük sesleri dışında çıt çıkmıyordu. <em>Korkuyorlar,</em> diye düşündü Vaelin insanların yüzlerine bakınca. <em>Ama kaçacak denli değil. Sayılarına güveniyorlar.</em></p>

    <p>Parmaklarını ağzına götürüp keskin ve yüksek sesle tek bir ıslık çaldı. Çizik’in kapıdan girmesini bekliyordu ama köle-tazı belli ki pencereden girmenin bir sorun yaratacağını düşünmemişti. Yere kırık cam parçaları saçıldı ve koca, hırlayan bir kas yığını salonun ortasında durdu.</p>

    <p>İki yaralı adam ve barmen dışında herkes bir iki saniye içinde kaçtı. Barmen eline oldukça büyük bir bıçak almıştı.</p>

    <p>“Sen neden hâlâ buradasın?” diye sordu Dentos.</p>

    <p>“Dövüşmeden kaçarsam beni öldürür,” dedi kel adam.</p>

    <p>“Tek Göz sabaha ölmüş olacak,” dedi Vaelin. “Çık.”</p>

    <p>Barmen onlara kısa, endişeli bir bakış atıp bıçağını bırakarak arka kapıdan koşarak kaçtı.</p>

    <p>“Barkus,” dedi Vaelin. “Yardım etsene.”</p>

    <p>Av bıçaklarını yer ile çıkıntı arasına sokup kapağı kaldırdılar. Aşağıdaki kilerden loş bir ışık geliyordu. Vaelin yaklaşık üç metre aşağıdaki taş zemin üzerinden ateş ışığının yansıdığını gördü. Bir adım geri çekildi, kılıcını çekti ve atlamaya hazırlandı. Çizik ise yeni bir koku almıştı ve oyalanmak için bir sebep göremiyordu. Vaelin’in yanından geçip atladı ve gözden kayboldu. Birkaç saniye sonra duydukları şok içindeki acı sesleri ve Çizik’in hırlamalarından yola çıkarak, aşağıda düşmanlar olduğunu fark ettiler.</p>

    <p>“Sence bize de biraz bırakır mı?” diye sordu Barkus irkilerek.</p>

    <p>Vaelin deliğe atladı, taş zeminde yuvarlandı ve ayağa kılıcı saldırıya hazır şekilde kalktı. Hemen arkasından kardeşleri atladı. Kiler büyüktü, duvarlarda meşaleler ve sağ tarafa giden bir tünel vardı. Yerdeki iki iri yarı ve boğazları parçalanmış cesetlerden birinin üzerinde Çizik oturmuş kanlı burnunu yalıyordu. Vaelin’e bir kere havladıktan sonra tünele girip gözden kayboldu.</p>

    <p>“Hâlâ kokunun peşinde.” Vaelin duvardan bir meşale aldı ve köle-tazısının arkasından koştu.</p>

    <p>Tünel, sonu gelmeyecek gibi durmasına rağmen işin aslında Çizik’in peşinden yaklaşık birkaç dakikadır koşuyorlardı ve nihayetinde kubbeli çatısı olan büyük bir odaya geldiler. Eski bir yapı olduğu belliydi; tuğla işçiliği çok iyiydi. Tuğlalardan oluşan kemerler etraflarını çevreleyip yüksek tavanda birleşiyordu. Orta kısımda çini döşeli birkaç basamakla inilen çember şeklinde bir yer vardı. Ortada bir masa, üstünde de uyumsuz bir şekilde dağıtılmış altın ve gümüş eşyalar duruyordu. Masada kart oynayan altı adam vardı, Vaelin ve Çizik’i gördüklerinde şaşkınlıktan ne yapacaklarını bilemediler.</p>

    <p>“İtikad adına sen de kimsin?” diye sordu bir tanesi sertçe. Konuşan adam uzun boyluydu, soluk bir suratı ve yanındaki sandalyede ateşe hazır bir kurmalı yay vardı. Diğer beş adamın da kolayca ulaşabilecekleri yerlerde kılıç ve baltaları duruyordu.</p>

    <p>“Kardeşim nerede?” diye sordu Vaelin.</p>

    <p>Soruyu soran adam bakışlarını Vaelin’den Çizik’e çevirdi. Çenesindeki kanı, bir de tünelden çıkan Barkus ve diğerlerini görünce beti benzi attı.</p>

    <p>“Yanlış yere gelmişsin, kardeş,” dedi uzun adam. Vaelin, adamın sesinin titrek çıkmaması için göstermiş olduğu çabayı takdir etti. “Tek Göz içeri giren-” Kurmalı yaya doğru hamle yaptı. Çizik, kas ve dişlerden oluşan bir rüzgâr gibi esti ve çenesini uzun adamın boğazına geçirdi. Adam o sırada tetiğe basmıştı ve ok tavana doğru fırladı. Diğer beş adam ayağa kalktı ve silahlarını aldı. Korktukları belliydi, ama kaçmıyorlardı. Vaelin artık konuşmakta fayda görmüyordu.</p>

    <p>Üstüne atıldığı cüsseli adam sola gider gibi yapıp baltasını Vaelin’in gardının altından savurmaya çalıştı ama oldukça yavaştı. Daha baltasını kaldıramadan Vaelin kılıcını adamın boğazına sapladı. Ağzından kan fışkırdı, nefes alamadı ve gözleri faltaşı gibi açıldı. Vaelin kılıcını çıkardı ve adam yere düşerek titremeye başladı.</p>

    <p>Arkasına baktığında kardeşlerinin diğer dördünün icabına bakmış olduğunu gördü. Etrafına sert bir şekilde bakan Barkus, kılıcını öldürdüğü adamın yeleğine siliyordu ve bir kan gölünün üzerinde duruyordu. Dentos eğilmiş düşmanının göğsünden fırlatma bıçağını çıkarıyordu ve Vaelin, Dentos’un ağlamamak için kendini tuttuğunu gördü. Nortah durmuş öldürdüğü adama bakıyordu. İndirdiği kılıcından kan damlıyordu ve yüzü donmuş gibiydi. Yalnızca Caenis hiç etkilenmemiş gibiydi. Kılıcındaki kanı silmiş olan Caenis, ölü olduğundan emin olmak için ayağının dibindeki cesedi dürtüyordu. Vaelin, Caenis’in daha önce adam öldürdüğünü biliyordu ama yine de kardeşinin soğukkanlılığını endişe verici buldu. <em>Aramızdaki tek gerçek katil ben değil miyim yoksa?</em></p>

    <p>Çizik uzun adamın boynunu çevirip omurgasını çıkardı. Sonra cesedi olduğu yerde bırakıp odada dönmeye, tekrar Frentis’in kokusunu bulmaya çalıştı.</p>

    <p>“İlginç bir yapı,” dedi Caenis. Kubbeli tavana uzanan sütunlardan birinin yanına gidip elini taşa sürdü. “Güzel, çok güzel. Bugünlerde şehirde böyle güzel işçilik göremezsiniz. Burası çok eski olmalı.”</p>

    <p>“Lağımın bir parçası zannetmiştim,” dedi Dentos. Öldürdüğü adama sırtını dönmüştü ve sanki üşüyormuş gibi kollarını sıkıca kavuşturmuş, duruyordu.</p>

    <p>“Yok,” dedi Caenis. “Burası başka türlü bir yer, eminim. Şuradaki şekle bak.” Tuğla üzerindeki garip işlemeyi işaret etti. “Kitap ve tüy kalem. Üçüncü Nişan’ı temsil eden, kadim bir İtikad arması. Uzun zamandır kullanılmıyor. Burası şehrin ilk kurulduğu zamanlardan kalma, İtikad’ın yeni doğduğu zamanlardan.”</p>

    <p>Vaelin, Çizik’i izliyordu ve dikkatini ona vermişti ama Caenis’in söylediklerini de dikkatlice dinliyordu. Etrafına bakınca tavana doğru çıkan yedi sütun olduğunu gördü. Hepsinin üzerinde bir işleme vardı. “Bir zamanlar yedi tane vardı,” diye mırıldandı.</p>

    <p>“Tabii ki!” dedi Caenis ve her bir sütunu incelemek için dolaşırken gözleri parladı. “Yedi sütun. İşte kanıt, kardeşim. Bir zamanlar yedi tane vardı.”</p>

    <p>“Siz ne zırvalıyorsunuz?” diye sordu Nortah. Yüzüne biraz renk gelmişti. Dentos’un aksine hâlâ öldürdüğü düşmanına bakıyordu ve kılıcı da hâlâ kanlıydı.</p>

    <p>“Yedi sütun,” dedi Caenis. “Yedi Nişan. Burası eski bir İtikad tapınağı.” Üzerindeki armaya bakmak için bir sütunun yanında durdu. “Yılan ve kadeh. Bahse girerim bu Yedinci Nişan’ın armasıdır.”</p>

    <p>“Yedinci Nişan mı?” Nortah sonunda kafasını onlara çevirmişti. “Öyle bir şey yok.”</p>

    <p>“Artık yok,” dedi Caenis. “Ama bir zamanlar...”</p>

    <p>“Başka bir gün anlatırsın, kardeşim,” dedi Vaelin. Nortah’a döndü. “Temizlemezsen kılıcın paslanacak.”</p>

    <p>Barkus masadaki malları inceliyor, ellerini altın ve gümüş eşyalar üzerinde gezdiriyordu. “Güzelmiş,” dedi hayranlıkla. “Bileydim çuval getirirdim.”</p>

    <p>“Nereden bulmuşlar acaba,” dedi Dentos eline alıp ince işlemeli gümüş bir tabağı incelerken.</p>

    <p>“Çalıntı,” dedi Vaelin. “İstediğinizi alın ama sizi yavaşlatmamasına dikkat edin.”</p>

    <p>Çizik havladı ve burnu Vaelin’in sol tarafındaki duvara dönüktü. Barkus yaklaşıp duvarı inceledi ve birkaç kez duvarı tıklattı. “Yalnızca duvar.”</p>

    <p>Çizik koşarak duvara geldi, dibini kokladı ve patisiyle sıvayı birazcık kazıdı.</p>

    <p>“Belki de gizli bir geçiştir.” Caenis gelip duvarın kenarlarını elleriyle yokladı. “Bir yerde bir manivela falan olabilir.”</p>

    <p>Vaelin öldürdüğü adamın gevşek elinden baltayı aldı ve duvara gelip vurmaya başladı. Duvarda bir delik açılana kadar vurdu. Çizik tekrar havladı ama diğer tarafta ne olduğunu hissetmesi için artık köpeğin duyularına ihtiyacı yoktu. Kokuyu kendisi de alıyordu: tatlı, mide bulandırıcı, çürük.</p>

    <p>Caenis’e göz göze geldi, arkadaşının gözlerinden hissettiklerini anladı.</p>

    <p><em>Frentis... Kardeş olmak istiyom... Senin gibi olmak istiyom...</em></p>

    <p>Baltayı iki kat hızlı vurmaya başladı. Parçalanan tuğlalar ve sıva etrafı kırmızı ve gri toza boğdu. Kardeşleri de bulabildikleri aletlerle ona yardım etmeye başladı. Barkus da cesetlerin birinden küçük bir balta aldı ve Dentos da bir sandalyeyi kırarak onunla vurmaya başladı. Kısa bir süre sonra hepsinin içinden geçebileceği bir delik oluştu.</p>

    <p>Duvarın arkasında uzun ve dar bir oda vardı. Duvarlara asılmış meşaleler kâbustan alınmış bir sahneyi aydınlatıyordu.</p>

    <p>“İtikad adına!” dedi Barkus şok içinde.</p>

    <p>Tavana asılı cesedin ayak bilekleri birbirine zincirliydi ve kolları göğsünün üstünde birleştirilip deri bir kayışla bağlanmıştı. Birkaç gündür asılı olduğunu kemiklerinden sarkan gri derisinden anladılar. Boynundaki büyük delik adamın nasıl öldüğünü açıkça gösteriyordu. Alt tarafına bir kâse yerleştirilmişti ve içi siyah, kurumuş kanla doluydu. Odanın içinde asılı beş ceset daha vardı. Hepsinin boğazı kesikti ve altlarındaki kâseler kan doluydu. Parçalanmış duvardan bakınca gördükleri bu manzara dolayısıyla biraz afalladılar. Yayılan koku mide bulandırıcıydı. Çizik bile çürüme kokusuna dayanamayıp cesetlerden olabildiğince uzak durmak için duvara bitişik bir şekilde durdu. Dentos arkasını dönüp bir köşeye kustu. Vaelin de kusmamak için kendini zorladı ve cesetleri tek tek inceleyerek arkadaşının onlardan biri olup olmadığını kontrol etti. Frentis yoktu.</p>

    <p>“Bu ne?” dedi Barkus. Hem midesi bulanmış, hem de şaşkındı. “Bu adamın sadece kanun kaçağı olduğunu söylemiştin.”</p>

    <p>“Gözü oldukça yükseklerde bir kanun kaçağına benziyor,” dedi Nortah.</p>

    <p>“Bunun hırsızlıkla alakası yok,” dedi Caenis usulca. Gidip asılı cesetlerden birine yakından baktı. “Bu... başka bir şey.” Yerdeki kan dolu kâseye baktı. “Tamamen başka.”</p>

    <p>“Bunu ne?..” diye konuşmaya başlamıştı Nortah ama Vaelin elini kaldırarak onu susturdu.</p>

    <p>“Dinleyin!” diye fısıldadı.</p>

    <p>Garip ve cılız bir sesti. Bir erkek sesi ilahi okuyor gibiydi. Sözcükler yabancıydı. Vaelin sesi takip edince bir oyukla karşılaştı. Önünde yarı aralık bir kapı duruyordu. Kılıcını yere doğru tutarak ayağıyla kapıyı itti. Taş yontularak yapılmış odayı ateş ışığı aydınlatıyordu ve karşılaştığı manzaradan dolayı öylesine şok oldu ki bağıramadı bile.</p>

    <p>Frentis ortada yanan bir ateşin hemen yanında tahta bir şeye bağlıydı. Ağzına bir tıkaç sokulmuştu. Çıplaktı ve vücudunda garip şekiller oluşturmuş çiziklerden kan akıyordu. Gözleri acının verdiği canlılıkla açıktı. Vaelin’i görünce gözleri daha da büyüdü.</p>

    <p>Frentis’in yanında eli bıçaklı bir adam duruyordu. Üstü çıplak olan adamın kaslı kollarına bakan Vaelin adamın güçlü olduğunu anladı. Sert hatları olan yüzünde tek gözü vardı. Boş olan göz yuvasında pürüzsüz, siyah bir taş duruyordu ve adam Vaelin’e dönünce taşın, ateşten gelen kırmızı ışığı tek bir noktada yansıttığını gördü. “Sen de akıl hocası olmalısın.”</p>

    <p>Vaelin daha önce insan öldürmeyi hiç istememiş, gözünü hiç kan bürümemişti. Ama şu an mantıklı düşünmesini engelleyecek derecede öfkeden kudurmuştu. Kılıcının kabzasını sıkıca kavradı ve hücum etmek üzere içeri adım attı...</p>

    <p>Ne olduğunu, elini kolunu felç eden şeyi anlamadı. Kendini yerde, uzuvlarından hava çekilmiş bir şekilde buldu. Kılıcını elinden düşürmüştü. Elleri ve ayakları buz kesmiş gibiydi. Ayağa kalkmayı denedi ama altındaki yeri hissedemiyor, çılgınca çaba gösteriyordu. Bu sırada ateş ışığında kan lekeli sarı bir diş gibi görünen bıçağıyla tek gözlü adam Vaelin’e doğru döndü.</p>

    <p>“Selam olsun,” diye bağırdı Barkus ve diğerleriyle beraber içeri girdi. “Ölme zamanı, Tek Göz!”</p>

    <p>Tek gözlü adam umursamaz bir tavırla elini kaldırdı ve Vaelin’in kardeşlerinin önünde ateşten bir duvar yükseldi ve kardeşleri dışarı çıkmak zorunda kaldı. Ateş duvarı odayı çevrelemiş, yerden tavana kadar yüksekti ve geçilmez, kükreyen alevlerden oluşuyordu.</p>

    <p>“Ateşi seviyorum,” dedi tek gözlü adam ve köşeli yüzünü tekrar Vaelin’e çevirdi. “Dans edişi, çok güzel değil mi?”</p>

    <p>Vaelin av bıçağını almak için pelerinin cebine uzanmak istedi ama eli kontrolsüzce titremek dışında bir şey yapamıyordu.</p>

    <p>“Güçlüsün,” dedi tek göz. “Genelde hareket bile edemezler.” Gözleri kocaman açık, yaralarından kan akan ve çıplak vücudundaki bütün kasların bağlarından kurtulmak için gergin şekilde olduğu belli olan Frentis’e baktı.</p>

    <p>“Buraya bunun için geldin,” dedi tek gözlü adam. “Beni öldürmeye geleceğini söylediği kişi sensin. Al Sorna, Karaatmacalar’ı döven, suikastçı öldüren, Savaş Lordu’nun dölü. Senden bahsedildiğini duydum. Sen benim adımı duydun mu?” Sevimsizce gülümsedi.</p>

    <p>Vaelin hâlâ tükürebiliyor olmasına şaşırdı. Tek gözlü adamın ayakkabılarına tükürdü.</p>

    <p>Adamın yüzünden gülümseme silindi. “Duymuşsun. Ne duydun acaba? Kanun kaçağı olduğumu mu? Kanun kaçaklarının lideri olduğumu mu? Tabii bunlar da doğru, ama kısmen. Buraya kadar geldiğine göre birkaç adamımı öldürmüş olmalısın. Neden kaçmadıklarını merak etmedin mi? Neden benden, senden korktuklarından daha çok korktuklarını?”</p>

    <p>Tek gözlü adam Vaelin’e yaklaştı, yanında eğildi ve tıslayarak konuşmaya başladı. “Kılıcını, kardeşlerini ve köpeğini alıp buraya geliyorsun. Ne kadar önemsiz, değersiz olduğun konusunda hiçbir fikrin yok.”</p>

    <p>Yüzünü çevirip göz yuvasındaki siyah taşı gösterdi. “Bunun bir lanet olduğunu düşünmek normal. Ama bu bir hediyeydi, aldığım için bu genç kardeşine teşekkür borçlu olduğum bir hediye. Bana verdiği güç sayesinde bu şehirdeki bütün pislikleri emrime aldım. Hırsız ve haydutların kralı oldum. Gümüş tabaklardan yemek yedim ve en güzel fahişelerle beraber oldum. Bir insanın isteyebileceği her şeye sahibim, ama bak işte unutamadığım, uykularımı kaçıran bir şey varmış...” Ayağa kalkıp Frentis’e doğru gitti. “Bok çukurunda doğmuş bir bebenin gözüme bıçak sokması.”</p>

    <p>Frentis bağlarından kurtulmaya çalışıyordu. Yüzünde öfke ve nefret vardı. Vaelin, çocuğun tıkacın ardından etmeye çalıştığı küfürleri duyabiliyordu.</p>

    <p>“Ötmedi, biliyor musun?” dedi omzunun üstünden Vaelin’e bakıp. “Onunla gurur duymalısın. Nişan’ının sırlarını açıklamayı reddetti, ama şimdi sen de geldin ve sanırım artık bütün sorularımın cevabını alabileceğim.” Bıçağını Frentis’in göğsüne koydu, yaklaşık bir santimetre kadar içine soktu ve göğüs ucundan göğüs kafesine kadar çizdi. Frentis çığlık atıyor, sesi tıkaçta boğuluyordu.</p>

    <p>Vaelin kollarını altında toplayıp kendini kaldırmaya çalıştı.</p>

    <p>“Zahmet etme,” dedi tek gözlü adam elinde kanlı bıçakla arkasını dönerek. “Sıkı bir şekilde bağlısın.”</p>

    <p>Dişlerini sıkarak Vaelin kendini birazcık havaya kaldırmayı başardı. Çabadan dolayı bütün vücudu titriyordu.</p>

    <p>“Gerçekten güçlüymüşsün!” dedi tek gözlü adam. “Ama yeter.”</p>

    <p>Aynı soğuk uyuşukluk bir kez daha vücuduna yayıldı ve bitkin bir halde tekrar yere düştü.</p>

    <p>“Gücümü hissediyor musun?” Tek gözlü adam Vaelin’in başında duruyordu. “İlk başta korktum. Benim gibi biri bile boşluğa bakınca ürperebiliyor ama korku bir süre sonra kayboluyor.” Üzerinde Frentis’in kanı olan bıçağı havaya kaldırdı. “Artık sırra haizim. Kendimi bütün düşmanlarıma karşı dokunulmaz kılma bilgisine sahibim.” Bir parmağını bıçağın keskin tarafının üzerine koydu, bir damla kan aldı ve ağzına götürdü. “Bu kadar kolay olduğunu kim bilebilirdi ki? Kanun kaçakları arasında kral olmak için çok kan dökmek gerek. Şu son yıllarda bu genç kardeşine duyduğum öfkeyi dindirsin diye çok kan döktüm, çok. Ve kan döktükçe gücüm arttı, şimdi senin kadar güçlü biri bile benim irademe karşı duramıyor. Bana senin kaderinin başka-”</p>

    <p>Caenis ateş duvarının içinden atladı ve iki eliyle birlikte başının üstünde tuttuğu kılıcını adamın omzundan sokup göğsüne kadar yardı. Adam kılıç içine girdikten sonra şaşkın bir şekilde bakmaya başladı.</p>

    <p>“Isı olmadan ateş,” dedi Caenis. “Ateş değildir.”</p>

    <p>Tek gözlü adamın cesedi yere yığılınca Vaelin’in felci geçti ve ateş duvarı birden yok oldu. Vaelin kendisini kaldıran elleri hissetti. Hâlâ uyuşukluktan dolayı titriyordu. Barkus ve Nortah, Frentis’in bağlarını çözüp ağzından tıkacı çıkardılar. Özgür kalan çocuk deliye dönmüş bir şekilde tek gözlü adamın cesedine bakıp nefret dolu küfürler etmeye başladı, bıçağını aldı ve cesede tekrar tekrar sapladı.</p>

    <p>“Seni sefil piç!” diye bağırıyordu. “Beni kesersin he, seni gidi orospu çocuğu!”</p>

    <p>Vaelin diğerlerine onu rahat bırakmalarını işaret etti. Frentis bir süre sonra yorgun düşüp cesedin üzerine doğru kendini bıraktı. Kan içindeydi ve bitkindi.</p>

    <p>“Kardeşim,” dedi Vaelin pelerinini Frentis’in omuzlarına koyarak. “Yaralarına bakılması gerekiyor.”</p>
  </div>
</body>
</html>
