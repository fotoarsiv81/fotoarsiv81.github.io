<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">İkinci Bölüm</h2>

    <p>Yazgüneşi Panayırı’na Renfael şövalyelerinin müsabakalarının eklenmesi nispeten yeni bir olaydı, ama halk arasında kısa bir sürede çok popüler olmuştu. Vaelin tanınmamak için başına kukuleta geçirmiş bir halde kraliyet ailesine ayrılmış yere doğru geçerken izleyiciler çok çekişmeli bir atlı mızrak dövüşünü izliyor, çılgınca bağırıyorlardı. Alanda şövalyelerden biri kıymıklardan oluşmuş bir bulutun içinden yere doğru süzüldü ve rakibi parçalanmış mızrağını izleyicilere doğru havaya kaldırdı.</p>

    <p>“Bir daha ayağa kalkamayacak bir piç daha!” dedi yanakları kızarmış bir adam. Vaelin bu lafı duyunca buraya bir gösteri izlemeye mi yoksa zengin insanların birbirini sakat bırakmalarını mı izlemeye geldiğini merak etti.</p>

    <p>Kapıdaki muhafızlar, Vaelin’i rütbesinin gerektirdiğinden daha fazla eğilerek selamladılar ve Kral’ın içeri girebilmesi için imzaladığı kâğıda kısaca bakarak geçmesine izin verdiler. Kuzeyden döneli daha iki gün olmuştu ama Lonaklara karşı kazandığı zaferi bir efsane haline gelmiş ve çoktan yayılmıştı.</p>

    <p>Silahlarını bıraktıktan sonra içeri girdi ve tek başına Prenses Lyrna’yı görünce şaşırmadı. “Kardeş.” Gülümseyerek Vaelin’i selamladıktan sonra öpmesi için elini uzattı. Vaelin bir an için şaşırdı, zira prenses daha önce hiç böyle bir şey yapmamıştı. Bu, nadiren bahşedilen bir lütuftu ve başkentte toplanmış bütün insanların önünde yapılıyordu. Yine de tek dizinin üstüne çöktü ve dudaklarını kızın eline doğru bastırdı. Kızın teni beklediğinden daha sıcaktı ve his hoşuna gittiği için kendine kızdı.</p>

    <p>“Ekselans,” dedi ve doğruldu. Sesinin ifadeden yoksun bir şekilde çıkması için uğraştı ama tam olarak beceremedi. “Babanız beni çağırdı...”</p>

    <p>Kız elini salladı. “Gelecek. En sevdiği pelerinini kaybetmiş. Bu sıralar o olmadan dışarı çıkmıyor.” Yanındaki sandalyeyi işaret etli. “Oturur musun?”</p>

    <p>Oturdu ve dikkatini şövalyelerin müsabakasına verdi. Alanın iki ucunda, biri üzerinde kartal resmi olan kırmızı beyaz bir bayrağın, biri yeşil zemin üzerine kırmızı bir tilki olan bayrağın altında olmak üzere otuz kişilik iki grup duruyordu.</p>

    <p>“Yakın dövüş, Renfael müsabakalarının doruk noktasıdır,” dedi prenses. “Kırmızı tilki, şurada duran paslı zırhlı Baron Hughlin Banders’ın simgesi. Bir zamanlar Derebeyi Lordu Therous’un hizmetçilerinin başıydı. Kartal ise Derebeyi Lordu’nun vârisi Lord Darnel’e ait. Görünüşe göre bu yakın dövüş aynı zamanda uzun zamandır süregelen bir husumeti çözme niteliğinde.” Yanındaki masadan beyaz, ipek bir eşarp aldı. “Bunu en vahşi olana vermem için bana yalvardılar. Herhalde metal zırhlar içindeki iri adamların birbirlerini bayıltana kadar dövmelerinin kadınsı kalbimi kabartacağını düşünüyorlar.”</p>

    <p>“Emsalsiz bir yanlış değerlendirme, Ekselans.”</p>

    <p>Prenses, Vaelin’e döndü ve güldü. “Senin yapacağın türden değil yani, kardeş.”</p>

    <p>“Öyle olduğunu umuyorum.” Vaelin iki grubun sıraya girmesini, birbirlerini selamlamasını ve atlarını dörtnala sürmeye başlamalarını izliyordu. Kılıç ve gürzlerini sallayarak saldıran adamlar çarpıştığında çıkan metal sesi ve atların kişnemeleri hem Vaelin’i hem de prensesi irkiltti. Çarpışmadan sonra dövüş, atlarından düşen adamların savaşına döndü. Vaelin kural olarak şövalyelerin birbirlerine yalnızca kılıçlarının kabzalarıyla vurmaları gerektiğini biliyordu, ama çoğu adam bu kuralı umursamıyor gibiydi. Kaosun ortasında yerde hareketsizce yatan en az üç adam vardı.</p>

    <p>“Demek savaş bu,” dedi Lyrna.</p>

    <p>“Bir tür.”</p>

    <p>“Peki onun hakkında ne düşünüyorsun? Derebeyi Lordu’nun vârisi hakkında?”</p>

    <p>Vaelin Lord Darnel’in kılıcının kabzasını bir rakibinin miğferine geçirdiğini, adamın miğferinden kan fışkırdığını gördü. “İyi dövüşüyor, Ekselans.”</p>

    <p>“Ama senin kadar iyi değildir tabii. Ve onda senin içgörün de yok, dürüstlüğün de. Kadınlar onu yatağına sahip olduğu güç ve nüfuz için alacaklar, sevgisi için değil. Adamlar onun için parası ya da görev bilincinden dolayı savaşacaklar, bağlı oldukları için değil.” Durdu ve hafif canı sıkılmış gibi bir tavır takındı. “Ve babam benim için iyi bir koca olacağını düşünüyor.”</p>

    <p>“Eminim babanız sizin için en iyi...”</p>

    <p>“Babam ürememi istiyor. Sarayda Renfael’in Derebeyi Lordu’nun kanını taşıyan Al Nieren veletlerinin ciyaklayarak koşturmasını istiyor. İttifakı için gerekli olan son mühür. Babam ve Diyar’a o kadar hizmet ettim, beni yine de üremesi gereken dişi bir domuz olarak görüyor.”</p>

    <p>“Birleşme Öğretisi nettir, Ekselans. Kimse, ne erkek ne kadın, isteği dışında evlenmeye zorlanamaz.”</p>

    <p>“İsteğim...” Prenses acı acı güldü. “Evlenmeden geçirdiğim her yıl, isteklerim de zamanın aşımına uğruyor. Senin kılıcın, bıçakların ve yayın var. Benim silahlarım ise yalnızca zekâm, yüzüm ve rahmimde yatan güç vaadi.”</p>

    <p>Prensesin bu denli açıksözlü olması kaygı vericiydi. Gerginlik, ortak suçlarının bilgisi ne âlemdeydi? <em>Unutma,</em> diye uyardı kendini. <em>Onun ne olduğunu unutma. Ne yaptığımızı.</em> Prensesin gözlerinin dövüşmekte olan Lord Darnel’i izlediğini, adamı tarttığını ve dudaklarını bükmemek için kendini zor tuttuğunu gördü. “Ekselans,” dedi Vaelin. “Sanırım bu buluşmayı evlenme niyetinizin olmadığı bir adam hakkında ne düşündüğümü öğrenmek için siz ayarladınız. Bana anlatacağınız başka bir teoriniz var mı acaba?”</p>

    <p>“Suret katliamını diyorsan, fikrim hâlâ aynı. Ama başka bir değişken daha buldum. Yedinci Nişan diye bir şey duydun mu?”</p>

    <p>Prenses gözlerinin içine bakıyordu ve yalan söylerse anlardı. “Bir hikâye.” Omzunu silkti. “Efsane. Bir zamanlar Karanlık araştırmasına ayrılmış, İtikad’ın bir nişanı varmış.”</p>

    <p>“İnanmıyorsun o zaman?”</p>

    <p>“Tarihi Kardeş Caenis’e bırakıyorum.”</p>

    <p>“Karanlık.” Prenses usulca kelimeyi söyledi. “Büyüleyici bir konu. Tabii sırf batıl inanç, ama tarihsel kayıtlarda tutarlılığı var. Büyük Kütüphane’ye gidip bu konu hakkındaki bütün kitapları ödünç almak istedim. Çoğu eski cildin çalınmış olduğu ortaya çıkınca biraz karışıklık yaratmış oldum.”</p>

    <p>Vaelin yitik şehirde kitapları ateşe atan Kardeş Harlick’i düşündü. “Peki bu efsane, Suret katliamıyla tam olarak nasıl bağlantılı?”</p>

    <p>“Talihsiz olayla ilgili pek çok hikâye var. Hepsini toparlayabilmek için elimden geleni yaptım, gizli gizli tabii. Hikâyeler çoğunlukla saçmalıktan ibaret. Kulaktan kulağa aktarıldıkça abartılar da giderek artıyor, özellikle de seninle ilgili olan kısımlar. Her birinin elinde ölülerin kanını içen büyülü kılıçlar olan, on tane suikastçıyı tek elinle öldürmüş olduğunu biliyor muydun?”</p>

    <p>“Bunu hatırladığımı söyleyemeyeceğim, Ekselans.”</p>

    <p>“Ben de öyle düşünmüştüm. Hikâyeler uydurma olsa da hepsinde ortak bir tema var: Karanlık. Ve daha tuhaf hikâyelerde de Yedinci Nişan’a yapılan atıflar var.</p>

    <p>Vaelin bunca zaman kendine itiraf etmek istememiş olmasına rağmen kızın keskin zekâsını artık inkâr edemiyordu. Önceleri bunun yalnızca adi bir kurnazlık olduğunu düşünmüştü, ama aslında o yalnızca hatırı sayılır bir aklın bir görünüşüydü. Son üç yılda pek çok kez Harlick’in yitik şehirdeki itirafı üzerine düşünmüş, farklı bilgi tutamlarını bir araya getirmeye çalışmıştı ama gözünde hiçbir şey şekillenmiyordu; Suretlerin İtikadlılara ihaneti, Tek Göz’ün gücü, Hentes Mustor’un gözlerinin ardında her ne yaşıyorsa onun tanıdık sesi. Denemesine rağmen hiçbir bağ bulamamıştı. Sürekli tam yakalayacakken ellerinin arasından kayıyormuş gibi hissediyordu. O kadar derindi ki kan şarkısı bile işin içinden çıkamıyordu. <em>Peki ya o? Ve eğer çözerse, bilgi onda güvenli olur mu?</em> Ona güvenme fikri saçmaydı tabii ki. Ama güvenilmez insanlar bile yararlı olabilirdi.</p>

    <p>“Söylesenize, Ekselans,” dedi Vaelin. “Neden hayatını öğrenmeye adamış bir adam, bir kitabı okumayı bitirir bitirmez onu ateşe atsın?”</p>

    <p>Alaycı bir şekilde kaşlarını çattı. “Bu konumuzla alakalı mı?”</p>

    <p>“Olmasaydı sorar mıydım?”</p>

    <p>“Hayır. Herhalde zorunda olmadığın sürece bana bir şey sormazsın.”</p>

    <p>Alanda şövalyeler çarpışmaya hâlâ devam ediyorlardı. Ayakta kalan yaklaşık on tane adam vardı. Lord Darnel, Baron Banders’la silahsız bir kavgaya tutuşmuştu. Baron Banders’ın paslı zırhının sıkılığı, öfkeden gözü dönmüş adamın yırtıcılığını en ufak bir biçimde bile engelleyemiyordu.</p>

    <p>“Eğer o adam gerçekten hayatını öğrenmeye adamışsa,” dedi prenses az önceki sözlerini söylememiş gibi devam ederek, “o zaman bir kitabı yakmayı yine de büyük bir suç olarak görüyor olmalı. Daha önce de kitaplar yakılmıştı. Deli Kral Lakril bir keresinde açıkta büyük bir ateş yakarak Varinshold’daki bütün kitapları yok etmişti ve tebaasında okumayı bilen herkesin hain ve idam edilmesi gereken kimseler olduğunu ilan etmişti. Neyse ki Altıncı Nişan kısa bir süre sonra onu tahttan indirdi. Ama Lakril’in deliliğinde bir hikmet de vardı. Bir kitabın değeri içindeki bilgiden kaynaklanır ve bilgi tehlikeli bir şeydir.</p>

    <p>“Yani kitabı yakmak bilginin yaratabileceği tehlikeyi bertaraf eder.”</p>

    <p>“Belki de. Bu adam bilgin dedin. Ne kadar bilgin?”</p>

    <p>Vaelin bir an duraksadı ve ismini söylemekten çekindi. “Bir zamanlar Büyük Kütüphane’de araştırmacıymış.”</p>

    <p>“Oldukça bilgin demek.” Prenses ağzını büzdü. “Hiçbir kitabı iki kez okumadığımı biliyor muydun? Gerek duymuyorum çünkü. Her bir kelimeyi mükemmel derecede hatırlıyorum.”</p>

    <p>Kızın ses tonu o kadar ifadeden yoksundu ki Vaelin prensesin böbürlenmediğini, basitçe gerçeği söylediğini fark etti. “Yani aynı beceriye sahip bir adamın da kitabı tutmasına gerek kalmaz, özellikle de tehlikeli bir kitapsa. Bir kere okuyunca nasılsa bütün bilgiye sahip olur.”</p>

    <p>Prenses başını salladı. “Belki de adam o bilgiyi yok etmeye değil, muhafaza etmeye çalışıyordu.”</p>

    <p><em>Demek Harlick’in görevi buydu. Büyük Kütüphane’den Karanlık hakkındaki kitapları çalmış. Önce kitapları okuyarak içindeki bilgileri muhafaza etmiş, korumuş, sonra da bilgileri saklamak için kitapları yok etmiş. Ama neden?</em></p>

    <p>“Bana söylemeyeceksin, değil mi?” diye sordu Prenses. “Adamın kim olduğunu. Onu nerede bulduğunu.”</p>

    <p>“Yalnızca denk geldiğim ilginç bir olay...”</p>

    <p>“Benim sana ettiğim kadar senin bana itibar etmediğini biliyorum, kardeş. Benim hakkımda çok iyi şeyler düşünmediğini de biliyorum. Ama benim seninle ilgili olan düşüncem, bana asla yalan söylemeyeceğin yönünde. Söylediklerin sert olabilir, ama hepsi gerçek. Şimdi bana doğruyu söyle, lütfen.”</p>

    <p>Göz göze geldiler ve Vaelin kızın gözlerinde yaşlar görünce şaşırdı. <em>Bu gerçek mi? Olabilir mi?</em> “Size güvenip güvenemeyeceğimi bilmiyorum,” dedi Vaelin. “Bir keresinde beraber berbat bir şey yaptık...”</p>

    <p>“Bilmiyordum!” Fısıldamasına rağmen sesi hiddetliydi. Vaelin’e doğru eğilip konuşmaya devam etti. “Linden bana gelip Martishe’e sefere çıkmak gibi çılgınca bir fikri olduğunu söyledi. Babam da onu bu işe teşvik etmemi söyledi. Linden’a hiçbir söz vermedim. Onu seviyordum, ama insanın kardeşini sevdiği gibi... Onun bana sevgisi ise kardeş sevgisinin ötesindeydi ve duymak istediklerini duyuyordu. Yemin ederim babamın asıl planlarını bilmiyordum. Sonuçta sen de gidiyordun ve senin cinayet işlemeyeceğini biliyordum.” Gözlerinden süzülen yaşlar kusursuz çehresinden döküldü. “Ben olayları araştırdım, Vaelin. Onu senin öldürmediğini, yalnızca acı çekmemesi için ona iyilik yaptığını biliyorum. Sana bu korkunç gerçekleri anlatıyorum çünkü artık bana güvenmelisin. Bugün babamın senden isteyeceği şeyi reddetmek <em>zorundasın.</em>”</p>

    <p>“Benden ne isteyecek?”</p>

    <p>“Prenses Lyrna Al Nieren!” Güçlü, buyurgan bir ses. Bir Kral’ın sesi. Vaelin, Janus’u bir senedir görmemişti. Adam gitgide daha da yaşlanmış, yüzündeki çizgiler artmıştı. Başındaki bakır yelelerin arasına daha çok ak düşmüş, kamburu iyice belirgin olmaya başlamıştı. Ama yine de sesi krallara yaraşır bir sesti. Her ikisi de ayağa kalkıp Kral’ı selamlamak üzere eğildiler ve kalabalığın tamamen sessiz bir şekilde onları izlediğini fark ettiler.</p>

    <p>“Al Nieren kraliyet ailesinin kız çocuğu,” diye devam etti Kral. “Birleşmiş Diyar’ın Prensesi ve tahtın ikinci vârisi.” Kral ince, üzerinde kahverengi benekler olan elini ermin<a href="../Text/Section0058.xhtml#Footnote0011" id="Backlink0011"><sup>[11]</sup></a> kürkünün içinden çıkarıp arkalarındaki alanı işaret etti. “Görevini unuttun.”</p>

    <p>Vaelin, Lord Darnel’in kraliyet ailesine ayrılmış bölümün önünde diz çökmüş bir halde durduğunu gördü. Alandaki baygın şövalyeler taşınıyor, yürüyebilenler sendeleyerek dışarı çıkıyorlardı. Paslı zırhı içindeki Baron Banders da alandan dışarıya taşınanlar arasındaydı. Yaltakçılara yaraşır bir şekilde eğilmiş olmasına rağmen Lord Darnel başını eğmemişti ve miğferini elinde tutuyordu. Gözlerini Vaelin’in gözlerinden ayırmıyor, yoğun ve endişelendirici bir öfkeyle bakıyordu.</p>

    <p>Lyrna çabucak gözyaşlarını sildi ve tekrar eğildi. “Affedersin, baba,” dedi sahte olduğu belli olan bir neşeyle. “Lord Vaelin’le uzun zamandır konuşmuyorduk...”</p>

    <p>“Burada dikkatinizi çekmesi gereken kişi Lord Vaelin değil, leydim.”</p>

    <p>Yüzünden öfkeli bir bakış geçse de bunu çabucak geçiştirip zoraki bir şekilde gülümsedi. “Tabii ki.” Elinde ipek eşarpla döndü ve Lord Darnel’e öne çıkmasını işaret etti. “Güzel dövüştünüz lordum.”</p>

    <p>Lord Darnel resmiyete uygun bir şekilde eğilerek selam verdi ve zırhlı eldivenini eşarbı almak için uzattı. Daha elini öpemeden prenses elini çekince gözle görülür bir biçimde irkildi. Geriye doğru bir adım atıp öfke dolu bakışlarını bir kez daha Vaelin’e doğru çevirdi. “Anladığıma göre, Lord Vaelin,” dedi sesi sinirle titreyerek, “Altıncı Nişan’ın kardeşlerinin düello kabul etmeleri yasakmış.”</p>

    <p>“Doğru, lordum.”</p>

    <p>“Çok yazık.” Şövalye, Kral ve Lyrna’ya bir kez daha eğilerek selam verip arkasına bakmadan uzaklaştı.</p>

    <p>“Parlak çocuk senden pek hoşlanmamış gibi duruyor,” dedi Kral.</p>

    <p>Vaelin, Kral’a bakınca adamın suratında yaptıkları ilk anlaşma sırasında gördüğü ciddi, hesap yapan ifadeyi gördü. “Benden hoşlanılmamasına alışkınım, Ekselans.”</p>

    <p>“Eh, biz seni seviyoruz, değil mi kızım?” diye sordu Kral Lyrna’ya.</p>

    <p>Kız hiçbir duygusunu belli etmeden başını salladı ve konuşmadı.</p>

    <p>“Görünüşe göre biraz fazla hem de. Kızım küçükken, kalbinin kimseye bağlanamayacak kadar soğuk olmasından korkardım. Şimdi ise tekrar donmasını diliyorum, işe bak.”</p>

    <p>Vaelin için utanç duygusu alışılageldik bir şey değildi, bunun ağır bir duygu olduğunu düşündü. “Benimle konuşmak istemişsiniz, Ekselans.”</p>

    <p>“Evet.” Kral bir süre daha Lyrna’ya bakmaya devam etti. “Evet, istiyorum. Tanışman konusunda ısrar ettiğim biri var. Kızım, lütfen burada kal ve halka ne olursa olsun onlardan üstün olduğumuzu hatırlat.”</p>

    <p>Prenses tamamen duygudan yoksun bir şekilde, “Tabii, baba,” dedi.</p>

    <p>Vaelin tek dizi üstüne çöktü, Lyrna elini uzatınca tuttu ve teninin sıcaklığını bir kez daha hissederek öptü. <em>Güvenilmez insanlar bile yararlı olabilir.</em> “Ekselans,” dedi ve ayağa kalktı. Kral’ın orada olduğunun gayet bilincinde bir şekilde kıza, “Haksız olduğunuzu düşünüyorum.”</p>

    <p>“Haksız mı?”</p>

    <p>Bu yaptığı pek çok açıdan yanlıştı. Göreneklere de uygun değildi ama bir adım ileri çıktı, prensesi yanağından öptü ve kulağına şunları fısıldadı: “Karanlık batıl bir inanç değil. Şehrin batı bölgesinde tek gözlü adamın hikâyesini soruştur.”</p>

    <p class="bolum_arasi">* * *</p>

    <p>“Amacın beni sınamak mı, Genç Atmaca?”</p>

    <p>Yanlarında iki muhafızla birlikte yürüyorlardı. Kral ermin cüppesinin eteklerine bastığından paçaları çamur olmuştu. Vaelin adamın kısalmış olduğunu düşündü, başı Vaelin’in omzuna geliyordu.</p>

    <p>“Sınamak mı, Ekselans?”</p>

    <p>Kral çıkıştı. “Benimle oyun oynama evlat!” Kral, Vaelin’e delici bakışlarıyla bakıyordu. “Sakın!”</p>

    <p>Vaelin gözlerini kaçırmadan adama baktı. Kral hâlâ bir baykuş olabilirdi, ama o artık bir fare değildi. “Prenses Lyrna ile olan arkadaşlığım sizi gücendirdi mi Ekselans?”</p>

    <p>“Onunla arkadaşlığın falan yok. Onu görmeye bile tahammül edemiyorsun ve bunun için geçerli sebeplerin var.” Kral başını hafifçe yana eğip gözlerini kıstı. “Sana parlak çocuğu gösterip kıskandırmak istedi, değil mi?”</p>

    <p><em>Keschet.</em> Vaelin prensesle Al Hestian’ın bahçesinde yaptığı konuşmayı hatırladı. <em>Yalancı’nın Saldırısı. Bir aldatmacanın içine başka bir aldatmaca saklamak.</em> Lord Darnel sırf dikkat dağınıklığı yaratmak için oradaydı ve bu babasının beklediği bir şeydi. <em>Bugün babamın senden isteyeceği şeyi reddetmek zorundasın.</em></p>

    <p>Vaelin omzunu silkti. “Herhalde öyledir.”</p>

    <p>“Ona ne dedin? Bir öpücük koparmaya çalışmadığını biliyorum.”</p>

    <p>Vaelin sıkılgan bir şekilde sırıttı. “Ona güzellik ve fırsatların geçici olduğunu söyledim.”</p>

    <p>Kral homurdanıp çamurda bata çıka yürümeye devam etti. “Onu böyle kışkırtmamalısın. İkinizin düşman olmaması Diyar için çok önemli, anlıyor musun?”</p>

    <p>“Anlıyorum, Ekselans.”</p>

    <p>“Onunla evlenmeyecek, değil mi?”</p>

    <p>“Hiç sanmıyorum.”</p>

    <p>“Biliyordum.” Kral bitkin bir şekilde içini çekti. “Keşke çocuk o kadar aptal olmasaydı. Zeki bir kızının olması büyük dert. Zekânın o kadar güzellikle beraber bulunması resmen doğaya ters. Deneyimlerime göre gerçekten çok güzel olan kadınların ya muhteşem bir cazibesi olur ya da çok fena kin tutarlar. Sevgili ayrılmış kraliçemin yani annesinin güzelliği efsaneviydi ve kindar olsa da neyse ki pek zeki sayılmazdı.”</p>

    <p><em>Bu açıksözlülük değil,</em> diye düşündü Vaelin. <em>Yine bir maske... Dürüst gibi görünmeye çalışıp beni başka bir planına sokacak.</em></p>

    <p>Süslü bir şekilde dekore edilmiş bir at arabasının yanına geldiler. Üzerine karmaşık şekiller işlenmiş ve varaklarla süslü arabanın pencereleri siyah kadifeyle örtülüydü. Kral, Vaelin’e kapıyı açmasını işaret etti ve içeri girdi. Basamağı çıkarken sızlandı ve arkasından girmesini söyledi. Kral yumuşak, deri bir koltuğa oturdu ve bir deri bir kemik kalmış elini arkasındaki tahtaya tıklattı. “Saraya! Çok hızlı değil.”</p>

    <p>Dışarıda bir kamçı sesi duyuldu ve dört atın çektiği araba hareket etmeye başladı. “Bir hediyeydi,” dedi Kral. “Araba, atlar. Lord Al Telnar’ın hediyesi, onu hatırlıyor musun?”</p>

    <p>Vaelin, Konsey Odası’ndaki güzel giyimli adamı hatırlıyordu. “Kraliyet İşleri Vekili.”</p>

    <p>“Evet, sahtekâr bir piç değil mi tam? Kardeşinin isyanına karşılık Cumbrael Derebeyi Lordu’nun topraklarının dörtte birini almamı istedi. Tabii çok cömert davranıp yöneticiliği kendisi yapacak ve bütün kiraları kendine alacaktı. At arabası için teşekkür ettim ve onun topraklarının dörtte birini alıp kiralarını Derebeyi Lordu Mustor’a verdim. Ona bir süre şarap ve fahişe sağlamaya yeter. Lord Al Telnar’a da gerçek bir kralın satın alınamayacağını hatırlatmış oldum.”</p>

    <p>Kral elini pelerinin cebine sokup elma büyüklüğünde deri bir kese çıkardı. “Al.” Keseyi Vaelin’e doğru fırlattı. “Bunun ne olduğunu biliyor musun?”</p>

    <p>Vaelin keseyi açınca üzerinde gri bir damar olan büyük, mavi bir taş gördü. “Göztaşı. Büyük bir göztaşı.”</p>

    <p>“Evet, şimdiye kadar bulunmuş en büyüğü hem de. Yetmiş küsur yıl önce büyükbabam, yirminci Asrael Lordu, kuleyi inşa edip ilk topluluğu yerleştirdiği zaman Kuzey Menzili’nin madenlerinden çıkarıldı. Kaç para ettiğini biliyor musun?”</p>

    <p>Vaelin tekrar taşa baktı. Lambanın ışığı pürüzsüz yüzeyi üzerinde parıldıyordu. “Çok para, Ekselans.” Keseyi tekrar kapatıp Kral’a doğru uzattı.</p>

    <p>Yaşlı adam ellerini pelerininin ceplerinden çıkarmadı. “Kalsın. Kral’ın en değerli kılıcına verdiği bir hediye.”</p>

    <p>“Servete ihtiyacım yok, Ekselans.” Ve ben de satın alınmam.</p>

    <p>“Altıncı Nişan’ın bir kardeşi bile bir gün paraya ihtiyaç duyabilir. Lütfen, bunu bir tılsım olarak düşün.”</p>

    <p>Vaelin keseyi beline bağladı.</p>

    <p>“Göztaşı,” diye devam etti Kral, “dünyadaki en değerli madendir. Dünyadaki bütün uluslar göztaşını büyük bir ganimet olarak görürler; Alpirliler, Volarlılar, Uzak Batı’nın tüccar kralları. Ederi gümüş, altın veya elmastan bile daha fazladır ve çok büyük bir kısmı Kuzey Menzili’nden çıkarılır. Diyar’ın başka zenginlikleri de var tabii ki; Cumbrael şarabı, Asrael demiri gibi, ama bu Diyar’ı bir arada tutan iki şey olan donanmam ile Diyar Muhafızları’nı kurmamı sağlayan şey göztaşıdır. Ve Kule Efendisi Al Myrna’nın dediğine göre göztaşı yatakları bitmeye başlamış. Yirmi yıl içinde madencilere kazıp çıkarsınlar diye ödeyecek kadar bile kalmayacakmış. Peki o zaman ne yapacağız, Genç Atmaca?”</p>

    <p>Vaelin omzunu silkti. Ticaret pek anladığı bir konu değildi. “Dediğiniz gibi, Ekselans, Diyar’ın başka zenginlikleri de var.”</p>

    <p>“Ama yeterli değil. Yetmesi için soylu ve halka öyle vergiler koymam lazım ki sonunda beni ve çocuklarımı saray duvarlarından sarkıtmak isterler. Diyar Muhafızları’na rağmen bu topraklarda nasıl sıkıntılar olduğunu gördün, onlar kalmadığı zaman akacak kanı düşün. Hayır, daha fazlasına, baharat ve ipeğe ihtiyacımız var.</p>

    <p>“Baharat ve ipek mi, Ekselans?”</p>

    <p>“Ana baharat ve ipek yolu Erin Denizi’nden geçiyor. Baharatlar Alpir İmparatorluğu’nun güney bölgelerinden, ipek de Uzak Batı’dan geliyor ve İmparatorluk’un kuzey kıyısındaki Alpir limanlarında birleşiyorlar. Limana yanaşan her gemi bu ayrıcalık için İmparator’a ödemede ve kargolarından belli bir miktar paylaşımda bulunmak zorunda. Alpirli tacirler bu sayede zengin oldu, hatta bazıları Batı’nın Tüccar Kralları’ndan bile daha zengin oldu ve bunun için İmparator’a vergi ödüyorlar.”</p>

    <p>Vaelin giderek daha da huzursuz oluyordu. <em>Bunu düşünüyor olamaz.</em> “Bu ticareti bizim limanlarımıza çekmek mi istiyorsunuz?” diye sordu Vaelin.</p>

    <p>Yaşlı adam başını iki yana salladı. “Bizim limanlarımız sayıca çok az ve kapasiteleri de düşük. Kıyılarımıza çok fırtına vuruyor ve ticareti yakalayamayacak kadar kuzeydeyiz. İstiyorsak almamız gerekecek.”</p>

    <p>“Ekselans, pek tarih bilmem ama bu Diyar ya da herhangi bir Derebeylik’in Alpir işgaline ya da yağmasına uğradığını hiç hatırlamıyorum. Halklarımız arasında kan yok. Öğretiler bize savaşın yalnızca toprak, yaşam ya da İtikad’ı savunmak için yapılabileceğini öğütler.”</p>

    <p>“Alpirliler Tanrıya tapanlardan değil mi? İtikad’ı inkâr eden koca bir imparatorluk.”</p>

    <p>“İtikad yalnızca kabul edilebilir, zorla kabul ettirilemez, özellikle de bir imparatorluk söz konusuysa.”</p>

    <p>“Ama onlar Tanrılarını buraya getirip İtikad’ımızı baltalamak için planlar yapıyorlar. Her yerde casusları var. Tüccar kimliğine bürünmüş casusları inkâr fısıltılarına yol açıyor ve gençlerimizi Karanlık ayinleriyle kirletiyor. Ve bu süre içinde de ordularını büyütüyorlar ve İmparator gemiler inşa etmeye devam ediyor.”</p>

    <p>“Bunlar doğru mu?”</p>

    <p>Kral hafifçe güldü ve gözleri parıldadı. “Olacak.”</p>

    <p>“Bütün Diyar’ın bu saçmalığa inanmasını mı bekliyorsunuz?”</p>

    <p>“İnsanlar her zaman inanmak istedikleri şeye inanırlar, doğru olsun olmasın. Suret katliamını hatırla, bütün İnkârcılar ve İnkârcı olduğundan şüphelenilen kişiler sırf söylentilerden dolayı isyanlar sırasında katledildi. Onlara doğru yalanı verirsen inanırlar.”</p>

    <p>Araba tıkırdayarak şehrin kuzey bölgesinin parke taşlı zemininde ilerlerken Vaelin sessizce Kral’a baktı. Duyduğu şeyler ürperticiydi. <em>Ortada yalan falan yok, bunların hepsini gerçekten yapmaya niyetli.</em> “Benden ne istiyorsunuz, Ekselans? Bunu neden benimle paylaşıyorsunuz?”</p>

    <p>Kral kemikli ellerini iki yana açtı. “Tabii ki kılıcına ihtiyacım var. Diyar’ın en ünlü savaşçısı olmadan savaşa giremem, değil mi? İtikad’ın kılıcını İnkârcılar İmparatorluğu’na götürmeyi reddedersen halk ne düşünür?”</p>

    <p>“Bu Diyar’ın hiçbir anlaşmazlığı olmayan bir halka sırf yalanlara dayanarak savaş açmamı mı istiyorsunuz?”</p>

    <p>“Kesinlikle.”</p>

    <p>“Peki bunu neden yapayım?”</p>

    <p>“Gücün sadakatin de ondan.”</p>

    <p>Linden Al Hestian’ın boynundaki kesikten kan akarken mermer kadar beyaza dönen suratı... “Sadakat, tedbirli olmayanları entrikalarınıza uydurabilmek için kullandığınız başka bir yalan.”</p>

    <p>Kral kaşlarını çattı. Önce sinirli gibi görünse de sonra güldü. “Tabii ki öyle. Kral olmanın ne demek olduğunu zannediyorsun?” İfadesi hızlı bir şekilde ciddileşti. “Yaptığımız anlaşmayı unutuyorsun. Ben emrediyorum, sen uyguluyorsun. Hatırladın mı?”</p>

    <p>“Anlaşmamızı çoktan çiğnedim, Ekselans. Martishe’te bana emrettiğiniz şeyi yapmadım.”</p>

    <p>“Ama yine de Al Hestian Öte’ye sen onun boynunu kesince gitti.”</p>

    <p>“Acı çekiyordu. Acı çekmesini engellemek zorundaydım.”</p>

    <p>“Evet, fazlasıyla uygunmuş.” Kral canı sıkılmış gibi elini salladı, bu konu artık ilgisini çekmiyordu. “Fark etmez, bir anlaşma yaptın. Sen benimsin, Genç Atmaca. Nişan’a olan bağın bir kurgu, bunu benim kadar sen de biliyorsun. Ben emrediyorum, sen uyguluyorsun.”</p>

    <p>“Alpir İmparatorluğu’na karşı değil, hayır. Göztaşının bitmesinden daha iyi bir bahane olmadan olmaz.”</p>

    <p>“Bana karşı mı geliyorsun?”</p>

    <p>“Evet. İsterseniz beni idam ettirin. Kendimi savunmayacağım. Entrikalarınızdan yoruldum.”</p>

    <p>“Seni idam ettirmek mi?” Janus kahkaha attı. “Ne kadar asilce, özellikle de artık böyle bir şey yapmamın halkın isyanına ve İtikad’la savaşa girmem demek olduğunu bildiğin düşünülürse. Zaten kızım da benden yeterince nefret ediyor.”</p>

    <p>Kral birden pencerenin önündeki kadife örtüyü çekti ve dışarı bakınca yüzü aydınlandı. “Dul Nornah’ın fırını!” Eliyle tekrar tahtaya tıklattı ve kral sesini yükseltti. “DUR!”</p>

    <p>Kral arabadan çıkarken kendilerine eşlik etmiş olan iki Atlı Muhafız’ı eliyle uzaklaştırdı ve Vaelin’e dönüp büyümüş de küçülmüş bir çocuk gibi sırıttı. “Gel bakalım, Genç Atmaca. Şehirdeki, hatta Derebeylik’teki en güzel hamur işlerini yapıyor. Yaşlı bir adamın zaafı işte.”</p>

    <p>Dul Nornah’ın fırını sıcaktı ve içerisi buram buram ocaktan yeni çıkmış ekmek kokuyordu. Kadın, Kral’ı görünce aceleyle tezgâhın arkasından çıktı. Nornah uzun boylu, tıknaz bir kadındı, ısıdan dolayı kızarmış yanakları ve saçlarında un benekleri vardı. “Ekselans! Efendim! Naçizane işletmeme tekrar geldiniz!” dedi coşkulu bir biçimde. Garip bir biçimde eğildikten sonra müşterilere omuz ata ata Kral’ın yanına doğru ilerlemeye başladı. “Çekilin! Kral’a yol açın!”</p>

    <p>“Leydim.” Kral elini tutup öpünce Nornah’ın yanakları daha da kızardı. “Buraya uğrama fırsatı bulduğumda tepmemeye çalışıyorum. Ayrıca Lord Vaelin de merak etmiş. Kek yiyecek zaman bulamıyor pek, değil mi kardeş?”</p>

    <p>Kadının gözlerinin ona hayran bir şekilde bakışını ve şimdi tek dizi üstüne çökmüş müşterilerin kaçamak bakışlarını gören Vaelin bu gereksiz hayranlık gösterisi için onlardan neredeyse nefret edecekti. “Kekler hakkındaki bilgim gerçekten sınırlı, Ekselans,” dedi ve can sıkıntısının ses tonundan anlaşılmamış olduğunu umdu.</p>

    <p>“Mamullerini bize gösterebileceğin bir arka odan vardır belki de?” dedi Kral dul kadına. “İşine daha fazla engel olmak istemem.”</p>

    <p>“Tabii ki, Ekselans. Tabii ki.”</p>

    <p>Kadın onları fırının arka tarafına götürüp depo gibi bir odaya soktu, içeride duvarların önündeki raflarda un dolu çuvallar ve kavanozlar, odanın ortasında da bir masa ve sandalyeler vardı. Sandalyelerin birinde balık etli, ucuz ve cırtlak renkli elbise giyen bir kadın oturuyordu. Saçını ve dudaklarını kırmızıya boyamıştı ve bluzu iri göğüslerine dikkat çekecek kadar açıktı. Kral içeri girince kadın eğildi ve selam verdi. “Ekselans.” Sesi kaba sabaydı, sesli harfleri yutuyordu. Sokaklardan bir ses.</p>

    <p>“Derla,” diye selamladı onu Kral ve tekrar fırıncıya döndü. “Zencefilli kurabiye alalım, Hanım Nornah. Ve mümkünse biraz da çay.”</p>

    <p>Dul kadın eğildi, odadan çıktı ve kapıyı arkasından sertçe kapadı. Kral bir sandalyeye oturdu ve kadına ayağa kalkmasını işaret etti. “Derla, bu Vaelin Al Sorna, Altıncı Nişan’ın meşhur kardeşi ve Diyar’ın Kılıcı. Vaelin, bu Derla, meşhur olmayan bir fahişe ve benim için çalışan oldukça özel bir casus.”</p>

    <p>Kadın dudaklarında hafif bir gülümsemeyle uzun süre Vaelin’e tartan gözlerle baktı. “Şeref duydum, lordum.”</p>

    <p>Vaelin başını hafifçe eğdi. “Leydim.”</p>

    <p>Kadının gülümsemesi bütün suratına yayıldı. “Pek sayılmaz.”</p>

    <p>“Boşuna cilve yapma, Derla,” dedi Kral. “Kardeş Vaelin İtikad’ın gerçek bir hizmetkârı.”</p>

    <p>Kadın tek kaşını kaldırıp dudağını büktü. “Yazık. En iyi işlerimi Nişan’dakilerle yapıyorum. Özellikle de Üçüncü Nişan, pek azgın o kitap kurtları.”</p>

    <p>“Çok tatlı değil mi?” diye sordu Kral. “Keskin zekâya sahip bir kadın ve ahlak ya da vicdan denen bir şey yok. Arada bir de oldukça hiddetlenebiliyor. Şu taciri kaç kere bıçaklamıştın Derla, unutmuşum.”</p>

    <p>Vaelin kadının suratına baktığında ifadesiz suratında yalan görmedi. “Elli civarı, Ekselans.” Vaelin’e göz kırptı. “Beni dövüp öldürmek sonra da cesedimi sikmek istedi.”</p>

    <p>“Evet, pis bir sapıktı,” dedi Kral. “Ama zengindi de ve divanda popüler biriydi. Senin ne kadar yararlı olabileceğini anlar anlamaz sözde intiharını ve salıverilmeni ayarlamak oldukça masraflı oldu.”</p>

    <p>“Bunun için her daim minnettar olacağım, Ekselans.”</p>

    <p>“Olmalısın da. Görüyorsun ya Vaelin, tebaasının arasından yetenekli insanları bulup onları yararlı olabilecekleri bir işe koymak bir kralın görevidir. Dört Derebeylik’te de Derla gibi yerleştirdiğim gizli insanlar var ve hepsi direkt olarak bana rapor veriyor. Yüklü miktarda altın kazanıyorlar ve çabalarıyla bu Diyar’ın güvenliğinin sağlandığını bilmek de onlara tatmin duygusu veriyor.” Kral birden yorgun bir şekilde çenesini avucuna koydu ve kapadığı gözlerini ovdu. “Geçen haftaki raporun,” dedi Derla’ya. “Lord Vaelin’e de anlat.”</p>

    <p>Derla başıyla onayladı ve resmi bir tonda konuşmaya başladı. “Prensur’un yedinci gününde Öfkeli Aslan tavernasının arkasındaki bir ara sokakta durmuş, İnkârcıların Yükselen tarikatından insanlar tarafından çok sık girilip çıkıldığını bildiğim bir evi gözlüyordum. Gece yarısına doğru eve uzun bir adam, bir kadın ve on beş yaşlarında bir çocuğun da bulunduğu birtakım insanlar girdi. Onlar eve girdikten sonra ben de kömür kaydırağından mahzene girdim. Mahzendeyken üstteki odada düzenlenen sapkınca ayinlerin seslerini duyabiliyordum. Yaklaşık iki saat sonra buluşmanın sona ermek üzere olduğunu düşünerek çıktım ve tekrar ara sokağa döndüm. O üç kişinin de bir süre sonra evden çıktığını gördüm. Uzun adamı gözüm bir yerden ısırıyordu, bu yüzden onları takip etmeye karar verdim. Şehrin kuzey bölgesine gittiler ve Bekçi’nin Dönemeci’ndeki değirmeni gören büyük bir eve girdiler. Adam içeri girince içerideki kandillerin ışığında adamın suratını gördüm: Lord Kralyk Al Sorna, eski Savaş Lordu ve Diyar’ın İlk Kılıcı.”</p>

    <p>Vaelin’e ifadesiz bir şekilde baktı. Kral tıraşsız çenesini sıvazladı. “Hep böyle değildi, biliyor musun?” dedi. “İnkârcılarla olan durum. Ben çocukken aramızda yaşarlardı, insanlar onlardan sakınırlar, ama hoş görürlerdi. İlk kılıç eğitmenim bir Arayan’dı, çok da iyi bir adamdı. Nişanlar insanları onlara karşı uyarırlar ama tatbiklerini yasaklamayı savunmazlardı. Sonuç olarak biz de sürgün edilmiş bir milletiz, bu kıyılara asırlar önce bizi İtikad’ımız ve Tanrılarımızdan dolayı öldürmek isteyenler tarafından sürülmüştük. Tabii İtikad hep baskın, inançlar sıralamasında ilk sıradaydı ama diğerleri de buna saygı duyarak yaşıyorlardı, İtikadlıların arasında bu durumu sevmeyen kişiler olsa da halkın çoğu umursamıyordu. Sonra Kızıl El geldi.”</p>

    <p>Kral’ın eli boynundaki soluk kırmızı işaretlere gitti ve gözleri daldı. “Bıraktığı izden dolayı Kızıl El adı veriliyordu, boynun bir pençeyle parçalanmışa benzerdi, izler belirdi mi ölmüş olduğunu anlardın. Düşünsene Vaelin, birkaç ay içinde yerle yeksan olan bir diyar. Tanıdığın bütün erkek, kadın, çocuk, zengin veya yoksul bütün insanları gözünün önüne getir, sonra yarısının öldüğünü düşün. Onları, gözlerinin önünde delirten, dövündüren ve çığlıklar atarken iç organlarını kusturan bir hastalıktan ölürken canlandır. Cesetler saman balyaları gibi üst üste yığılıyordu ve hiç kimse güvende değildi. Korku, tek inanç haline geldi. Sonra insanlar bunun sıradan bir veba olmadığını düşünmeye başladılar. Hayır, bu olamazdı. Bunun içinde Karanlık parmağı olmalıydı. Ve böylece gözlerimiz İnkârcılara çevrildi. Onlar da bizim kadar acı çekiyorlardı ama sayıca daha az oldukları için daha az acı çekiyorlarmış gibi görünüyordu. Şehirlerde çeteler oluştu ve İnkârcıları avlayıp öldürmeye başladılar. Bazı tarikatlar tamamen yok edildi ve inançları onlarla birlikte yok oldu, geri kalanlar ise gölgelere çekildi. Kızıl El geçtiği zaman ortada bir tek İtikad ve Cumbrael’in Tanrısı kalmıştı. Diğerleri saklanıyor, karanlıkta tapınıyor ve ortaya çıkmaktan korkuyorlardı.”</p>

    <p>Kral gözlerini kırpıştırıp tartan gözlerle Vaelin’e döndü. “Görünüşe göre baban sağlıksız uğraşlar edinmiş, Genç Atmaca.”</p>

    <p>Kan şarkısı sert bir şekilde ve yüksek sesle geri döndü. Daha önce hiç bu kadar güçlü ve anlamının kesin olduğunu duymamıştı. Bu odada büyük bir tehlike vardı. Casusluk yapan fahişenin bilgisi tehlikeliydi. Kral’ın planları tehlikeliydi. Ama en tehlikeli şey kan şarkısının bizzat kendisiydi, zira her ikisini de öldürmesini söylüyordu.</p>

    <p>“Benim babam yok,” dedi sıktığı dişlerinin arasından Vaelin.</p>

    <p>“Olabilir. Ama bir kız kardeşin var. Karakale’de Dördüncü Nişan’ın kendisine göstereceği özenden sonra dili koparılmış bir biçimde duvarlardan sarkıtılmak için biraz genç değil mi? Herhalde annesini de yanındaki kafese koyarlar. Açlıktan zayıf düşüp kargalar canlı canlı etlerini yemeye gelene kadar ne dedikleri anlaşılmadan birbirleriyle konuşurlar. Daha iyi bir sebep istiyordun. Al bakalım.”</p>

    <p>Kendisininki gibi siyah gözler, kışbaharı toplayan küçücük eller. <em>Küçükken annem senin gelip bizimle yaşayacağını ve abim olacağını söylemişti.</em></p>

    <p>Kan şarkısı ulumaya başladı. Elleri titriyordu. <em>Daha önce hiç kadın öldürmemiştim,</em> diye düşündü. <em>Ya da bir kral.</em> Yaşlı adamın esneyip ağrıyan dizlerini ovmasını izledi. Kırılgan boynunu tutup ince bir dal gibi kırmak çok kolay olurdu. <em>Çok tatmin edici olurdu...</em></p>

    <p>Yumruklarını sıktı, titremesini durdurdu ve ağır ağır masada oturmaya devam etti.</p>

    <p>Ve kan şarkısı öldü.</p>

    <p>“Açıkçası,” dedi Kral masaya dayanarak ayağa kalkarken, “kekleri ben bekleyemeyeceğim. Lütfen siz yiyin ama benim ikramım.” Kemikli elini Vaelin’in omzuna koydu. <em>Bir baykuşun pençesi.</em> “Sanırım Suret Arlyn seninle görüşmek istediğinde ona ne söyleyeceğini sana dikte ettirmeme gerek yok, değil mi?”</p>

    <p>Vaelin kan şarkısının döneceğinden korktuğu için ona bakmadan sert bir şekilde başını salladı.</p>

    <p>“Harika. Derla, lütfen bir süre daha kal. Eminim Lord Vaelin’in çok sorusu vardır.”</p>

    <p>“Elbette, Ekselans.” Adam çıkarken kadın bir kez daha eğilerek selam verdi. Vaelin oturduğu yerden kalkmadı.</p>

    <p>“Oturabilir miyim lordum?” diye sordu Derla.</p>

    <p>Vaelin cevap vermeyince kadın Vaelin’in karşısına oturdu. “Senin kadar önemli bir lordla tanışmak büyük bir zevk,” diye devam etti. “Pek çok lordla daha önce iş yaptım. Ekselans alışkanlıklarıyla çok ilgileniyor, ne kadar vahşilerse o kadar iyi olduğunu söylüyor.”</p>

    <p>Vaelin hiçbir şey söylemedi.</p>

    <p>“Senin hakkındaki bütün hikâyeler gerçek mi acaba?” dedi kadın. “Şimdi seni gördüm ya, doğru olabileceklerini düşünmeye başladım.” Vaelin’in konuşmasını bekledi ve cevap alamayınca huzursuzca kıpırdandı. “Dul fırıncının pastaları getirmesi de amma uzun sürdü.”</p>

    <p>“Pasta gelmiyor,” dedi Vaelin. “Ve benim sorum falan da yok. Seni burada öldüreyim diye bıraktı.”</p>

    <p>Vaelin kadının gözlerine bakınca ilk defa samimi bir duygu gördü: Korku.</p>

    <p>“Eminim dul Nornah cesetlerden kurtulma konusunda marifetlidir,” dedi Vaelin. “Sanırım Kral yıllar içinde hiçbir şeyden şüphelenmeyen pek çok aptalı buraya getirmiştir. Bizim gibi.”</p>

    <p>Kadın önce kapıya, sonra Vaelin’e baktı. Ağzını büzdü ve onu provoke etmeye çalışacaktı ama sonra vazgeçti, sözleriyle onu etkileyemeyeceğini biliyordu. “Savunmasız değilim.”</p>

    <p>“Bir tane korsenin içinde, bir tane de sırtında bıçak var. Eminim başındaki tokanın ucu da çok sivridir.”</p>

    <p>“Beş yıldır Kral Janus’a sadakatle hizmet ediyorum-”</p>

    <p>“Umurunda bile değil. Sahip olduğun bilgi çok tehlikeli.”</p>

    <p>“Param var...”</p>

    <p>“Servete ihtiyacım yok.” Birden belindeki göztaşının ağırlığını hissetti. “Hem de hiç.”</p>

    <p>“Eh.” Kadın arkasına yaslandı, kollarını bıraktı ve bacaklarını açtı. Hafif bir gülümsemeyle, “En azından beni sonra değil önce sikme nezaketini göster.”</p>

    <p>Vaelin gülmek istese de başaramadı. Bakışlarını çevirip ellerini masanın üzerinde kavuşturdu. “Benden korkmana gerek yok ama ondan korkmalısın. Şehirden, mümkünse Diyar’dan uzaklaş. Bir daha da geri gelme.”</p>

    <p>Kadın yavaşça ayağa kalktı, dikkatli bir şekilde kapıya yürüdü ve bir eli sırtına, bir eli de kapı kulpuna uzandı. Kapının kulpunu çevirdikten sonra arkasına dönüp, “Baban senin gibi bir oğula sahip olduğu için çok şanslı, lordum,” dedi ve kapının yağlanmamış menteşeleri gıcırdayarak kapanana kadar çoktan gitmişti.</p>

    <p>“Benim babam yok,” dedi Vaelin boş odaya usulca.</p>
  </div>
</body>
</html>
