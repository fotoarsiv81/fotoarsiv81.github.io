<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Sekizinci Bölüm</h2>

    <p>Beşinci Nişan’ın kapısında Kardeş Sellin, Vaelin’e, “Kardeş Sherin hâlâ güneyde,” dedi ve gözleri Barkus ve Nortah’ın taşıdığı baygın Frentis’e kaydı. “Onun yerine Usta Harin bakıyor. Gelin, kardeşler.” Kapıyı ardına kadar açtı ve içeri girmelerini işaret etti. “Sizi ona götüreyim.”</p>

    <p>Usta Harin’in Frentis’in yaralarını dikip pansuman yapması bir saatten fazla sürdü. Çocukların sürekli soru sorup bir şey bilmeden verdiği tavsiyeler can sıkıcı olduğunda, belli bir zaman sonra onları tedavi odasından çıkartmıştı. Suret Elera koridorda onları bekliyordu.</p>

    <p>“Gününüz zor geçmiş, kardeşler,” dedi. “Yemek salonunda sizin için yemek hazırlandı.”</p>

    <p>Etraflarında Beşinci Nişan’dan pek çok kişi olduğundan sessizce yemek yediler. Şifacılar mavi pelerinli asık yüzlü yabancıları izliyordu. Birkaç tanıdık sima Vaelin’e selam verdi ama Vaelin başıyla kısaca selamlarına karşılık vermekle yetindi. Masaları yemek doluydu ama Vaelin’in iştahı yoktu. Tek gözlü adamın ona yaptığı şeyin ne olduğunu bilmiyordu ama eli hâlâ titriyordu ve Frentis’in bağlı ve kan içinde olduğu o an aklından çıkmıyordu.</p>

    <p>Yaklaşık bir saat sonra Suret Elera tekrar yanlarına geldi. “Usta Harin kardeşinizin iyileşeceğini söyledi. Ama bu süre içinde birkaç gün bizimle kalması gerekecek.”</p>

    <p>“Uyanık mı, Suret?” diye sordu Vaelin.</p>

    <p>“Usta Harin onu ilaçla uyutmuş. Sabaha uyanmış olur. O zaman görebilirsiniz.”</p>

    <p>“Teşekkürler, Suret. Nişan’ımıza haber verilmesini rica edebilir miyim? Suret Arlyn raporumu bekliyordur.”</p>

    <p>Suret, Kardeş Sellin’i Altıncı Nişan Hanesi’ne gönderdi ve çocuklara doğu kanadında bir oda verdi. Vaelin, Frentis’in yanında beklemekte ısrar edince Caenis de ona katıldı. Diğerleri uyumaya gidince, Caenis zaman geçirmek için bütün silahlarını çıkarıp yere serdi ve tek tek bezle temizlemeye başladı. Çizik’e de ahırda boş bir yer verilmişti. Verilen yemeği yememişti ve sürekli uluyordu. Çocuklar köpeğin ağlamasını duvarlara rağmen duyuyorlardı.</p>

    <p>Vaelin, tek gözlü adamın Frentis’in vücudunu kesmek için kullandığı uzun hançeri incelemeye başladı. Hançer aslında Caenis’in hakkıydı ama Caenis yüzünü buruşturup bıçağı beğenmediğini söylemişti. Vaelin de bıçağı birden almaya karar vermişti. Nerede yapılmış olduğu belli değildi ama güzel bir hançerdi. Keskin tarafı güzel dövülmüştü ve kabza başındaki top çok hoş duruyordu. Kabzayla kılıcın keskin bölümünü ayıran parçanın üzerinde yabancı harflerle bir şeyler yazılıydı. Denizin öbür tarafından olduğu belliydi. Demek Tek Göz’ün parmakları uzundu.</p>

    <p>“Ateş illüzyondu,” dedi Vaelin. Sesi kendine Kardeş Makril’in ateş ve katliam hikâyeleri anlatırkenki yavan sesini anımsattı.</p>

    <p>Caenis silahlarından başını kaldırıp başıyla onayladı ama işini yapmaya, silahları silmeye devam etti.</p>

    <p>“Karanlık,” dedi Vaelin. “Kan, ona güç veriyordu. Cesetler bu yüzden oradaydı.”</p>

    <p>Caenis yine başını salladı ama Vaelin’e bakmadan elindeki bıçağı temizlemeye devam etti.</p>

    <p>Tek gözlü adamın karşısındaki âcizliği aklına gelince Vaelin’in elleri tekrar titremeye başladı. Öte yandan Caenis âciz değildi. Caenis, Karanlık’tan doğan ateşin içinden atlayıp onu meydana çıkaran adamı biçmişti. <em>Bana anlattığından çok daha fazlasını biliyorsun, kardeşim,</em> diye düşündü Vaelin. <em>Hep böyle oldu.</em> “Aramızda sır yok,” dedi.</p>

    <p>Caenis işini yapmayı bıraktı. Bir an gözlerini kaldırıp Vaelin’e baktığında, Vaelin arkadaşının gözlerinde hep gördüğü şefkat ve saygının dışında bir şey, gücenmişlik gördü.</p>

    <p>Kapı açıldı ve içeri Suret Elera’yla Usta Sollis girdi. “Sizin dinleniyor olmanız gerekiyor,” dedi Sollis ve Frentis’e bakmak için yatağın yanına gitti. Frentis’in göğsü ve kollarındaki kanlı sargılara baktı. “İz kalacak mı, Suret?”</p>

    <p>“Kesikler derindi. Usta Harin beceriklidir, ama...” Ellerini iki yana açtı. “Yapabileceğimiz ancak bu kadar. Neyse ki kaslarına bir şey olmamış. Yakın zamanda gücünü toplar.”</p>

    <p>“Bunu yapan adam öldü mü?” diye sordu Sollis, Vaelin’e.</p>

    <p>“Evet, Usta.” Vaelin, Caenis’i işaret etti. “Kardeşimin eliyle.”</p>

    <p>Sollis, Caenis’e baktı. “Adam becerikli miydi?”</p>

    <p>“Silah konusunda değil, Usta.” Caenis çekingen bir şekilde Suret Elera’ya doğru baktı.</p>

    <p>“Rahatça konuş,” dedi Sollis.</p>

    <p>Usta Sollis’e Nişan Hanesi’nden ayrıldıklarından itibaren olan her şeyi anlattı: Siyah Yaban Domuzu’na girmelerini, şehrin altında tek gözlü adamla karşılaşmalarını. “Adam Karanlık konusunda bilgiliydi, Usta. Bir ateş illüzyonu oluşturdu ve Kardeş Vaelin’i yalnızca iradesiyle bağladı.”</p>

    <p>“Ama seni bağlamadı?” diye sordu Sollis bir kaşını kaldırarak.</p>

    <p>“Hayır. Sanırım yaptığı şeyin illüzyon olduğunu anlamam onu şaşırttı.”</p>

    <p>“Öldüğüne emin misin?”</p>

    <p>“Öldü, Usta,” diyerek temin etti onu Vaelin.</p>

    <p>Usta Sollis ve Suret Elera kısa bir süre birbirlerine baktılar.</p>

    <p>“Duyduğuma göre Suret oldukça kibar davranıp size bir oda vermiş,” dedi ve tekrar Frentis’e döndü. “Dinlenmeyi reddederseniz bunu hakaret olarak algılar.”</p>

    <p>Odadan gönderildiklerinin farkına varan Vaelin ve Caenis ayağa kalkıp kapıya doğru gittiler. “Olanları başka kimseye anlatmayın,” dedi Sollis tam kapıdan çıkacaklarken. “Ve şu kahrolası köpeğini susturmak için bir şey yapın!”</p>

    <p class="bolum_arasi">* * *</p>

    <p>Sabah olunca Sollis, Tek Göz’ün mekânına ve kadim İtikad tapınağına nasıl gidildiği hakkında ayrıntılı bir açıklama istedi. Vaelin ona eşlik etmek isteyince Sollis reddetti. Tarifin yeterli olduğunu hissedince onlara Nişan Hanesi’ne dönmelerini söyledi.”</p>

    <p>“Kardeş Frentis...” diye başlıyordu Vaelin ama Sollis sözünü kesti.</p>

    <p>“Siz ait olduğunuz yerde antrenman yaparken de iyileşebiliyor. Kılıç Sınavı’na yalnızca sekiz hafta kaldı ve hiçbiriniz hazır değilsiniz.”</p>

    <p>Usta Sollis olmadan Nişan Hanesi’ne dönmek üzere yola çıkacaklarken Sollis onları son kez kimseye bir şey anlatmamaları konusunda uyardı ve ardından araştırma yapmak üzere yola koyuldu. Çizik’i Beşinci Nişan Hanesi’nden ayırmak için çok uğraşmaları gerekti. Vaelin, köpeğe kendi adımlarını takip ettirmek için akla karayı seçti.</p>

    <p>Kuledeki odalarına döndüklerinde, Vaelin odalarının yokluğunda küçülmüş olduğunu hissetti. Korku ve gizemle geçen gecenin sonunda çocuk odası gibi gelmişti ama kendisini çocuk gibi hissetmeyeli uzun zaman olmuştu. Eşyalarını yerleştirdi ve dar yatağına yattı. Gözlerini kapadığında tek gözlü adamın ateş duvarını ve Frentis’in işkence edilmiş halini gördü. <em>Çok şey öğrendiğime inanıyordum,</em> diye düşündü. <em>Ama hiçbir şey bilmiyorum.</em></p>

    <p class="bolum_arasi">* * *</p>

    <p>Frentis’in grubundan çocuklar gelip sürekli sorular soruyorlardı ama Vaelin, Usta Sollis’in lafını dinledi ve Frentis’e Kır Sınavı sırasında bir aslanın saldırmış olduğunu söyledi. Beşinci Nişan Hanesi’nde tedavi görüyordu ve birkaç gün içinde dönecekti. Nişan’a döndüğünde Sollis kendi araştırmaları hakkında hiçbir şey söylemedi ve Suret konuşmak için onları çağırmadı. Frentis’in kaçırılması da Nişan tarihinde yaşanmamış gibi yapılan bir başka olay olacaktı. <em>Nişan savaşır, ama çoğu zaman gölgede savaşır.</em> Yıllar geçtikçe Vaelin, Usta Sollis’in sözlerinde giderek daha çok gerçeklik payı olduğunu düşünmeye başladı.</p>

    <p>Geri döndüğünde Frentis de başına gelenler hakkında konuşmadı. Eğitimine öyle bir zindelikle devam ediyordu ki kendini aşırı zorlayıp çektiği acıyı göz ardı edince Tek Göz’ün kendisine vermiş olduğu zarara başkaldırmış olacağını düşünüyor gibiydi. Ruh hali de değişmişti; daha az gülümsüyordu ve eski konuşkan hali gitmiş, çoğunlukla susan biri olmuştu. Asabi bir hal almıştı ve ustalar daha çok geçmeden onu birkaç kavgadan çıkarttı. Grubundaki diğer çocuklar bile ondan çekiniyor gibiydi. Yalnızca Çizik ve Vaelin’le olduğu zamanlarda eski hali biraz geri geliyordu. Çizik’in artık büyümüş yavrularını eğitirken oldukça enerjik bir haldeydi. Yine de başına gelenler hakkında hiç konuşmuyordu. Vaelin birkaç kez derisindeki yaraların üzerinden eliyle geçtiğini ve düşünceli olduğunu görmüştü. Sanki olanların anlamını çözmeye çalışıyordu.</p>

    <p>“Acıyor mu?” diye sordu Vaelin bir Eltrian akşamı. Yavrular, günü Usta Hutril’le iz peşinde geçirmişlerdi ve kafeslerine atılan etlere tembelce uzanıyorlardı.</p>

    <p>Frentis hızlı bir şekilde elini giysisinin içinden çekti. “Biraz. Zaman geçtikçe daha az. Suret Elera bir merhem verdi, biraz işe yarıyor.”</p>

    <p>“Benim hatamdı...”</p>

    <p>“Unut gitsin.”</p>

    <p>“Suret’e söylemiş olsaydım...”</p>

    <p>“Unut gitsin dedim!” Frentis köpeklere bakıyordu ama suratı gerilmişti. En sevdiği yavru Kesici bu durumu hissetti ve gelip Frentis’in elini yalayıp endişeli bir şekilde havladı. “Öldü,” dedi Frentis biraz daha sakin bir şekilde. “Ve ben yaşıyorum. Yani unut. Onu iki kez öldüremeyiz.”</p>

    <p>İçkaleye doğru beraber yürüdüler. Kış bitiyor ve ağaçlar baharın yeşil tonuna bürünüyor olsa da hava serindi, Vaelin ve Frentis pelerinlerine iyice sarındılar.</p>

    <p>“Bir dahaki aya Kılıç Sınavı var,” dedi Frentis. “Endişeli misin?”</p>

    <p>“Neden, endişelenmem mi lazım?”</p>

    <p>“Üçünü de iki dakikadan az sürede harcarsın diye bütün bıçaklarım üzerine iddiaya girdim bile. Ben sonrası için diyorum. Seni gönderecekler, değil mi?”</p>

    <p>“Sanırım.”</p>

    <p>“Sence ben de onaylandığımda beraber görev yapmamıza izin verirler mi? İyi olurdu öyle.”</p>

    <p>“Bence de ama seçimi biz yapamıyoruz. Birbirimizi bir daha görene kadar epey zaman geçecek, o kesin.”</p>

    <p>Vaelin, Frentis’in diyeceklerinin bitmediği hissettiğinden bir süre avluda gezindi. “Ben...” dedi, sonra durdu ve huzursuzca kıpırdandı. “Buraya geldiğim zaman benim adıma konuştuğun için minnettarım,” dedi bir süre sonra. “Nişan’da olmaktan mutluyum. Sanki kaderim bu. Başıma gelen şeylerden dolayı üzülmemen lazım yani, tamam mı? Şu andan itibaren ne olursa olsun kendini kötü hissetme ve başım belaya girse bile koşup gelme.”</p>

    <p>“Benim başım derde girse sen aynısını yapmaz mıydın?”</p>

    <p>“O farklı.”</p>

    <p>“Hayır, tamamen aynı.” Arkadaşça Frentis’in omzuna vurdu. “Biraz dinlen, kardeşim.”</p>

    <p>Birkaç adım atmıştı ki Frentis’in fısıltısı onu durdurdu. “Bekleyen bizi yok edecek.”</p>

    <p>Arkasına dönüp baktığında Frentis’in pelerinine sarınıp kollarını göğsünde kavuşturmuş olduğunu gördü. Vaelin’in gözlerine bakmaya çekiniyordu.</p>

    <p>“Ne?” diye sordu Vaelin.</p>

    <p>“Öyle dedi.” Frentis acı çekiyormuş gibi irkildi ve Vaelin, çocuğun Tek Göz’ün ellerinde gördüğü işkenceyi tekrar yaşadığını fark etti. “İstediği şeyleri söylemeyince sinirlendi. Sınavlar, edindiğimiz beceriler hakkında sorular sordu. Bize Karanlık bilgisi verildiğini zannediyor gibiydi. Aptal piç. Hiçbir şey söylemeyecektim zaten. O yüzden beni kesmeye devam etti ve, ‘Bekleyen, değerli Nişan’ınızı yok edecek, evlat,’ dedi.”</p>

    <p><em>Bekleyen...</em> “Ne anlama geldiğini söyledi mi?”</p>

    <p>“Beni tekrar kesmeye başlayınca bayılmışım. Siz çıkageldiğinizde beni daha yeni ayıltmayı başarmıştı.”</p>

    <p>“Bunu Suret’e anlattın mı?”</p>

    <p>Frentis başını iki yana salladı. “Ama neden bilmem. Senin dışında kimseye anlatmamam gerektiğini hissettim.”</p>

    <p>Vaelin ürperdi ve bunun nedeninin soğuk olmadığını biliyordu. Bir an için kendini tekrar Kır Sınavı’nda, Mikehl’i öldüren adamların kurbanlarının kimliği hakkındaki konuşmalarını dinlerken buldu. <em>Diğeri... Diğerinin ne dediğini duydun. Tüylerim tiken tiken oldu.</em></p>

    <p>“Başka kimseye anlatma,” dedi Vaelin. “Tek Göz sana hiçbir şey söylemedi.” Frentis’in pelerininin içinde ürperdiğini görünce zoraki gülümsedi. “Adam deliydi. Sözcükleri hiçbir anlama gelmiyor. Ama bu aramızda kalsa daha iyi olur. Kardeşlerimize söylesek bizimle dalga geçerler.”</p>

    <p>Frentis başını sallayıp uzaklaşmaya başladı. Hâlâ pelerinine sarılıydı ve Vaelin parmaklarının yaralarının üstünde geziniyor olduğunu düşündü. <em>Bu gece rüya görecek mi?</em> Vaelin birden suçluluk ve pişmanlıkla doldu. <em>Keşke Tek Göz’ü ben öldürebilseydim.</em></p>
  </div>
</body>
</html>
