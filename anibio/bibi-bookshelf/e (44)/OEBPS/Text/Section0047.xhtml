<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Altıncı Bölüm</h2>

    <p><em>Kırmızı Şahin</em>’in gidişinden sonra günler gergin bir tekdüzeliğe girdi. Vaelin, her sabah konağa gidip kapıda Kardeş Gilma’yla konuşuyordu. Hastalığa sonradan yakalanan bir tek kızın hizmetçisi olmuştu. Otuzlu yaşlarında olan kadının haftanın sonuna kadar ölmesi bekleniyordu. Kız ise genç olmasından dolayı direnç gösteriyordu ama içinde bulundukları ayı çıkarması pek olası değildi.</p>

    <p>“Peki ya sen, kardeş?” diye soruyordu her sabah Vaelin. “Sen iyi misin?”</p>

    <p>Kadın ışıl ışıl gülümseyip hafifçe başını sallıyordu her seferinde. Vaelin bir gün kapıya geldiğinde onu görememekten korkuyordu.</p>

    <p>Salgın olduğu duyulduğu zaman şehirdeki herkes korkuya kapıldı, ama verilen tepkiler farklıydı. Zengin vatandaşların çoğu değerli eşyalarını toplayıp yakın akrabalarıyla bir araya gelmiş ve en yakın kapıya gidip çıkmalarına izin verilmesini talep etmişler, bu işe yaramayınca bazıları rüşvet teklif etmiş, bazıları da tehditler savurmuştu. Rüşvet vermeyi teklif edenler planlarının suya düştüğünü gördüklerinde geceleyin özel korumaları ve hizmetçileriyle birlikte kapıya tekrar gitmişlerdi. Kurtlakoşanlar adamları kolaylıkla etkisiz hale getirip Caenis’in kriz çıktığında olacakları öngörerek hazırlattığı karargâha götürmüşlerdi. Neyse ki kimse ölmemişti, ama şehrin üst tabakası kendilerine yapılan hareketten ötürü kinci bir tutum takınmışlardı. Bazıları kendilerini evlerine kapatıp hiç kimseyi içeri almamışlar, mülklerine fazla yakından geçenlere ok ve kurmalı yayla saldırmışlardı.</p>

    <p>Parasal olarak daha kötü durumda olanlar da eşit derecede korku duyuyorlardı ama metanet gösterdiklerinden dolayı isyan çıkmamıştı. İnsanların çoğu normal işlerine devam ediyordu, ama tabii sokakta ve komşularında mümkün olduğu kadar az zaman geçirmeye çalışıyorlardı. Hepsi düzenli yapılan muayeneler sırasında dehşete kapılıyordu. Şehirdeki kimsede hastalığa rastlanmamıştı ama Kardeş Gilma bunun bir an meselesi olduğundan emin gibi duruyordu.</p>

    <p>“Kızıl El geçmişte de liman kasabalarında başlamıştı,” demişti bir sabah Kardeş Gilma, “deniz üzerinden gemilerle taşınmıştı. Buraya da böyle gelmiş olduğuna şüphe yok. Vali Aruan’ın dediğine göre kızı limana gidip gemileri izlemeyi severmiş. Eğer hastalığa yakalanmış başka birisi varsa, bunun bir denizci olma ihtimali oldukça yüksek.”</p>

    <p>Şehir sakinleri kadar korkmasına rağmen askerleri için daha çok endişelendiğini fark etti. Kurtlakoşanlar’ın disiplini bozulmamış olsa da diğer askerler huzursuzdu. Kont Marven’in Nilsaellileri ile Cumbrael okçuları arasında birkaç kavga çıkmıştı. Kavganın sonucunda her iki taraftan birtakım askerler de kötü bir şekilde yaralanınca kavgayı başlatanları kırbaçlatmak durumunda kalmıştı. Diyar Muhafızları’nın arasından bazı askerler kaçmıştı. Lord Al Cordlin’in Mavi Alakargalar grubundan beş kişi kendilerini Untesh’e kadar idare edecek miktarda yemek çalıp gitmişlerdi. Vaelin adamları çölde ölüme bırakmak istese de diğerlerinin ibret alması için bir şey yapması gerektiğini biliyordu. Gözcü grubunu toparladı ve Barkus’la beraber adamların peşine düşmelerini söyledi. Vaelin, adamları herkesin gözü önünde asmak istemediği için Barkus’a adamları bulduğu yerde öldürmelerini söylemişti ve Barkus iki gün sonra adamların cesetleriyle geldi. Duvarda bekleyen muhafızlar mesajı alsın ve arkadaşlarına iletsin diye cesetleri ana kapının yanında yaktırdı. Mesaj basitti: Hiç kimse hiçbir yere gidemez.</p>

    <p>Öğleden sonraları duvarları ve kapıları gezip, açık bir şekilde rahatsız oldukları belli olsa da adamları kendisiyle konuşmaya zorluyordu. Diyar Muhafızları ona oldukça saygı duyuyorlar, ama aynı zamanda korkuyorlardı. Nilsaelliler huysuzdu, Karanlıkkılıç’ı görmenin bile Cumbraellileri tiksindirdiği belliydi, ama hepsiyle zaman geçirip aileleri ve savaştan önceki hayatları hakkında sorular soruyordu. Adamlar, kumandanları özel bir günde askerleriyle sohbet ederken kendilerine bir soru sorulduğunda verilen klasik, kısa cevapları veriyorlardı, ama Vaelin aralarındaki mesafeyi önemsemiyordu. Önemli olan askerlerin onu görmeleri ve korkmadığını fark etmeleriydi.</p>

    <p>Bir gün batı kapısının yakınlarında Bren Antesh’e denk geldi. Bir elini güneşten korunmak için kaldırmış, üzerlerinde süzülen bir kuşu izliyordu.</p>

    <p>“Akbaba mı?” diye sordu Vaelin.</p>

    <p>Her zamanki gibi Cumbrael lideri resmi bir selam vermedi. Bu durum Vaelin’i hiç rahatsız etmiyordu. “Atmaca,” dedi Antesh. “Daha önce görmediğim bir tür. Cumbrael’deki tez-kanadı andırıyor.”</p>

    <p>Bölük komutanları arasında krize en sakin tepkiyi veren kişi Antesh’ti. Adamlarını yatıştırıp tehlikede olmadıklarına dair onları temin etmişti. Sözünün ağırlığı olduğu belliydi zira okçularından hiçbiri kaçmaya yeltenmemişti.</p>

    <p>“Sana teşekkür etmek istiyordum,” dedi Vaelin. “Adamlarının disiplini için. Sana çok güveniyor olmalılar.”</p>

    <p>“Sana da güveniyorlar, kardeş. Neredeyse nefretleri kadar.”</p>

    <p>Vaelin bu konuda konuşmanın pek anlamlı olmayacağını düşündü. Antesh’in yanına gelip sırtını mazgallı sipere dayadı. “Kral’ın senin Derebeyliği’nden bu kadar asker alabilmesine şaşırdığımı söylemeliyim.”</p>

    <p>“Sentes Mustor, Derebeyi Lordu’nun yerine geçer geçmez ilk işi günlük yay antrenmanını ve bundan dolayı verilmekte olan aylık maaşı kaldırmaktı. Adamlarımın çoğu çiftçi ve maaş, gelirlerinin önemli bir kısmını oluşturuyordu. O olmadan çoğu, ailelerini besleyebilecek durumda değildi. Kral Janus’a karşı özel bir nefret besliyor olabilirler, ama nefretle çocuklarının karnını doyuramazsın.”</p>

    <p>“On Kitap’ınızın içindeki şu Karanlıkkılıç’a gerçekten inanıyorlar mı?”</p>

    <p>“Siyah Ok ve Şaşmazkılıç’ı katlettin.”</p>

    <p>“Hentes Mustor’u aslında Kardeş Barkus öldürdü. Ve Martishe’te öldürdüğüm adamın Siyah Ok olup olmadığını hâlâ bilmiyorum.”</p>

    <p>Cumbrael komutanı omzunu silkti. “Ne olursa olsun, Dördüncü Kitap’ta Karanlıkkılıç’ı Tanrıya inanan birinin öldürmeyeceği yazar. Ve söylemeliyim ki kardeş, tasvirlere uyuyorsun. Karanlık kullanımına gelince... Kim bilir?” Antesh azar veya tehdit işiteceğini düşünerek çekinir gibi oldu.</p>

    <p>Vaelin konuyu değiştirmenin uygun olacağını düşündü. “Peki ya sen? Çocuklarının karnını doyurabilmek için mi geldin?”</p>

    <p>“Benim çocuğum yok. Eşim de. Yalnızca yayım ve giydiğim elbiselerim var.”</p>

    <p>“Kral’ın verdiği altınlara ne oldu? Altınların da var.”</p>

    <p>Antesh tedirgin olmuş gibi arkasını dönüp başını kaldırdı ve atmacayı aradı. “Kaybettim.”</p>

    <p>“Duyduğuma göre her adama peşinen yirmi altın ödeniyormuş. Kaybetmek için biraz fazla bir miktar.”</p>

    <p>Antesh arkasını dönmedi. “Bir şey mi lazımdı, kardeş?”</p>

    <p>Kan şarkısı hafif bir huzursuzlukla mırıldanıyordu. Yaklaşmakta olan bir uyarının tiz sesi değildi, yalnızca adamın onu aldattığını bildiriyordu. <em>Bir şey saklıyor.</em> “Karanlıkkılıç hakkında daha fazla şey öğrenmek istiyorum,” dedi Vaelin. “Bana anlatır mısın?”</p>

    <p>“Bu, On Kitap hakkında daha fazla şey öğrenmen anlamına geliyor. Ruhunun bu tarz bilgilerle kirlenmesinden korkmuyor musun? İtikad’ının söküleceğinden?”</p>

    <p>Cumbraellinin sözleri Vaelin’in aklına Hentes Mustor’u getirdi ve Tahtı Zorla Alan’ın gözlerindeki suçluluk ve deliliği tekrar gördü. Kan şarkısının mırıltısı çoğaldı. <em>Onu tanıyor muydu? Takipçilerinden biri miydi?</em> “Herhangi bir bilginin insanın ruhunu kirletebileceğini düşünmüyorum. Ve Şaşmazkılıç’a da söylediğim gibi, İtikad’ım sökülemez.”</p>

    <p>“İlk Kitap, Cihan Atası’nın sevgisinin gerçekliğini duymak isteyen herkese anlatın der. Tekrar buluştuğumuzda dilersen sana anlatırım.”</p>

    <p class="bolum_arasi">* * *</p>

    <p>Akşamları Ahm Lin’in dükkânına gidiyordu. Eşi çay koyarken öldürecekmiş gibi Vaelin’e baktıktan sonra taş ustası ona şarkının usulleri hakkında açıklamalar yapıyordu.</p>

    <p>“Benim halkım buna Gök Müziği adını verir,” demişti bir gece. Dükkânda, kurt heykelinin yanında küçük porselen kâselerden çay içiyorlardı. Vaelin dükkâna her geldiğinde kurdun giderek sinir bozacak kadar daha gerçek göründüğünü düşünüyordu. Ustanın karısı Vaelin’i evin kendisine sokmuyordu, orası kadının çay koyduktan sonra her zamanki gibi kendi başına kaldığı yerdi. Vaelin bir keresinde çayı kendisinin de dökebileceğini söylemek gibi bir hata yapmıştı ve bunun sonucunda kadın ona o kadar sert bir bakış atmıştı ki kadının çayı zehirlemiş olabileceğinden korkup Ahm Lin’in içmesini beklemişti.</p>

    <p>“Halkın mı?” diye sordu Vaelin. Taş ustasının Uzak Batı’dan gelmiş olduğunu anlamıştı ama Uzak Batı hakkında bildiği şeyler, oranın denizcilerin hikâyelerinin ötesinde olduğu, bitmek bilmeyen tarlalar ve büyük şehirlerle kaplandığı ve Tüccar Krallar’ın yöneticiliğinde altında yürütüldüğüydü.</p>

    <p>“Müşfik ve büyük Tüccar Kral Lol-Than’ın hükmü sırasında Chin-Sah adlı bir köyde doğmuşum. Lol-Than olağandışı yeteneklerin değerini iyi bilen bir adamdı. Benim yeteneğimi köy ihtiyarları öğrendiği zaman on yaşımda ailemden alınıp kralın divanına getirildim. Orada Gök Müziği üzerine eğitim aldım. Çok ev hasreti çektiğimi hatırlıyorum ama hiç kaçmayı denemedim. Yasalara göre oğulun hainliğinin ucu babaya da dokunuyordu ve ben kurallara karşı geldim diye onun acı çekmesini istemedim. Ama onun dükkânına dönüp tekrar taşla uğraşmayı da çok istiyordum. Babam da taş ustasıydı işte.”</p>

    <p>“Karanlık senin yurdunda utanılacak bir şey değil mi?”</p>

    <p>“Kesinlikle değil. Bir lütuf, Gök’ten gelen bir hediye olarak görülüyor. Yetenekli bir çocuğu olan aileler kendileriyle gurur duyarlar.” Suratı asıldı. “Ya da böyle söyleniyordu.”</p>

    <p>“Yani sana şarkı öğretildi mi? Nasıl kullanılacağını, nereden geldiğini biliyorsun.”</p>

    <p>Ahm Lin üzgünce gülümsedi. “Şarkı öğretilecek bir şey değil kardeş ve hiçbir yerden gelmiyor. Şarkı bizim benliğimiz. Şarkın senin içinde yaşayan başka bir canlı değil, bizzat sen.”</p>

    <p>“Kanımın şarkısı,” diye mırıldandı Martishe’te Nersus Sil Nin’in söylediği sözcükleri.</p>

    <p>“Bu isimle anıldığını da duymuştum ve gayet uygun bir isme benziyor.”</p>

    <p>“Peki öğretilemiyorsa sana ne öğrettiler?”</p>

    <p>“Kontrolü, kardeş. Bu da herhangi bir şarkıya benziyor. İyi şarkı söyleyebilmek için antrenman yapmalı, bilemeli ve kusursuzlaştırmalısın. Öğretmenim Shin-La adında yaşlı bir kadındı. O kadar yaşlıydı ki etrafa bir sedyeyle taşınırdı ve resmen burnunun dibini göremezdi. Ama şarkısı...” Anılar aklında canlanınca başını iki yana salladı. “Şarkısı ateş gibiydi. O kadar parlak ve yüksek sesle yanardı ki hem kör hem sağır olmuş gibi hissederdin. Bana ilk defa şarkı söylediğinde neredeyse bayılıyordum. Kahkaha atıp bana Fare demişti, küçük Şarkıcı Fare, halkımın dilinde Ahm Lin.”</p>

    <p>“Sert bir hocaya benziyor,” dedi Vaelin ve aklına Usta Sollis geldi.</p>

    <p>“Evet sertti, ama bana öğretecek çok şeyi olmasına rağmen az zamanı vardı. Bizim yeteneğimiz çok ender bulunur kardeş. Öğretmenim, Tüccar Kral’a ve ondan önceki kral olan babasına hizmetle geçen uzun ömrü boyunca başka bir şarkıcıyla hiç tanışmamış. Onun yerine ben geçecektim. Dersleri zor ve acı vericiydi. Bana vurmak için bir sopaya ihtiyacı yoktu. Şarkısıyla bana yeterince zarar verebiliyordu. Önce doğru söylemeyle başladık. İçeri biri bir tür suç işlemiş iki adam getiriliyordu. Her ikisi de masum olduklarını söylüyorlardı ve öğretmenim bana kimin suçlu olduğunu soruyordu. İlk başta çok yanlış yapıyordum ve her seferinde şarkısının ateşiyle beni kamçılıyordu. ‘Gerçek, şarkının özüdür Fare,’ derdi. ‘Gerçeği duyamazsan hiçbir şeyi duyamazsın.’”</p>

    <p>“Gerçeği duyma dersinde ustalaştıktan sonra dersler daha da karmaşık bir hale gelmeye başladı. Bir hizmetçiye değerli bir mücevher ya da süs eşyası verilir ve saray içinde bir yere saklaması söylenirdi. Akşam olana kadar bulamazsam kaybolduğu için cezalandırılırdım. Sonra başka bir antrenman başladı. Avlulardan birinde bir grup insan bağıra bağıra konuşarak gezerdi ve içlerinden birinde bir hançer bulunurdu. Beş dakika içerisinde kimde olduğunu bulamazsam öğretmenimin şarkısı beni yaralardı, zira o hançer de ustamızı yaralamakta kullanılabilirdi. Bana hep hatırlattığı gibi her şeyi ona borçluydum ve onu utandırmak sonsuza kadar utanç içinde yaşamam anlamına gelirdi.”</p>

    <p>“Tüccar Kral şarkından mı yararlandı?”</p>

    <p>“Evet. Ticaret, Uzak Batı’nın kanıdır ve ticaretle uğraşanlar büyük adam, hatta kral olurlar. Başarılı ticaret de bilgi gerektirir, özellikle de başka insanların saklı kalmasını istediği bilgiler.”</p>

    <p>“Casus muydun?”</p>

    <p>Ahm Lin başını iki yana salladı. “Yaptığım yalnızca büyük ve zengin adamların iş meselelerine tanık olmaktı. İlk başlarda Lol-Than beni taht odasının köşesinde oturturdu, ben de çocuklarıyla oyun oynardım; birisi sorduğunda da kralın vesayetinde olduğumu, uzaktan bir kuzeninin yetim çocuğu olduğumu söylerdim. Tabii zaman içinde insanlar kralın piçi olduğumu düşünmeye başladılar ki bu da divanda önemsiz de olsa şerefli bir konumdur. Ben oyun oynarken insanlar gelip gider, kralın sarayını önemsiz varlıklarıyla kirlettikleri için farklı düzeylerde özürler dilerler ve saygılarını sunarlardı. Adamın kıyafetleri ne kadar iyi ve maiyeti ne kadar fazlaysa insanlar o kadar önemsiz olduklarını iddia ediyorlardı. Bunun karşılığında Lol-Than bunu hakaret olarak algılamadığı yönünde onları temin ederdi ve daha gösterişli bir şekilde buyur edemediği için özürlerini sunardı. Ziyaretlerinin gerçek sebebi ortaya çıkana kadar yaklaşık bir saat, bazen daha çok zaman geçerdi ve neredeyse her zaman konu paraydı. Bazıları ödünç almak isterdi, bazılarına kral borçluydu ve hepsi de daha fazlasını istiyordu. Ve onlar konuşurken ben dinlerdim. Kral cevap vermek için onları bekletme nezaketsizliğini gösterdiği için özür dileyip çok çabuk bir şekilde kararını vereceği yönünde temin ederdi ve bana gelip konuşma sırasında Gök Şarkısı’nın ne şakıdığını sorardı.</p>

    <p>“Daha çocuktum ve bu meselelerin önemleri konusunda bir fikrim yoktu, ama şarkımın bir adamın neden yalan söylediğini, aldatmaya çalıştığını ya da nefretini gülümsemeler ve saygı gösterilerinin arkasında sakladığını bilmesine gerek yoktu. Lol-Than elbette sebebini biliyordu ve bildiği için kâr mı zarar mı edeceğini kestirebiliyordu. Tabii bazen adamı öldürtmesi de gerekebiliyordu.</p>

    <p>“Hayatımı böyle yaşıyordum. Tüccar Kral’ın sarayında yaşıyor, Shin-La’dan ders alıyor ve şarkımın gerçeğini Lol-Than’a anlatıyordum. Birkaç tane arkadaşım vardı, onlar da muhafızım olarak atanmış saray mensuplarıydı. Aptallardı, çocukları için divandan parayla yer satın almış küçük tüccar ailelerin mutlu ama sorgulamayan çocuklarıydı. Zaman içinde oyun arkadaşlarımın özellikle aptal olduklarından dolayı seçildiğini öğrendim, kurnaz veya zeki olmamaları gerekiyordu. Zeki arkadaşlar benim düşüncelerimi sivriltip bu lüks ve bolluk içindeki hoş hayatın gerçekte süslü bir kafes olduğunu ve benim de içindeki bir köle olduğumu düşünmeme yol açabilirlerdi.</p>

    <p>“Ödüller de vardı tabii, erkekliğe adım atıp gençliğin tutkuları beni esir aldığında... Kız istersem kız, erkek istersem erkek. İstediğimde güzel şaraplar ve her tür keyif verici iksirler, ama asla şarkımın sesini köreltecek kadar içemezdim. Lol-Than’ın çocuklarıyla oynayamayacak kadar büyüdüğümde kâtiplerinden biri oldum. Her görüşmede en az üç kâtip bulunurdu ve böylece kimse benim hattatlığımın kötü ve okunmaz olduğunu fark etmezdi. Kafesimdeki hayat basitti. Etrafımdaki duvarların ötesindeki dünyanın çileleri beni etkilemezdi. Sonra Shin-La öldü.”</p>

    <p>Ahm Lin daldı ve yüzünü keder sardı. “Bir Şarkıcı için bir başka Şarkıcı’nın ölüm şarkısını duymak kolay bir şey değil. O kadar yüksek sesliydi ki nasıl olup da bütün dünyanın duyamadığına şaşmıştım. Öfke ve pişmanlık dolu çığlık başımı döndürüp beni boşluğa düşürmüştü. Bazen beni de kendisiyle birlikte götürmek istediğini düşünüyorum, ama garezi olduğu için değil, görev bilincinden ötürü. Son şarkısını dinlediğimde Lol-Than’a olan bağlılığının bir yalan olduğunu öğrendim. O kadar büyük bir yalandı ki bana öğretmenlik yaptığı bütün o yıllar boyunca bunu şarkısından uzak tutmayı başarmıştı. Son şarkısı ustasından hiç kaçamamış bir kölenin çığlığıydı ve beni burada yalnız başıma bırakmak istemiyordu. Ve bana şarkıdan doğan bir şey gösterdi, bir görüntü. Yerle bir olmuş, üzerinde dumanlar tüten, etrafa cesetlerin saçıldığı bir köy. Kendi köyüm”</p>

    <p>Ahm Lin başını iki yana salladı. Ses tonu o kadar hüzün yüklüydü ki Vaelin bu hikâyeyi dinleyen ilk kişi olduğunu fark etti. “O kadar körmüşüm ki,” dedi Ahm Lin bir süre sonra. “Yeteneğimin değerinin kimsenin bundan haberi olmamasında yattığını fark edememişim. Lol-Than ve yerine geçeceğim yaşlı kadın dışında kimse bilmiyormuş. Shin-La’nın derslerimizde kullandığı bütün o insanlar, bütün suçlu olduğundan şüphelenilen insanlar ve hizmetçiler, yüzlercesi. Benim yeteneğimin ne olduğunu bilerek yaşamalarına izin verilemezmiş. Sırf etraflarında olarak onları öldürmüştüm.</p>

    <p>“Shin-La’nın beni çektiği boşluktan çıkıp uyandığımda ruhumda yeni bir hissin yandığını fark ettim.” Vaelin’e döndü. Kendi deliliğini anımsamıştı ve gözlerinde garip bir parıltı vardı. “Nefreti bilir misin, kardeş?”</p>

    <p>Vaelin sabah sisinde gözden kaybolan babasını, Prenses Lyrna’nın gözyaşlarını ve Kral’ın boynunu kırmamak için kendini ne kadar zor tuttuğunu düşündü. “İtikad Öğretimiz nefretin, ruhun yükü olduğunu söyler. Bunun doğru olduğunu kendim de deneyimledim.”</p>

    <p>“İnsanın ruhuna yük olduğu doğru, ama aynı zamanda özgürleştirebilir de. Nefretimle silahlanıp Lol-Than’ın beni içeri aldığı görüşmelerden bazılarında söylenen şeyleri özenle not almaya başladım. Topraklarının ne kadar geniş olduğunu, binlerce gemiye sahip olduğunu ve daha binlercesini istediğini anlamaya başlıyordum. Altın, değerli taşlar ve diğer madenlerin nerelerden çıktığını, gerçek servetinin nerede olduğunu, yaptığı her ticari işlemde taahhüt olarak kullandığı binlerce dönüm dolusu buğday ve pirinç tarlalarının yerini öğrendim. Öğrendikçe araştırdım ve kâğıtlarıma çizdiğim büyük ticaret ağında bir kusur aramaya başladım. Öğrenip araştırarak dört senem geçti. Divanın lüks hayatının dikkatimi dağıtmasına izin vermedim. Artık gardiyanım olduğunu bildiğim arkadaşlarım, yeni edindiğim hevesimin tehlikeli olduğunu düşünmediler. Bütün bu zaman boyunca şarkımın gerçekliği asla şaşmadı ve Lol-Than’ın benden istediği her şeyi sadık bir şekilde yaptım. Her aldatmaca ve her sırrı açıkladım, her ortaya çıkardığım aldatmaca ve sahtekârlıkla bana güveni arttı. Sırf ona doğruyu söyleyen birinden daha fazlası oldum. Zamanla öyle bir adama yaraşır derecede güvenilir bir sekreter oldum. Daha fazla bilgi edindim, ağ daha da dallanıp budaklandı, araştırmaya ve beklemeye devam ettim ama hiçbir şey bulamadım. Tüccar Kral işini çok iyi biliyordu, ağı mükemmeldi. Ona söylediğim bütün yalanlar çabucak yakalanabilirdi ve ardından da öldürülürdüm.</p>

    <p>“Bazen bir tane hançer alıp sırtına saplamayı düşünürdüm, sonuçta bunun için çok fırsatım vardı ama gençtim ve nefretle dolup taşsam da yaşamayı çok seviyordum. Bir korkaktım ve hapishanesinin büyüklüğünü öğrendikçe tutsaklığım daha da ağır geliyordu. Umutsuzluk kalbimi çürütmeye başlamıştı. Kendimi tekrar zevklere verdim, şarap, uyuşturucu ve ette kaçış aradım. Yabancılar gelmeseydi o zevkler sonum olurdu.</p>

    <p>“Lol-Than’ın sarayında geçirdiğim yıllar boyunca hiç yabancı görmemiştim. Hikâyeler duymuştum ama tabii. Doğudan gelen, siyah veya beyaz tenli yabancılar hakkında duyduğum hikâyelerden medeniyet görmemiş yabancıların Tüccar Kral’ın huzurunda bulunmalarının bile bir hakaret olduğunu ve buna yalnızca kargolarının çok değerli olduğu için tahammül edildiğini öğrenmiştim. Lol-Than’la görüşmeye gelen grup garip kıyafetler giyiyor ve anlaşılmaz bir dil konuşuyordu. Görenekler konusunda ise tamamen bilgisizlerdi. Bunları garipsemiştim. Ve en şaşırtıcı olan şey de içlerinden bir kadının şarkısı olmasıydı.</p>

    <p>“Tüccar Kral’ın huzurunda bulunmaya izni olan kadınlar; onun eşleri, kızları ve cariyeleriydi. Benim yurdumda kadınlar iş yapmazlar ve mülk sahibi olmalarına da izin verilmez. Tercümanın dediğine göre o kadın soyluydu ve Tüccar Kral’ın huzuruna çıkmasına izin vermemek onun halkının büyük bir hakaret sayacağı bir hareketti. Lol-Than o yabancıları kabul salonuna aldığı için elde edeceği kârın çok büyük olduğunu düşünmüştüm.</p>

    <p>“Tercüman konuşmaya devam ediyordu ama onun dedikleri bir kulağımdan girip diğerinden çıkıyordu. Aklımı kadının şarkısı dolduruyordu ve kendimi ona bakmaktan alamıyordum. Çok güzel bir kadındı, kardeş, ama bir leopar nasıl güzelse o da öyle güzeldi. Gözleri ışıl ışıldı, siyah saçları abanoz ağacını andırır bir şekilde parlıyordu ve şarkımı duyunca acımasız bir şekilde büktüğü dudaklarında bir gülümseme oluştu.</p>

    <p>“‘Demek çekik gözlü domuzun kendi Şarkıcı’sı varmış,’ dedi şarkısı ve şuh kahkahasını duyunca ürperdim. Güçlüydü, bunu hissedebiliyordum, şarkısı benimkinden güçlüydü. Shin-La’nın şarkısı onunkine denk olabilirdi ama benimki değildi. Farenin karşısına bir kedi çıkmıştı ve çaresizdi. ‘Bana ne anlatabilirsin, acaba?’ diye şakıdı aklımın içinde. Şarkısı derinlere daldı, anılarıma ve hislerime kolaylıkla ulaştı, bütün nefretimi ve planımı gördü. Bunları görünce sevinçli, muzaffer bir şekilde söyledi. ‘Bir de Konsey bana bunun zor olacağını söylemişti,’ dedi şarkısıyla. Bakışlarını bir süre daha üzerimde tuttu. ‘Tüccar Kral’ın ölmesini istiyorsan, ona teklifimizi reddetmesini söyle.’ Sonra gitti. Aklımdan çıktı ve geriye yalnızca kesin bir ürperme kaldı. Buraya teklif ettikleri şeyi reddettiği takdirde Lol-Than’ı öldürmeye gelmişti ve onu öldürmek <em>istiyordu,</em> görüşmelerin sonucu onun için hiçbir anlam ifade etmiyordu. Dünyanın öbür ucundan buraya kan için gelmişti ve almasına engel olunmayacaktı.”</p>

    <p>Ahm Lin hissettiği acıyı anımsayınca yüzü gerildi. “Bazen şarkı diğerlerinin akıllarına dokunmamızı sağlar. Yıllar içinde binlerce insanın aklına dokunmuşumdur, ama kadının düşüncelerinin kara lekesiyle karşılaştırılabilecek bir şey bile hissetmedim. Sonraki yıllarda kâbuslar gördüm. Katliam görüntüleri, acımasızca bir ustalıkla işlenen cinayetler, korkudan donmuş suratlardaki çığlıklar, erkekler, kadınlar, çocuklar... Ve hiç görmediğim yerleri gördüm, anlayamadığım dilleri duydum. Bazı anılarını bana bıraktığını fark edene kadar delirdiğimi zannettim. Bunu ya kayıtsızlıktan yapmıştı ya da rastgele bir kötülük olsun diye. Çoğu, zaman içinde geçti. Ama şimdi bile bazı geceler çığlık atarak uyanıyorum ve eşimin göğsünde ağlıyorum.”</p>

    <p>“Kimdi o?” diye sordu Vaelin. “Nereden geliyordu?”</p>

    <p>“Tercümanın söylediği ismi yalandı, bunu daha şarkısını bile duymadan anlamıştım. Bıraktığı anılarda ise aile ya da isme dair bir ipucu yoktu. Nereden geldiği ise o zaman bana hiçbir anlam ifade etmiyordu, ama gelen delege Volar İmparatorluğu’nun Yüksek Konseyi’nden selam getirdiklerini söylemişti. Zaman içinde Volarlılar hakkında öğrendiğim şeylerden sonra kadının oraya ait olduğu çıkarımını yaptım.”</p>

    <p>“Yaptın mı? Tüccar Kral’a teklifi reddetmesini söyledin mi?”</p>

    <p>Ahm Lin başını salladı. “Bir an bile tereddüt etmedim. Şok olmuştum, ama nefretim dinmemişti. Tüccar Kral’a yabancıların yalanlarla dolu olduklarını, onun hazinesini çarçur edip kendininkileri saklayacaklarını söyledim. Aslında ne teklif ettiklerini veya yalan söyleyip söylemediklerini bilmiyordum. Ama her zamanki gibi söylediklerime tamamen inandı.”</p>

    <p>“Peki kadın sözünü tuttu mu?”</p>

    <p>“Önce beni aldattığım düşündüm. Lol-Than ertesi sabah onlara cevap verdi ve onlar da gemilerine binip gittiler. Sağlığı iyi gibiydi ve bozulacak gibi de değildi. Hayal kırıklığı ve korkuyla sarsıldım. Tüccar Kral’a ilk kez yalan söylemiştim. Yalanım kesinlikle ortaya çıkacaktı ve öldürülecektim. Endişe içinde ve korkumu saklamaya çalışarak bir ay geçirdikten sonra Lol-Than yavaş yavaş hastalanmaya başladı. İlk önce kimsenin dikkatini bile çekmeyecek az ama sürekli bir öksürükle başladı, sonra beti benzi attı ve ellerine titreme geldi. Haftalar içinde öksürdükçe kan kusuyor, krizlere tutuluyordu. Öldüğü zaman bir deri bir kemik kalmıştı ve kendi adının ne olduğunu bile hatırlayamıyordu. Ona hiç acımadım.</p>

    <p>“Tabii bir halefi vardı. Babalarının keskin zekâsına sahip olmadıkları erken yaşta ortaya çıkınca iki oğlu sessizce zehirlenerek öldürüldüğü için üçüncü oğlu Mah-Lol tahta geçti. Mah-Lol babasına çok benziyordu; oldukça zeki, fevkalade iyi eğitimli ve Tüccar Kral’ın tahtında oturmaya yetecek kadar kıvrak bir zekâya ve acımasızlığa sahip biriydi. Ama benim yeteneğim hakkında hiçbir şey bilmiyordu ve bu benim açımdan çok iyiydi. Lol-Than durumundan dolayı oğluna benim divandaki rolümü anlatacak dermanı bulamamıştı. Mah-Lol’a göre ben garip bir şekilde aşırı derecede güvenilmiş bir sekreterdim, onunsa kendi sekreteri vardı. Sarayın depolarında saymanlık yapma görevine atandım, odamdan çıkarıldım ve önceden aldığım maaşla karşılaştırıldığında çok az bir para almaya başladım. Lol-Than’ın artık lüzumsuz olan çoğu hizmetçisinin yaptığı gibi kraliyetin gözünden düştüğüm için kendimi öldürmem bekleniyordu. Bunun yerine saray kapısındaki muhafıza şehirde bir işim olduğunu söyleyerek çıkıp gittim. Dışarı çıkarken suratıma bile bakmadı. Yirmi iki yaşındaydım ve hayatımda ilk kez özgürdüm. Hayatımın en güzel anıydı.</p>

    <p>“Özgürlük şarkımda bir değişime yol açtı. Şarkım arttı, harikalar ve yenilikler aramaya başladı. Müziği dinleyerek Mah-Lol’un krallığında ve daha pek çok başka yerde gezdim. Beni dağların üstündeki küçük bir köydeki taş ustasının yanına götürdü. Adam, çocuğu veya çırağı olmadığı için bildiklerini bana öğretmeyi kabul etti. Sanırım öğrenme hızım ve yaptığım işin kalitesi adamı rahatsız etmiş olacak ki bana öğretecek bir şeyi kalmadığında rahatlamıştı, ben de yoluma devam ettim.</p>

    <p>“Şarkı beni bir limana götürdü ve ben de doğuya giden bir gemiye bindim. Sonraki yirmi yıl boyunca seyahat ettim ve çalıştım. Şehir şehir, kasaba kasaba gezip ev, saray ve tapınakların üzerinde izimi bıraktım. Hatta sizin Diyar’ınızda bile bir yıl geçirdim. Nilsaelli bir lordun kalesine gargoyleler işledim. Hiç zor duruma düşmedim. Şarkım beni iş ve aşa yönlendirdi, endişe verici olaylar olduğunda da huzur ve barışın olduğu topraklara götürdü. Ne sorguladım, ne de direndim. Beş yıl önce beni buraya yönlendirdi ve harika eşim Shoala’yla tanıştım. Shoala yakın zamanda vefat etmiş babasının dükkânını işletmeye devam etmeye çalışıyordu. Becerikliydi ama zengin Alpirliler kadınlarla iş yapmak istemezler. O zamandan beri de buradayım. Şarkım da bir yere gitmemi söylemedi ve bu yüzden minnettarım.”</p>

    <p>“Şimdi bile mi söylemiyor?” diye sordu Vaelin. “Şehirde Kızıl El varken bile mi?”</p>

    <p>“Hastalığın burada olduğunu ilk duyduğunda senin şarkın sesini yükseltti mi?”</p>

    <p>Vaelin, Kardeş Gilma’nın kaçınılmaz olarak gördüğü kaderini düşününce kendini ne kadar çaresiz hissettiğini hatırladı ama bu hissin içinde kan şarkısı yoktu. “Hayır, yükseltmedi. Bu tehlike olmadığı anlamına mı geliyor?”</p>

    <p>“Hayır. Bir sebepten dolayı ikimizin de olması gereken yerin burası olduğu anlamına geliyor.”</p>

    <p>“Bu...” Vaelin doğru sözcükleri bulabilmek için bir an durdu. “Bizim kaderimiz mi?”</p>

    <p>Ahn Lin omzunu silkti. “Kim bilir, kardeş? Kader hakkında çok az şey biliyorum ama hayatımda rastgele ve beklenmedik olaylar gördüğüm için kaderin varlığından şüphe duyuyorum. Yolumuzu kendimiz çiziyoruz, ama şarkının yol göstermesiyle. Şarkın şensin, unutma. Duyabildiğin kadar şarkını söyleyebilirsin de.”</p>

    <p>“Nasıl?” Vaelin öne eğildi ve sesinin bilgiye aç bir şekilde çıkmış olmasından dolayı huzursuz oldu. “Nasıl şarkı söylüyorum?”</p>

    <p>Ahm Lin tezgâhı işaret etti. Üzerinde Vaelin’in ilk ziyaretinden beri dokunmadığı kısmen şekil verilmiş blok duruyordu. “Çoktan başladın. Uzun zamandır şarkı söylediğini düşünüyorum, kardeş. Şarkı bizi pek çok farklı alete yönlendirebilir; kalem, keski... veya kılıç.”</p>

    <p>Vaelin masanın kenarına dayadığı, kolayca ulaşabileceği bir yerde olan kılıcına baktı. <em>Yıllardır bunu mu yapıyorum? Hayatta yolumu keserek mi açıyorum? Dökülen bütün kanlar ve atman hayatlar yalnızca bir şarkının dizeleri miydi?</em></p>

    <p>“Neden bitirmedin?” diye sordu Ahm Lin. “Heykeli?”</p>

    <p>“Elime bir daha keskiyle çekici alırsam bitirene kadar bırakmam. Ve şu anki şartlar dikkatimi tamamen onlara vermemi gerektiriyor.” Bunun yalnızca kısmen doğru olduğunu biliyordu. Bloku şekillendirdikçe ortaya çıkan hatlar huzursuz edici bir aşinalığa sahipti. Henüz tanınır bir halde değildi ama işini bitirdiğinde ortaya çıkacak yüzü tanıyacağını düşünüyordu. Kötü bir şekilde de olsa Kızıl El’in gelişi son bitiriş anını ertelemek için iyi bir bahane olmuştu.</p>

    <p>“Kişinin şarkıyı duymazdan gelmesi iyi değildir, kardeş,” diye uyardı onu Ahm Lin. “Seni ilk kez çağırdığımda yol açtığım zararı hatırlıyor musun? Sence o neden oldu?”</p>

    <p>“Şarkım sessizdi.”</p>

    <p>“Doğru. Peki neden sakindi?”</p>

    <p><em>Kral’ın kırılgan boynu... Fahişenin tehlikeli sırları...</em> “Benden korkunç bir şey yapmamı istedi. Yapamayınca da sustu. Beni terk ettiğini sanmıştım.”</p>

    <p>“Şarkın koruyucun olduğu kadar rehberin de. O olmadan bizim gibilere, örneğin Volarlı kadına karşı diğer herkes kadar savunmasızsın. Ve inan bana, kardeş, ona karşı savunmasız olmak istemezsin.”</p>

    <p>Vaelin mermer bloka baktı ve tam oluşmamış yüzün hatlarını gözleriyle takip etti. “<em>Kırmızı Şahin</em> dönünce,” dedi. “O zaman bitireceğim.”</p>

    <p class="bolum_arasi">* * *</p>

    <p><em>Kırmızı Şahin</em> yola çıktıktan yirmi gün sonra denizciler ayaklandı ve depoların olduğu bölgedeki derme çatma hapishanelerinden kaçtılar. Muhafızlarını öldürdüler ve iyi planlanmış bir saldırıyla limanlara doğru ilerlediler. Caenis çabuk bir şekilde müdahale etti. Kurtlakoşanlar’dan iki bölüğü limanlara gönderdi ve Kont Marven’in adamlarını etraftaki sokakları kesmek için kullandı. Çatılara Cumbrael okçuları yerleştirildi ve disiplinli bir direniş karşısında afallayan düzinelerce denizci öldü. Kalanlar şehre geri kaçtı. Caenis hızlı bir karşı saldırı yapılmasını emretti ve Vaelin oraya gidene kadar kısa süren ama kanlı olmuş ayaklanma bastırılmış oldu.</p>

    <p>Caenis’i iri bir Meldenliyle savaşırken gördü, iri adam kaba saba bir sopayı savururken esnek kardeşi adamın etrafında dans ediyor, kılıcıyla adamın yüzü ve kollarında çizikler oluşturuyordu. “Teslim ol!” diye emretti adamın kolunun ön tarafında bir çizik daha oluştururken. “Her şey bitti!”</p>

    <p>Meldenli acı ve öfkeyle kükredi ve daha hırçın bir şekilde dövüşmeye başladı. Caenis şiddetli dansına, adam da sopasını havaya doğru savurmaya devam ediyordu. Vaelin yayını eline aldı, ucuna bir ok taktı ve altmış metre uzaktan adamı boynundan vurdu. Yaptığı iyi atışlardan biriydi.</p>

    <p>“Uzlaşmanın zamanı değil, kardeşim,” dedi Caenis’e. Meldenlinin cesedinin üzerinden geçip kılıcını çekti. Yaklaşık bir saat içinde yaklaşık iki yüz denizci ölü, bir o kadarı da yaralıydı. Kurtlakoşanlar, aralarında Martishe’te geçirdikleri zaman sırasında seçtikleri otuz adamdan biri olan Bıçakçı dahil olmak üzere on beş adam kaybetmişlerdi. Denizcileri toplu halde depolara geri soktular ve Vaelin hayatta kalan kaptanları limana getirtti. Kırk kişilik gruptaki adamların hepsi deniz kaptanlarına özgü solgun ve anlayışsız kişilerdi. Rıhtımın yanında sıraya dizildiler ve Vaelin’in önünde diz çöktüler. Kollarını kavuşturmuşlardı; çoğu başını kaldırmış, bazıları korku dolu asık suratlarıyla, bazılarıysa meydan okurcasına Vaelin’e bakıyordu.</p>

    <p>“Hareketleriniz aptalca ve bencilceydi,” dedi Vaelin. “Gemilerinize ulaşsaydınız hastalığı yüzlerce başka limana da taşımış olacaktınız. Bu acınası maskaralık yüzünden iyi insanlar, ordumdan adamlar öldü. Hepinizi idam ettirebilirim, ama bunu yapmayacağım.” Şehrin ticaret gemilerinin bağlı olduğu limanı işaret etti. “Kaptanların ruhlarının gemileriyle bir olduğunu söylerler. On beş adamımı öldürdünüz. Bunun karşılığında on beş ruh istiyorum.”</p>

    <p>Uzun sürdü. Pek çok Diyar Muhafızı küreklere asıldı ve gemilerle açılıp kıyıdan uzakta demir attılar. Güvertelere ve yelkenlere kandil yağı döktüler. Dentos’un okçuları yanan oklarını atarak işi bitirdi ve akşam olduğunda gemiler yanıyordu. Yüksek alevler korları yıldızların aydınlattığı geceye akıtıyor, denizi kilometrelerce uzaktakilerin bile görebileceği bir şekilde aydınlatıyordu.</p>

    <p>Vaelin kaptanların suratlarına baktı ve yıpranmış suratlarında gördüğü kederden donuk bir tatmin hissetti. Bazıları ağlıyordu. “Bu aptallık tekrarlanırsa,” dedi, “gemilerin geri kalanını yakmadan önce, sizi ve tayfalarınızı yelken direklerine bağlatırım.”</p>

    <p class="bolum_arasi">* * *</p>

    <p>Sabah olunca Vaelin konağın kapısında Vali Aruan’ın durduğunu gördü. Kardeş Gilma ortalarda yoktu ve Vaelin içinde korkunun buz gibi pençesini hissetti.</p>

    <p>“Kardeşim nerede?” diye sordu.</p>

    <p>Valinin bir zamanlar dolgun olan suratı endişeden çökmüştü ve kısa zamanda kilo vermişti. Ama adamda Kızıl El belirtisi yoktu. Bakışları temkinli, ses tonu tatsızdı. “Dün akşam yenik düştü, kızımdan ya da hizmetçisinden daha çabuktu. Yıllar önce annemin hastalığın böyle olduğunu söylediğini hatırlıyorum. Bazıları günlerce dayanır, hatta haftalarca, bazılar ise saatler içinde ölür. Kardeş kızıma yaklaşmama izin vermiyor, onunla tek başına ilgileniyordu. Benim ve hizmetçilerin konağın onun odasının bulunduğu koridora girmemizi bile yasaklamıştı. Hastalığın yayılmasını engellemek için bunun gerekli olduğunu söylemişti. Dün gece merdivenlerden düştüğünü gördüm, kendinde değildi. Ona dokunmamamı söyledi ve kendi başına sürünerek kızımın odasına gitti...” Vaelin’in yüzünün düştüğünü görünce sesi giderek azaldı.</p>

    <p>“Onunla dün konuştum,” dedi aptalca. Yanılıyor olabileceğine dair bir işaret bulmak için valinin yüzüne baktı ama yalnızca pişmanlık gördü. Gereksiz soruyu sorarken sesi kalın bir şekilde çıktı. “Öldü mü?”</p>

    <p>Vali başını salladı. “Hizmetçi de. Ama kızım dayanıyor. Kardeşin emrettiği gibi cesetleri yaktık.”</p>

    <p>Vaelin, birden ellerinin eklem yerleri beyaza dönecek kadar sıkı bir şekilde konağın dökme demir kapısının parmaklıklarını sıktığını fark etti. <em>Gilma... Işıl ışıl gözlü, güleç Gilma. Benim aptal denizcilerle uğraştığım birkaç saat içerisinde öldü ve ateşin içinde kayboldu.</em></p>

    <p>“Bir şey söyledi mi?” diye sordu. “Vasiyet bıraktı mı?”</p>

    <p>“Her şey çok hızlı oldu, lordum. Direktiflerine uymanızı ve Öte’de tekrar görüşeceğinizi söylememi istedi.”</p>

    <p>Vaelin valinin yüzüne baktı. <em>Yalan söylüyor. Hiçbir şey söylemedi. Yalnızca hastalanıp öldü.</em> Yine de bu yalan için minnettar oldu. “Teşekkürler, lordum. Bir şeye ihtiyacınız var mı?”</p>

    <p>“Kızımın kaşıntısı için biraz daha merhem. Birkaç şişe şarap da olabilir. Hizmetçileri memnun ediyor ve bizim stoklarımız da gitgide azalıyor.”</p>

    <p>“İlgileneceğim.” Ellerini kapıdan çekip gitmek üzere arkasını döndü.</p>

    <p>“Gece büyük bir yangın gördüm,” dedi vali. “Denizde.”</p>

    <p>“Denizciler isyan ettiler ve kaçmaya çalıştılar. Ceza olarak bazı gemileri yaktım.”</p>

    <p>Adamın sitem etmesini bekliyordu ama vali yalnızca başını salladı. “Ölçülü bir tepki. Ama bunu tüccar loncasına telafi etmenizi öneririm. Ben de burada kısılıyken şehirdeki tek sivil otorite onlar; onları karşınıza almasanız daha iyi olur.”</p>

    <p>Vaelin etrafta o varken sesini yükseltme gibi bir hatada bulunan tacirleri bile kırbaçlatma taraftarıydı ama keder pusunun arkasına bakınca valinin sözlerindeki haklılık payını gördü. “Olur.” Bir sebepten duraksadı. Kendisini bir şey daha söylemek zorunda hissediyor, valiyi nazik yalanları için ödüllendirmek istiyordu. “Burada uzun süre kalmayacağız, lordum. Belki birkaç ay daha, İmparator’un ordusu geldiğinde kan ve ateş olacak, ama yensek de yenilsek de gideceğiz ve bu şehir yeniden sizin olacak.”</p>

    <p>Vali şaşkın ve öfkeli bir ifadeye büründü. “Bütün Tanrılar adına, o zaman neden buraya geldiniz ki?”</p>

    <p>Vaelin şehre baktı. Sabah güneşinin ışığı ev ve boş sokakların üzerinde oynaşıyordu. Okyanus altın gibi parlıyor, tepeleri beyaza boyalı dalgalar kıyılara vuruyordu. Üstlerindeki gök masmaviydi... ve Kardeş Gilma dahil binlerce kişi ölmüştü ve daha binlercesi ölecekti. “Yapmam gereken bir şey var,” dedi ve uzaklaştı.</p>

    <p class="bolum_arasi">* * *</p>

    <p>Dentos’u liman girişinin sol tarafındaki güvenlik kordonunun dibinde durduğu deniz fenerinin tepesinde buldu. Deniz fenerinin tepesinde oturmuş bacaklarını aşağı sarkıtıyor, denize bakıyor ve Kardeş Dostu dolu bir şişeden büyük yudumlar alıyordu. Yanında yayı ve boş sadağı duruyordu. Vaelin yanına oturunca Dentos şişeyi ona uzattı.</p>

    <p>“Kız kardeş için yapılan konuşmaları dinlemeye gelmedin,” dedi Vaelin, şişeyi alıp küçük bir yudum aldı, brendi ve kızılçiçek karışımı yakarak boğazından geçerken suratını ekşitti.</p>

    <p>“Ben kendim konuştum,” diye fısıldadı Dentos. “Beni duydu.”</p>

    <p>Vaelin deniz fenerinin önündeki denizde cansız yatan martılara baktı. Hepsi birer okla şişlenmişti. “Seni martılar da duymuş.”</p>

    <p>“Alıştırma yapıyordum,” dedi Dentos. “Pis leşçiler, soktumun seslerine dayanamıyorum. Amcam Groll bunlara çöpçü derdi. Denizciydi.” Kahkaha atıp şişesinden bir yudum daha aldı. “Dün gece onu bile öldürmüş olabilirim. Piç neye benziyordu hatırlayamıyorum.”</p>

    <p>“Kaç amcan var, kardeşim? Hep merak ettim.”</p>

    <p>Dentos’un yüzü asıldı ve uzun bir süre konuşmadı. Konuşmaya başladığında sesinde Vaelin’in daha önce hiç duymadığı bir hüzün vardı. “Hiç.”</p>

    <p>Vaelin şaşkınlıkla kaşlarını çattı. “Köpek dövüştüren vardı hani ve sana ok atmayı öğreten...”</p>

    <p>“Ok atmayı kendi kendime öğrendim. Köyümüzde usta bir avcı vardı ama amcam değildi, köpekleri olan vahşi bok çuvalı da değildi. Hiçbiri amcam değildi.” Vaelin’e bakıp üzgün bir şekilde gülümsedi. “Sevgili yaşlı annem köyün fahişesiydi, kardeşim. Kapımıza gelen adamların amcam olduğunu söylerdi, bana iyi davranmazlarsa onları yatağına almazdı. Yani içlerinden herhangi biri babam olabilir. Kim olduğunu hiç öğrenemedim, çok da şeyimde olduğundan değil de gerçi. İşe yaramaz adamlardı.</p>

    <p>“Fahişe olsun olmasın annem benim için elinden geleni yapardı. Köydeki diğer çocukların aksine hiç aç kalmadım ve sırtımda hep giysi, ayağımda hep ayakkabı vardı. Fahişenin kancığı olmak kötüydü, fahişenin kıskanılan kancığı olmak ise daha kötüydü. Babamın köydeki otuz küsur adamdan biri olabileceğini herkes biliyordu, bu yüzden diğer çocuklar bana, ‘Kimin Piçi?’ diyorlardı. İlk duyduğumda dört yaşımdaydım. ‘Kimin Piçi? Kimin Piçi? Ayakkabılarını nereden aldın, Kimin Piçi?’ Seneler boyunca böyle devam etti. Bir çocuk vardı, Bab Amca’nın çocuğu, tam bir puşttu, bana bağırmaya ilk başlayan hep o olurdu. Bir gün o ve çetesi bana bir şeyler fırlatmaya başladılar, üstüm başım çizildi ben de sinirlendim. Yayımı aldım ve çocuğu bacağından vurdum. Çocuğu, bacağı kanlar içinde ağlarken ve dövünürken görünce pek üzüldüğümü söyleyemem. Bu olaydan sonra,” Dentos omzunu silkti, “orada kalamazdım artık. Kimse kimin piçini, hem de tehlikeli bir piçi, çırağı olarak almazdı, bu yüzden annem beni Nişan’a gönderdi. At arabası beni götürmek için geldiğinde ağlıyordu. Bir daha da geri dönmedim.”</p>

    <p>Şişesini kafasına diken Dentos’a bakan Vaelin, kardeşinin ne kadar yaşlı göründüğüne şaşırdı. Gözlerinin etrafı kırışıklarla çevriliydi ve sıfır numara tıraşlı şakaklarında beyazlar vardı. Yıllarca savaşmak ve zor yaşam şartları onu yaşlandırmıştı ve Kardeş Gilma’nın yasını tuttuğu belliydi. Bütün kardeşler içinde Gilma en çok Dentos’la yakındı. <em>Diyar’a döndüğümüz zaman Suret’ten ona Nişan Hanesi’nde bir görev vermesini isteyeceğim,</em> diye geçirdi aklından Vaelin. Sonra ikisinin de Diyar’ı bir daha görememe ihtimalleri olduğunu fark etti. Dentos’a verebileceği, elinden gelen tek şey kanlı bir sona giden başka fırsatlardı. Aklına tekrar Ahm Lin’in dükkânında kendini bekleyen mermer blok geldi ve onu bitirmeyi çok geciktirdiğini düşündü. Buraya yapmak üzere gönderildiği şeyi yapmasının zamanı gelmişti. Bunu Alpir ordusu gelmeden başarabilirse ve bedeli ödemeye gönüllüyse başka bir katliam engellenebilirdi.</p>

    <p>Ayağa kalktı ve gitmeden önce Dentos’un omzuna dokundu. “İşlerim var...”</p>

    <p>Dentos’un yorgun gözleri birden heyecanla parladı ve parmağıyla ufuktaki bir noktaya işaret etti. “Yelkenler! Görüyor musun kardeşim?”</p>

    <p>Vaelin gözlerini güneşten sakınmak için ellerini alnına koydu ve denize baktı. Su ile gök arasında bir duman lekesi, ufacık bir noktaydı ama yelken olduğu aşikârdı. <em>Kırmızı Şahin</em> dönüyordu.</p>

    <p class="bolum_arasi">* * *</p>

    <p>Sürme iskeleden ilk inen Kaptan Nurin’di. Yıpranmış yüzünden yorgun olduğu okunsa da gözlerinde zafer ışığıyla Vaelin’in ilk buluşmalarından gayet iyi hatırladığı açgözlü bir bakış vardı. “Yirmi bir gün!” diye bağırdı. “Yılın bu vaktinde bunun mümkün olacağını düşünmezdim, ama Udonor sesimizi duydu ve rüzgârları hediye etti. Varinshold’da oyalanmayıp bu kadar çok yolcu taşıyor olmasaydık on sekiz günde bile dönmüş olurduk.”</p>

    <p>“Bu kadar çok yolcu mu?” diye sordu Vaelin. Gözleri sürme iskeleye dikiliydi ve zayıf, siyah saçlı bir figürün görünmesini bekliyordu.</p>

    <p>“Toplam dokuz kişi. Gerçi neden boyu omzuma kadar gelen bir kızın yedi muhafıza ihtiyacı var anlamadım da neyse.”</p>

    <p>Vaelin kaşlarını çatıp adama döndü. “Muhafızlar mı?”</p>

    <p>Nurin omzunu silkip sürme iskeleyi işaret etti. “Kendin gör.”</p>

    <p>Sürme iskelede beliren tıknaz adamın kaba saba yüz hatları vardı, Vaelin ve etrafındaki Kurtlakoşanlar’a küçümseyici bir şekilde bakıyordu. Üzerinde siyah bir pelerin ve belinde bir kılıç vardı.</p>

    <p>“Kardeş Vaelin?” diye sordu kaba bir şekilde ve düz bir tonla.</p>

    <p>Vaelin başını salladı. Huzursuz olduğundan dolayı adama selam vermek istememişti.</p>

    <p>“Kardeş Kumandanı Iltis,” diyerek kendini tanıttı siyah pelerinli adam. “Dördüncü Nişan’ın İtikad Koruma Birliği’nden.”</p>

    <p>“Adını ilk defa duyuyorum,” dedi Vaelin. “Kardeş Sherin ve Kardeş Frentis nerede?”</p>

    <p>Kardeş Iltis gözlerini kırptı. Belli ki nezaketsizliğe alışık değildi. “Mahkûm ve Kardeş Frentis gemideler. Konuşacak şeylerimiz var, kardeş. Bazı ayarlamalar yapılmak...”</p>

    <p>Vaelin yalnızca tek bir kelimeyi duymuştu. “Mahkûm mu?” Sesi yumuşaktı ama adam tonundaki tehdidin farkındaydı. Kardeş Iltis tekrar göz kırptı, küçümseyici bakışları yerini şaşkınlığa bıraktı ve kaşlarını çattı. “Ne... mahkûmu?”</p>

    <p>Ahşap gıcırdaması sesi duyunca bakışlarını tekrar gemiye çevirdi. Belinde bir kılıç olan Dördüncü Nişan’ın başka bir kardeşi, bileklerinden zincire vurulmuş siyah saçlı, genç bir kadını dışarı çıkartıyordu. Sherin’in teni hatırladığından daha soluktu ve kız zayıflamıştı, ama göz göze geldiklerinde yüzünü aydınlatan parlak, güzel gülüşü değişmemişti. Arkalarından beş kardeş daha geldi ve kızın yanına geçip Vaelin ve Kurtlakoşanlar’a güvensiz bir şekilde bakmaya başladılar. En son Frentis indi. Yüzünden utanç içinde olduğu belli oluyordu ve gözlerini Vaelin’den kaçırıyordu.</p>

    <p>“Kardeş.” Vaelin, Sherin’e doğru bir adım attı ama araya birden Iltis girdi.</p>

    <p>“Mahkûmun İtikadlılarla konuşması yasak, kardeş.”</p>

    <p>“Yolumdan çekil!” diye bağırdı Vaelin ve bilinçli bir şekilde her kelimeyi üstüne basa basa söyledi.</p>

    <p>Iltis’in gözle görünür bir şekilde beti benzi attı ama aradan çıkmadı. “Emir aldım, kardeş.”</p>

    <p>“Bu ne?” diye sordu Vaelin talepkârca. Öfkelenmeye başlıyordu. “Kardeşimiz neden böyle zincire vurulmuş bir halde?”</p>

    <p>Kardeş Iltis’in arkasında duran Sherin zincirli bileklerini kaldırdı ve esefle yüzünü ekşitti. “Beni bir kez daha zincire vurulmuş şekilde bulduğun için üzgünüm...”</p>

    <p>“Mahkûm izin verilmediği takdirde konuşamaz!” diye bağırdı Iltis, arkasını döndü ve zincirlere sert bir şekilde asıldı. Zincirler derisini zedeleyince Sherin acıyla yüzünü buruşturdu. “Mahkûm, sapkınlığı veya kalleşliğiyle İtikadlıların kulaklarını kirletemez!”</p>

    <p>Sherin yalvaran gözlerle Vaelin’e baktı. “Lütfen onu öldürme!”</p>
  </div>
</body>
</html>
