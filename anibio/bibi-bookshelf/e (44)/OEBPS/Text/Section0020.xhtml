<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">İkinci Bölüm</h2>

    <p>Yakın Dövüş Sınavı, Kışdönümü ziyafetinden sonra, Weslin ayının ortalarına doğru oldu. Kılıçlarını ellerinden alıp tahta kılıçlar verdiler ve kendi yaşlarında yaklaşık elli çocuktan oluşan bir grubu ikiye ayırdılar. Eğitim alanının ortasındaki buz tutmuş yere üzerinde kırmızı bir flama olan bir mızrak saplıydı. Vaelin, diğer ustaların da alanın etrafında durduklarını görünce şaşırdı. Demirci ocağının dışına nadiren çıkan Usta Jestin bile oradaydı.</p>

    <p>“Savaş bizim kutsal vazifemizdir,” demişti Suret çocuklar önünde sıralandıklarında. “Bu Nişan’ın varoluş amacıdır. İtikad ve Diyar’ı savunmak için savaşırız. Bugün çarpışacaksınız. Bir grup mızrağı ele geçirmeye, diğeri savunmaya çalışacak. Ustalar çarpışmayı izleyecekler. Yeterli cesaret veya savaş becerisi gösteremeyen kardeşlerden yarın gitmeleri istenecek. İyi savaşın, derslerinizi hatırlayın. Ölümcül darbelere müsaade yok.”</p>

    <p>Suret alandan çekilince iki grup heyecan ve dehşetle birbirlerine baktı. Bunun anlamını biliyorlardı; ölümcül darbeler ve tahta kılıçlar olsun olmasın, bu kanlı bir gün olacaktı.</p>

    <p>Usta Sollis gelip Vaelin’in grubuna birer kırmızı kurdele verdi ve sol bileklerine bağlamalarını söyledi. Öbür tarafta Usta Haunlin diğer gruba beyaz kurdele dağıtıyordu. “Siz saldıracaksınız, beyazlar savunacak,” dedi Sollis. “İçinizden biri mızrağa dokunduğu an savaş bitecek.”</p>

    <p>Düşmanları mızrağın önünde gevşek bir sıra oluşturmak üzere alana yayılırken Vaelin, Suret’in üç yabancı kişiyi karşıladığını gördü. Bir tanesi enli ve büyük, bir tanesi de zayıf ve sırım gibi bir adamdı ve uzun siyah saçları rüzgârda savruluyordu. Üçüncü figür küçüktü, kürklere bürünmüştü ve büyük adamın dibinden ayrılmıyordu.</p>

    <p>“Onlar kim, Usta?” diye sordu Sollis’e kurdelesini alırken. Ama belli ki bu soru sormak için uygun bir gün değildi.</p>

    <p>“Dikkatini sınava ver evlat!” diyerek kafasına vurdu Sollis. “Dikkatini toparlayamazsan bugün ölürsün.”</p>

    <p>Hepsi kurdelelerini bileklerine bağladıktan sonra durup yaklaşık yüz metre uzaklıktaki düşmanlarını incelemeye başladılar. Garip bir şekilde sayıları artmış gibiydi.</p>

    <p>“Ne yapıyoruz Vaelin?” diye sordu Dentos. Beklenti içinde ona bakıyordu.</p>

    <p>Vaelin tam omzunu silkecekti ki sadece kendi grubundaki çocukların değil, herkesin beklenti içinde ona baktığını gördü. Tek istisna Nortah’tı ve o da tahta kılıcını havaya atıp tutuyordu. Sıkılmış gibi duruyordu. Vaelin bir plan bulmaya çabaladı; onlara savaş öğretilmişti, taktik değil. Yandan yapılan manevraları ve önden yapılan saldırıları duymuştu ama nasıl oldukları konusunda hiçbir fikri yoktu. Duyduğu çoğu savaş hikâyesi bireysel çabaları sayesinde savaş kazanan kahraman kardeşler hakkındaydı ve onlar bile genelde bir şehir duvarını aşmaya ya da bir köprüyü savunmaya çalışan kişilerdi, bir mızrağı savunmaya çalışmıyorlardı. <em>Mızrak... Mızrağın ne gibi bir değeri var ki?</em></p>

    <p>“Vaelin?” diye dürttü onu Caenis.</p>

    <p>“Bu gerçek bir savaş değil,” diye seslice düşündü.</p>

    <p>“Ne?”</p>

    <p><em>Savaşlar biri mızrağa değdiğinde değil, bir ordu diğerini yok ettiğinde biter. Bu yüzden buna Yakın Dövüş Sınavı adı veriliyor. Bizi savaşırken görmek istiyorlar, hepsi bu. Mızrağın hiçbir anlamı yok.</em></p>

    <p>“Doğrudan üzerlerine çullanacağız,” dedi sesini yükselterek. Kendinden emin ve kararlıymış gibi konuşmaya çalışıyordu. “Sıralarının ortasına saldıracağız, hızlı ve sert. Yaracağız ve mızrağı alacağız.”</p>

    <p>“Pek kurnazca bir manevra sayılmaz, kardeşim,” dedi Nortah.</p>

    <p>“Sen yönetmek ister misin?”</p>

    <p>Nortah gülümseyerek başını yana eğdi. “Mümkün değil. Planının iyi olduğuna eminim.”</p>

    <p>“Sıraya girin,” dedi Vaelin. “Birbirinize yakın durun. Barkus, sen benimle en öndesin ve sen Nortah, siz ikiniz de öyle.” Daha iri olan ve çoğundan daha saldırgan olduğunu bilen iki çocuğu işaret etti. “Caenis, Dentos, bize yakın durun ve mızrağa doğru hamle yaptığımızda diğerlerini bizden uzak tutun. Geri kalanlar, Suret’in ne dediğini duydunuz. Sabah sikkelerinizi almak istemiyorsanız dalın, bir düşman seçin ve onu yere indirin, bunu yapınca da yenisini bulun.”</p>

    <p>Tezahürat duyunca şaşırdı. Havada küçük bir orman oluşturan tahta kılıçlarıyla grubundaki çocuklar bağırmaya başladı. Vaelin de onlara katıldı. Kılıcını kaldırdı, bağırmaya başladı ve kendini aptal gibi hissetti. İnanılmaz bir şekilde daha da yüksek sesle bağırmaya başladılar ve içlerinden birkaçı adını haykırmaya başladı.</p>

    <p>İlerlemeye başladıklarında da bunu devam ettirdi. İlk başta yürüyorlardı ve düşmanla aralarındaki yüz metre birkaç adımda bitecek gibiydi.</p>

    <p>“Vaelin! Vaelin!”</p>

    <p>Yavaş yavaş koşmaya başladılar ve savaş için enerjilerini muhafaza etmeye çalıştılar.</p>

    <p>“Vaelin! Vaelin!”</p>

    <p>Caenis de dahil çocuklardan bazıları çığlık atmaya başlamıştı. Düşmanla aralarındaki mesafenin yarısını katettiklerinde adımları daha da hızlandı. Görünüşe göre küçük ordusu düşmanla çarpışmaya can atıyordu, bazıları koşmaya başladı.</p>

    <p>“Sakin!” diye bağırdı Vaelin. “Ayrılmayın!”</p>

    <p>“Vaelin! Vaelin!” Etrafına baktığında suratı öfke dolu çocuklar gördü. <em>Korku,</em> diye düşündü. <em>Korkularını öfkeyle saklıyorlar.</em> Vaelin ise öfke dolu değildi, hatta yeni bir yara izi alma endişesi taşıyordu. Geçen seferki yarasının dikişleri daha yeni çıkmıştı. At binerken kötü bir düşüş yaşamış, kalçasında bir kesik olmuştu.</p>

    <p>“Vaelin! Vaelin!”</p>

    <p>Hepsi koşmaya başlamış, düzenleri bozulmuştu. Dentos direktiflerine rağmen en önde koşuyor, manik bir halde çığlıklar atıyordu.</p>

    <p><em>İtikad aşkına!</em> Vaelin de depar atmaya başladı ve kılıcıyla düşman hattının ortasını işaret etti. “Hücum! HÜCUM...”</p>

    <p>İki grup çok şiddetli bir biçimde çarpıştı ve Vaelin omzunu bir ağaca vurmuş olduğunu hissetti. Ama bu darbe sayesinde iki savunmacıyı yere yığmıştı. İlk başta hücumlarının yarattığı şok mızrağa giden yolu hemen açacağa benziyordu çünkü toplam ağırlık yüzünden beş altı savunmacı yere yıkılmıştı. Nortah onların üzerinden mızrağa doğru harekete geçmişti bile. Ama düşmanları da çabucak toparlandı ve bir süre sonra iki taraf da birbirlerine emsalsiz bir vahşilikle saldırmaya başladı. Vaelin’e iki çocuk birden saldırıyor, tahta kılıçlarını derslerden öğrendiklerini unutmuş bir şekilde öfkeyle savuruyorlardı. Bir darbeyi savuşturdu, diğerinden hareket ederek sıyrıldı ve sonra bir çocuğun bacaklarına vurarak yere düşürdü. Diğeri Vaelin’e doğru bir hamle daha yaptı ama ıskaladı ve Vaelin çocuğun kılıç tutan kolunu koltuk altına sıkıştırıp çocuğa kafa atarak yere yığdı.</p>

    <p>Savaş gittikçe kızışıyor, havayı çatırdayan kılıçlar ve acı içindeki bağırtıların sesi dolduruyordu. Zaman yavaşlamış gibiydi ve arkadaşlarını bu kör dövüşün içinde takip etmek oldukça zordu. Barkus kılıcıyla saldırıyor, çok yakınına yaklaşma hatasını yapmış olan iki çocuğu yere indiriyordu. Alnı kan içinde olan Dentos kılıcını kaybetmiş, kendisinden yaklaşık yarım metre uzun bir çocukla yumruklaşıyordu ve kazanıyor gibiydi. Caenis bir düşmanın sırtına atladı ve kılıcıyla onu boğmaya başladı. Düşman dizlerinin üstüne çöktüğünde savunmacılardan biri Caenis’in kafasına tekme atarak yere yuvarlanmasına sebep oldu. Vaelin dövüşe dövüşe Caenis’e doğru gitti ve yol sırasında dövüşmekten Caenis’i bir süre göremedi. Caenis’in yanına geldiğinde onu yerde yatmış, demin boğmaya çalıştığı çocuğun saldırılarını savuşturmaya çalıştığını gördü. Vaelin çocuğun karnına bir tekme attı ve kılıcıyla şakağına vurdu. Çocuk yere düştü ve savaş boyunca da o şekilde kaldı.</p>

    <p>“Şanın tadını çıkarıyor musun, kardeşim?” diye sordu Caenis’e. Eğildi ve kalksın diye elini uzattı.</p>

    <p>“Eğil!” diye bağırdı Caenis.</p>

    <p>Vaelin tek dizinin üstüne çöktü ve kafasını sıyırarak bir kılıç geçti. Döndü, saldırganın bacaklarına vurup ayaklarını yerden kesti ve düşerken çocuğun burnuna kılıcıyla vurdu. Ondan sonra Caenis’le sırt sırta verip dövüşmeye başladılar. Kendi gruplarından baygın veya yaralı çocukların üzerlerinden geçtiklerinde mızrakla aralarında bir iki metre mesafe kalmıştı. Bunu, cesaretini göstermek için son bir şans olarak gören savunmacılardan biri çılgınca üzerlerine saldırdı. Çığlık atıyor ve havayı dövüyordu. Caenis ilk hamlesini savuşturdu ve Vaelin omzuna vurarak onu yere yığdı. Çıkan sese bakarak kemiğin kırılmış olduğunu düşündüler.</p>

    <p>Sonra bitti. Düşman kalmamıştı, dövüşecek kimse yoktu. Yerde yatan çocuklar acıdan inliyordu ve hareketsiz kardeşlerinin arasında yerde yuvarlanıyorlardı. Nortah elinde mızrakla durmuştu, kafası ve yüzündeki yaralardan kan akıyordu. Vaelin yaklaşırken gülümsedi ve dudağından kan damladı. “İyi bir plandı, kardeşim.”</p>

    <p>Vaelin yalpalayan kardeşini tuttu ve inanılmaz yorgun olduğunu hissetti. Kollarının taş kadar ağır olduğunu hissediyordu ve vahşetten dolayı midesi bulanıyordu. Savaşın ne kadar sürdüğüne dair hiçbir fikri olmadığını fark etti. Bir saat de olabilirdi, birkaç dakika da. Çok yorucu bir kâbustan uyanmak gibiydi. Hâlâ ayakta olan on çocuğun arasında Barkus ve Dentos’un da olduğuna sevindi, ama Dentos kendisini tutan Barkus’un koca eli sayesinde ayakta durabiliyordu. “O da ne kardeşim?” diye yüksek sesle sordu ustalar da duysun diye. Dentos’un pek konuşacak hali yokmuş gibi dursa da dediklerini dinliyormuş gibi kulağını Dentos’un ağzına yaklaştırdı ve sonra yine bağırdı. “Evet! Gerçekten güzel bir savaştı!”</p>

    <p>“Sınav bitti!” Usta Sollis avluyu geçerek geldi. “Yaralıları revire taşıyın. Hareketsiz olanları bırakın, ustalar onlarla ilgilenecek.”</p>

    <p>“Haydi,” dedi Vaelin, Nortah’a. “Sana pansuman yapalım.”</p>

    <p>“İyi olur,” dedi Nortah. “Ama yürüyebileceğimden emin değilim.” Tekrar sallandı ve Vaelin onu tutmak zorunda kaldı. Caenis’le birlikte onu alandan çıkardılar. Mızrak hâlâ ellerindeydi. Arkalarından Dentos’u sürüyerek Barkus geliyordu.</p>

    <p>“Kardeş Vaelin.” Suret seslendi. Üç yabancı da yanındaydı.</p>

    <p>Vaelin durdu ve Nortah’ın düşmesini engellemek için biraz çabaladı. “Suret.”</p>

    <p>“Misafirlerimiz seninle tanışmak istediler.” Suret üç yabancıyı işaret etti. Vaelin küçük figürü artık açıkça görebiliyordu. Siyah kürklere bürünmüş bir kızdı. Kendi yaşlarındaydı ama daha kısa, soluk tenli, siyah saçlı... ve çok güzeldi. Kız onu görmüyor gibiydi. Gözleri neredeyse baygın olan Nortah’a çevriliydi. Kızın hayranlıkla mı korkuyla mı baktığını anlayamadı.</p>

    <p>“Kardeş Vaelin, bu Vanos Al Myrna,” dedi Suret, iri adam ileri çıkıp elini uzattı. Vaelin bir yandan Nortah’ı tuttuğu için elini garip bir pozisyonda sıktı. İri adamın adını duyan Caenis dikkat kesilmişti ama Vaelin’e bir anlam ifade etmiyordu. Babasının bu ismi annesine söylediğini hatırlıyordu, ama bu babası Savaş Lordu olmadan önceydi; hem hatırası bölük pörçüktü, hem de konunun ne olduğunu hatırlamıyordu.</p>

    <p>“Babanı tanırdım,” dedi Vanos Al Myrna.</p>

    <p>“Benim babam yok,” dedi Vaelin refleks olarak.</p>

    <p>“Lord Vanos’a saygılı davran, Vaelin,” dedi Suret. Hafifçe gülümsüyordu. “Kendisi bir zamanlar Diyar’ın Kılıcı’ydı ve şimdi de Kuzey Menzili’nin Kule Efendisi. Varlığıyla bizi şereflendiriyor.”</p>

    <p>Vaelin, Vanos Al Myrna’nın güler gibi olduğunu gördü. “İyi dövüştün,” dedi.</p>

    <p>Vaelin başıyla Nortah’ı işaret etti. “Kardeşim daha iyi dövüştü, mızrağı o aldı.”</p>

    <p>Al Myrna bir süre Nortah’ı inceledi ve Vaelin, adamın onun babasını da tanıdığını anladı. “Bu çocuk korkusuzca dövüşüyor. Bir asker için bu her zaman iyi bir şey değildir.”</p>

    <p>“İtikad’a hepimiz korkusuzca hizmet ediyoruz, lordum.” <em>Bu iyi bir cevaptı,</em> diye düşündü Vaelin. Keşke yalan olmasaydı.</p>

    <p>Kule Efendisi döndü ve ince, uzun saçlı adama bir işaret yaptı. Adamın da kız gibi soluk bir teni ve siyah saçları vardı ama suratı farklıydı. Çıkık elmacık kemikleri ve kanca burnu vardı. “Bu, Seordah Sil’den arkadaşım Hera Drakil.”</p>

    <p><em>Seordah.</em> Vaelin kendi gözleriyle bir Seordah göreceğini hiç düşünmemişti. Seordahlar söylentilere göre Büyük Kuzey Ormanı’ndan neredeyse hiç çıkmayan ve yabancılardan uzak duran gizemli insanlardı. Ağaçları altında yürümekten korkan Diyar halkının gözünde Büyük Kuzey Ormanı’nın kara gizemlerle dolu bir yer olarak görülmesinin sebebi Seordah Sil’di. Ormana gidip de dönmeyen insanlar hakkındaki hikâyelerin sonu gelmiyordu.</p>

    <p>Hera Drakil, Vaelin’e başıyla selam verdi. Suratında okunmaz bir ifade vardı.</p>

    <p>“Ve bu da,” –Lord Vanos kızı yanına çekerken kız gülümsedi– "kızım Dahrena.”</p>

    <p>Kız, Vaelin’e bakarak gülmeye başlayınca Vaelin avuç içlerinin neden birden terlemeye başladığını düşündü. “Kardeş. Tek yaralanmamış kişi sensin galiba.”</p>

    <p>Vaelin kızın haklı olduğunu fark etti. Her tarafı ağrıyordu ve büyük ihtimalle sabah kalkınca ağrısı daha da artmış olacaktı ama en ufak bir şekilde bile yaralanmamıştı. “Şans yüzüme gülüyor, leydim.”</p>

    <p>Kız tekrar Nortah’a baktı ve yüzüne endişeli bir ifade geldi. “O iyileşecek mi?”</p>

    <p>“O iyi,” dedi Caenis ama ses tonu Vaelin’e biraz kaba geldi.</p>

    <p>Nortah başını kaldırdı ve sulanmış gözleriyle kıza bakıp kaşlarını çattı. “Sen Lonaksın,” dedi ve başını Vaelin’e çevirdi. “Kuzeyde miyiz?”</p>

    <p>“Sakin, kardeşim.” Vaelin, Nortah’ın omzunu sıvazladı ve başı tekrar öne düşünce içi rahatladı. “Kardeşim kendinde değil,” dedi kıza. “Özür dilerim.”</p>

    <p>“Ne için? Ben Lonakım.” Suret’e döndü. “Azıcık şifa becerim var. Yardım etmem mümkünse...”</p>

    <p>“Oldukça muktedir bir doktorumuz var, leydim,” dedi Suret. “Ama yine de düşündüğünüz için teşekkür ederim. Şimdi odama gidelim ve bırakalım kardeşler birbirleriyle ilgilensin.”</p>

    <p>Döndü ve içkaleye doğru ilerlemeye başladı. Kule Efendisi onu takip etse de diğerleri biraz oyalandı. Hera Drakil onlara uzun uzun baktı. Gözlerini Barkus’un kollarındaki yaralı Dentos’tan Caenis’in kanlı burnuna, ondan da Nortah’a çevirdi. Yüzünde tiksinti belirdi ve üzgün bir halde, <em>"Il Lonakhim hearin mar durolin,”</em> dedikten sonra o da Suret’in arkasından gitmeye başladı.</p>

    <p>Dahrena sözleri duyunca utanmış gibi oldu ve başını eğip veda ettikten sonra arkasını döndü.</p>

    <p>“Ne dedi?” diye sordu Vaelin ve kız durdu.</p>

    <p>Kız bir an tereddüt etti. Seordah dilini bilmiyor gibi yapabilirdi ama Vaelin kızın anladığından emindi. “Dedi ki, ‘Lonaklar köpeklerine daha iyi davranır.’”</p>

    <p>“Bu doğru mu?”</p>

    <p>Arkasını dönmeden Vaelin kızın kaşlarını sinirle çattığını gördü. “Herhalde öyledir.”</p>

    <p>Nortah’ın başı arkaya düştü ve Vaelin’e, “Güzel kızmış,” deyip bayıldı.</p>

    <p class="bolum_arasi">* * *</p>

    <p>“Ee, Kuzey Menzili’nin Kule Efendisi’nin nasıl oluyor da Lonak bir kızı oluyor?” diye sordu Vaelin, Caenis’e.</p>

    <p>Duvarda yürüyorlar, gece yarısından sonraki vardiyayı dolduruyorlardı. Bu, Nişan’da dört sene doldurmuş olmanın getirdiği angaryalardan biriydi. Barkus dahil çocukların çoğu ya revirde ya da ağır yaralı olduğu için duvarda bu gece çok az çocuk vardı. Barkus odaya dönene kadar beklemiş, sonra sırtındaki derin kesiği göstermişti.</p>

    <p>“Bence biri kılıcına çivi çakmış,” diye inledi.</p>

    <p>Nortah’ı yatağına yatırıp ellerinden geldiğince temizlediler. Neyse ki yaraları dikiş gerektirecek kadar ciddi değildi. Yapacak en iyi şeyin yarayı sarıp zamanla iyileşmesini beklemek olduğuna karar verdiler. Dentos ise daha kötü durumdaydı. Belli ki burnu yine kırılmıştı ve bilinci sürekli gidip geliyordu. Yarayı dikmeyi beceremeyecekleri için Vaelin, Dentos ve Barkus’u revire götürmeye karar verdi. Usta Henthal canından bezmiş bir halde Dentos’u yatırdı ve Barkus’u yarasını dikip kötü kokan ama enfeksiyona karşı etkili bir koruma olan kort ağacı özsuyuyla pansuman yaptıktan sonra gönderdi. Duvardaki devriye nöbetlerini alması için onu Nortah’ın başında bırakmışlardı.</p>

    <p>“Vanos Al Myrna,” dedi Caenis, “anlaması kolay bir adam değil. Gerçi sadakatsizliği anlamak genel olarak zor bir şey zaten.”</p>

    <p>“Sadakatsizlik mi?”</p>

    <p>“On iki yıl önce Kuzey Menzili’ne sürüldü. Nedenini kimse bilmiyor ama Kral’ın Sözü’nü sorguladığı söyleniyor. O zamanlar Savaş Lordu’ydu ve Kral Janus nazik bir insan olsa da divanında bu kadar yüksek rütbeli bir kişinin sadakatsizliğini hoş göremez.”</p>

    <p>“Ama işte burada.”</p>

    <p>Caenis omzunu silkti. “Kral merhametiyle ünlüdür. Ve kuzeyde, orman ve ovaların ötesinde büyük bir savaşın çıktığına dair söylentiler var. Söylenene göre Al Myrna buzdan gelen bir barbar ordusunu yenilgiye uğratmış. Bana çok inandırıcı gelmedi ama belki de buraya Kral’a zaferi bildirmek için gelmiştir.”</p>

    <p><em>O, babamdan önceki Savaş Lordu’ydu.</em> Çok küçük olmasına rağmen hatırlıyordu. Babası eve gelmiş ve annesine Savaş Lordu olacağını söylemişti. Annesi odasına gidip ağlamıştı.</p>

    <p>“Peki ya kızı?” diye sordu anıyı aklından uzaklaştırmaya çalışarak.</p>

    <p>“Onu ormanda bulmuş diyorlar. Görünen o ki Seordahlar onun orayı gezmesine izin veriyorlar.”</p>

    <p>“Ona çok saygı duyuyor olmalılar.”</p>

    <p>Caenis burun kıvırdı. “Barbarlar saygıdan ne anlar kardeşim.”</p>

    <p>“Al Myrna ve Seordah bizim yöntemlerimize pek saygı duyuyor gibi değiller. Belki de onlara göre vahşi olanlar bizizdir.”</p>

    <p>“Sözlerini çok ciddiye alıyorsun. Nişan, İtikad’a bağlıdır ve İtikad hakkında bir şey söylemek onun gibi birinin haddine değil. Ama itiraf etmeliyim ki Kule Efendisi’nin neden onu bize bön bön baksın diye getirdiğini merak ediyorum.”</p>

    <p>“Bence bu yüzden gelmedi. Sanırım Suret’le bir işi var.”</p>

    <p>Caenis dik dik ona baktı. “İş mi? Onların konuşacak neyi olabilir ki?”</p>

    <p>“Bu duvarların dışında konuşulan şeylere kulağını tamamen tıkayamazsın, Caenis. Savaş Lordu istifa etti, Kral’ın Vekili idam edildi. Şimdi de Kule Efendisi güneye geliyor. Bunların bir anlamı olmalı.”</p>

    <p>“Burası hep olaylı bir diyar olmuştur. Bu yüzden tarihimizde pek çok hikâye var.”</p>

    <p><em>Savaş hikâyeleri,</em> dedi içinden Vaelin.</p>

    <p>“Belki de,” diye devam etti Caenis, “Al Myrna’nın buraya gelmek için başka bir sebebi vardır, kişisel bir sebep.”</p>

    <p>“Örneğin?”</p>

    <p>“Savaş Lordu’nun arkadaşı olduğunu söyledi. Belki de sana bakmaya gelmiştir.”</p>

    <p><em>Babam onu buraya beni görsün diye mi göndermiş? Neden ki? Hâlâ hayatta mıyım diye bakması için mi? Ne kadar uzadığımı görsün diye mi? Yara izlerimi saysın diye mi?</em> Göğsünde yükselen, artık aşina olduğu manevi acıyı bastırdı. <em>Neden bir yabancıdan nefret edeyim ki? Nefret edecek bir babam yok benim.</em></p>
  </div>
</body>
</html>
