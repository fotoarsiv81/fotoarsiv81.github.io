<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Sekizinci Bölüm</h2>

    <p>Sesleri duyunca uyandı. Usulca konuşuyorlardı, ama bir şey tartıştıklarını belli edecek derecede gergin bir tondaydı.</p>

    <p>“...hepimiz için tehlike,” diye fısıldıyordu bir adam ateşli bir şekilde.</p>

    <p>“Benim kadar,” dedi tanıdık bir ses.</p>

    <p>“Sen de bizim kadar firarisin, kardeş. <em>O</em> ise bizim türümüzü öldüren bir Nişan’ın üyesi.”</p>

    <p>“Bu adam benim korumam altında. Kılına zarar gelmeyecek.”</p>

    <p>“Ona zarar vermekten bahsetmiyorum. Başka yollar da var, onu uyutabiliriz...”</p>

    <p>“Onun için biraz geç,” dedi Vaelin gözlerini açarak.</p>

    <p>Büyük, çok eşya olmayan bir odada, kürkler serili bir yatakta yatıyordu. Duvarlarda ve tavanda ismini bilmediği hayvanların ve deniz yaratıklarının solmuş resimleri vardı. Yerde ise özenle dikilmiş, tanımadığı sembollerle çevrelenmiş bir armut ağacı ve iç içe geçmiş dairesel şekillerin olduğu bir mozaik vardı. Nortah kapının yanında durmuş hafif kaslı, kır saçlı ve ihtiyatlı bakışları olan bir adamla konuşuyordu.</p>

    <p>“Kardeşim,” dedi Nortah gülümseyerek. “İyisin değil mi?”</p>

    <p>Vaelin elini kaburgalarına attı. Canının yanmasını bekliyordu ama hiç acı yoktu. Kürkleri aşağı itince görmeyi beklediği morluk yerine pürüzsüz ve izsiz tenini gördü. “Öyle görünüyor. O hayvanın en azından bir tane kaburgamı kırdığını sanmıştım.”</p>

    <p>“Yalnızca bir tane değil,” dedi hafif yapılı adam. “Dokumacı gecenin yarısını senin yanında geçirmek zorunda kaldı. Kardansı kontrol etmesi kolay bir hayvan değildir, Sella için bile.”</p>

    <p>“Kardansı mı?”</p>

    <p>“Kedi,” dedi Nortah. “Buz Hordası’nın ardında bıraktığı bir savaş kedisi. Kule Efendisi onları bozguna uğrattıktan sonra bazıları Lonak topraklarına girme hatasını yapmış. Sella onu daha enikken bulmuş. Bu daha tam büyümemiş hali.”</p>

    <p>“Bizim güvenliğimizi sağlayacak kadar büyüdü ve vahşileşti,” dedi diğer adam Vaelin’e soğuk bir şekilde bakarak. “En azından şimdiye kadar böyleydi.”</p>

    <p>“Bu Harlick,” dedi Nortah. “Senden korkuyor. Çoğu korkuyor.”</p>

    <p>“Çoğu derken?”</p>

    <p>“Burada yaşayan insanlar. Çok garipler.” Vaelin’in kıyafetleri ve silahlarının düzenli bir şekilde durduğu köşeye gitti ve ona giymesi için bir urba attı. “Giyin de sana yitik şehri gezdireyim.”</p>

    <p>Dışarıda güneş pırıl pırıl parlıyordu. Hava sıcaktı ve güneş ışınları yıkıntılardan gölgeleri uzaklaştırıyordu. Bir tür resmi bina gibi görünen bir yerden çıktılar. Haşmeti ve girişteki pervazın üzerine işlenmiş sembol kümeleri, burasının önemli bir yer olduğuna işaret ediyor gibiydi.</p>

    <p>“Harlick kütüphane olduğunu düşünüyor,” dedi Nortah. “Varinshold’daki Büyük Kütüphane’de önemli bir pozisyona sahip olduğu için bu tarz şeylerden anlıyor. Kitaplara ne olduğuysa...” Omzunu silkti.</p>

    <p>“Asırlar önce toza dönmüştür büyük ihtimalle,” dedi Vaelin. Etrafına bakınca yağmalanmış bir güzellik gördü ve etkilendi. Her işleme ve hatları belli olan binaların zarafeti şehrin yitmesiyle değişmiş, çirkinleşmişti. İşçiliğin üzerinde izler ve kırık heykeller gördü. Bunlar zamanla oluşmuş şeyler değil, birisi tarafından yapılan izlerdi. Bütün binalar farklı bir yöne doğru düşmüştü, sanki rastgele şekilde çekilmiş gibilerdi. Geçen zaman ve elementlerin hırçınlığından ziyade, buradaki yok edimin içinde vahşet var gibiydi.</p>

    <p>“Burası saldırıya uğramış,” diye mırıldandı. “Asırlar önce yıkılmış.”</p>

    <p>“Sella da aynı şeyi söyledi.” Nortah’ın yüzü biraz asıldı. “Arada bir rüya görüyor. Burada olan şeyler hakkında kötü rüyalar.”</p>

    <p>Vaelin dönüp Nortah’a baktı. Yüzünde bir şeylerin ters gittiğine dair bir işaret aradı. Nortah belli ki değişmişti. Martishe’te geçirdikleri zamandan sonra gözlerini donuklaştıran bezginlik gitmiş, başka bir şey gelmişti. <em>Mutlu.</em></p>

    <p>“Kardeşim,” dedi. “Bilmek zorundayım. Sana dokundu mu?”</p>

    <p>Nortah neşeli ve ihtiyatlı bir şekilde ona baktı. “Babam bana bir seferinde gerçek bir centilmenin konuşmadığı konular vardır demişti.”</p>

    <p>Vaelin, Nortah’ın yeminlerinden bu kadar çabuk vazgeçebilmesini bir an kıskanmakla buna sinirlenmek arasında kaldı. Ama ne kıskanmış, ne de sinirlenmişti ve sadece şaşırdı. “Yani...”</p>

    <p>Taşa sürten hızlı pençe seslerini duyunca Vaelin bir an panik oldu. Savaş kedisi Kardansı onlara doğru koşuyordu. Düşmüş bir sütunun üzerinden atladı ve gelip Nortah’a doğru atıldı. Nortah neredeyse yere düşüyordu. Başını göğsüne yaslayıp mırlamaya başladı.</p>

    <p>“Merhaba seni vahşi hayvan,” diyerek karşıladı onu Nortah. Sanki küçük bir kedi yavrusuymuş gibi kulaklarının arkasını okşamaya başladı. Vaelin istemsizce kenara çekildi. Hayvanın belirgin gücünün yanında Çizik bile zayıf kalıyordu.</p>

    <p>“Sana zarar vermez,” diyerek temin etti Vaelin’i Nortah. Kedi başını hafifçe kaldırmıştı ve Nortah çenesini okşuyordu. “Sella izin vermez.”</p>

    <p>Nortah, Vaelin’i yıkıntıların arasından geçirip diğer binalardan daha az bozulmuş gibi duran birtakım binaların yanına getirdi. Farklı yaşlardan otuz tane insan, birkaç tane de etrafta koşuşturan çocuk vardı. Çoğu yetişkin Vaelin’e korku ve şüpheyle bakıyordu, birkaç tanesi de açıkça düşmanlıklarını gösteriyordu. Garip bir şekilde hiçbiri Kardansı’ndan korkuyor gibi durmuyordu. Hatta birkaç çocuk koşup Kardansı’nın yanına gittiler ve sevmeye başladılar.</p>

    <p>“Onun kılıcını neden elinden almadın?” Uzun boylu, siyah sakallı bir adam Nortah’a bakıyor, bir cevap bekliyordu. Elinde ağır bir sopa tutuyordu ve bacaklarının arasından korku ve merak dolu gözlerle bir kız çocuğu bakıyordu.</p>

    <p>“Haddime değil,” dedi Nortah sakin bir şekilde. “Ve sana da denememeni öneririm, Rannil.”</p>

    <p>Kampta gezerlerken insanların kendisiyle göz göze gelmekten özellikle kaçınması Vaelin’i şaşırttı. Hiçbirini tanımamasına rağmen içlerinden birkaç tanesi yüzlerini bile örtüyorlardı. Kan şarkısı da mırıldanmaya başlamıştı. Daha önce duymadığı bir ezgiydi, bir tür onaylama bildiriyormuş gibi hissetti.</p>

    <p>Nortah oldukça kaslı bir genç adamın yanında durdu. Bu adam diğerlerinin aksine onlarla ilgilenmiyordu. Hasırotu yığınlarıyla etrafında oturmuş, hünerli elleriyle otları birbirine geçiriyor, uzun sapları otomatik bir şekilde birleştiriyor gibiydi. Yanında bitmiş, koni şeklinde sepetler de duruyordu. Hepsi birbirinin aynısı gibiydi.</p>

    <p>“Bu Dokumacı,” dedi Nortah. “Kırık olmayan kaburgaların için teşekkür etmen gereken kişi bu.”</p>

    <p>“Şifacı mısınız, efendim?” diye sordu Vaelin genç adama.</p>

    <p>Dokumacı boş gözler ve hafif bir gülümsemeyle başını kaldırıp Vaelin’e baktı. Vaelin’i ilk kez görüyormuş gibi gözlerini kırptı. “Her şey içeriden kırılmıştı,” dedi hızlı bir şekilde. Vaelin söylediklerini neredeyse anlayamıyordu. “Kemikler ve damarlar ve kaslar ve organlar. Tamir lazımdı. Uzun süreli tamir.”</p>

    <p>“Beni tamir mi ettiniz?” diye sordu Vaelin.</p>

    <p>“Tamir edildi,” dedi Dokumacı. Tekrar gözlerini kırptı ve işine döndü. Parmakları ustaca işlerine devam etmeye başladı. Nortah ve Vaelin çekip giderlerken arkasına dönüp bakmadı.</p>

    <p>“Aklı biraz yavaş mı işliyor?” diye sordu Vaelin.</p>

    <p>“Kimse tam olarak bilmiyor. Bütün gün durup sepet dokuyor, nadiren konuşuyor. Dokuma yapmadığı tek zaman, şifa yaptığı zaman.”</p>

    <p>“Şifa sanatlarını nasıl öğrenmiş olabilir ki?”</p>

    <p>Nortah durdu ve giysisinin sol kolunu sıyırdı. Kolunun ön kısmı boyunca devam eden belirsiz bir yara izi vardı ama hiç göze çarpmıyordu. “Savaş Lordu’nun çadırından çarpışarak çıkarken Atmacalarından biri bir mızrakla yaptı. Becerebildiğim kadar diktim ama sonuçta ben şifacı değilim. Dağlara geldiğimde kangren olmuştum bile. Kesiğin etrafındaki et kararmış ve kokuyordu. Kendimi bu insanların arasında bulunca Dokumacı hasırotlarını bir kenara bıraktı, geldi ve ellerini koluma koydu. Sıcaktı... sanki yanıyormuş gibi. Ellerini çektiğinde yara bu hale gelmişti.”</p>

    <p>Vaelin dönüp Dokumacı’ya baktı. Etrafı hasırotları ve sepetlerle çevrili şekilde oturuyordu. Kan şarkısının mırıldandığını hissetti tekrar. “Karanlık,” dedi. Diğerlerinin çekingen yüzlerine bakınca şarkının yeni perdesinin anlamı belli oldu. “Hepsinde var.”</p>

    <p>Nortah ona doğru eğilip usulca konuştu. “Sende de, kardeşim. Yoksa beni bulamazdın.” Vaelin’in yüzündeki şoke olmuş ifadeyi görünce güldü. “Çok iyi sakladın, o kadar yıl. Hiçbirimizin en ufak bir fikri bile yoktu. Ama ondan saklayamadın. Onun için ne yaptığını bana anlattı ki bu konuda da sana teşekkür borçluyum. Sonuçta sen onunla tanışmasaydın ben hiç tanışamazdım. Hadi gel, bekliyor.”</p>

    <p>Sella’yı şehrin merkezindeki büyük bir alanda kamp kurmuş halde buldular. Kamp ateşinden dumanlar yükseliyordu ve ateşin üstünde tüten tencerede güveç pişiyordu. Sella yalnız değildi. Sella yelelerini okşarken Tükürük halinden memnun bir şekilde kişniyordu. Vaelin yaklaşırken kişnemeleri homurtuya döndü. Sanki sinir olmuş, araya girmesinden rahatsızlık duymuştu.</p>

    <p>Sella, Vaelin’i gülümseyerek, samimi bir şekilde kucakladı. Kız eldiven takıyor, tenine dokunmamaya özen gösteriyordu. Elleri tıpkı Vaelin’in hatırladığı gibi hızlı ve akıcı bir biçimde hareket ediyordu. <em>Uzamışsın,</em> dedi.</p>

    <p>“Sen de.” Ustasını görünce her zamanki kayıtsızlığını gösterip başını karaçalılara sürten Tükürük’ü işaret etti. “Seni sevmiş. Genelde görür görmez herkesten nefret eder.”</p>

    <p><em>Nefret değil,</em> dedi elleriyle. <em>Kızgınlık. Bir at için fazla anısı var. Büyüdüğü düzlükleri hatırlıyor. Sonsuz çim, sonsuz gök. Dönmek için can atıyor.</em></p>

    <p>Nortah, Sella’yı her zaman yaptığı bir hareketin tanıdıklığı ve ufak bir tereddütle tutup çekti ve Sella, Nortah’ın dudaklarına bir öpücük kondurdu. <em>Demek dokunmuş.</em></p>

    <p>Kardansı görüş alanlarına girdiğinde Tükürük panik olup kişnedi ve Sella boynunu okşayarak onu sakinleştirmeseydi büyük ihtimalle kaçardı. Bakışlarını savaş kedisine çevirdi ve yavaş yürümesini sağladı. Sella bakışlarını Kardansı’nın üzerinden çekmiyordu ve bu sırada Vaelin kan şarkısında bir fısıltı duydu. Kısa bir an sonra Kardansı gözlerini kırptı, başını şaşkınlıkla salladı, başka bir yöne doğru koşmaya başladı ve yıkıntıların arasında kayboldu.</p>

    <p><em>Atınla oynamak istiyor,</em> dedi Sella. <em>Şimdi ondan uzak duracak.</em> Ateşe yaklaştı ve güveç tenceresini üç ayaklı sehpanın üzerinden aldı.</p>

    <p>“Bizimle yemek yer misin, kardeşim?” diye sordu Nortah.</p>

    <p>Vaelin inanılmaz derecede aç olduğunu fark etti. “Memnuniyetle.”</p>

    <p>Güveç, üzerine kekik ve adaçayı bitkisi serpiştirilmiş keçi etinden yapılmıştı. Bu bitkiler yıkıntıların arasında bol bol yetişiyor gibiydi. Vaelin her zamanki adap yoksunluğuyla bir kâseyi hızlıca midesine indirdi. Bu sırada Nortah’ın Sella’ya dönerek özür dilercesine baktığını gördü. Sella yalnızca gülümsedi ve başını salladı.</p>

    <p>“Dentos nasıl?” diye sordu Nortah.</p>

    <p>“Yaralı. Az kalsın elmacık kemiğini kırıyormuşsun.”</p>

    <p>“Asıl o benimkini kırıyordu. O halde Atmacalar onu yakalayamamış.”</p>

    <p>“Güvenli bir şekilde Yüksek Kale’ye döndü.”</p>

    <p>“Güzel, sevindim. O ve diğerleri, kızgınlar mıydı?”</p>

    <p>“Hayır, onlar endişeliydi. Ben kızgındım.”</p>

    <p>Nortah hafif, hatta çekingen bir şekilde gülümsedi. “Buraya beni öldürmeye mi geldin, kardeşim?”</p>

    <p>Vaelin, Nortah’ın gözlerinin içine baktı. “Seni geri götürmeme izin vermeyeceğini biliyordum.”</p>

    <p>“Haklıydın. Peki ya şimdi?”</p>

    <p>Vaelin Nortah’ın boynundaki zincirli madalyonu gösterip vermesini işaret etti. Nortah kısa bir an için tereddüt etse de kör savaşçının küçük metal ikonunu giysisinin dışına çıkardı, zinciri boynundan çekti ve Vaelin’in avucuna koydu.</p>

    <p>“Artık gerek yok,” dedi Vaelin ve zinciri kendi boynuna astı. “Aptallık yapıp yaran seni zayıflatmışken Lonak topraklarına girdin. Birkaç Lonak saldırısını savuştursan da yitik şehrin yakınlarında yaşadığı bilinen isimsiz ve vahşi bir hayvanın saldırısının kurbanı oldun.” Madalyona dokundu. “Bu olmasa gördüğüm parçalanmış bedenin sana ait olduğunu bile anlayamazdım.”</p>

    <p><em>Sana inanırlar mı?</em> diye sordu Sella.</p>

    <p>Vaelin omzunu silkti. “Senin hakkında söylediklerime inanmışlardı. Ayrıca önemli olan Kral’ın ne düşündüğü. Daha fazla soruşturma yapmadan sözüme inanacağını düşünüyorum.”</p>

    <p>“Demek Kral’ın kulağı sende,” dedi Nortah neşeyle. “Bundan hep şüphelenmiştik. Savaş Lordu yaşıyor mu?”</p>

    <p>Öyle görünüyor. Diyar Muhafızları Asrael’e döndü ve Lord Mustor, Cumbrael başkentinin Lord Derebeyi olarak atandı.”</p>

    <p>“Peki ya Cumbraelli mahkûmlar?”</p>

    <p>Vaelin bir an tereddüt etti. Hikâyeyi Kardeş Artin’den dinlemişti ve Nortah’ın nasıl tepki vereceğini kestiremiyordu, ama yine de gerçeği duymayı hak etliğini duşundu. “Savaş Lordu Atmacalar arasında popüler, biliyorsun. Ona yaptığın şeyden sonra ayaklandılar ve mahkûmları son adamına kadar katlettiler.”</p>

    <p>Nortah’ın yüzü düştü. “Demek hepsi boşaydı.”</p>

    <p>Sella uzanıp kısa bir süreliğine Nortah’ın elini tuttu. <em>Değildi,</em> dedi elleriyle. <em>Beni buldun.</em></p>

    <p>Nortah zoraki bir şekilde gülümsedi ve ayağa kalktı. “Ava çıkmam lazım.” Sella’yı yanağından öptü, yayını ve sadağını sırtladı. “Etimiz bitiyor ve ikinizin herhalde konuşacak çok şeyi vardır.”</p>

    <p>Vaelin, Nortah’ın şehrin kuzey tarafına doğru gittiğini gördü. Kısa bir süre sonra Kardansı da yanında belirdi.</p>

    <p><em>Ne düşündüğünü biliyorum,</em> dedi Sella, Vaelin tekrar ona dönünce.</p>

    <p>“Ona dokunmuşsun,” dedi Vaelin.</p>

    <p><em>Sandığın şekilde değil,</em> dedi Sella. <em>Sende bana ait bir şey var.</em></p>

    <p>Vaelin başıyla onayladı ve elini yaka bölgesine sokup fulara uzandı. Boynundan düğümü çözdü ve istemeye istemeye verdiğine şaşırdı. O kadar uzun zamandır tılsımı olmuştu ki yokluğu garip, sinir bozucuydu.</p>

    <p>Sella eşarbı dizine yaydı ve kederli bir şekilde gülümsedi. Parmaklarını altın ipliklerin üzerinde zarif bir şekilde gezdirmeye başladı. <em>Annem bütün hayatı boyunca bunu taktı,</em> dedi. <em>O geçince bana geldi. Bizim gibi inananlar için mesajı çok değerli.</em> İpeğe işlenmiş, yıldız takımıyla çevrili hilal mührünü işaret etti. <em>Ay, sakin akis işareti, mantık ve denge buradan gelir. Bak.</em> Etrafı alevlerle çevrili altın bir çemberi işaret etti. <em>Güneş; tutkunun, aşkın ve kızgınlığın kaynağı.</em> Parmakları eşarbın ortasındaki ağaç üzerinde durdu. <em>Biz buradayız, ikisinin arasında. Topraktan doğduk, güneşle ısındık, ay ışığının aydınlattığı gecede soğuduk. Kardeşinin kalbi sinir ve pişmanlıkla yanıp güneş diyarına çok fazla çekilmişti. Şimdi soğudu ve yol göstermesi için aydan medet umuyor.</em></p>

    <p>“Bu kendi seçimi mi, yoksa senin dokunuşun mu buna yol açtı?”</p>

    <p>Sella utangaç bir şekilde güldü. <em>Kardansı onun geldiğini bana haber verince korkmuştum. Onu atından düşmüş, yarası yüzünden ateşler içinde bulduk. Diğerleri onu öldürmek istedi ama onlara izin vermedim. Ne olduğunu, becerilerinin bize yardımı dokunabileceğini biliyordum, bu yüzden ona dokundum.</em> Durdu ve eldivenli ellerine baktı. <em>Hiçbir şey olmadı. İlk kez içimde güç alevlenmedi, kontrol hissi duymadım.</em> Yanakları hafifçe kızardı. <em>Ona dokunabiliyorum.</em></p>

    <p><em>Buna minnettar olduğuna eminim,</em> diye düşündü Vaelin. Kardeşine imrendi. “Yani ona emrettiklerini yapmıyor mu? O,” doğru kelimeyi bulmak için bir an durdu, “esaret altında değil mi?”</p>

    <p><em>Annem böyle olacağını söylemişti. Bir gün dokunuşuma bağışıklığı olan biriyle tanışacaktım ve birbirimize bağlanacaktık. Bizim yeteneğimizin olduğu kişilerde hep böyledir. Kardeşin eskisi kadar özgür.</em> Kızın gülümsemesi soldu ve gözleri şefkatle doldu. <em>Senden daha özgür, sanırım.</em></p>

    <p>Vaelin başını çevirdi. “Dokumacı’nın onun için ne yaptığını bana anlattı,” dedi konuyu değiştirme amacıyla. “Buradaki bütün insanlara Karanlık tarafından dokunulmuş, değil mi?”</p>

    <p>Sella’nın gözü seğirdi ve kaşlarını çattı. <em>Karanlık, cahillerin kullandığı bir kelimedir. Buradaki insanlar Yetenekli. Farklı güçleri, farklı kabiliyetleri var. Ama Yetenekliler. Senin gibi.</em></p>

    <p>Vaelin başını salladı. “Yıllar önce bende gördüğün şey buydu. Daha benim haberim yokken sen anlamıştın.”</p>

    <p><em>Senin yeteneğin ender bulunur türden ve çok değerli. Annem ona Avcı’nın Çağrısı adını veriyordu. Dört Derebeylik zamanında Savaş Görüsü olarak bilinirdi. Seordahlar...</em></p>

    <p>“Kan şarkısı,” dedi Vaelin.</p>

    <p>Sella başını salladı. <em>Son görüşmemizden bu yana kuvvetlenmiş, hissedebiliyorum. Bilemiş, müziğini iyi öğrenmişsin. Ama öğrenecek daha çok şeyin var.</em></p>

    <p>“Sen öğretebilir misin?” Sesindeki beklenti ve umut kendisini bile şaşırtmıştı.</p>

    <p>Sella başını iki yana salladı. <em>Hayır, ama aynı yeteneğe sahip başkaları var. Daha yaşlı ve daha bilgeler, onlar sana yol gösterebilir.</em></p>

    <p>“Onları nasıl bulacağım?”</p>

    <p><em>Şarkın seni onlara bağlıyor. O bulur. Tek yapman gereken onu takip etmek. Ve unutma, sendeki nadir bulunan bir yetenek. Sana yol gösterecek birini bulman yıllar sürebilir.</em></p>

    <p>Vaelin sonraki sorusunu sormak konusunda tereddüt etti. Sırrı o kadar uzun süredir saklıyordu ki sırf bu alışkanlıktan dolayı bile paylaşmakta zorlanıyordu. “Bir şeyi bilmem gerekiyor. Nasıl oldu da şu anda ölü olan, birbirinden farklı iki adam aynı ses tonuyla konuşuyorlardı?”</p>

    <p>Sella birden irkilerek ihtiyatlı bir bakış takındı. Bir süre sustuktan sonra elleri tekrar konuşmaya başladı. <em>Bu adamlar senin kötülüğünü mü istiyorlardı?</em></p>

    <p>Dördüncü Nişan Hanesi’ndeki suikastçıyı ve Hentes Mustor’un ölüm saçan umutsuzluğunu düşündü. “Evet, kötülüğümü istiyorlardı.”</p>

    <p>Sella’nın ellerinin böyle tereddüt ederek hareket etmesi şaşırtıcıydı. <em>Yetenekliler arasında hikâyeler var... Eski hikâyeler... Mitler... Dönebilen Yetenekliler hakkında...</em></p>

    <p>Vaelin kaşlarını çattı. “Nereden dönebilen?”</p>

    <p><em>Bütün yolculukların bittiği yerden... Öte’den... Ölümden. Yaşayanların vücutlarını alıp bir pelerin gibi giyerler. Böyle bir şeyin gerçekten yapılıp yapılamayacağını bilmiyorum. Söylediklerin... can sıkıcı.</em></p>

    <p>“Bir zamanlar yedi tane vardı. Bunun ne anlama geldiğini biliyor musun?”</p>

    <p><em>Bir zamanlar İtikad’ınızın yedi tane Nişan’ı vardı. Eski bir hikâye.</em></p>

    <p>“Peki gerçek mi?”</p>

    <p>Sella omzunu silkti. <em>İtikad’ın bana ait değil, tarihini pek bilmiyorum.</em></p>

    <p>Vaelin dönüp kampa ve etraftaki korku içindeki insanlara baktı. “Bu insanların hepsi senin inancına mı mensup?”</p>

    <p>Sella kısaca gülümsedikten sonra başını iki yana salladı. <em>Burada yalnızca ben Güneş ve Ay’ın yolunu izliyorum. Aramızda Arayanlar, Yükselenler, Cumbrael Tanrısına inananlar, hatta sizin İtikad’ınıza mensup kişiler bile var. Bizi inanç değil, yeteneklerimiz birbirimize bağlıyor.</em></p>

    <p>“Bu insanların hepsini buraya Erlin mi getirdi?”</p>

    <p><em>Bazılarını. Beni buraya ilk getirdiğinde yalnızca Harlick ve birkaç kişi daha vardı. Diğerleri türümüzün yarattığı korku ve nefretten dolayı bulundukları yerden kaçarak daha sonra buraya geldiler, onları yetenekleri buraya çağırdı.</em> Etrafındaki yıkıntıları işaret etli. <em>Bir zamanlar burada inanılmaz bir güç vardı. Bu şehirde Yetenekliler korunuyor, hatta övülüyorlardı. O zamanların yankısı hâlâ bizi çağıracak kadar güçlü. Sen de hissedebiliyorsun, değil mi?</em></p>

    <p>Vaelin başını salladı. Artık anlamını bildiği için hava o kadar ağır gelmiyordu. “Nortah burası hakkında kötü rüyalar gördüğünü söyledi. Burada olanlar hakkında.”</p>

    <p><em>Hepsi kötü değil. Bazen yitmeden önce nasıl olduğunu da görüyorum. Burada pek çok harika vardı; sanatçıların, şairlerin, şarkıcıların ve heykeltıraşların şehriydi. O kadar çok şey öğrenmiş, o kadar ustalardı ki kendilerini dokunulmaz hissettiler; beraber yaşadıkları Yeteneklilerin ihtiyaç duyduğu tek şeyin dış dünyadan korunmak olduğunu düşündüler. Nesiller boyu huzurla yaşadılar ve içlerinden hiç savaşçı çıkmadı, bu yüzden fırtına geldiğinde çırılçıplaktılar.</em></p>

    <p>“Fırtına mı?”</p>

    <p><em>Asırlar önce, bizim türümüz, hatta Lonaklar ve Seordahlar bile bu kıyılara gelmeden önce böyle pek çok şehir vardı. Toprakları zengin, insan dolu ve güzeldi. Sonra fırtına gelip her şeyi yıktı. Çelik ve sapkın güçten oluşan bir fırtına. Onlarla savaşan Yeteneklileri kolayca saf dışı bırakıp bütün nefretini en çok nefret ettikleri şehir olan bu şehre yöneltti.</em> Durdu ve titreyince atkısını iyice sardı. <em>Tecavüz ve kıyım, yanan çocuklar, yamyamlık... Akla gelebilecek her türlü dehşet burada yaşandı.</em></p>

    <p>“Kimdi onlar? Bunu kim yaptı?”</p>

    <p>Sella ağır ağır başını iki yana salladı. <em>Rüyalar bana kim olduklarını ya da nereden geldiklerini söylemiyor. Bence sebebi burada yaşayan insanların da bilmemesi. Rüyalarım onların hayatlarının yankısı ve bana yalnızca bildiklerini gösteriyorlar.</em></p>

    <p>Sella bir an gözlerini kapadı, anıları aklından uzaklaştırdı ve eşarbı dizlerinde özenle katladıktan sonra Vaelin’e doğru uzattı.</p>

    <p>“Alamam,” dedi Vaelin. “Annenindi.”</p>

    <p>Eldivenli eliyle Vaelin’in elini tuttu ve eşarbı avucuna koydu. <em>Bir hediye. Sana çok teşekkür borcum var ve verecek başka bir şeyim yok.</em></p>

    <p class="bolum_arasi">* * *</p>

    <p>Akşam Nortah’ın avladığı bir çift tavşanı ve Nişan’da geçirdikleri eğlenceli zamanların anılarını paylaştılar. Garip bir şekilde hikâyeler çok eski bir zamandan kalmış gibiydi, sanki iki yaşlı adam çok uzun zaman öncesine ait şeyler anlatıyor gibi hissettiler. Vaelin, Nortah için Nişan’ın yalnızca geçmişinin bir parçası, aştığı bir şey olduğunu fark etti. Vaelin ve kardeşleri artık ailesi değildi. Artık Sella’yla birlikteydi, Sella ve diğer Yeteneklilerle birlikte yıkıntılarında yaşıyordu.</p>

    <p>“Burada kalmanın güvenli olmadığını biliyorsun,” dedi Sella’ya. “Lonaklar sonsuza kadar savaş kedine tahammül etmezler. Ve er geç Suret Tendris burasının gizemini çözmek için daha güçlü bir keşif ekibi gönderecektir.”</p>

    <p>Kız başıyla onayladı ve elleri ateş ışığında hareket etmeye başladı. <em>Yakında harekete geçmemiz gerekecek. Sığınabileceğimiz başka yerler de var.</em></p>

    <p>“Bizimle gel,” dedi Nortah. “Sonuçta bu garip birliğe katılmaya benden çok hakkın var.”</p>

    <p>Vaelin başını iki yana salladı. “Ben Nişan’a aidim, kardeşim. Bunu biliyorsun.”</p>

    <p>“Bildiğim şey onlarla kalırsan geleceğinde savaş ve ölümden başka bir şey olmadığı. Hem sırrını öğrendiklerinde ne olacağını düşünüyorsun?”</p>

    <p>Vaelin rahatsızlığını belli etmemek için omzunu silkti. Nortah tabii ki haklıydı, ama kanaati değişmemişti. Pek çok sır taşıma ve kan dökmüş olmanın yüküne, Sherin’i çok özlemesine, kız kardeşini hiç tanıyamayacak olmasına rağmen Nişan’a ait olduğunu biliyordu.</p>

    <p>Şimdi söylemek zorunda olduğunu bildiği şeyi söylemeden önce tereddüt etti. Bu sırrı uzun süredir saklıyordu ve suçluluk hissediyordu. “Annen ve kız kardeşlerin Kuzey Menzili’ndeler,” dedi. “Kral, babanın idamından sonra onlar için bir yer ayarlamış.”</p>

    <p>Nortah’ın suratından ne düşündüğünü anlayamadı. “Bunu ne zamandır biliyorsun?”</p>

    <p>“Kılıç Sınavı’ndan beri. Daha önce söylemeliydim. Üzgünüm. Kuzey Lordu Al Myrna’nın topraklarında diğer inançlardan insanlara hoşgörülü davrandığını duydum. Oraya gidebilirsiniz.”</p>

    <p>Nortah gergin bir şekilde ateşe baktı. Sella kolunu Nortah’ın omzuna attı ve başını göğsüne koydu. Nortah, Sella’nın saçını okşayınca yüzü yumuşadı. “Evet, bana söylemeliydin,” dedi Vaelin’e. “Ama şimdi söylediğin için teşekkürler.”</p>

    <p>Birkaç çocuk karanlığın içinden koşarak geldi. Gülerek Nortah’ın etrafını sardılar. “Masal!” dediler hep bir ağızdan. “Masal! Masal!”</p>

    <p>Nortah onları yatıştırmaya çalıştı, çok yorgun olduğunu söyledi ama çocuklar Nortah pes edene kadar ısrar ettiler. “Ne tür bir masal?”</p>

    <p>“Savaş!” diye bağırdı küçük bir çocuk. Ateşin etrafına oturdular.</p>

    <p>“Savaş olmaz,” diye tutturdu küçük bir kız. Vaelin, kızın kamptaki gözlerini kocaman açıp korkan kız olduğunu gördü. “Savaşlar sıkıcı! Korku masalı!” Sella’nın kucağına oturdu.</p>

    <p>Diğer çocuklar da korku hikâyesi istedikleri yönünde bağırmaya başlayınca Nortah elini sallayarak onları susturdu ve yarı şakacı yarı ciddi bir ton takınarak konuşmaya başladı. “Korku masalı, pekâlâ. Ama,” bir parmağını havaya kaldırdı, “dinlemeyin zayıfsa kalbiniz, doluysa mesaneniz. Bu dehşet verici ve korkunç hikâyeyi anlatmayı bitirdiğimde lanet edebilirsiniz bana, hikâyeyi dillendirdiğime.” Sesi bir fısıltı halini aldı ve çocuklar dediklerini duyabilmek için ona doğru eğildiler. “Bu, Cadı’nın Piçi’nin hikâyesi.”</p>

    <p>Bu, Vaelin’in iyi bildiği eski bir masaldı: Renfael’de bir köyde yaşayan, Karanlık gücü olan bir cadı köyün demircisini kendisiyle yatması için kandırıyordu ve birlikteliklerinden insan biçimine sahip kötü bir yaratık doğuyordu. Amacı köyü yok edip babasını öldürmekti. Bu masalın bu çocuklara anlatılmasının ne kadar doğru olduğunu düşündü, zira bu masal Karanlık’la ilgilenmenin tehlikeleriyle alakalıydı. Ama Nortah’ın konuşmaya başlamasından itibaren kulak kesilmişlerdi. “Eski Renfael’in en karanlık ormanının en karanlık kısmında, Diyar zamanından önce bir köy varmış. Bu köyde bir cadı yaşarmış. Göze hoş görünürmüş ama kalbi en kara geceden de karaymış...”</p>

    <p>Vaelin sessizce ayağa kalktı ve karanlığın içinden geçip ana kampa gitti. Geçici olarak yapılmış barınaklardan şüphe dolu gözlerin kendisini izlediğini gördü. Birkaç kişi çekine çekine başlarını eğerek selam vermişti ama Yeteneklilerden hiçbiri onunla konuşmuyordu. <em>Onlardan biri olduğumu biliyor olmalılar,</em> diye düşündü. <em>Ama yine de benden korkuyorlar.</em> Sabah uyandığı, Nortah’ın kütüphane dediği binaya doğru ilerlemeye başladı. Kapı aralığından hafif bir ışık sızıyordu. Vaelin bir süre dışarıda durup etraftan ses gelip gelmediğini dinledi. Bir zamanlar kütüphaneci olan Harlick’le yalnız konuşmak istiyordu.</p>

    <p>İçeri girdiğinde adamın ateş başında kitap okuduğunu gördü. Duman, tavandaki bir delikten dışarı çıkıyordu. Ateşe yakından bakınca sıradışı bir yakıtı olduğunu gördü. Alevler odun yerine kıvrılmış, kararmış sayfaları ve erimiş deri ciltleri yalıyordu. Harlick’in kitabının son sayfasını çevirip kapadıktan sonra ateşe attığını görünce yanılmamış olduğunu anladı.</p>

    <p>“Bir zamanlar kitap yakmanın adi bir suç olduğunu duymuştum,” dedi Vaelin. Aklında annesinin kendisine öğrenmenin önemi hakkında yaptığı konuşmalar vardı.</p>

    <p>Harlick korkarak ayağa sıçradı ve birkaç adım geriledi. “Ne istiyorsun?” diye sordu. Sesindeki titreme, laflarının sert çıkmasını engellemişti.</p>

    <p>“Konuşmak.” Vaelin içeri girdi ve ateşin yanında eğilerek ellerini ısıtmaya ve yanan kitapları izlemeye başladı. Harlick hiçbir şey demedi, kollarını kavuşturdu ve başını başka yöne çevirdi.</p>

    <p>“Sen de Yeteneklisin. Yani olmalısın, yoksa burada olmazdın.”</p>

    <p>Harlick sert bir şekilde ona baktı. “<em>Mustarip</em> demek istedin herhalde, kardeş.”</p>

    <p>“Benden korkmana gerek yok. Çok şey bilen bir adamın cevaplayabileceği sorularım var. Özellikle de yeteneği olan bir adamın.”</p>

    <p>“Peki ya cevaplayamazsam?”</p>

    <p>Vaelin omzunu silkti. “Cevapları başka yerde ararım.” Başıyla ateşi işaret etti. “Bir kütüphaneci olmana rağmen kitaplara pek saygın yok gibi duruyor.”</p>

    <p>Harlick sinirle cevap vermemek için kendini tuttu. “Hayatımı bilgiye hizmet etmeye adadım. Diyar’ı cesetlerle dolduran birisine karşı yaptığım şeyleri savunma ihtiyacı hissetmiyorum.”</p>

    <p>Vaelin başını arkaya attı. “Nasıl istersen, efendim. Ama sana yine de sorularımı sormak istiyorum. Cevaplayıp cevaplamamak sana kalmış.”</p>

    <p>Harlick bir an sessiz kalıp düşündü, sonra ateşin yanındaki post kaplı tabureye döndü ve ihtiyatlı bir şekilde Vaelin’in gözlerinin içine bakarak oturdu. “Sor bakalım.”</p>

    <p>“İtikad’ın Yedinci Nişan’ı gerçekten yok oldu mu?”</p>

    <p>Adam bakışlarını çabucak kaçırdı ve yüzü bir kez daha korkuyla doldu. Uzun bir süre konuşmadı ve ağzını açtığında da fısıldıyordu. “Buraya beni öldürmeye mi geldin?”</p>

    <p>“Buraya senin için gelmedim. Bunu biliyorsun.”</p>

    <p>“Ama Yedinci Nişan’ı arıyorsun.”</p>

    <p>“Arayışım İtikad ve Diyar’a hizmet etmek için.” Kaşlarını çattı ve Harlick’in söylemiş olduğu şeyin önemini kavradı. “Sen Yedinci Nişan’dan mısın?”</p>

    <p>Harlick şaşırmış gibiydi. “Bilmediğini mi söylemek istiyorsun? Yoksa neden buraya gelesin ki?”</p>

    <p>Vaelin gülmekle gülmemek arasında kaldı. “Firar eden kardeşimin peşinden geldim,” dedi sabırlı bir şekilde Harlick’e. “Ne bulacağımı bilmiyordum. Yedinci Nişan hakkında çok az şey biliyorum ve daha fazlasını öğrenmek istiyorum. Hepsi bu.”</p>

    <p>Harlick’in suratı gerildi. Hiçbir duygusunu belli etmemeye çalışıyormuş gibi bir havası vardı. “Sen Nişan’ının sırlarını ifşa eder miydin, kardeş?”</p>

    <p>“Tabii ki hayır.”</p>

    <p>“O zaman benden de benimkileri açık etmemi bekleme. Bana işkence edebilirsin, biliyorum, ama sana hiçbir şey söylemeyeceğim.”</p>

    <p>Vaelin adamın ellerinin kucağında titrediğini gördü ve cesaretine hayran oldu. Hâlâ eğer var olmuşsa Yedinci Nişan’ın Karanlık’a yakalanmış, suikastçı, kötücül bir grup olduğunu düşünüyordu ama bu ürkmüş adam ve basit cesareti farklı bir resim çiziyordu.</p>

    <p>“Suret Sentis ve Morvin’in ölümlerini Yedinci Nişan mı planladı?” diye sordu. Sesi, istediğinden daha sert çıkmıştı. “Koşu Sınavım sırasında beni öldürmeye çalıştılar mı? Hentes Mustor’u kandırıp babasını öldürttüler mi?”</p>

    <p>Harlick biraz irkildi, hıçkırık ve kahkaha arası bir ses çıkardı. “Yedinci Nişan, Gizemler’i korur,” dedi. Bir yerden atıf yapıyormuş gibi konuşuyordu. “Sanatlarını İtikad’a hizmet için icra eder. Her zaman böyle olmuştur.”</p>

    <p>“Bir savaş vardı asırlar önce. Yedinci Nişan tarafından başlatılan, Nişanlar arası bir savaş.”</p>

    <p>Harlick başını iki yana salladı. “Yedinci Nişan kendi içinde savaşa girdi. İçten bölündü ve diğer Nişanlar da çatışmaya doğru çekildiler. Savaş uzun ve korkunçtu, binlerce kişi öldü. Bittiğinde geri kalan Yedinciler’den halk ve soylular aşırı derecede korkuyordu. Oturum’da Yedinci’nin Derebeyliklerden kaybolacağı ve artık insanlar tarafından görülmeyeceği sonucu çıktı. Hanesi yok edildi, kitapları yakıldı, kardeşleri ise dağıtıldı ve saklandı. Ama İtikad; görünür olsun ya da olmasın, Yedinci bir Nişan olmasını gerektirir.”</p>

    <p>“Yedinci Nişan’ın hiçbir zaman yok olmadığını söylüyorsun. Gizli gizli mi çalışıyor?”</p>

    <p>“Sana zaten fazla şey anlattım. Daha fazlasını isteme.”</p>

    <p>“Suretler biliyor mu?”</p>

    <p>Harlick gözlerini kapadı ve cevap vermedi.</p>

    <p>Birden öfkelenen Vaelin adamı tuttu, tabureden kaldırdı ve duvara yapıştırdı. “SURETLER BİLİYOR MU?”</p>

    <p>Harlick büzüldü, korkudan sindi ve salyalar saçarak konuştu. “Tabii ki biliyorlar. Her şeyi biliyorlar.”</p>

    <p>Harlick’in sözleri taşları yerine oturturken Vaelin’in anıları canlandı. İlk defa, “Bir zamanlar yedi tane vardı,” dediğinde Usta Sollis’in gözlerini kaçırması, Suret Elera’nın anlık korkusu, Tek Göz’ün yapabildiklerini anlattıktan sonra ikisinin birbirlerine attığı bakış ve Suret Arlyn’in gözlerinin ardındaki bilgi. <em>Ben aptal mıyım?</em> diye düşündü. <em>Bunu görmediğim için? Suretler yüzyıllardır İtikadlılara yalan söylüyorlar.</em></p>

    <p>Harlick’i bırakıp ateşin başına gitti. Kitaplar neredeyse tamamen kül olmuştu. Deri ciltler iyice kömür haline gelmiş, alevlerin arasında kor haline dönüşmüşlerdi. “Diğer Yetenekliler, onlar bilmiyorlar, değil mi?” diye sordu Harlick’e bakarak. “Ne olduğunu bilmiyorlar.”</p>

    <p>Harlick başını iki yana salladı.</p>

    <p>“Burada bir görevin mi var?”</p>

    <p>“Sana artık bir şey söyleyemem, kardeş.” Harlick’in sesi gergindi, ama kararlı olduğu da belliydi. “Lütfen sorma.”</p>

    <p>“Nasıl istersen, kardeş.” Kapıya doğru gitti, ay ışığının altındaki yıkıntılara baktı. “Suret’ine verdiğin raporda Kardeş Nortah’ın yaşıyor olduğundan bahsetmezsen minnettar olurum.”</p>

    <p>Harlick omzunu silkti. “Kardeş Nortah beni alakadar etmiyor.”</p>

    <p>“Teşekkür ederim.”</p>

    <p class="bolum_arasi">* * *</p>

    <p>Saatlerce yıkıntıların arasında gezdi. Aklında anılar tek tek su yüzüne çıkıyordu. <em>Biliyorlardı, hem de onca zamandır. Biliyorlardı.</em> Kafasının ihanetten dolayı mı yoksa başka bir sebepten mi karıştığını bilmiyordu. <em>Suretler İtikad’ın faziletlerini ihtiva ederler, İtikad demek onlar demek. Eğer onlar yalan söylediyse...</em></p>

    <p>“Gerçekten bizimle gelmeni isterdim.” Başını kaldırdığında Nortah’ın yıkık bir heykelin üstüne tünemiş olduğunu gördü. Bu sakallı, oldukça düşünceli gibi duran bir adamın heykeliydi ve mermerden yapılmıştı. Büyük ihtimalle şehrin aydınlarından birisini taşı kullanarak abideleştirmişlerdi. Bir filozof muydu, yoksa bir kral mı? Belki de bir Tanrı... Vaelin heykelin alnına doğru yaslandı ve kaşlarındaki derin çizgilerin üzerinde elini gezdirdi. Bir zamanlar kim idiyse, artık unutulmuştu. Adını hatırlayan kimsenin kalmadığı bir şehirde, zaman tarafından toza dönüşmeyi bekleyen büyük, taştan bir baş.</p>

    <p>“Ben... yapamam,” dedi Nortah’a sonunda.</p>

    <p>“Kendinden çok emin değilsin.”</p>

    <p>“Belki de değilimdir. Öyle olsa bile, öğrenmem gereken çok şey var. Cevapları yalnızca Nişan’da bulabilirim.”</p>

    <p>“Neyin cevaplarını?”</p>

    <p><em>Büyüyen bir şey var, bir tehdit, bir tehlike, hepimizi tehdit eden bir şey. Bunu uzun zamandır hissetsem de ancak şimdi farkına varıyorum.</em> Vaelin bunları söylemedi. Nortah’ın yeni bir yolu, yeni bir ailesi vardı. Bu düşünceleri paylaşmak yalnızca ona eziyet etmek olurdu. “Hepimiz cevap arıyoruz, kardeşim,” dedi. “Gerçi sen kendininkini bulmuşa benziyorsun.”</p>

    <p>“Doğru.” Nortah heykelden aşağı atladı ve kılıcını uzattı. “Tılsımın yanında bunu da götürmelisin. Ek kanıt hikâyene inandırıcılık katar.”</p>

    <p>“Buna ihtiyacın olabilir. Kuzey Menzili’ne giden yol uzun ve tehlikelerle dolu. Bu insanları koruman gerekebilir.”</p>

    <p>“Korumanın başka yolları var. Bununla yeterince kan döktüm. Hayatımın geri kalanını başka bir can almadan geçirmeyi planlıyorum.”</p>

    <p>Vaelin kılıcı aldı. “Ne zaman yola çıkıyorsunuz?”</p>

    <p>“Kışı beklemenin anlamı yok. Ama diğerlerini ikna etmek biraz zor olabilir. Bazıları senelerdir burada.” Durdu ve utangaç bir hale büründü. “Ayıyı ben öldürmedim.”</p>

    <p>“Ne?”</p>

    <p>“Kır Sınavı’nda. Ben öldürmedim. Yaptığım sığınak rüzgârda çöktü. Çaresizdim, donmuştum ve karda yürüyordum. Bir mağara buldum ve Ayrılmışlar’ın beni bir sığınağa yönlendirdiğini düşündüm. Maalesef orada yaşayan ayı ziyaretçi sevmiyormuş. Beni kilometrelerce, bir uçurumun kenarına gelene kadar kovaladı. Ben bir dala tutunmayı başardım, ayı o kadar şanslı değildi. Bir süre ondan beslendim ama.”</p>

    <p>Vaelin güldü. Ses yıkıntıların arasında garip, yersiz gibiydi. “Seni pis yalancı.”</p>

    <p>Nortah sırıttı. “Yaydan sonraki en büyük meziyetimdi.” Gülümsemesi soldu. “Seni özleyeceğim, diğerlerini de. Ama Savaş Lordu için pek üzgün olduğumu söyleyemem.”</p>

    <p>Kampa geri döndüler, sönmeye yüz tutmuş ateşi beslediler ve saatlerce Nişan ve kardeşleri hakkında konuştular. Nortah, Sella’yla paylaştığı çadıra gittiğinde Vaelin pelerinini omuzlarına çekti. Sabah erken uyanıp elveda demeden gideceğini biliyordu. Sebebini ise uyumadan hemen önce anladı: <em>Kalmak istiyorum.</em></p>
  </div>
</body>
</html>
