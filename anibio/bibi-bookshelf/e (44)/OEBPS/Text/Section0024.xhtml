<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Altıncı Bölüm</h2>

    <p>Birkaç gün içinde iyileşti. Çok soğuk sabahlarda tutan öksürüğü ve hayatı boyunca fazla tutkulu kadınlara karşı temkinli davranma alışkanlığı dışında herhangi bir şeyi kalmadı. Altıncı Nişan’dan olan kardeşlere zaten çok fazla kadın tutulmazdı. Nişan’a döndüğünde ustalar onu çalışılmış bir kayıtsızlıkla karşıladı ve bu Beşinci Nişan’a veda ederken aldığı iyi dileklerle ciddi bir tezat içindeydi. Kardeşleri tabii ki farklı davrandılar. Vaelin’i utandıracak derecede endişeli bir tavırla üzerine titrediler, bir hafta boyunca yataktan çıkmasına izin vermediler ve her fırsat bulduklarında en güzel yemekleri getirip yedirdiler. Nortah bile kendisiyle ilgileniyordu ama Vaelin, battaniyeyi örtme ve çorbayı kaşıkla yedirme şeklinden Nortah’ın acımasızca bir zevk aldığından şüphelenmişti. En kötüsü de Frentis’ti. Boş bulduğu her anda odasına geliyor, kaygılı bir şekilde başında bekliyor ve en ufak öksürük ya da sağlığının kötüye gittiğini işaret eden bir şey olduğunda korkudan deliye dönüyordu. Usta Sollis’ten ilk değneğini Vaelin’in ateşi çıkıp bütün gece yanında beklediği için kılıç antrenmanına gidemeyince yemişti. Sonunda Suret, Frentis’e bir daha Vaelin’in odasına girerse kovulacağını söyledi.</p>

    <p>Vaelin yardım almadan yataktan çıkacak kadar güçlenince önce Çizik’in yanına gitti. Köpek heyecandan deliye döndü, Vaelin’in üzerine atlayarak onu yere düşürdü ve yüzünü taş sertliğinde diliyle yalamaya başladı. Bu sırada giderek büyüyen yavruları da etraflarını çevirmiş, sevinçle havlıyorlardı.</p>

    <p>“Kalk üstümden seni canavar!” diye homurdandı Vaelin ve köpeği göğsünden kaldırmayı başardı. Çizik bu hareketten dolayı biraz mızırdandı ama kafasını sevgiyle Vaelin’in göğsüne koydu. “Biliyorum.” Vaelin Çizik’in kulaklarını okşadı. “Ben de seni özledim.”</p>

    <p>Ahıra gittiğinde Tükürük’ün de kendisi için bir karşılama töreni hazırlamış olduğunu gördü. O uzun iki dakika bitince Usta Rensial bir atın bu kadar uzun osurduğunu ilk defa duyduğunu söyledi.</p>

    <p>“Seni eşek seni,” diye mırıldandı Vaelin ve hayvana bir havuç verdi. “Yakında Atçılık Sınavı var. Beni yarı yolda bırakmazsın, değil mi?”</p>

    <p>Caenis’i okçuluk antrenmanı yaparken buldu. Mümkün olan en kısa sürede mümkün olan en fazla oku atmaya çalışıyordu. Bu, Okçuluk Sınavı’nı geçmek için gerekli bir beceriydi. Vaelin’e göre Caenis’in antrenman yapmasına gerek yoktu. Yaklaşık kırk beş metre uzaklıktaki hedef tahtasına oklarını gönderirken elleri hızdan görünmüyordu. Vaelin yay becerisini yavaş yavaş geliştirmişti ama Caenis’le yarışamayacağını biliyordu, ki Dentos ve Nortah, Caenis’i bile gölgede bırakıyordu.</p>

    <p>“Hedefi biraz şaşırmışsın,” dedi Vaelin, ama fark aslında belli olmuyordu bile. “Son birkaç tanesi biraz sol tarafa kaydı.”</p>

    <p>“Doğru,” dedi Caenis. “Yaklaşık kırk oktan sonra elim biraz kaymaya başlıyor.” Yayı gerdi ve kaslı kolunu gözler önüne sererek hedefi tam ortasından vurdu. “Biraz daha iyi.”</p>

    <p>“Sana öldürdüğün suikastçı hakkında bir şey soracaktım.”</p>

    <p>Caenis’in yüzü asıldı. “Hikâyeyi hem sana, hem diğerlerine, hem de ustalara tekrar tekrar anlattım. Eminim sen de kendininkini pek çok kez anlatmışsındır.”</p>

    <p>“Bir şey dedi mi?” diye sordu Vaelin. “Sen onu öldürmeden önce?”</p>

    <p>“Evet, ‘Uzak dur çocuk, yoksa bağırsaklarını deşerim,’ dedi. Şarkı yapılmaz bundan, değil mi? Hikâyeyi yazarken bunu değiştirsem mi diye düşünüyordum.”</p>

    <p>“Bunları yazacak mısın?”</p>

    <p>“Tabii ki. Bir gün İtikad’a hizmet ederken yaptıklarımızın hikâyesini yazacağım. Nişanımız tarihini kaydetme konusunda biraz savsakça davranmış. Kendi kütüphanesi olmayan tek Nişan olduğumuzu biliyor muydun? Yeni bir gelenek başlatmayı umuyorum.” Bir başka ok daha attı, sonra hızla iki tane daha. Vaelin, hedefinin biraz şaşmış olduğunu gözlemledi.</p>

    <p><em>Birisini öldürmek taşıması ya da konuşması kolay bir şey değil,</em> diye düşündü. “Onu sevmiş miydin, şu Kardeş Nillin’i?”</p>

    <p>“Pek çok hikâye bilen ilginç bir adamdı, ama daha sonra düşününce sevdiği hikâyelerin çok eski hikâyeler olduğunu fark ettim. Kadim Şarkılar deniyor adlarına, İtikad’ın güçlü olduğu zamandan öncesi hakkında. Kan, savaş ve Karanlık icrası yapıldığı zamanlardan kalma hikâyeler.”</p>

    <p><em>Karanlık... Ormandaki kurt, penceremin dışında uluyan kurt.</em> “Bir zamanlar yedi tane vardı. Bunun ne anlama geldiğini biliyor musun?”</p>

    <p>Caenis yayını bir kez daha germişti ama yayı yavaşça yere doğru indirdi. “Bunu nereden duydun?”</p>

    <p>“Zehri içmeden önce Kardeş Henna söyledi. Ne anlama geliyor, kardeşim? Bildiğini biliyorum.”</p>

    <p>Caenis okunu yaydan aldı ve oku kalçasındaki sadağına, yayı da nazikçe kenara, eşyalarının üstüne koydu. “Bir hikâye biliyorum. Kadim Şarkılar gibi bir hikâye, ama İtikad hakkında. Gerçeği söylemek gerekirse ben pek inanmıyorum bu hikâyeye. Nadiren anlatılır ve Nişan arşivlerinde bahsedilmez.”</p>

    <p>“Neyden bahsedilmez?”</p>

    <p>“Bizim zamanımızda İtikad’a hizmet eden altı Nişan var. Ama bir zamanlar yedi tane varmış derler. İtikad’ın ilk zamanlarında Nişanlar daha yeni yeni oluşturulur, ilk Suretler seçilirken, Yedinci Nişan’ın varlığından bahsedilir. Nişanlar İtikad’ın temel kaidelerine hizmet amaçlı kurulduğu için Nişanların başındaki kişilere bunu yansıttıklarından dolayı Suret adı verilmişti. Söylenene göre Yedinci Nişan Karanlık Nişanı’ymış. Kardeşler gizemlere haiz olmaya çalışır, İtikad’a daha iyi hizmet edebilmek için irfan ve güç peşinde koşarlarmış. Geleneksel olarak Karanlık icrası İnkârcı mezheplerle ilişkilendirilir ama hikâyeye göre bir zamanlar İtikadımızın parçasıymış. Hikâyeye göre yüz yıl sonra bir kriz çıkmış. Yedinci Nişan güçlenmeye, Karanlık irfanını diğer Nişanlar üzerinde hüküm sahibi olmak için kullanmaya başlamış. İrfanlarının onları Ayrılmışlar’a daha çok yakınlaştırdığını, seslerini duyabildiklerini, diğer Nişanlara nispeten gösterdikleri yolu daha iyi yorumlayabildiklerini iddia etmişler. Bunun onlara liderlik etmeleri için verilen bir ayrıcalık olduğunu, İtikad’ın egemeni olduklarını söylemişler. Böyle bir şey tabii ki söz konusu bile olamazmış zira İtikad, Nişanların arasında denge istermiş ve biri diğerlerinin üstünde olamazmış. Bu yüzden İtikadlılar arasında savaş çıkmış ve çok kan dökülse de sonunda Yedinci yok edilmiş. Bu savaşın yarattığı kaos o kadar büyükmüş ki Diyarı dört Bölge’ye ayırmış ve bunlar Kral Janus’tan önce birleştirilememişler. Bunlar doğru mu bilmiyorum ama doğruysa bile altı yüz yıl öncesinde olmuş ve o zamandan kalan sayılı kitap içerisinde böyle bir şeyin bahsi yok.”</p>

    <p>“Ama sen yine de hikâyeyi çok iyi biliyor gibisin.”</p>

    <p>“Beni tanıyorsun, kardeşim.” Caenis hafifçe gülümsedi. “Hikâyeleri hep sevmişimdir. Ne kadar gerçekdışıysa o kadar iyi.”</p>

    <p>“İnanıyorsun, değil mi?” Birden bunu hissetti. Caenis’in hikâyeyi anlatırken hiç duraksamaması ve hafif gülüşü bunu ona düşündürttü. “Zaten biliyordun. Bunların arkasında Yedinci Nişan’ın olduğunu biliyordun.”</p>

    <p>“Bundan şüpheleniyordum. Yedinci Nişan’ın hiç yok olmadığını, gizli gizli kendisini geliştirdiğini, döneceği zamanı beklediğini ve uzun zaman önce istediği egemenlik hakkını arayacağını anlatan hikâyeler var.”</p>

    <p>“Usta Sollis ve Suret’e gitmeliyiz. Bunları duymalılar.”</p>

    <p>“Zaten duydular, kardeşim. Nişan’a döner dönmez şüphelendiğim her şeyi onlara anlattım. Ama bana zaten bildikleri bir şeyi anlatıyormuşum gibi geldi.”</p>

    <p>Vaelin, Kardeş Henna’nın söylediklerini aktardığında Usta Sollis’in tepkisi ve Suret Elera’nın bu konuda konuşmayı reddedişi geldi aklına. <em>Biliyorlar, hepsi biliyor. Yüzyıllardır Suretler tarafından saklanan bir sır. Bir zamanlar yedi tane vardı. Ve Yedinci bekliyor, planlar yapıyor. Biliyorlar.</em></p>

    <p>Güneşli bir gün olmasına rağmen birden ürperdi ve içi titremeye başladı. “Benimle bildiklerini paylaştığın için teşekkürler, kardeşim,” dedi. Kollarıyla kendini sarıp ısınmaya çalıştı.</p>

    <p>“Hep paylaşacağım, Vaelin,” dedi Caenis. “Bizim aramızda sır yok, biliyorsun.”</p>

    <p class="bolum_arasi">* * *</p>

    <p>İki ay sonra Atçılık Sınavı zamanı geldi. Yaklaşık bir kilometre uzunluğundaki parkurları ormandan ve taşlık yoldan oluşuyordu; eyer üstündeyken üç farklı hedefi tam merkezinden vurmaları gerekiyordu. Beklenildiği gibi Nortah sınavı büyük bir başarıyla geçti, hatta rekor kırdı. Diğerlerinin sınavları da iyi sayılırdı, atı Vaelin’den biraz daha iyi süren Barkus’unki bile. Vaelin yarışın başında zorlandı. Tükürük her zamanki gibi huysuzdu ve dörtnala koşmaya ancak Vaelin’in hissederek savurduğu tehditleri duyduktan sonra başlamıştı. Yol boyunca Tükürük’le uğraştığından içlerinden en yavaşı o oldu. Okçuluğu da pek iyi sayılmazdı ama en azından sınavı geçmişti. İlk defa bütün kardeşler sınavdan geçmişti ve akşam yemeği kaçak biralar ve yemek savaşıyla gürültülü bir kutlamaya dönüştü. Ertesi sabah cezalandırıldılar. Dondurucu nehirde yüzdüler ve hemen ardından çırılçıplak şekilde eğitim alanının etrafında beş tur depar attılar. Yine de herkes değdiğini düşünüyordu.</p>

    <p>Ertesi haftalarda duvarın ötesinden isyan ve huzursuzluk haberleri gelmeye devam etti. İster gerçekten İnkârcı olsun ister İnkârcı olmakla suçlansın, kızgın kalabalıklar insanları yakıyordu. Yüzlerce insan ölmüştü ve Diyar Muhafızı düzeni sağlamakta zorlanıyordu. Yaz bitip de güz geldiği zaman Diyar sakinleşti. Pek çok kişinin beklediğinin aksine ne suikastlar oldu ne de sokakların altından Cumbrael ordusu çıktı. Hatta sapkın Bölge son on yılda olduğundan daha sakindi. Sonradan Ateş Yazı adı verilen o zamanlar gerisinde yalnızca cesetler, yas ve kül bıraktı... unutuldu.</p>

    <p class="bolum_arasi">* * *</p>

    <p>İki Suret adayı odaya girdi. Birisi otuzlu yaşlarında bir kadın, diğeri Vaelin’in daha önce gördüğü keskin yüzlü bir adamdı. Kadın, İkinci Nişan’dan Hanım Liesa Ilnien olarak tanıtıldı. Boz renk cüppesi içindeki yalın ve durgun kadın, odanın içindekilerin bakışlarını sakince karşıladı. Dördüncü Nişan’dan siyah cübbeli Tendris Al Forne ise meydan okuma derecesinde sert bir şekilde bakıyordu. Vaelin’in üç yıl önce gördüğü adamın garip ama neşeli hali gitmiş ama ciddiyeti kalmıştı. Gözlerini kısarak kalabalığı süzdü ve Vaelin’i görünce başıyla hafifçe selam verdi.</p>

    <p>Caenis’le beraber Suret Arlyn’e seçim sırasında eşlik etmeleri için, görünüşte muhafız olarak seçilmişlerdi. Diyar’daki huzursuzluktan dolayı kardeşliği onaylanmış kişilerin çoğu uzakta olduğundan zaten çok fazla seçenekleri yoktu. Ama Vaelin, Suret’in kendilerine farklı Nişanların İtikad’ı nasıl bir arada tuttuğunu göstermek istediğinden şüpheleniyordu.</p>

    <p>Oturum Üçüncü Nişan Hanesi’nin müzakere salonunda yapılıyordu. Odanın kubbeli bir çatısı vardı ve içeride uzun sıralar diziliydi. Suretlere ek olarak her Nişan’dan kıdemli ustalar da gelmişti ve tartışmada söz sahibi olma hakları vardı. Diğer yandan Vaelin ve Caenis’e ise fikirlerini kendilerine saklamaları gerektiği açıkça bildirilmişti.</p>

    <p>“Buraya geleceğimi hayal bile edemezdim, kardeşim,” diye fısıldadı Caenis. Suret Arlyn’in arkasında oturuyorlardı ve Caenis neredeyse heyecandan titriyordu. “İki yeni Suret’in seçiminde bulunmak. Büyük bir ayrıcalık.”</p>

    <p>Vaelin, Caenis’in pek çok parşömen ve karakalem getirdiğini gördü. “<em>Kardeş Caenis’in Hikâyeleri</em>’ne mi başladın?”</p>

    <p>“Aslında adını <em>Beş Kardeşin Kitabı</em> koymayı düşünüyordum.”</p>

    <p>“Frentis’le beraber altı.”</p>

    <p>“Ona da birkaç sayfa ayıracağım, merak etme.”</p>

    <p>Birinci Nişan’dan Suret Silla Colvis de gelmiş ve beraberinde yaklaşık yirmi tane beyaz cüppeli usta getirmişti. Neredeyse hepsi altmışlı yaşlarında adamlardı ve kırışıklarla dolu yüzlerinden düşüncelere daldıkları belliydi ya da uyuyorlardı. Suret Elera yalnızca üç erkek, iki kız kardeşle beraber gelmişti ve Sherin’in onların arasında olmadığını görünce Vaelin hayal kırıklığına uğradı.</p>

    <p>Suret Dendrish Hendrahl’ın ölümle minik münasebeti izini açıkça bırakmıştı. Vaelin’in önceden gördüğü domuz pembesi teninin yerini şimdi soluk gri almıştı ve gözleri de yumuşak hamura bastırılmış iki taş gibi, etli suratına göçmüş durumdaydı. Diğer Suretlere kıyasla yanında daha çok, yaklaşık otuz tane usta getirmişti. Hepsinin tek bir ortak özelliği vardı: Suratlarında dehşet içinde olduklarını gösteren bir bakışa sahiptiler. Hendrahl kalabalığı tararken Caenis’i gördü, tanıdı ama hayatını kurtarmış genç adama bir selam bile vermedi. Vaelin, Suret’in yüzünden içerlemiş olduğunu okudu. <em>Bizden biri tarafından kurtarılmak,</em> diye tahmin etti, <em>canını zehir kadar acıtmış olmalı.</em></p>

    <p>“Bu ikisi karşımıza kendilerini tanıtmak için çıkıyorlar,” dedi Suret Silla toplanmış Nişan temsilcilerine. “İtikad bizden atandıkları göreve layık olup olmadıklarını değerlendirmemizi gerektiriyor. Şimdi soruları duyalım.”</p>

    <p>Elini ilk kaldıran Suret Dendrish, sorusunu Liesa Ilnien’e sordu. “Yerine geçeceğiniz rahmetli Suret,” diye başladıktan sonra öksürmeye başladı ve dantelden mendilini ağzına tuttu, “...yirmi yıldan uzun süredir İkinci Nişan’ın Sureti’ydi. Sizce aynı derecede deneyimli davranabilecek misiniz?”</p>

    <p>Kadın duraksamadan cevap verdi, sözcükler kesin bir şekilde ağzından dökülüyordu. “Bir Suret’e deneyim gerekmez. Bir Suret, Nişan’ının değerlerini en iyi şekilde ihtiva eden kardeştir.”</p>

    <p>“Ve kendinizi Nişan’ınızın değerlerini ihtiva eden birisi olarak değerlendiriyorsunuz?” dedi Suret biraz kızararak. Ama Vaelin adamın sinirlenmek için kendini zorladığını düşündü.</p>

    <p>“Kendimi pek çok konuda değerlendiriyorum,” diye cevapladı Hanım Liesa Ilnien. “İtikad bize kendi yargıcımız olmamızı öğütler, zira kim kişinin kalbini kendinden daha iyi bilir?”</p>

    <p>Hendrahl konuşamadan, “Hanım Liesa,” dedi Suret Elera. “Bu Diyar’da çok gezdiniz mi?”</p>

    <p>“Dört Bölge’yi de gezdim ve bir senemi Kuzey Menzili’nde büyük ovaların atlı kabilelerine İtikad’ı yaymaya çalışarak geçirdim.”</p>

    <p>“Asilce bir uğraş. Başarılı oldunuz mu?”</p>

    <p>“Maalesef atlılar yabancılardan çekiniyor ve kendi hayallerinden vazgeçmiyorlar. Eğer Suretlik’e yükseltilirsem kuzeye daha çok İtikad’ı yayma amaçlı kişi göndermek istiyorum. İtikad, sınırlarımızın ötesindekiler tarafından da paylaşılması gereken bir lütuftur.”</p>

    <p>“Dış dünyaya bu denli ilgi göstermek,” dedi Suret Silla, “Nişanınızın değerleriyle ters düşmüyor mu? Siz her zaman tefekkür ve meditasyonun kalesi oldunuz ve topraklarımızda esen fırtınalardan uzak durdunuz. Maddesel dünyanın çetinlikleriyle ilgilenince kendi işiniz zeval görmez mi?”</p>

    <p>“Tefekkür etmek için, insanın hakkında tefekkür edeceği bir şey <em>olması</em> gerekir. Bir şeyler deneyimlemeden geçirilen bir hayat, ne hakkında tefekkür edebilir ki? Yaşamamış olanlar meditasyon sırasında hayatın gizemleri üzerine düşünemezler.”</p>

    <p>Kadının mantığı Vaelin’i etkiledi ama etrafındaki ustaların huzursuz olduğunu hissedebiliyordu. Salonda bir uğultu vardı. Caenis yazmakla meşguldü.</p>

    <p>Suret Arlyn elini kaldırdı ve uğultu hemen kesildi. “Hanım Liesa, Suret’iniz sizce neden öldürüldü?”</p>

    <p>Hanım bir an için başını eğdi ve üzüntüsü yüzünden okunur oldu. “İtikad’ımıza zarar vermek isteyenler var,” dedi ve başını kaldırıp Suret Arlyn’in gözlerinin içine baktı. Sesi hafifçe titriyordu. “Kim oldukları ya da bunu neden yaptıkları hakkında hiçbir fikrim yok.”</p>

    <p>Kadının yanında oturan Kardeş Tendris Al Forne ilk defa konuştu. “Kardeşin olmayabilir ama benim bir fikrim var.”</p>

    <p>“Sana daha soru sorulmadı,” dedi Suret Silla.</p>

    <p>“Biraz saygılı ol, genç adam,” dedi Suret Dendrish hırıltılı sesiyle. Vaelin adamın mendilinde kan izleri olduğunu gördü.</p>

    <p>“Saygısızlık etmek gibi bir amacım yok,” dedi Al Forne. “Sadece gerçeği anlatmak istiyorum, zira içimizden bazıları bu konu hakkında konuşmaktan korkuyor gibi duruyorlar.”</p>

    <p>“Neymiş bu gerçek?” diye sordu Suret Elera.</p>

    <p>Al Forne derin bir nefes aldı, güç topluyor gibiydi. Caenis yazmak için heyecanla adamın ağzından çıkacak şeyleri bekliyordu. “Umursamaz davrandık,” dedi Al Forne sonunda. “Zayıfladık ve buna biz izin verdik. Altıncı Nişan bir zamanlar yalnızca İtikad’ın düşmanlarına karşı savaşırdı, şimdi ise Taç onları çağırdığında gidip cephede savaşıyor ve İnkârcılar karşılarında kimse durmadığı için gizliden gizliye güçlerine güç katıyor.</p>

    <p>“Beşinci Nişan bir zamanlar yalnızca İtikad’ın gerçek taraftarlarına şifa sunardı, şimdi ise kolları herkese, hatta İtikadsızlara bile açık. Böylece gittikçe güçleniyorlar ve bize karşı savaşsalar bile bizim onları iyileştireceğimizi biliyorlar.</p>

    <p>“Benim Nişanım bir zamanlar yüzlerce yıl öncesinden bugüne kadar bütün İnkârcı hiziplerin ve icralarının kaydını tutuyordu, ama yaklaşık üç ay önce bunlar yok edildi ve kraliyete ait mevzuları kaydetmemiz istendi. Söyleyeceğim şeyler bu odadaki çoğu kişiyi sinirlendirebilir, belki de şok edebilir, ama inanın ki kardeşlerim, İtikad’ı Diyar ve Taç’a fazla yakın tuttuk. İtikad’ı bunlarla fazla ilişkilendirdik. Ve işte bu yüzden bize saldırdılar; düşmanlarımız, biz görmesek de zayıflığımızı görüyorlar.”</p>

    <p>Ağır bir sessizlik çöktü. Sonra Suret Dendrish sinirden öksürdü ve boğulur gibi olup, “Buraya gelip bu... bu sapkınlığı yapıyorsun ve yine de Suret seçileceğini mi sanıyorsun?”</p>

    <p>“Buraya gelip size gerçeği anlatıyorum ve umudum İtikadımızın doğru yoluna dönmesi. Sizin onayınıza gelince, ihtiyacım yok ki. Nişan’ımın tercihi benim. Seçimime tek bir kişi bile karşı çıkmadı ve karşınıza başka kimse çıkmayacak. İtikad bentlerine göre size seçilmemden önce sadece danışmam gerekiyor. Yanlış mıyım, Suret Silla?”</p>

    <p>Yaşlı suret sertçe gri başını salladı. Ya sinirden ya da şaşkınlıktan konuşamıyordu.</p>

    <p>“Ve işte danıştım. Hepinize dikkatle dinlediğiniz için teşekkür ederim. Sözlerimi düşüneceğinizi umuyorum. Şimdi Nişan’ıma dönmem gerek, zira yapacak çok işim var.” Eğilerek selam verdi, arkasını döndü ve hızlı adımlarla odadan çıktı.</p>

    <p>Salonda herkes ayağa fırladı ve Al Forne’nin arkasından bağırıp çağırmaya başladı. En çok kullanılan kelimeler “sapkın” ve “hain” idi. Al Forne arkasına dönüp bakmadan ve hızını kesmeden ayrıldı. Kargaşa devam ediyordu. İnsanlar bir şeyler yapılması gerektiğini söylüyordu ve bazı ustalar Suret Arlyn’den Al Forne’yi tutuklayıp Karakale’ye götürmesini istiyordu. Suret Arlyn ise sessizce oturuyordu.</p>

    <p>Vaelin, Caenis’in bütün parşömenlerini bitirmiş olduğunu ve birkaç tane daha bulmak için deli gibi ceplerini aradığını gördü. “Daha önce böyle bir şey oldu mu?” diye sordu. Sesini duyurabilmek için bağırmıştı.</p>

    <p>“Hayır,” dedi Caenis. Bir parça parşömen bulunca tekrar çabucak yazmaya başladı. “Böyle bir şey İtikad tarihinde ilk defa oluyor.”</p>
  </div>
</body>
</html>
