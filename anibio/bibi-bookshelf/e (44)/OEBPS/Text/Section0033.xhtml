<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kan Şarkısı</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h2 class="baslik_2">Üçüncü Bölüm</h2>

    <p>“Bu mektuplar şu Siyah Ok denen kişinin cesedinde mi bulundu?”</p>

    <p>Suret’in elleri iki soluk örümcek gibi önündeki mektupların üzerinde duruyor, gözleriyle delici bir şekilde Vaelin ve Makril’e bakıyordu. Vaelin, Martishe’ten dönüş yolculukları on iki gün sürdüğü için berbat göründüklerini düşünüyordu ama Suret nasıl göründüklerini pek umursuyor gibi değildi. Raporlarını dinledikten sonra mektupları almış ve hızlıca okumuştu.</p>

    <p>“Adamın Siyah Ok olabileceğini düşünüyoruz, Suret,” dedi Vaelin. “Adamın kimliğinden emin olmak mümkün değil.”</p>

    <p>“Evet. Belki de bir dahaki sefere öldürme konusunda bu kadar aceleci olmazsın, kardeşim.”</p>

    <p>“Dikkatsizce davrandım. Özür dilerim, Suret.”</p>

    <p>Suret kafasını hafifçe sallayarak özrü geçiştirdi. “Bu mektupların ne kadar önemli olduğunu anlıyor musunuz?”</p>

    <p>“Sendahl bize okudu,” dedi Makril.</p>

    <p>“Nişan’ın dışından kimse duydu mu?”</p>

    <p>“O gece Al Hestian’ın adamlarına iki kat içki içebilme izni vermiştik. Herhangi bir şey duyduklarını zannetmiyorum.”</p>

    <p>“Güzel. Kardeşlerinize iletin: Bu konuda kimseyle, hatta kendi aralarında bile konuşamazlar.” Mektupları topladı ve masasındaki tahta sandığa koydu. Sandığı sıkıca kapadı ve kilidini taktı. “Yorgun olmalısınız, kardeşlerim. Nişan adına Martishe’te verdiğiniz hizmetten dolayı teşekkür ederim. Kardeş Makril, Kardeş Kumandanlığın onaylandı. Şimdilik burada bizimle kalacaksın. Usta Sollis şu anda bir kardeş grubuyla güney kıyılarında hizmet veriyor. Kaçakçılar, Kral’ın vergi memurlarına giderek artan bir vahşetle direnmeye başlamışlar. Onun derslerini sen devralacaksın. Kılıç kullanmayı öğretecek kadar hatırladığına eminim.”</p>

    <p>“Tabii ki, Suret.”</p>

    <p>“Kardeş Vaelin, yarın sekizinci saatte ahırda ol. Saraya giderken bana eşlik edeceksin.”</p>

    <p class="bolum_arasi">* * *</p>

    <p>“Tebrikler kardeşim,” dedi Vaelin. Makril’le beraber Al Hestian’ın alayının kamp kurmuş olduğu avluya doğru yürüyorlardı. Adamların konaklayabileceği bir yerleri olmadığından dolayı Suret, Nişan Hanesi’nde kalmalarına izin vermişti. Kral’ın hiçbirinin dönmesini beklemediğinden dolayı Vaelin şehirde adamlara yeterli erzak bulunmayacağını düşünüyordu.</p>

    <p>Makril durdu ve sessizce gözlerini Vaelin’e dikti.</p>

    <p>“Hem kumandan hem de usta,” dedi Vaelin. İzcinin sessiz kalmasından huzursuz olmuştu. “Etkileyici bir başarı.”</p>

    <p>Makril, Vaelin’e yaklaştı ve burun delikleri açık bir şekilde havayı içine çekti. Vaelin eline av bıçağını almamak için kendini zor tuttu.</p>

    <p>“Kokunu hiç sevmemiştim, kardeşim,” dedi Makril. “Kokunda doğal olmayan bir şeyler var. Ve şimdi de buram buram suçluluk kokuyorsun. Neden ki?” Vaelin’in cevap vermesini beklemeden arkasını döndü ve uzaklaştı. Cüsseli figürü bir süre loş ışıkların arasında yürüdükten sonra kısa bir ıslık çaldı ve köpeği de gölgelerden çıkıp yanına gitti. Birlikte içkaleye girdiler.</p>

    <p>Vaelin’in kardeşleriyle paylaştığı kuledeki oda şimdi yeni bir grup öğrenciye verildiğinden dolayı alayla birlikte kalmak zorunda kalmışlardı. Kardeşlerinin kamp ateşinin etrafında oturduğunu, Frentis’e Martishe’te başlarından geçen hikâyeleri anlattıklarını gördü.</p>

    <p>“...iki adamın yanından geçtim,” diyordu Dentos. “Tek bir ok, yemin ederim. Ben böyle bir şey görmedim.”</p>

    <p>Vaelin, Frentis’in yanına oturdu. Frentis’in ayağının dibinde yatan Çizik kalktı ve Vaelin’in yanına geldi. Başıyla eline sürtünerek sevilmek istediğini belli etti. Vaelin kulaklarını okşadı ve köle-tazısını çok özlemiş olduğunu fark etse de onu arkada bıraktığı için pişmanlık duymuyordu. Martishe onun için güzel bir oyun alanı olurdu ama Çizik daha şimdiden yeterince insan kanının tadına bakmıştı.</p>

    <p>“Suret hizmetimiz için teşekkür ediyor,” dedi Vaelin herkese ve elini ateşin üzerine uzattı. “Bulduğumuz mektupların bahsi açılmayacak.”</p>

    <p>“Ne mektupları?” diye sordu Frentis. Barkus ona yarısı yenmiş bir tavuk budu fırlattı.</p>

    <p>“Şimdi nereye gideceğimizi söyledi mi?” diye sordu Dentos ve Vaelin’e bir kupa şarap uzattı.</p>

    <p>Vaelin başını iki yana salladı. “Yarın ona saraya giderken eşlik edeceğim.”</p>

    <p>Nortah alaylı bir şekilde güldü ve ağız dolusu şarabım yuttu. “Geleceğimizin nasıl olacağını görmek için Karanlık’a ihtiyaç yok.” Konuşması yüksek tonda ve tizdi, çenesinde döktüğü şaraptan dolayı kırmızı lekeler vardı. “Cumbrael’e!” Ayağa kalktı ve kupasını kaldırdı. “Önce orman, sonra Derebeylik. Hepsine İtikad’ı götüreceğiz, İnkârcı piçler! İsteseler de istemeseler de!”</p>

    <p>“Nortah-” Caenis arkadaşını oturtmak için çekmek istedi ama Nortah, Caenis’in elini üzerinden çekti.</p>

    <p>“Yeterince Cumbraelli katletmedik daha, değil mi? Soktumun ormanında ben kendi başıma on tanesini öldürdüm. Peki ya sen, kardeşim?” Sallanarak Caenis’e döndü. “Eminim sen daha fazla öldürmüşsündür, he? En az iki katı diyorum.” Frentis’e doğru yalpalayarak döndü. “Sen de orada olmalıydım olum. Kankan Tek Göz’den bile daha fazla kan içinde yıkandık.”</p>

    <p>Frentis’in yüzü asıldı ve Vaelin omzuna dokunduğunda Frentis’in gerildiğini hissetti. “Bir içki daha iç, kardeşim,” dedi Nortah’a. “Uyumana yardımcı olur.”</p>

    <p>“Uyumak mı?” Nortah tekrar yere oturdu. “Son zamanlarda o dediğinden pek yapmadım.” Daha çok şarap koysun diye kupasını Caenis’e uzattı ve suratsız bir şekilde ateşe bakmaya başladı.</p>

    <p>Bir süre huzursuz bir sessizlikte oturduktan sonra ötelerinde yakılan bir ateşin etrafındaki askerler dikkatlerini dağıtınca Vaelin memnun oldu. Adam bir yerden mandolin bulmuştu, büyük ihtimalle ormanda bir Cumbrael cesedinden almıştı. Oldukça iyi çalıyordu, melodik bir şarkı çalmasına rağmen yine de hüzünlü bir havası vardı şarkının. Bütün kamp onu dinlemek üzere teker teker susuyordu. Bir süre sonra etrafında bir dinleyici kitlesi oluştu ve Vaelin adamın “Savaşçı’nın Matemi” adlı şarkıyı çaldığını duydu:</p>

    <blockquote class="siir_2">
      <p><em>Yalnız bir ezgidir şarkısı savaşçının</em></p>

      <p><em>Doludur ateşle ve söner sonra ansızın</em></p>

      <p><em>Savaşçılar söyler, ölmüş dostların şarkısını</em></p>

      <p><em>Kaybedilmiş savaşları ve kanlı sonlarını...</em></p>
    </blockquote>

    <p>Adam şarkısını bitirdiğinde diğerleri alkışladı ve söylemeye devam etmesi için cesaretlendirdiler. Vaelin küçük kalabalığın arasından geçerek adama doğru ilerlemeye başladı. Adam yirmili yaşlarında, ince yüzlü biriydi. Vaelin, adamın ormandaki son çarpışmaya katılan gruptaki otuz kişiden biri olduğunu anımsadı ve alnındaki dikiş izi de savaşmış olduğunun kanıtıydı. Vaelin adamın ismini hatırlamaya çalışsa da eğittikleri adamların hiçbirinin ismini öğrenmeye tenezzül bile etmediklerini utanarak fark etti. Belki de Kral gibi o da hiçbirinin hayatta kalacağını düşünmemişti.</p>

    <p>“Çok güzel çalıyorsun,” dedi.</p>

    <p>Adam gergin bir şekilde gülümsedi. Askerler Vaelin’den hâlâ korkuyorlardı ve konuşmaya bile içlerinden yalnızca birkaç tanesi yelteniyordu. Çoğu göz göze gelmekten çekiniyordu.</p>

    <p>“Bir ozanın yanında çıraklık yapmıştım, kardeş,” dedi adam. Aksanı diğer askerlerden farklıydı. Kelimeleri üstüne basa basa söylemişti ve ses tonu neredeyse kültürlü bir adama ait gibiydi.</p>

    <p>“O zaman neden askersin?”</p>

    <p>Adam omzunu silkti. “Ustamın bir kızı oldu.”</p>

    <p>Etraftaki adamlar pis pis sırıttılar.</p>

    <p>“Sana iyi bir eğitim vermiş,” dedi Vaelin. “Adın ne?”</p>

    <p>“Janril, kardeş. Janril Norin.”</p>

    <p>Vaelin kalabalığın içindeki Çavuş Krelnik’e baktı. “Bu adamlara şarap verilsin, çavuş. Kardeş Frentis sizi mahzenlerdeki Usta Grealin’e götürür. Ücretin benim tarafımdan ödeneceğini söyleyin ve size kaliteli olan şaraplardan verdiğinden emin olun.”</p>

    <p>Adamlar arasında bir mırıltı yükseldi. Vaelin elini cebine atıp Janril’in eline birkaç gümüş para koydu. “Çalmaya devam et, Janril Norin. Oynak bir şeyler. Bir kutlamaya uygun.”</p>

    <p>Janril kaşlarını çattı. “Neyi kutluyoruz, kardeş?”</p>

    <p>Vaelin arkadaşça adamın omzuna vurdu. “Hayatta olmayı, dostum!” Kupasını kaldırıp adamlara döndü. “Hayatta olmaya içelim!”</p>

    <p class="bolum_arasi">* * *</p>

    <p>Kral, Vekiller Konseyi’ni cilalı mermerden zemini, toz varaklar yanında alçıyla karmaşık şekiller verilmiş süslü tavanı, duvarlarında muhteşem resimler ve goblenler olan büyük bir salonda toplamıştı. Kusursuz nizama sahip Diyar Muhafızları, Konsey’in oturduğu dikdörtgen biçimindeki masayı çevrelemişlerdi. Kral Janus, Vaelin’in pazarlık yaptığı, kıyafeti mürekkep içindeki adamdan çok farklı bir görünüme sahipti. Masanın merkezinde oturuyordu ve omuzlarında beyaz bir kürk ve başında altın bir şerit vardı. On vekili iki tarafına dizilmiş, Vaelin raporunu anlatmayı bitirirken ilgiyle ona bakıyorlardı. Suret Arlyn, Vaelin’in yanında duruyordu. Yakınlarındaki küçük bir masada iki kâtip oturmuş, söylenen her şeyi kâğıda geçiriyordu. Kral, her oturum sorasında her söylenenin tam olarak yazılması konusunda ısrar ediyordu ve her Konsey üyesi oturmadan önce ismini ve görevini belirtmek zorundaydı.</p>

    <p>“Ve bu mektupları taşıyan kişi,” dedi Kral. “Kimliği hâlâ bilinmiyor mu?”</p>

    <p>“Onun ismini söyleyebilecek bir esirimiz yok, Ekselans,” dedi Vaelin. “Siyah Ok’un adamları teslim olmuyorlardı.”</p>

    <p>“Lord Al Molnar.” Kral, mektupları sol tarafında oturan, adını ve görevini Lartek Al Molnar, Finans Vekili olarak bildiren iri bir adama verdi. “Derebeyi Lord Mustor’un el yazısını benim kadar iyi biliyorsun. Bir benzerlik görüyor musun?”</p>

    <p>Lord Al Molnar birkaç dakika boyunca dikkatle mektuplara baktı. “Maalesef, Ekselans, bu mektupları yazan el Lord Derebeyi’nin el yazısına o kadar çok benziyor ki ikisi arasında hiç farklılık göremiyorum. Dahası, mektubun anlatım tarzına bakın. İmza olmasaydı bile bunun Lord Mustor tarafından yazıldığını söyleyebilirdim.”</p>

    <p>“Ama neden?” diye sordu Donanma Lordu Al Junril. Kral’ın sağında oturan iri, sakallı adam şöyle dedi: “Cumbrael’in Lord Derebeyi’ni hiç sevmediğimi İtikad biliyor, ama adam aptal değil. Neden Diyar’ımızı bölebilecek fanatik bir niyetle bu serbest geçiş kâğıtlarının altını kendi ismiyle imzalasın ki?”</p>

    <p>“Kardeş Vaelin,” dedi Lord Al Molnar. “Birkaç ay boyunca bu sapkınlarla savaştın. Sence iyi mi besleniyorlardı?”</p>

    <p>“Açlıktan güçsüz düşmüş gibi bir halleri yoktu, lordum.”</p>

    <p>“Peki ya silahları, kaliteli miydi?”</p>

    <p>“Güzel işçilik ürünü kılıç ve yayları vardı, ama bazı silahları bizim askerlerimizi öldürdükçe aldılar.”</p>

    <p>“Yani iyi donanımlı ve iyi beslenmişlerdi, hem de bu kış zamanında Martishe’te avlayacak hayvan bulmak zorken. Ekselans, bu Siyah Ok bir yerlerden desteklenmiş olmalı.”</p>

    <p>“Ve şimdi desteği nereden aldığını biliyoruz,” dedi bir başka vekil. Kral’ın yanında oturan ve masadaki en şık giyime sahip olan, Kraliyet İşleri Vekili Kelden Al Telnar. “Derebeyi Lord Mustor kendi kendini mahkûm etti. Uzun zamandır barışı sağlamaya çalışma çabalarının gelecekte yapacağı ihaneti maskelemek için olduğunu söylüyordum. Unutmayalım ki Cumbraelliler Diyar’a gelmiş geçmiş en kanlı yenilgilerin birinden sonra zorla katılmışlardır. Ne bize ne de sevgili İtikadımıza olan nefretleri hiç bitmedi. Ama şimdi Ayrılmışlar, Kardeş Vaelin’i gerçeğe sevk etti. Ekselans, sizi...”</p>

    <p>Kral elini kaldırarak adamı susturdu. “Lord Al Genril.” Sağ tarafında oturan kır sakallı bir adama döndü. “Siz benim Adalet Lordum, mahkemelerimin Baş Yargıcı ve büyük ihtimalle bu Konsey’deki en bilge insansınız. Bu kâğıtlar dava mı, yoksa sadece soruşturma mı gerektirir?”</p>

    <p>Adalet Lordu düşünceli bir şekilde kır sakalını sıvazladı. “Buna yalnızca hukuki bir konu olarak bakarsak Ekselans, mektuplar hakkında sorular sorulması gerektiğini ve suçlamanın verilen cevaplara göre ne yapılması gerektiğini söylerdim. Eğer önüme sadece bu kanıta dayanarak ihanetle suçlanan bir adam gelseydi, onu darağacına göndermezdim.”</p>

    <p>Lord Al Telnar tekrar konuşmaya yeltendi ama Kral elini sallayarak onu bir kez daha susturdu. “Ne gibi sorular, lordum?”</p>

    <p>Lord Al Genril mektupları eline aldı ve kısa bir süre göz gezdirdi. “Bu mektuplar, mektup sahibine Cumbrael sınırlarından serbest geçiş hakkı tanıyor ve Derebeyliği’nin bütün asker ve yetkililerin bu kişinin her ne ihtiyacı varsa karşılamasını buyuruyor. Ve eğer imza ve mühür gerçekse, Bizzat Lord Derebeyi tarafından imzalanmış. Ama mektuplar herhangi birisi adına yazılmamış. Öldüğü zaman bu mektupların üzerinde bulunan kişi hakkında hiçbir şey, hatta adını bile bilmiyoruz. Eğer Lord Derebeyi tarafından yazılmışlarsa bunlar Siyah Ok tarafından kullanılması için miydi, yoksa çalınıp bir başka amaçla mı kullanılmaya başlandı?”</p>

    <p>“O halde,” dedi Lord Al Molnar. “Lord Derebeyi’ni sorgulamamızı mı öneriyorsunuz?”</p>

    <p>Baş Yargıç cevap vermeden önce bir iki saniye duraksadı ve Vaelin adamın suratındaki gerginlikten, kelimelerinin ne kadar önem arz ettiğinin bilincinde olduğunu anladı. “Sanırım bunun için haklı sebeplerimiz var, evet.”</p>

    <p>Salonun kapısı birden açıldı ve içeri Yüzbaşı Smolen girdi. Kral’ın önüne kadar yürüyüp selam durdu.</p>

    <p>“Buldun mu?” diye sordu Kral.</p>

    <p>“Evet, Ekselans.”</p>

    <p>“Genelevde mi kızılçiçek sarayında mı?”</p>

    <p>Yüzbaşı Smolen rahatsızlığını yalnızca gözlerini iki kez kırparak belli etti. “İlki, Ekselans.”</p>

    <p>“Konuşabilecek halde mi peki?”</p>

    <p>“Ayılmak için çaba gösterdi, Ekselans.”</p>

    <p>Kral içini çekti ve sıkkın bir şekilde alnını okşadı. “Pekâlâ. İçeri alın.”</p>

    <p>Yüzbaşı Smolen selam durdu ve odadan çıktı. Birkaç saniye sonra yanında pahalı, ama kirli elbiseleri olan bir adamla içeri tekrar girdi. Her an yere düşebilecekmiş gibi temkinli yürüyordu ve gözlerinin kırmızılığı ve derisinin solgunluğu bir şeyleri birkaç saat fazla kaçırdığını anlatıyordu. Kırklı yaşlarında duruyordu ama Vaelin adamın daha genç olduğunu, bağımlılık yüzünden daha yaşlı göründüğünü düşündü. Suret Arlyn’in yanında durdu, ona başıyla hafif bir selam verdikten sonra dönüp dengesiz bir şekilde eğilerek Kral’a selam verdi. “Ekselans. Her zamanki gibi huzurunuza çağrılmaktan şeref duydum.” Vaelin adamın Cumbrael aksanıyla konuştuğunu duydu.</p>

    <p>Kral, kâtiplerine döndü. “Kayıtlarda Cumbrael Derebeyliği’nin vârisi ve Kral Janus’un divanında Cumbrael temsilcisi olarak atanmış Sayın Lord Sentes Mustor’un geldiğini yazın.” Başını Cumbraelliye çevirdi. “Lord Mustor. Bu sabah nasılsınız?”</p>

    <p>“Lord Al Telnar alaylı bir şekilde güldü.</p>

    <p>“Harika, Ekselans,” diye cevap verdi Lord Mustor. “Şehriniz bana hep nazik davranmıştır zaten.”</p>

    <p>“Sevindim. Suret Arlyn’i zaten tanıyorsunuz. Bu genç adam da Kardeş Vaelin Al Sorna, kısa bir süre önce Martishe Ormanı’ndan döndü.”</p>

    <p>Lord Mustor, Vaelin’e çekingen bir şekilde baktı ve başıyla resmiyete uygun bir selam verdikten sonra normal neşeli tonuyla, biraz da zoraki bir şekilde konuşmaya devam etti. “Doğru, Kılıç Sınavı’nda on altın kazanmamı sağlayan kişi. Memnun oldum, genç efendi.”</p>

    <p>Vaelin de başıyla selam verdi ama hiçbir şey söylemedi. Kılıç Sınavı nın bahsinin geçmesi yüzünün asılmasına sebep oluyordu.</p>

    <p>“Kardeş Vaelin beraberinde bazı dokümanlar getirdi.” Kral mektupları Lord Al Genril’den aldı. “Sorulara sebep olan dokümanlar. İçeriğinin anlaşılması açısından senin fikrin eminim çok değerli olacaktır.” Vaelin, Lord Mustor ileri çıkıp mektupları Kral’ın elinden almadan önce, bir süreliğine tereddüt ettiğini gördü.</p>

    <p>“Serbest geçiş kâğıtları,” dedi kâğıtları inceledikten sonra.</p>

    <p>“Ve imzalar da babana ait, değil mi?” diye sordu Kral.</p>

    <p>“Öyle... görünüyor Ekselans.”</p>

    <p>“O zaman belki bize Kardeş Vaelin’in bunları Martishe Ormanı’ndaki bir sapkının üzerinde bulmasının sebebini açıklayabilirsin.”</p>

    <p>Lord Mustor bakışlarını Vaelin’e çevirdi. Kızarmış, korku dolu gözleriyle birkaç saniye ona baktıktan sonra bakışlarını tekrar Kral’a çevirdi. “Ekselans, babam bu kadar önemli mektupları asla asilere vermez. Bir şekilde çalınmış olmalılar. Belki de sahtedir.</p>

    <p>“Belki baban bize daha eksiksiz bir cevap verebilir.”</p>

    <p>“Şü-şüphesiz ki, Ekselans. Ona bir mektup yazarsanız...”</p>

    <p>“Yazmayacağım. Buraya gelecek.”</p>

    <p>Lord Mustor istemsizce bir adım geriledi ve korkusu suratından okunmaya başladı. Vaelin, bu durumun adamı küçük düşürdüğünü ve sınandığını hissetti. “Ekselans...” diye kekeledi. “Babam... Doğru olmaz...”</p>

    <p>Kral uzun uzun ofladı. “Lord Mustor, büyükbabanla iki kez savaşa girdim ve kendisinin çok cesur ve zeki bir adam olduğunu gördüm. Onu hiç sevmedim, ama çok saygı duyardım ve Derebeyi savaşa girmek üzereyken, torununu etrafta sürten bir sarhoş gibi ağzında laf gevelerken görmediği için minnettar olacağını düşünüyorum.”</p>

    <p>Kral bir elini kaldırıp Yüzbaşı Smolen’i kendisine doğru çağırdı. “Lord Mustor ikinci bir emre kadar sarayda misafirimiz olacak,” dedi Kral. “Lütfen kendisine eşlik et ve davetsiz misafirler tarafından rahatsız edilemeyeceği, uygun bir yere götür.”</p>

    <p>“Babamın buraya gelmeyeceğini biliyorsunuz,” dedi Lord Mustor ifadesiz bir şekilde. “Kendisini sorgulatmayacaktır. İsterseniz beni hapsedin ama bu bir şeyi değiştirmez. Kimse düşmanının eline en sevdiği oğlunu vermez.”</p>

    <p>Kral durdu ve gözlerini kısarak Cumbraelli lorda baktı. <em>Seni şaşırttı,</em> diye düşündü Vaelin. <em>Sana cevap verecek yüreği olmadığını düşünüyordun.</em></p>

    <p>“Baban ne yapacak hep birlikte göreceğiz,” dedi Kral. Yüzbaşı Smolen’e başıyla işaret etti ve Lord Mustor arkasında iki muhafızla birlikte odadan çıkarıldı.</p>

    <p>Kral kâtiplerinden birine döndü. “Cumbrael’in Lord Derebeyi’ne bir mektup yazın ve üç hafta içerisinde buraya gelmesini emrettiğimi söyleyin.” Sandalyesini arkaya itip ayağa kalktı. “Bu oturum sonra erdi. Suret Arlyn, Kardeş Vaelin, lütfen benimle odama gelin.”</p>

    <p class="bolum_arasi">* * *</p>

    <p>Kral’ın odasında fayans kaplı yerlerde duran güzel dokunmuş halılardan, büyük, meşe ağacından yapılmış masasının üstündeki kâğıtlara kadar her şey oldukça nizamiydi. Vaelin bu odanın sekiz ay önce girdiği küçük, kitap ve kâğıtlarla dolu odayla hiçbir benzerlik taşımadığını düşündü. <em>Orada çalışıyordu,</em> diye geçirdi içinden. <em>Burası, insanların onun çalıştığını düşünmesini istediği yer.</em></p>

    <p>“Lütfen oturun, kardeşler.” Kral masasına geçerken onlara iki sandalyeyi işaret etti. “İsterseniz içecek bir şeyler getirtebilirim.”</p>

    <p>“Halimizden memnunuz, Ekselans,” dedi Suret Arlyn oldukça ifadeden yoksun bir tonda. Oturmadı ve Vaelin’e de kendisi gibi yapmasını işaret etti.</p>

    <p>Kral bir süre Suret’e baktıktan sonra bakışlarını Vaelin’e çevirip hafifçe güldü. “Tona dikkat et, evlat. Saygı yok, ama saygısızlık da yok. Sen de böyle konuşmayı öğrensen iyi edersin. Suret’inin bana sinirlendiğini düşünüyorum. Bu neden olabilir acaba?”</p>

    <p>Vaelin suratında da hiçbir ifade olmayan ve cevap vermeyen Suret’e baktı.</p>

    <p>“Ee?” dedi Kral. “Söylesene, kardeş. Suret’ini ne kızdırmış olabilir?”</p>

    <p>“Suret’im adına konuşamam, Ekselans. O benim adıma konuşur.”</p>

    <p>Kral alaylı bir şekilde gülüp elinin içiyle masaya vurdu. “Duyuyor musun Arlyn? Annesinin sesi. Çanlar kadar net. Sen de bazen irkilmiyor musun?”</p>

    <p>Suret Arlyn hâlâ ifadeden yoksun bir biçimde konuşuyordu. “Hayır, Ekselans.”</p>

    <p>“Hayır.” Kral başını iki yana salladı, hafifçe gülümsedi ve masasındaki şarap sürahisine uzandı. “Hayır, irkilmiyorsundur herhalde.” Kendisine bir kadeh şarap koydu ve tekrar sandalyesine yerleşti. “Suret’in,” dedi Vaelin’e, “sinirli çünkü Diyar’ı savaş yoluna soktuğumu düşünüyor. Biraz da haklı olarak Cumbrael’in Derebeyi Lordu’nun sınırlarının dışına çıkmaktansa oğlunun başını gövdesinden ayırmama seve seve izin vereceğini düşünüyor. Hal böyle olunca ben de Diyar Muhafızları’nı Cumbrael’e götürüp onu buraya getirmelerini sağlamak zorunda kalacağım. Sonuç olarak savaşlar olacak, kan dökülecek, şehirler yanacak ve pek çok insan ölecek. Bir savaşçı ve dolayısıyla pek çok şekilde ölüm dağıtan birisi olmasına rağmen Suret bunun kınanacak bir eylem olduğunu düşünüyor. Yine de bunu bana söylemiyor. Hep böyle oldu.”</p>

    <p>İki adam birbirine bakarken sessizlik uzadı ve Vaelin birden anladı: <em>Birbirlerinden nefret ediyorlar. Kral ve Altıncı Nişan Hanesi’nin Sureti birbirlerine bakmaya bile tahammül edemiyor.</em></p>

    <p>“Söylesene, kardeş,” diye devam etti Kral. Suret’e bakıyordu, ama soruyu Vaelin’e soruyordu. “Oğlunu alıp burada alıkoyduğumu öğrenince Lord Derebeyi ne yapacak?”</p>

    <p>“Adamı tanımıyorum, Ekselans...”</p>

    <p>“Anlaşılması zor bir adam değildir, Vaelin. Hadi. Annenin zekâsını aldığını biliyorum.”</p>

    <p>Kral annesinden bahsederken konuşma tavrı hoşuna gitmese de zoraki bir cevap verdi. “Sinirlenecektir. Hareketinizi bir tehdit olarak algılayacaktır. Savunmaya geçecek, kuvvetlerini toplayıp sınırlarını koruyacaktır.”</p>

    <p>“Güzel. Başka?”</p>

    <p>“İki seçeneği var gibi duruyor. Ya emrinize uyacak ya da göz ardı edip savaşla karşı karşıya kalacak.”</p>

    <p>“Yanlış, üçüncü bir seçeneği daha var. Saldırabilir. Bütün haşmetiyle. Sence bunu yapar mı?”</p>

    <p>“Cumbrael’in Diyar Muhafızları’na gücünün yeteceğini hiç sanmıyorum, Ekselans.”</p>

    <p>“Doğru, yetmez. Cumbrael’in Lord Derebeyi’ne sadık birkaç yüz askerden başka bir ordusu yok. Ama ihtiyaç anlarında çağırabileceği binlerce köylü okçusu var. Hatırı sayılır bir kuvvet bu, zamanında birkaç ok fırtınasında at sürmüş biri olarak bunu söyleyebilirim. Ama süvarisi yok, ağır piyadeleri yok. Ne Asrael’e saldırabilir, ne de açık alanda Diyar Muhafızları’nın karşısına çıkabilir. Cumbrael’in Lord Derebeyi’nin pek de hayranlık duyulası biri olmadığı doğru, ama babasının zayıf noktasını anlayacak kadar onun zekâsını almış.”</p>

    <p>Kral tekrar gülümsedi, bakışlarını Suret’in üzerinden çekti ve elini yatıştırma amaçlı salladı. “Endişelenme artık, Arlyn. Birkaç gün sonra Lord Derebeyi elçisiyle birlikte bizzat gelemediği için özürlerle dolu rezil bir mektup gönderecek, pek inandırıcı olmasa da mektupların izahını yapacak ve bir sandık da altın gönderecek. Bilge ve barış taraftarı oğlum tarafından emrimi çekip sarhoş oğlunu da salmam konusunda ikna edileceğim. Sonrasında Lord Derebeyi’nin bir daha İnkârcı fanatiklere serbest geçiş mektubu vermeden önce iki kez düşüneceğine inanıyorum. Daha da önemlisi, bu Diyar’daki konumunu hatırlayacaktır.”</p>

    <p>“Yani, Ekselans,” dedi Suret, “mektupların Lord Derebeyi tarafından yazıldığını mı düşünüyorsunuz?”</p>

    <p>“Düşünmek mi? Hayır. Ama olası gibi duruyor. Adam Kardeş Vaelin’in Martishe’te avladığı aptallar gibi fanatik olmayabilir ama Tanrısına karşı bir zaafı var. Sonsuz Topraklar’daki yeri hakkında endişeleniyordur bu sıralarda, adam ellinci senesini geride bıraktı galiba. Hem asıl mevzu mektupları onun yazıp yazmaması değil, öyle mektupların olması. Bir kez ortaya çıktıktan sonra harekete geçmek dışında bir seçeneğim yoktu. En azından bu sayede Lord Derebeyi oğlum tahta çıktığında ona karşı kendini borçlu hissedecek.”</p>

    <p>Kral şarabının geri kalanını başına dikip çabucak ayağa kalktı. “Devlet meseleleri hakkında konuşmak bu kadarı yeter, siz kardeşlerle başka işlerim var. Gelin.” Onları odanın hemen bitişiğindeki başka bir odaya götürdü. Bu oda da diğeri kadar süslüydü, ama resim ve halılar yerine duvarlarda yüzden fazla kılıç asılıydı. Birkaç tanesi Asrael yapımıydı ama Vaelin’in daha önce hiç görmediği türden kılıçlar da vardı: Yaklaşık iki metre boyunda, iki elle kullanılan büyük kılıçlar; keskin tarafları neredeyse yarım daire şeklindeki orak benzeri kılıçlar; iğne şeklinde, el koruma yerleri kâse şeklinde olan ve neredeyse kenarları yok denecek kadar ince ve uzun kılıçlar; işe yarar kılıç yapımında kullanılmamalarına rağmen altın ve gümüş kullanılarak yapılmış kılıçlar...</p>

    <p>“Güzeller, değil mi?” dedi Kral. “Bunları senelerdir topluyorum. Bazıları hediye, bazıları savaş ganimeti, bazılarını da sırf görünüşleri hoşuma gitti diye aldım. Arada sırada bir tanesini veriyorum,” –gülümseyerek Vaelin’e döndü– “senin gibi genç bir adama, kardeş.”</p>

    <p>Vaelin, Kral’la ilk tanıştığında olduğu gibi içinde bir huzursuzluğun yükseldiğini, daha büyük, görünmez bir tasarımın küçük bir parçası olduğunu hissetti. Nersus Sil Nin’in kan şarkısı adını verdiği, bir şeylerin ters gittiği hissi aklının içinde belli belirsiz bir şekilde şakıyordu. <em>Eğer bana bir kılıç verirse...</em></p>

    <p>“Ben Altıncı Nişan’ın bir kardeşiyim, Ekselans,” dedi. Suret’in ifadeden yoksun tonunu takınmaya çalışıyordu. “Kraliyete ait şerefler benim gibi birine göre değil.”</p>

    <p>“Kraliyete ait şerefler tam da senin gibi birine göre, Genç Atmaca,” dedi Kral. “Maalesef bu kılıçları genelde hiç hak etmeyenlere veririm. Bugün bu konuda güzel bir değişiklik yapmış olacağız.” Etraflarındaki koca kılıç koleksiyonunu işaret etti. “Seç.”</p>

    <p>Vaelin yol göstersin diye Suret’e baktı.</p>

    <p>Suret Arlyn gözlerini hafifçe kısmıştı ama suratında hiçbir mimik yoktu. Bir an sessiz kaldıktan sonra yine saygı ve saygısızlıktan yoksun tonuyla konuştu. “Kral sana bir şeref bahşediyor, kardeşim, böylece Nişan’ı da gururlandırmış oluyor. Kabul edeceksin.”</p>

    <p>“Ama doğru olur mu, Suret? Bir kişi hem bir kardeş hem de Diyar’ın Kılıcı olabilir mi?”</p>

    <p>“Daha önce de olmuştu, uzun yıllar önce.” Suret bakışlarını Kral’dan Vaelin’e çevirdi ve ifadesi biraz yumuşasa da sesi daha fazla tartışmaya mahal vermeyecek bir tondaydı. “Kral’ın onurunu kabul edeceksin, Kardeş Vaelin.”</p>

    <p><em>İstemiyorum!</em> dedi içinden sertçe. <em>Ödeme, cinayet karşılığı ödeme. Bu entrikacı yaşlı adam beni kendisine daha da fazla bağlamak istiyor.</em></p>

    <p>Ama bir kaçış göremiyordu. Suret emrini vermişti. Kral onu şereflendirmişti. Kılıcı almak zorundaydı.</p>

    <p>Oflamamak için kendini zor tuttuktan sonra gözleriyle duvarları tarayıp kılıçları incelemeye başladı. Bir an için altın kılıçlardan birini almayı düşündü. Sonra satabilirdi, ama biraz da olsa işine yarayacak bir kılıç almanın en akıllıcası olduğuna karar verdi. Asrael yapımı bir kılıç almanın çok mantıklı olmadığını düşündü zira alacağı kılıcın kendi yıldız-gümüşlü kılıcından iyi olma ihtimali pek yoktu. Egzotik kılıçların pek kullanışlı olmayacağını düşündü. Bakışlarını sonunda sade, bakırdan bir koruması ve ahşap bir kabzası olan, keskin tarafı geniş olan bir kılıca çevirdi. Kılıcı duvardan aldı ve birkaç kez havada salladıktan sonra ağırlığının ve dengesinin oldukça iyi olduğuna karar verdi. Ucu sivri, çeliği parlak ve yarasızdı.</p>

    <p>“Volar yapımı,” dedi Kral. “Görünüşü çok güzel olmasa da sağlam bir kılıçtır, savaş sırasında kolunu kaldıracak halin olmadığında bile yararlı olur, iyi bir seçim.” Elini uzatınca Vaelin kılıcı ona verdi. “Normalde bir seremoni, etmen gereken bir sürü yemin, diz çökme falan olur ama sanırım onları es geçebiliriz. Vaelin Al Sorna, seni Diyar’ın Kılıcı ilan ediyorum. Kılıcını, Birleşmiş Diyar hizmetinde kullanacağına dair söz veriyor musun?”</p>

    <p>“Söz veriyorum, Ekselans.”</p>

    <p>“O halde iyi kullan.” Kral kılıcı Vaelin’e verdi. “Şimdi, Diyar’ın Kılıcı olduğuna göre sana bir görev vermeliyim. Seni Otuz Beşinci Piyade Alayı’nın kumandanı ilan ediyorum. Suret, alayımın konaklaması için Nişan Hanesi’nin kullanılmasına izin verecek kadar nazik olduğu için sanırım kumandasını Nişan’ın alması uygun kaçar. Askerleri eğitecek ve zamanı geldiğinde savaşta yöneteceksin.”</p>

    <p>Vaelin tepki verecek mi diye Suret’e baktı ama Suret hiçbir tepki vermedi.</p>

    <p>“Beni bağışlayın, Ekselans ama alay Nişan’ın kontrolüne girecekse Kardeş Makril daha iyi bir seçenek olur...”</p>

    <p>“Şu ünlü İnkârcı avısı mı? Sanmıyorum. Ona kılıç veremem. Yalnızca Taç tarafından yükseltilen kişiler Diyar Muhafızları’nın bir alayının kumandanı olabilir. Sence ne zamana hazır olurlar?”</p>

    <p>“Martishe’te ağır zayiat verdik, Ekselans. Adamlar yorgun ve haftalardır ödemeleri yapılmadı.”</p>

    <p>“Gerçekten mi?” Kral kaşlarını kaldırarak Suret’e baktı.</p>

    <p>“Ücreti Nişan karşılayacak,” dedi Suret. “Alayın bizim kontrolümüzde olması uygun olur.”</p>

    <p>“Çok cömertsin, Arlyn. Zayiata gelince, zindanlardan ve sokaklardan istediğin kadar adam alabilirsin. Ünlü Kardeş Vaelin’in kumandanlığını yaptığı bir alaya gelmek isteyen oldukça insan olacaktır desem yanılmış olmam herhalde.” Üzüntüyle başını salladı. “Savaş, hiç tanık olmamışlar için hep bir maceradır.”</p>
  </div>
</body>
</html>
