<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 title="17 Gettysburg ve Bugün">17<br />
  Gettysburg ve Bugün<a href="../Text/Section0007.xhtml#n27" id="n27d"><sup>[27]</sup></a></h2>

  <p class="alinti">Bu konuşma 3 Temmuz 1988’de, Gettysburg Savaşı'nın 125. yıldönümü kutlamalarında, Pennsylvania, Gettysburg'daki Gettysburg Ulusal Askeri Parkında bulunan Ölümsüz Işık Barış Anıtı'ndaki ithaf törenlerinde, yaklaşık 30 bin kişiye hitaben yapıldı. Her çeyrek yüzyılda bir, Gettysburg'daki barış anıtında ithaf töreni düzenlenir. Daha önceki konuşmacılar arasında ABD başkanları Wilson, Franklin Roosevelt ve Eisenhower da vardır.</p>

  <p class="alinti">William Safire tarafından derlenen ve sunulan<br />
  <span style="font-style:italic;">Kulak Verin: Tarihten Büyük Konuşmalardan<br /></span> (New York: W. W. Norton, 1992) alınmıştır.</p>

  <p>Burada elli bir bin insan öldü ya da yaralandı. Onlar bazılarımızın dedeleri, hepimizin kardeşleriydi. Bu, makineli silahların kullanıldığı, insan ve malzemenin demiryoluyla taşındığı sanayileşmiş savaşın ilk ciddi örneğiydi. Bu, henüz ufuktaki yeni bir çağın, bizim çağımızın bir işareti, savaşın hizmetine sunulan teknolojinin neler yapabileceğinin bir habercisiydi. Çok ateşlemeli yeni Spencer tüfeği burada kullanılmıştı. Mayıs 1863'te Potomac Ordusu'na ait bir gözlem balonu, Konfederasyon askerlerinin Rappahannock Nehri boyunca ilerlediklerini saptamıştı. Bu Gettysburg Savaşıyla noktalanacak seferin başlangıcıydı. O balonsa hava kuvvetlerinin, stratejik bombardımanın ve gözlem uydularının öncüsüydü.</p>

  <p>Üç gün süren Gettysburg Savaşanda birkaç yüz top bataryası kullanılmıştı. Bunların gücü neydi? O zamanlar savaş neye benziyordu? Aşağıda, bu savaş alanında Birlik Orduları saflarında çarpışan Wisconsin'li Frank Haskel’in, tepelerinden kâbus gibi geçen top mermileriyle ilgili görgü tanıklığı yer alıyor. Kardeşine yazdığı bir mektuptan alıntılanmış:</p>

  <p class="dar">Çoğu kez mermiyi patlamadan önce göremiyorduk, ama bazen, yüzümüz düşmana dönük yukarı bakarken, uzun bir tıslama sesi merminin geldiğini haber veriyordu. Bu bana, ses kulağa ne kadar belirgin geliyorsa göze o ölçüde net görünen, ucunda siyah bir küreyle noktalanmış, elle tutulabilir bir çizgi gibi geliyordu. Mermi bir an için havada durup boşlukta asılı kalıyor, ardından ateş, duman ve gürültü içinde yok oluyor gibiydi... Bizden on metre ötede, atları tutan üç dört emir erinin bulunduğu çalılıkta bir top mermisi patladı. Adamlardan ikisiyle bir at öldü.</p>

  <p>Bu, Gettysburg Savaşı'ndan tipik bir örnek olay. Buna benzer binlerce olay yaşanmıştı. Gettysburg Ulusal Parkı’nın birçok yerinde görebildiğiniz toplardan fırlatılan bu balistik mermilerin menzili en çok birkaç kilometreydi. En korkulu olanların içindeki patlayıcı miktarı 10 kilogram kadardı; yani bir ton TNT’nin kabaca yüzde biri kadar. Buysa birkaç kişiyi öldürmeye yetecek kadardı.</p>

  <p>Ancak 80 yıl sonra, II. Dünya Savaşında kullanılan en güçlü kimyasal patlayıcılar kent içindeki bir yerleşim adasını yok edebiliyordu ve bu yüzden onlara blok uçuran denmişti. Yüzlerce millik bir yolculuktan sonra uçaktan atılan bu bombaların her biri 10 ton TNT içeriyordu. Bu miktar, Gettysburg Savaşı'nın en güçlü silahının taşıdığından bin kat fazlaydı. Bir blok uçuran birkaç düzine insanı öldürebiliyordu.</p>

  <p>II. Dünya Savaşı’nın sonunda Amerika Birleşik Devletleri ilk atom bombasını kullanarak iki Japon şehrini ortadan kaldırdı. Bin mil kadar süren bir yolculuktan sonra atılan bu bombaların her biri 10 bin ton TNT'ye eşit güce sahipti ve tek bir bomba birkaç yüz bin insanı öldürmeye yetiyordu.</p>

  <p>Birkaç yıl sonra Amerika Birleşik Devletleri ve Sovyetler Birliği ilk termonükleer silahları geliştirerek ilk hidrojen bombasını yaptılar. Bunlardan bazılarının gücü on milyon ton TNT'ye eşitti ve tek bir bomba birkaç milyon insanı öldürebiliyordu... Şimdiyse stratejik nükleer silahlar gezegenin her noktasına fırlatılabilir. Artık dünyanın her yeri potansiyel bir savaş alanı haline gelmiştir.</p>

  <p>Bu teknolojik zaferlerin her biri, kitle imha sanatını her defasında bin kat üssüyle geliştirmiştir. Patlayıcı güç, Gettysburg'dan blok uçurana bin kat; blok uçurandan atom bombasına yine bin kat; atom bombasından hidrojen bombasına da bin kat daha artmıştır. Bin kere bin kere bin bir milyar demektir. Bir yüzyıldan daha az bir zamanda en dehşetli silahımız bir milyar kat daha ölümcül duruma gelmiştir. Ne var ki, Gettysburg'dan bizlere uzanan kuşaklar boyunca insanoğlunun aklı bir milyar kat artmamıştır.</p>

  <p>Burada kaybedilen canlar, eğer konuşabilselerdi, bugün ulaştığımız katliam yeteneğini sözlere sığdıramazlardı. Bugün Amerika Birleşik Devletleri'yle Sovyetler Birliği, gezegenimizi 60 bine yakın nükleer silahla mayınlamışlardır. Altmış bin nükleer silah! Stratejik silahların küçük bir yüzdesi bile hiç kuşkusuz iki rakip süper gücü ortadan kaldırabilir, küresel uygarlığı yıkabilir ve belki de insan türünü yok edebilir. Hiçbir devlet, hiçbir insan böyle bir güce sahip olmamalı. Bu kıyamet aletlerini kırılgan dünyamızın her tarafına dağıttık ve kendimizi haklı çıkarmak için bunun bizi güvenli kıldığını savunuyoruz. Ahmakça bir pazarlık içinde bulunuyoruz.</p>

  <p>Gettysburg’da ölen ve yaralanan 51 bin kişi, Konfederasyon Ordusunun üçte biri, Birlik Ordusununsa dörtte biri kadar. Birkaç istisnayla, ölenlerin tamamı askerdi. En iyi bilinen istisna, evinde ekmek pişirmeye çalışırken iki kapalı kapının ardından vurularak öldürülen Jennie Wade’di. Ne var ki, küresel bir termonükleer savaşta ölen ve yaralananların hemen hemen hepsi siviller -erkekler, kadınlar, çocuklar ve savaşa yol açan kavgayla hiç ilgileri bulunmayan, kuzey yarıküre orta enlemindeki “hedef bölgeler”den çok uzakta yer alan ülkelerin vatandaşları-olacaktır. Milyonlarca Jennie Wade olacaktır. Artık dünyadaki herkes tehlike içindedir.</p>

  <p>Washington’da, Amerika Birleşik Devletleri'nin son büyük savaşı olan Güneydoğu Asya'daki savaşta ölenlerin anısına yapılmış bir anıt vardır. Bu savaşta 58 bin Amerikalı öldü. Bu, Gettysburg’daki kayıpların sayısından çok farklı değil. (Genellikle yaptığımız gibi, bu savaşta ölen bir ya da iki milyon Vietnamlı, Laoslu ve Kamboçyalıyı saymıyorum.) O karanlık, kasvetli, güzel, etkileyici, dokunaklı anıtı gözünüzün önüne getirin. Ne kadar uzun olduğunu düşünün. Aslında bir taşra sokağından çok daha uzun değil. 58 bin isim. Şimdi de bir nükleer savaşın çıkmasına izin verecek kadar aptal ya da dikkatsiz olduğumuzu ve benzer bir anıt duvar yapıldığını düşünün. Büyük bir nükleer savaşta ölen herkesin adının yer alacağı böyle bir anıtın uzunluğu ne olacaktır? Bu anıt bin beş yüz kilometre uzunluğunda olacak, Pennsylvania’daki bu noktadan Missouriye uzanacaktır. Ama tabii bu anıtı yapacak, yapılsa da üzerindeki isimleri okuyacak pek kimse kalmayacaktır.</p>

  <p>II. Dünya Savaşı’nın sonunda, 1945'te Amerika Birleşik Devletleriyle Sovyetler Birliği neredeyse dokunulmazdılar. Doğu ve batısından büyük ve geçilmez okyanuslarla, kuzeyinden ve güneyinden zayıf ve dost komşu ülkelerle çevrili olan Amerika Birleşik Devletleri, yeryüzünün en etkin ordusuna ve en güçlü ekonomisine sahipti. Bizi korkutacak hiçbir şey yoktu. Böylece nükleer silahları ve fırlatma sistemlerini yaptık. Sovyetler Birliğiyle bir silahlanma yarışını başlattık ve bunu şiddetle körükledik. İşimiz bittiğinde, Amerika Birleşik Devletleri'nin bütün vatandaşları yaşamlarını Sovyetler Birliği liderlerinin ellerine teslim etmişlerdi. Soğuk Savaş'tan ve Sovyetler Birliği’nin dağılmasından sonra, bugün bile, eğer Moskova ölmemize karar verirse, yirmi dakika sonra ölmüş olacağız. Bu tabloyla tam bir uyum içinde, Sovyetler Birliği 1945’te dünyanın en büyük düzenli ordusuna sahipti ve dert etmesi gereken ciddi bir askeri tehdit yoktu. O da nükleer silahlanma yarışında Amerika Birleşik Devletleri’ne katıldı ve böylece Rusya’daki herkes yaşamlarını Amerika Birleşik Devletleri liderlerinin ellerine teslim etmiş oldu. Eğer Washington onların ölümüne karar verirse, yirmi dakika sonra ölmüş olacaklar. Her bir Amerikan ve Rus vatandaşının yaşamları artık yabancı bir gücün elinde. Ben, ahmakça bir pazarlık içinde olduğumuzu söylüyorum. Bizler -biz Amerikalılar, biz Ruslar- kendimizi anında yok edilme tehlikesiyle karşı karşıya getirmek için 43 yılımızı ve muazzam ulusal kaynaklarımızı harcadık. Bunu, hiç kimsenin sorgulayamayacağı varsayımıyla, yurtseverlik ve "ulusal güvenlik" adına yaptık.</p>

  <p>Gettysburg’dan iki ay önce 3 Mayıs 1863’te Konfederasyon kuvvetlerinin zaferiyle sonuçlanan Chancellorsville savaşı olmuştu. Zaferi izleyen mehtaplı gecede, Konfederasyon hatlarından dönmekte olan General Stonewall Jackson'la subayları, Birlik ordularına bağlı bir süvari alayı zannedildi. Jackson kendi askerlerince yanlışlıkla vuruldu ve aldığı yaralar sonucu öldü.</p>

  <p>Bizler hata da yaparız. Kendi insanlarımızı öldürebiliriz.</p>

  <p>Bazıları iddia ediyor ki, şimdiye kadar kazayla nükleer savaş çıkmadığına göre, alınmakta olan önleyici tedbirler yeterlidir. Çok büyük ulusal prestij yatırımları olan biri Amerikan, diğeri Sovyet iki ileri teknoloji sisteminin <span style="font-style:italic;">-Challenger uzay</span> mekiği ve Çernobil nükleer santralı- felaketlerine tanık olalı daha üç yıl olmadı. Bu felaketleri önlememiz gerekirdi. Bir önceki yıl iki ülkenin yetkilileri de, bu tür kazaların olmayacağı konusunda güvence vermişlerdi. Endişe etmemeliydik. Uzmanlar bir kazaya izin vermezlerdi. Ama öğrendik ki, bu güvencelerin pek anlamı yok.</p>

  <p>Bizler hata da yaparız. Kendi insanlarımızı öldürebiliriz.</p>

  <p>Çılgın adamların modern, sanayileşmiş devletlerin iplerini eline geçirebileceğinin kanıtı olan -eğer kanıt gerekiyorsa- Hitler ve Stalin'in çağında yaşıyoruz. Eğer 60 bin nükleer silahın bulunduğu bir dünyada halimizden memnunsak, şimdiki ve gelecekteki, askeri ya da sivil hiçbir liderin -Amerika Birleşik Devletleri, Sovyetler Birliği, İngiltere, Fransa, Çin, İsrail, Hindistan, Pakistan, Güney Afrika ve geleceğin başka nükleer güçlerinin liderleri- en ödünsüz sağduyu ilkelerinden asla sapmayacağı önermesi üzerinden hayatımızı ortaya koyarak kumar oynuyoruz demektir. Onların ciddi kişisel ve ulusal bunalım dönemlerinde bile sağduyu ve akılla hareket edecekleri varsayımı üzerinde kumar oynuyoruz. Bizden istenenin çok fazla olduğu kanısındayım. Çünkü hata yapıyoruz. Kendi insanlarımızı öldürüyoruz.</p>

  <p>Nükleer silahlanma yarışının ve ona eşlik eden Soğuk Savaş’ın bir maliyeti var. Bize bedavaya gelmiyor. Parasal ve entelektüel kaynakların çok büyük boyutlarda sivil ekonomiden bu alana kaydırılması ve Demokles’in kılıcı altında yaşamanın getirdiği ruhsal maliyetin dışında Soğuk Savaş’ın bedeli nedir?</p>

  <p>Soğuk Savaş'ın başladığı 1946 yılıyla, sona erdiği 1989 yılı arasında Amerika Birleşik Devletleri, Sovyetler Birliğiyle küresel karşıtlığı için (doların 1989 değeriyle) 10 trilyon dolardan fazla harcadı. Bu tutarın üçte birinden çoğu, ulusal borçlara George Washington’a kadar geçmiş yönetimlerin toplamından daha çok katkıda bulunan Reagan yönetimince harcandı. Soğuk Savaş’ın başında ülke, her açıdan, yabancı askeri güçlere karşı dokunulmazdı. Bugün, muazzam ulusal kaynakların harcanmasından sonra (ve Soğuk Savaş’ın sona ermesine rağmen) Amerika Birleşik Devletleri bir anda yok olma tehlikesiyle karşı karşıyadır.</p>

  <p>Sermayesini bu kadar pervasızca ve boş yere harcayan bir şirket olsaydı, şimdiye kadar çoktan iflas ederdi. Şirket politikalarının böylesine aşikâr olan başarısızlığını fark edemeyen yöneticiler hissedarlarca çoktan görevden uzaklaştırılırdı.</p>

  <p>Bu parayla (tabii ki hepsiyle değil, çünkü ihtiyatlı bir savunma zorunludur, ama diyelim ki yarısıyla) Amerika Birleşik Devletleri başka neler yapabilirdi? Ustaca bir uygulamayla, 5 trilyon dolardan biraz fazla bir parayla, sadece Amerika Birleşik Devletlerinde değil tüm dünyada açlığın, evsizliğin, bulaşıcı hastalıkların, cehaletin, yoksulluğun ortadan kaldırılması ve çevrenin korunması yolunda önemli ilerlemeler sağlayabilirdik. Gezegenimizi tarımsal olarak kendine yeterli duruma getirebilir, şiddetin ve savaşın nedenlerinden birçoğunu ortadan kaldırabilirdik. Üstelik bunların yapılması Amerikan ekonomisi için de çok büyük çıkarlar sağlardı. Ulusal borç sorununun çözümünde epeyce yol alabilirdik. Bu paranın yüzde birinden azıyla Mars'a insanlı bir yolculuk için uzun vadeli uluslararası bir program düzenleyebilirdik. Yine bu paranın çok küçük bir bölümüyle, sanat, mimarlık, tıp ve bilimde insan yaratıcılığının öncülerine on yıllarca destek verilebilirdi. Teknoloji ve yatırım alanlarında müthiş fırsatlar ortaya çıkardı.</p>

  <p>Muazzam kaynaklarımızın bu kadar büyük bir kısmını savaş hazırlığı ve teçhizatı için harcamakla akıllılık mı ettik? Şimdi bile harcamalarımız Soğuk Savaş düzeylerinde devam ediyor. Ahmakça bir pazarlık içindeyiz. Sovyetler Birliğiyle, ölümcül bir sarmal içinde düğümlendik. Her iki taraf da ötekinin sıkça başvurduğu kötülüklerle körüklendi; her zaman kısa vadeli -bir sonraki Kongre ya da başkanlık seçimine kadar, bir sonraki Parti kongresine kadar- düşündü ve resmin tümünü hemen hemen her zaman gözden kaçırdı.</p>

  <p>Gettysburg'la yakından ilgilenen Dwight Eisenhower şöyle demişti: "Savunma harcamalarında karşılaşılan sorun, dışarıdan korumaya çalıştıklarınızı, içeriden yıkmadan ne kadar ileri gidebileceğinize karar vermektir." Ben çok ileri gittiğimizi düşünüyorum.</p>

  <p>Bu çıkmazdan nasıl kurtulabiliriz? Kapsamlı bir Nükleer Denemelerin Yasaklanması Antlaşması, bütün nükleer silah denemelerini durduracaktır. Bu denemeler, her iki taraftada nükleer silahlanma yarışını körükleyen başlıca teknolojik itici güç durumundadır. Sivil halkı nükleer savaştan koruması mümkün olmayan ve Amerika Birleşik Devletleri'nin ulusal güvenliğini artırmayıp eksiltecek olan, yıkıcı ölçüde pahalı Yıldız Savaşları Projesinden vazgeçmeliyiz. Eğer caydırıcılığı güçlendirmek istiyorsak, bunu yapmanın çok daha iyi yolları vardır. Amerika Birleşik Devletleri, Rusya ve öteki ülkelerin stratejik ve taktik nükleer silahlarında büyük çaplı, karşılıklı, izinsiz denetlenebilen ve güvenli indirimler yapılmasını sağlamalıyız. (INF ve START antlaşmaları, küçük ama doğru yönde atılmış birer adımdır.) Yapmamız gereken budur.</p>

  <p>Nükleer silahlar görece ucuz olduğundan, bütçede asıl pahalıya mal olan kalemler hep konvansiyonel askeri kuvvetlere ait olmuştur. Şimdi önümüzde olağanüstü bir Fırsat var. Ruslarla Amerikalılar Avrupa'da büyük miktarda konvansiyonel kuvvet indirimine başlamış bulunuyor. Bu uygulama Japonya, Kore ve kendini fazlasıyla savunabilecek durumdaki öteki ülkeleri de kapsayacak şekilde yaygı ulaştırılmalıdır. Bu konvansiyonel kuvvet indirimi barışın, akılcı ve sağlıklı bir Amerikan ekonomisinin çıkarınadır. Sovyetler Birliğiyle orta noktada buluşmalıyız.</p>

  <p>Bugün dünyada, çoğu konvansiyonel silahlara olmak üzere askeri hazırlıklar için yılda bir trilyon dolar harcanmaktadır. Silah tüccarlarının başında Amerika Birleşik Devletleriyle Sovyetler Birliği gelir. Bu paranın çoğu, ülkelerin karşıtlarıyla uzlaşma adımını atamamaları yüzünden (bir kısmı da devletler kendi insanlarını bastırmak ve yıldırmak için kuvvete ihtiyaç duyduğundan) harcanır. Yılda bir trilyon dolarlık bu harcamayla yoksul insanların ağzından lokmaları alınmaktadır. İyi işleme potansiyeline sahip ekonomiler çökertilmektedir. Bu yüz karası bir israftır ve buna rıza göstermemeliyiz.</p>

  <p>Burada canlarını verenlerden ders alma zamanımız gelmiştir. Artık harekete geçmeliyiz.</p>

  <p>Amerikan İç Savaşı bir ölçüde özgürlük için yapılmıştı; Amerikan Devrimi’nin faydalarını tüm Amerikalılara yaymak, trajik bir şekilde yerine getirilmeyen “herkese özgürlük ve adalet" vaadini herkes açısından geçerli kılmak için... Tarihte tekrarlanan olayları fark etme yetisinin yokluğu beni kaygılandırıyor. Bugünün özgürlük savaşçıları üç köşeli şapka giyip düdük ve davul çalmıyor. Başka giysileri var. Başka dilleri konuşuyor olabilirler. Dinleri farklı olabilir. Derilerinin rengi de farklı olabilir. Ama eğer bizi heyecanlandıran sadece kendi özgürlüğümüzse, özgürlük inancının bir anlamı olamaz. Başka yerlerdeki insanlar “temsil hakkı yoksa vergi de yok” diye bağırıyorlar. Batı ve Doğu Afrika’da, Doğu Avrupa'da, Orta Amerika'da giderek artan sayılarda insan “ya özgürlük, ya ölüm” diye bağırıyor. Neden onların çoğunu duymuyoruz? Biz Amerikalılar şiddeti dışlayan güçlü ikna araçlarına sahibiz. Neden onları kullanmıyoruz?</p>

  <p>İç Savaş temelde birleşme için, farklılıklara karşın birleşmek için yapılmıştı. Bir milyon yıl önce yeryüzünde hiçbir ulus yoktu. Kabile yoktu. İnsanlar her biri birkaç düzine insandan oluşan ailelere bölünmüştü. Dolaşarak yaşıyorduk. Kimliğimizin ufku bu kadardı: Gezgin bir aile grubu. O günden bu yana ufuklar genişledi. Bir avuç avcı-toplayıcıdan kabileye, buradan göçebe aşirete, şehir devlete, ulusa ve bugünün büyük ulus devletine ulaştık. Bugün yaşayan sıradan bir insanın yaklaşık 100 milyon insandan oluşan bir grupla asal bağlantısı vardır. Açıkça görülüyor ki, eğer önce biz kendimizi yok etmezsek, çoğu insanın asal kimlik birimi çok geçmeden Dünya gezegeni ve insan türü olacak. Bana göre kilit soru burada ortaya çıkıyor. İnsanın aidiyet çevresi, yani temel kimlik birimi gezegeni ve türümüzü kapsayacak biçimde genişleyecek mi, yoksa bundan önce biz kendimizi mi yok edeceğiz? Korkarım ki yarış çok çekişmeli olacak.</p>

  <p>Bizim kimlik ufkumuz 125 yıl önce burada genişlemişti. Bu, Kuzey’e ve Güney’e, siyahlara ve beyazlara pahalıya mal olmuştu. Ama bizler bu kimlik ufku genişlemesini haklı buluyoruz. Bugün, silahsızlanma, dünya ekonomisi ve küresel çevre konularında işbirliği yapmak acil bir zorunluluktur. Dünya uluslarının artık birlikte yükselip birlikte çökecekleri açıktır. Bir ülkenin diğerinin üzerinden zafer kazanması artık söz konusu değildir. Ya birbirimize yardım edeceğiz ya da hep birlikte yok olacağız.</p>

  <p>Bu gibi durumlarda ünlü konuşmalardan alıntılar yapmak, büyük insanların kepimizin bildiği sözlerini hatırlatmak adettendir. Bunları dinleriz ama pek dikkatimizi vermeyiz. Ben de Abraham Lincoln’ın buraya yakın bir yerde söylediği sözleri tekrarlamak istiyorum: “Kimseye garez duymadan, herkese merhametle..." Bu sözlerin ne anlama geldiğini <span style="font-style:italic;">düşünün.</span> Bizden beklenen budur. Sadece ahlak kurallarımız böyle buyurduğu ya da dinimiz bunu emrettiği için değil, böyle davranmak insanın var oluşu için zorunlu olduğundan.</p>

  <p>Başka bir söz de şu: “Kendi içinde bölünen bir aile ayakta duramaz.” Bunu biraz değiştirmek istiyorum: Kendi içinde bölünen bir tür var olamaz. Kendi içinde bölünen bir gezegen de var olamaz. Yeniden canlandırmaya ve adamaya hazırlandığımız bu Sonsuz Işık Barış Anıtı üzerine kazınacak heyecan verici bir söz de şu: “Barış Arayışında Birleşmiş Bir Dünya".</p>

  <p>Gettysburg'da gerçek zaferin 1863 yılında değil, hayatta kalan gazilerin, hasım güçlerin kalıntısı mavi ve siyah üniformalıların kutlama ve anma törenleri için bir araya geldikleri 1913 yılında kazanıldığını düşünüyorum. Savaş kardeşi kardeşe düşürmüştü. Ama 50. yıldönümünde savaşı anma zamanı geldiğinde, hayatta olanlar ağlayarak birbirlerini kucakladılar. Kendilerine engel olamadılar.</p>

  <p>Artık, NATO'yla Varşova Paktı’nın, Tamillerle Sinhallilerin, İsraillilerle Filistinlilerin, beyazlarla siyahların, Tutsilerle Hutuların, Amerikalılarla Çinlilerin, Bosnalılarla Sırpların, İrlandalı Cumhuriyetçilerle Katoliklerin, gelişmiş ve azgelişmiş ülkelerin birbiriyle uzlaşması için çaba harcamamız gerekiyor.</p>

  <p>Yıldönümü duygusallığı, bayram dindarlığı ve yurtseverlikten daha fazlasına ihtiyacımız var. Gerektiğinde geleneksel düşünceyle yüz yüze gelebilmeli ve karşı çıkabilmeliyiz. Burada canlarını verenlerden ders alma zamanı gelmiştir. Görevimiz kan dökümü ve katliamdan <span style="font-style:italic;">sonra</span> uzlaşmak değil, bunlar <span style="font-style:italic;">olmadan</span> uzlaşmaktır. Birbirimizin kollarına atılma zamanı gelmiştir. Şimdi harekete geçme zamanıdır.</p>

  <p class="ciz"></p>

  <p><span style="font-style:italic;">Güncelleştirme:</span> Bir ölçüde harekete <span style="font-style:italic;">geçmiş</span> bulunuyoruz. Bu konuşmanın yapıldığı tarihten bu yana geçen zaman içinde biz Amerikalılar, biz Ruslar, biz insanlar, nükleer silahlarımızda ve fırlatma sistemlerinde güvenlik için yeterli olmasa da önemli indirimler yaptık. Nükleer Denemelerin Yasaklanması Antlaşmasının imzalanması için yolun sonuna gelmiş gibi görünüyoruz. Ancak nükleer başlık yapma ve fırlatma olanakları birçok ülkenin daha eline geçmiş bulunuyor ya da geçmek üzere.</p>

  <p>Bu durura sıklıkla, somut bir iyileşme olmadan bir potansiyel felaketin diğerinin yerini alması olarak tanımlanır. Ancak ne kadar felaket getirirse getirsin -ve ne kadar büyük bir insanlık dramına yol açarsa açsın- bir avuç nükleer silah, Soğuk Savaş’ın tepe noktasında biriken 60-70 bin nükleer silaha kıyasla oyuncak gibidir. Altmış ya da yetmiş bin nükleer silah, küresel uygarlığı ve hatta insan soyunu yok edebilir. Kuzey Kore, Irak, Libya, Hindistan ya da Pakistan'ın elde edebileceği silahlarsa görünür gelecekte bunu yapamaz.</p>

  <p>Diğer uçtaysa, Amerikalı politikacıların, hiçbir Rus nükleer silahının, Amerika’daki bir çocuğa ya da bir kente yöneltilmemiş olduğu yolundaki böbürlenmesi yer alıyor. Bu doğru olabilir, ama hedefi değiştirme işlemi en fazla 15-20 dakika alır. Ayrıca hem Amerika Birleşik Devletleri hem de Rusya hâlâ binlerce nükleer silaha ve fırlatma sistemine sahiptir. Bu kitabın içeriğinde, nükleer silahların -insan güvenliği açısından somut hatta şaşırtıcı ilerlemeler sağlanmış olsa bile- Önümüzdeki en büyük tehlike olarak durduğunu bu nedenle ısrarla vurguluyorum. Ama her şey bir gecede değişebilir.</p>

  <p>1993 yılının Ocak ayında Paris'te, 130 ülke Kimyasal Silah Sözleşmesi’ni imzaladı. Yirmi yıl süren görüşmelerden sonra dünya, bu kitle imha silahlarını yasaklamaya hazır olduğunu ilan etti. Ancak ben bu satırları yazarken, Amerika Birleşik Devletleriyle Rusya hâlâ sözleşmeyi onaylamamışlardı. Neyi bekliyoruz? Bu arada Rusya, Amerika ve Rusya'nın nükleer silahlarını, her iki tarafta da 3500 savaş başlığı kalacak şekilde yüzde 50 oranında indirecek START II anlaşmalarını da onaylamadı.</p>

  <p>Soğuk Savaş’ın bitiminden buyana Amerika’nın askeri harcamaları azaldı. Ama sadece yüzde 10-15 oranında azaldı ve bu tasarruf, sivil ekonomiye etkin bir biçimde hemen hemen hiç yansıtılmadı. Sovyetler Birliği dağıldı. Ama bölgedeki yaygın sefalet ve istikrarsızlık Dünya’nın geleceği hakkında kaygı duymamıza neden oluyor. Doğu Avrupa ile Orta ve Güney Amerika'da demokrasi bir ölçüde yeniden kuruldu. Ama Doğu Asya’da Tayvan ve Güney Kore dışında kendine pek yer yapamadı. Doğu Avrupa’daysa kapitalizmin en kötü aşırılıklarıyla çarpıtılmış durumda. Aidiyet çevresi Batı Avrupa’da genişledi ama Amerika Birleşik Devletleri ve Rusya'da genelde daraldı. Kuzey İrlanda ve İsrail-Filistin sorunlarında uzlaşma yolunda ilerleme sağlandı, ama teröristler hâlâ barış sürecini rehin alabiliyor.</p>

  <p>Amerika Birleşik Devletleri bütçesinde denkliği sağlamak için federal bütçe harcamalarında çok büyük kısıntılar yapılması gerektiği söyleniyor. Ama ne gariptir ki, gayri safi milli hasıla içindeki payı, oya sunulan federal bütçenin tamamından daha büyük olan bir kurum bu kısıtlamanın dışında tutuluyor. Bu kurum 264 milyar dolarlık bütçesi olan ordu (sivil bilim ve uzay programlarının tümüne ayrılan paysa 17 milyar dolar). Buna gizli askeri harcamalar ve istihbarat bütçesi de dahil edilirse, ordunun payı çok daha büyük olacaktır.</p>

  <p>Sovyetler Birliği alt edildiğine göre, bu muazzam para ne için harcanıyor? Rusya’nın askeri harcamaları 30 milyar dolar kadar. Çin’inki de öyle. İran, Irak, Kuzey Kore, Suriye, Libya ve Küba’nın askeri harcamalarının toplamı 27 milyar dolar. Amerika Birleşik Devletleri bu ülkelerin hepsinin toplamının üç üssü tutarında askeri harcama yapıyor. Bu miktar dünya askeri harcamalarının yüzde 40’ını oluşturuyor.</p>

  <p>Clinton yönetiminin 1995 yılı savunma bütçesi, 20 yıl önce, Soğuk Savaş'ın zirvesinde Richard Nixon yönetimi tarafından yapılan bütçeden 30 milyar dolar daha fazlaydı. Cumhuriyetçi Parti’nin önerdiği artışlarla, Amerika Birleşik Devletleri Savunma bütçesinin 2000 yılında reel rakamlarla yüzde 50 büyümesi bekleniyor. Her iki partiden de, sosyal güvenlik ağında acı verici kesintiler planlanırken bile, bu büyümeye karşı bir ses yükselmiyor.</p>

  <p>Eli sıkı Kongremiz sıra orduya gelince, bir ölçüde özerklik sağlamaya çalışan Savunma Bakanlığının milyarlarca dolarlık talebi karşısında hovarda kesiliyor. Amerikan topraklarına nükleer silah sokmanın en kolay yolu, işlek limanlara yanaşan yük gemileri ve gümrük denetiminden geçirilmeyen diplomatik kuryeler olduğu halde, haydut devletlerin<a href="../Text/Section0007.xhtml#n28" id="n28d"><sup>[28]</sup></a> var olmayan kıtalararası balistik füzelerinden Amerika Birleşik Devletleri'ni korumak için uzay kalkanı oluşturulması yolunda Kongre'nin yoğun baskısı var. Yabancı ülkelere, Amerikan silahlarını alabilmeleri için 2,3 milyar dolarlık çılgın indirim planları öneriliyor. Amerikan havacılık ve uzay şirketlerine, başka Amerikan havacılık ve uzay şirketlerini satın alabilmeleri için vatandaştan alınan vergi ödeniyor. Batı Avrupa, Japonya, Güney Kore ve diğer ülkeleri savunmak için her yıl 100 milyar dolar harcanıyor. Oysa bu ülkelerin hepsi Amerika Birleşik Devletleri'nden daha sağlam bir dış ticaret dengesine sahip. Batı Avrupa'da belirsiz bir tarihe kadar 100 bin asker bulundurmayı planlıyoruz. Kime karşı savunmak için?</p>

  <p>Öte yandan, askeri nükleer ve kimyasal atıkların temizlenmesi için gereken yüz milyarlarca dolarlık kaynak ihtiyacını, bizi pek ilgilendirmeyen bir yük olarak çocuklarımıza devrediyoruz. Ulusal güvenliğin, kümemizdeki taşların sayısından çok daha derin ve incelikli bir konu olduğunu anlamakta neden böylesine güçlük çekiyoruz? Günümüzde askeri harcamalar bütçesi, “kuşa çevrildiği” söylemlerine rağmen kat kat büyüyor. Ulusal refahımızla ilgili birçok şey düşüncesizce yok edilirken askeri harcamalar neden kutsal olsun?</p>

  <p>Yapılacak çok şey var. Artık harekete geçme zamanı.</p>
</body>
</html>
