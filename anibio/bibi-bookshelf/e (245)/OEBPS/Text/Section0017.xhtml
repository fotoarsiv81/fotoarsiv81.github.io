<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>11<br />
  Tuzak: Küresel Isınma</h2>

  <p class="alinti">Yalnız kendi canıdır tuzağa düşürdüğü.</p>

  <p style="text-align: right;"><span style="font-style:italic;">Süleyman'ın Özdeyişleri 1:18</span></p>

  <p style="text-align: right;"><span style="font-style:italic;"><br /></span></p>

  <p style="text-align: right;"><span style="font-style:italic;"><br /></span></p>

  <p>Üç yüz milyon yıl önce Dünya uçsuz bucaksız bataklıklarla kaplıydı. Eğreltiotları, atkuyruğu otları ve yosunlar kuruduğunda çamura gömülürdü. Böylece çağlar geçti; birikintiler yer altına sürüklendi ve orada, yavaş yavaş, adına kömür dediğimiz katı organik maddeye dönüştü. Başka bölgelerde ve başka çağlarda, muazzam miktarda tek hücreli hayvan ve bitki ölerek deniz dibine çöktü ve üzerleri tortularla kaplandı. Kalıntıları, çağlar boyunca içten içe kaynayarak görünmez adımlarla, petrol ve doğal gaz olarak adlandırdığımız organik sıvılara dönüştü. (Bunun dışında bir miktar doğal gaz da böylesi bir biyolojik süreçten kaynaklanmayıp, Dünyanın oluşumu sırasında içinde kalmış olabilir.) İnsanlar, evrimleşmelerinden sonra, bazen Yer’in yüzeyine çıkan bu garip maddelerle zaman zaman karşılaşmışlardı. Eski çağlarda ateşe tapan Perslerin dinlerinin temelindeki "sonsuz ateş"in kaynağının da yerden sızan petrol ve gazın yıldırımla tutuşması olduğuna inanılır. Marco Polo, Çin’de yerden çıkarılan siyah bir taşın ateşe verildiğinde yandığına ilişkin akıl almaz öyküsünü anlattığında, zamanın Avrupalı uzmanları kendisine inanmamışlardı.</p>

  <p>Sonunda Avrupalılar, bu kendiliğinden ortaya çıkan, enerjisi bol maddelerin işe yarayabileceğini Fark ettiler. Odundan çok daha etkiliydiler. Onlarla evinizi ısıtabilir, ocağınızı yakabilir, buhar makinesini çalıştırabilir, elektrik üretebilir, sanayiye enerji sağlayabilir ve trenleri, otomobilleri, gemileri, uçakları hareket ettirebilirdiniz. Ayrıca askeri amaçla kullanılmaları da mümkündü. Böylece, toprağı kazarak kömürü çıkarmayı ve kayaların basıncıyla sıkışmış, derinlerde gömülü gaz ve petrolün fışkırarak yüzeye çıkması için derin kuyular kazmayı öğrendik. Giderek bu maddeler ekonomiyi egemenlik altına aldılar. Küresel teknolojik uygarlığımızın itici gücü oldular. Dünyayı bir anlamda onların yönettiğini söylersek abartmış olmayız. Ancak her şeyin olduğu gibi bunun da bir bedeli var.</p>

  <p>Kömür, petrol ve doğal gaza, çoğunlukla çok eski zamanlarda yaşamış canlıların fosilleşmiş kalıntılarından oluştukları için fosil yakıtlar denir. İçlerindeki kimyasal enerji, çok eskiden yaşamış bitkilerin topladığı bir tür depolanmış güneş ışığıdır. Uygarlığımızı, daha insanlar sahneye çıkmadan milyonlarca yıl önce Dünya’da yaşamış mütevazı yaratıkların kalıntılarını yakarak ayakta tutuyoruz. Ürküntü verici bir yamyam kabilesi gibi, atalarımızın ve uzak akrabalarımızın ölü bedenleriyle besleniyoruz.</p>

  <p>Eğer tek yakıtımızın odun olduğu zamanlara geri, dönüp bakarsak, Fosil yakıtların bize sağladığı yararları biraz anlayabiliriz. Onlar, muazzam mali ve siyasi güce sahip dev küresel sanayiler; sadece petrol, doğal gaz ve kömür çıkaran dev şirketler değil, aynı zamanda tamamen (otomobil ve uçak) ya da kısmen (kimyasal maddeler, gübre ve tarım) kendilerine bağımlı yan sanayiler yarattılar. Bu bağımlılık, ülkelerin hammadde kaynaklarını korumak için her şeyi göze alacakları anlamına gelir. Fosil yakıtlar I. ve II. Dünya savaşlarının sevk ve idaresinde de önemli bir etkendi. Japonya’nın II. Dünya Savaşının başındaki saldırganlığı, petrol kaynaklarını güvenceye alma zorunluluğuyla açıklanıyordu. 1991 yılındaki Körfez Savaşının da gösterdiği gibi, fosil yakıtların siyasi ve askeri önemi hâlâ büyük.</p>

  <p>Amerika Birleşik Devletleri petrol ithalatının yaklaşık yüzde 30'unu Basra Körfezi’nden yapıyor. Bazı aylar, petrol ihtiyacının yarıdan çoğu ithal yoluyla karşılanıyor. Amerika’nın ödemeler dengesi açığının yarıdan fazlası petrol harcamalarından kaynaklanıyor. Ülke, petrol ithalatına haftada bir milyar doların üzerinde para ödüyor. Japonya’nın petrol ithalatının faturası da hemen hemen aynı. Otomobile yönelik tüketici talebinin hızla yükseldiği Çin'de 21. yüzyılın hemen başında aynı düzeye ulaşabilir. Benzer rakamlar Batı Avrupa için de geçerlidir. Ekonomistler, petrol fiyatlarındaki artışın enflasyona yol açarak faiz oranlarını yükselteceği, yeni sanayi yatırımlarını düşüreceği, işsizliği artıracağı ve ekonomik durgunluğa sebep olacağı yolunda senaryolar üretiyorlar. Bu belki gerçekleşmeyebilir. Ama petrole olan bağımlılığımızın olası bir sonucudur. Petrol, ülkeleri, farklı bir durumda ilkesiz ve çılgınca olarak değerlendirecekleri politikalara sürükler. Örneğin, köşe yazarı Jack Anderson’un geniş destek bulan bir görüşü dile getirdiği şu yorumuna (1990) bakın: "Düşüncesi ne kadar sevimsiz olsa da, Amerika Birleşik Devletleri dünyanın jandarması olmaya devam etmelidir. Amerikalılar tamamen bencil bir düzlemde, dünyanın sahip olduğu şeylere ihtiyaç duymaktadırlar -önde gelen ihtiyaçsa petroldür.” İki yüz bin genç Amerikalı kadın ve erkeğin yaşamını tehlikeye atan Körfez Savaşı’na, Senato azınlık grubu lideri olan Bob Dole’a göre, "yalnızca tek bir sebep: P-E-T-R-O-L” için girilmiştir.</p>

  <p>Bu satırları yazdığım sırada ham petrolün varil başına fiyatı 20 dolara yakındı. Dünya'nın bilinen, ya da varlığı "kanıtlanmış” petrol rezervleriyse bir trilyon varil kadardır. Yirmi trilyon dolar, dünyanın ulusal borcu en yüksek ülkesi olan Amerika Birleşik Devletlerinin borcunun dört katıdır. Yani petrol gerçekten de siyah altındır.</p>

  <p>Dünya petrol üretimi yılda yaklaşık 20 milyon varil dolayındadır. Böylece her yıl, bilinen rezervlerin yüzde ikisi tüketilir. Bu hızla rezervlerin kısa süre içinde, belki gelecek 50 yıl içinde tükeneceği düşünülebilir. Ama sürekli yeni rezervler bulunmaktadır. Petrolün şu ya da bu tarihte tükeneceği yolunda şimdiye kadar yapılan öngörüler hep boş çıkmıştır. Dünya'daki petrol, doğal gaz ve kömürün sınırlı miktarda olduğu doğrudur. Bizim rahatımız ve yararımıza bedenleriyle katkıda bulunan eski zamanların organizmaları belli sayılardaydı. Yine de fosil yakıtların kısa sürede tükenme olasılığı düşüktür. Sorun, yeni rezervler bulmanın maliyetinin giderek yükselmesi, petrol fiyatlarının hızla değişmesinin dünya ekonomisinde yol açabileceği çözülme ve ülkelerin petrolü elde etmek için savaşa girmesi olasılığıdır. Tabii bir de işin çevre açısından maliyeti vardır.</p>

  <p>Fosil yakıtlar için ödediğimiz bedel sadece dolarla ölçülmez. Sanayi Devrimi’nin başlarında İngiltere’deki buharlı makineler havayı kirleterek solunum hastalıkları salgınına yol açmışlardı. Holmes ve Watson, Dr. Jekyll ve Mr. Hyde karakterleri ile Karındeşen Jack ve kurbanlarının perdeye yansıtılan öykülerinden bildiğimiz, Londra’nın "bezelye çorbası" kıvamındaki sisi aslında, genelde evsel ve sanayi kaynaklı kömür dumanının oluşturduğu, ölümcül hava kirliliğiydi. Günümüzde bu kirliliğe otomobil egzozunun da eklenmesiyle, şehirlerimiz "smog" adı verilen kirli hava tabakasına gömüldü. Bu kirlilik, onu üreten insanların sağlığını, mutluluğunu ve verimliliğini etkiliyor. Asit yağmurlarıyla petrol sızıntılarının yol açtığı ekolojik bozulma da yabancımız değil. Ancak şimdiye kadar ağır basan görüş, fosil yakıtların sağlığa ve çevreye verdiği zararın, yararlarının çok gerisinde kaldığı yönündedir.</p>

  <p>Ne var ki şimdi, dünyadaki hükümetler ve halklar, fosil yakıtların kullanılmasının yeni bir tehlikesinin daha yavaş da olsa farkına varmaktalar: Eğer bir parça kömür, bir litre petrol ya da bir metreküp doğal gaz yakarsak, fosil yakıtın içindeki karbonu havadaki oksijenle birleştirmiş oluruz. Bu kimyasal tepkime belki de 200 milyon yıldır hapsedilmiş duran enerjiyi açığa çıkarır. Ancak bir karbon atomunu (C), bir oksijen molekülüyle (O<sub>2</sub>) birleştirdiğimizde bir karbon dioksit molekülü (CO<sub>2</sub>) meydana getirmiş oluruz.</p>

  <p><br /></p>

  <p style="text-align: center;"><b>C + O<sub>2</sub>——&gt; CO<sub>2</sub></b></p>

  <p style="text-align: center;"><b><sub><br /></sub></b></p>

  <p>CO<sub>2</sub> ise sera etkisi yapan bir gazdır.</p>

  <p class="ciz"></p>

  <p>Dünya’nın ortalama sıcaklığını, gezegenimizin iklimini belirleyen nedir? Yer'in merkezinden dışarı sızan ısı, Güneş’ten Yer yüzeyine gelen ısıyla kıyaslandığında ihmal edilebilir düzeydedir. Gerçekten de eğer Güneş’i söndürseydik, Dünya’nın sıcaklığı o kadar düşerdi ki, hava donarak katılaşır, gezegenimiz 10 metre kalınlığında azot ve oksijen karıyla kaplanırdı. Dünyaya ulaşan ve onu ısıtan güneş ışığının miktarını biliyoruz. O halde, Yer yüzeyinin ortalama sıcaklığının ne olması gerektiğini hesaplayamaz mıyız? Bu kolay bir hesaplamadır ve gökbilim ve meteorolojinin ilk derslerinde Öğretilerek nicelemenin gücüne ve büyüsüne yeni bir örnek oluşturur.</p>

  <p>Dünya tarafından emilen güneş ışığı uzaya geri yansıtılan enerji miktarına yaklaşık olarak eşit olmalıdır. Dünya’nın ışığı uzaya yansıttığını genelde düşünmeyiz ve gece uçak yolculuğu yaptığımızda karanlıkta ışık saçtığını (şehirlerin dışında) görmeyiz. Ama bu, gözlerimizin duyarlı olduğu görünür ışıkta baktığımız içindir. Eğer kırmızı ışığın ötesine geçip, tayfın termal kızılötesi bölümünde bakabilseydik -örneğin sarı ışığın dalga boyunun 20 katında- Dünyayı kendi ürpertici, soğuk kızılötesi ışığıyla parlarken görecektik. Dünya gündüz, gece olduğundan daha çok, Sahra çölünde Antarktika’dan daha fazla parlayacaktır. Bu, Dünya’dan yansıyan güneş ışığı değil, gezegenin kendi vücut ısısıdır. Güneş’ten gelen enerji arttıkça Dünya’nın uzaya geri yansıttığı enerji de artar. Dünya ne kadar sıcak olursa karanlıkta o kadar çok parlar.</p>

  <p>Dünyayı ısıtacak enerjinin miktarı Güneş’in ne kadar parlak olduğuna ve Dünya’nın ne ölçüde yansıtıcı olduğuna bağlıdır. (Güneş ışınlarının uzaya geri yansıtılmayan kısmı yer, bulutlar ve hava tarafından emilir. Eğer Dünya tam anlamıyla pürüzsüz ve yansıtıcı olsaydı gelen güneş ışığı onu hiç ısıtmayacaktı.) Geri yansıtılan güneş ışığı tabii ki çoğunlukla tayfın görünür bölümündedir. O halde girdiyi (Dünya’nın ne kadar güneş ışığını emdiğine bağlıdır) çıktıya (Dünyanın sıcaklığına bağlıdır) eşitleyip denklemin iki tarafını dengeye getirince Dünya'nın öngörülen sıcaklığını buluruz. Çok kolay. Daha basit olamaz. Siz de hesaplayın ve cevabı bulun.</p>

  <p>Bizim hesabımıza göre, Dünya'nın ortalama sıcaklığı suyun donma noktasının altında 20°C dolayında olmalıdır. Bu durumda okyanuslar birer buz kalıbı, bizler de kaskatı donmuş oluruz. Dünya neredeyse hiçbir canlıyı barındıramaz. O zaman bizim hesabımızda bir hata mı var? Bir yanlışlık mı yaptık?</p>

  <p>Hesaplamada bir hata yaptığımız tam olarak söylenemez. Sadece bir şeyi göz ardı ettik: Sera etkisi. Dünya’nın bir atmosferi olduğunu hesaba katmadık. Sıradan görünür dalga boylarında hava (Denver ve Los Angeles gibi yerler dışında) saydamken, Dünyanın güneş ışığını uzaya geri yansıttığı, tayfın termal kızılötesi bölümünde çok daha geçirimsizdir. İşte bu çok şeyi değiştirir. Önümüzdeki havada bulunan bazı gazlar -karbon dioksit, su buharı, bazı azot oksitleri, metan, kloroflüorokarbonlar gibi- görünür ışıkta tamamen saydam olsalar da kızılötesi ışıkta büyük ölçüde emicidirler. Eğer Dünya’nın yüzeyi üzerine bu maddelerden oluşan bir tabaka yerleştirirseniz, güneş ışığı yine de içeri girer. Ancak yerin yüzeyi ışığı uzaya geri yansıtmaya çalışırken, bu kızılötesi emici gazlardan oluşan tabaka yolu kapatır. Bu tabaka görünür ışıkta saydam, kızılötesinde yarı geçirimsizdir. Bu yüzden, gelen güneş ışığıyla, dışarı salınan kızılötesi ışınım arasında dengeyi sağlamak için Dünya biraz ısınmak zorunda kalır. Eğer bu gazların kızılötesi dalga boylarında ne kadar geçirimsiz olduklarını, Dünyanın vücut ısısının ne kadarını tuttuklarını hesaplarsanız doğru cevabı bulursunuz. Dünya yüzeyinin ortalama sıcaklığının -mevsimler, enlemler ve günün farklı zamanları dikkate alınarak alınan ortalama- sıfırın üzerinde 13°C olması gerektiğini bulacaksınız. Okyanuslar bu nedenle donmaz ve iklim bu yüzden türümüz ve uygarlığımız için uygundur.</p>

  <p>Yaşamlarımız, Dünya atmosferinin küçük bir bölümünü oluşturan görünmez gazların hassas dengesine bağlıdır. Az bir miktar sera etkisi yararlıdır. Ama eğer -Sanayi Devrimi’nin başlangıcından beri yaptığımız gibi- sera etkisi yapan gazların artmasına neden olursak, daha fazla kızılötesi ışınımın emilmesine de yol açarız. Dünya'yı saran tabakayı kalınlaştırır, daha da ısınmasına sebep oluruz.</p>

  <p>Bütün bunlar, yani gözle görünmeyen gazlar, kızılötesi tabakalar, fizikçilerin hesapları, halka ve politikacılara biraz soyut gelebilir. Eğer harcamalara ilişkin önemli kararlar verilecekse, sera etkisinin <span style="font-style:italic;">gerçekten</span> var olduğunu ve fazlasının tehlikeli olabileceğini gösteren daha fazla kanıt gerekmez mi? Bu konuda doğa bize en yakın gezegenin kimliğinde bir uyarıcı göndermiştir. Venüs gezegeni Güneş’e Dünya’dan biraz daha yakındır, ama kesintisiz bulutları o kadar parlaktır ki, Venüs gerçekte Dünyaya göre daha az güneş ışığı emer. Sera etkisini hesaba katmazsak, Venüs'ün yüzeyinin Dünya’dan daha soğuk olması gerekir. Büyüklüğü ve kütlesinin de Dünya’nınkine çok yakın olduğunu düşünürsek, turizme elverişli, Dünya’daki gibi güzel bir çevreye sahip olduğu sonucunu çıkarabiliriz. Ne var ki, eğer Sovyetler Birliğinin öncü <span style="font-style:italic;">Venera</span> serisi araştırma araçlarıyla yaptığı gibi, Venüs’ün -büyük ölçüde sülfirik asitten oluşan- bulutlarını delip geçecek bir uzay aracı gönderseydik, ağırlıklı olarak karbon dioksitten oluşan, yüzeyde Dünya’dakinin 90 kat basınca sahip son derece yoğun bir atmosfer bulurduk. Ve eğer, yine <span style="font-style:italic;">Venera</span>'nın yaptığı gibi dışarıya bir termometre uzatsaydık, sıcaklığın kalay ya da kurşunu eritecek kadar yüksek, yaklaşık 470 °C olduğunu görürdük. Evlerdeki en kızgın fırından bile daha sıcak olan bu yüzey sıcaklığı, büyük ölçüde yoğun karbon dioksit atmosferin neden olduğu sera etkisinden kaynaklanır. (Atmosferde ayrıca az miktarda su buharı ve başka kızılötesi emici gazlar vardır.) Venüs, sera etkisi yapan gazların miktarındaki bir artışın hoş olmayan sonuçlara yol açabileceğini uygulamalı olarak göstermektedir. Venüs aynı zamanda, sera etkisinin bir “aldatmaca” olduğunda ısrar eden, ideolojik yönelimli radyo sunucularına gösterilebilecek iyi bir örnektir.</p>

  <p>Dünya nüfusu giderek arttıkça ve teknolojik gücümüz her geçen gün büyüdükçe atmosfere sürekli artan miktarda kızılötesi emici gazlar pompalıyoruz. Bu gazlardan havayı arıtan doğal mekanizmalar var; ama bunları o kadar büyük bir hızla üretiyoruz ki, arıtma düzeneklerini etkisiz kılıyoruz. Fosil yakıtları yakarak ve ormanları yok ederek (ağaçlar CO<sub>2</sub>'yi arıtarak kütüğe dönüştürür) her yıl havaya yedi milyar ton karbon dioksit bırakıyoruz.</p>

  <p>Dünya atmosferindeki karbon dioksit miktarında zaman içinde meydana gelen artışı aşağıdaki şekilde görüyoruz. Bu veriler Hawaii'deki Mauna Loa atmosfer gözlem istasyonundan alındı. Hawaii ne çok sanayileşmiş, ne de ormanların aşırı ölçüde yok edildiği (ve böylece havaya daha çok CO<sub>2</sub>'nin karıştığı) bir yer. Hawaii üzerinde karbon dioksit düzeyinde zaman içinde meydana gelen artış tüm Dünya'daki hareketlerden kaynaklanıyor. Karbon dioksit, atmosfer içindeki küresel dolaşımla, -Hawaii de dahil olmak üzere- her yere taşınıyor. Her yıl karbon dioksit düzeyinde artış ve düşüş olduğunu görebiliyoruz. Bunun sebebi, yapraklarını döken ağaçların yaz mevsiminde yapraklıyken atmosferdeki CO<sub>2</sub>’yi almaları, kış mevsiminde çıplakken bunu yapamamalarıdır. Ne var ki, bu yıllık oynamaların üzerinde, uzun vadede kuşkuya yer bırakmayacak şekilde bir artış eğilimi gözlenmektedir. CO<sub>2</sub>'nin havaya karışma oranı şu anda milyon başına 350 üniteyi aşmış bulunuyor ve bu da insanın Dünya’da var olduğu zaman içinde oluşan en yüksek değerdir. CFC sanayisinde dünya çapında meydana gelen artıştan (yılda yüzde 5 civarında) dolayı kloroflüorokarbon düzeyindeki artışlar çok hızlı olmuşsa da şimdi bu artış yavaşlamaya başlamıştır.<a href="../Text/Section0007.xhtml#n20" id="n20d"><sup>[20]</sup></a> Metan gibi sera etkisi yapan başka gazların düzeyi de tarım ve sanayiye bağlı olarak artmaktadır.</p>

  <p>O halde, eğer atmosferde ne kadar sera etkisi yapan gaz toplandığını biliyorsak ve bunun sebep olduğu kızılötesi geçirimsizliğin düzeyini anlayabiliyorsak, yakın geçmişte CO<sub>2</sub> ve öteki gazlardaki artış sonucu sıcaklıkta meydana gelen yükselmeyi hesap edebilmemiz gerekmez mi? Evet, bunu yapabiliriz. Ancak dikkatli olmak zorundayız. Güneş’in 11 yıllık döngüleri olduğunu ve verdiği enerjinin bu döngüler içinde bir miktar değiştiğini unutmamalıyız. Yanardağların, harekete geçtikleri zaman stratosfere minik sülfürik asit damlacıkları bıraktıklarını ve böylece güneş ışığının daha fazlasının uzaya geri yansıtılarak Dünya'nın biraz soğumasına sebep olduklarını dikkate almalıyız. Yapılan hesaplamaya göre, büyük bir patlama Dünyanın sıcaklığını birkaç yıl için yaklaşık 1 santigrat derece Celcius düşürebilir. Atmosferin alt katmanlarında, sanayideki baca dumanı kirliliğinden kaynaklanan sülfür içerikli minik parçacıkların oluşturduğu -aşağıdaki insanlar için ne kadar zararlı da olsa- Dünyayı soğutan bir örtü bulunduğunu; sürüklenen topraktan rüzgârla dağılan mineral tozunun da aynı etkiyi yaptığını hatırlamalıyız. Eğer bu etkenleri dikkate alır ve iklimbilimcilerin günümüzde sahip oldukları olanakları en iyi şekilde kullanarak araştırırsak şu sonuca varırız: Yirminci yüzyıl içinde, fosil yakıtların kullanımına bağlı olarak Dünyanın ortalama sıcaklığının santigrat ölçeğine göre 1 derecenin onda biri ya da bunun biraz üzerinde artmış olması gerekir.</p>

  <div><img alt="" src="../Images/main-16.jpg" /></div>

  <p>Doğaldır ki bu öngörüyü verilerle karşılaştırmak isteriz. Yirminci yüzyıl içinde Dünyanın sıcaklığında bir yükselme oldu mu; eğer olduysa bu ölçüde mi oldu? Bunda da yine dikkatli olmalıyız. Şehirlerin uzağında yapılmış sıcaklık ölçümlerini kullanmalıyız. Çünkü barındırdıkları sanayi tesisleri ve bitki örtüsünün seyrek olması nedeniyle şehirler, onları çevreleyen kırsal bölgelerden daha sıcaktır. Farklı enlemlerde, yüksekliklerde, mevsimlerde ve günün değişik zamanlarında yapılan ölçümlerin ortalamasını doğru olarak almalıyız. Karada ve suda yapılan ölçümler arasındaki farkı hesaba katmalıyız. Bunların hepsini yerine getirdiğimizdeyse, elde edilen sonuçlar kuramsal beklentilere uygun gibi görünmektedir.</p>

  <p>Dünya'nın sıcaklığı 20. yüzyılda, santigrat ölçeğine göre bir dereceden az olmak üzere biraz yükselmiştir. Eğrilerde, küresel iklim sinyalindeki titreşimler olarak adlandırabileceğimiz çok sayıda iniş çıkış vardır. 1860’tan beri kaydedilen en sıcak on yılın hepsi -Filipinler’deki Pinatuba yanardağının 1991 yılında patlaması sonucu Dünya’nın soğumasına rağmen- 1980'li yıllarda ve 90'lı yılların başlarında yaşanmıştır. Pinatubo Yanardağı'nın patlamasıyla atmosfere 20 ile 30 megaton sülfür dioksit ve aerosoller karıştı. Bu maddeler üç ay kadar bir zaman içinde Dünyayı tamamen çevreledi. Sadece iki ay sonra Dünya yüzeyinin beşte ikisini kaplamışlardı. Bu, yüzyılın (Alaska'daki Katmai Yanardağı'nın 1912 yılındaki infilakinden sonra) en şiddetli ikinci patlamasıydı. Eğer hesaplamalar doğru idiyse ve yakın gelecekte başka bir büyük volkanik patlama olmazsa, 90’lı yılların sonuna doğru, eğrinin yükselişi kendini belli edecektir. Ve etti de: 1995, şimdiye kadar kaydedilen en sıcak yıl oldu.</p>

  <p>İklimbilimcilerin çalışmalarının yeterli olup olmadığını sınamanın bir başka yolu da, onlardan geriye dönük olarak öngörü yapmalarını istemektir. Dünya buzul çağlarından geçmiştir. Sıcaklıkta geçmişte meydana gelmiş dalgalanmaları ölçmenin yolları vardır. Bilim adamları geçmiş zamanlardaki iklimleri öngörebilirler mi (daha doğrusu geçmişi görebilirler mi)?</p>

  <p>Grönland'daki ve Antarktika'daki buz örtülerinden kesilip çıkarılan buz çekirdeklerinin incelenmesiyle, Dünya ikliminin tarihiyle ilgili önemli bulgular elde edilmiştir. Buzulların delinmesinde kullanılan teknoloji petrol sanayisinden aktarılmıştır. Böylece Yer’den fosil yakıtlar çıkarılmasından sorumlu olanlar, bu işi yapmanın tehlikelerinin belirlenmesinde önemli bir katkıda bulunmuşlardır. Buzul parçalarının çekirdekleri üzerinde yapılan hassas fiziksel ve kimyasal incelemeler, Dünyanın sıcaklığıyla atmosferdeki CO<sub>2</sub> yoğunluğunun birlikte inip çıktığını -CO<sub>2</sub> ne kadar yoğunsa Dünya’nın o kadar sıcak olduğunu-göstermektedir. Son birkaç on yılın küresel sıcaklık eğilimlerini bulabilmek için kullanılan bilgisayar modelleri, sera etkisi yapan gazlarda geçmiş zamanlarda meydana gelen oynamalardan buzul çağı iklimlerini doğru olarak çıkarabilirler. (Tabii ki, yakıtı verimsiz yakan araçların kullanıldığı ve atmosfere çok büyük miktarda sera etkisi yapan gazların bırakıldığı buzul çağı öncesi uygarlıklar bulunduğunu söylemiyoruz. CO<sub>2</sub> düzeyindeki değişikliklerin bir bölümü doğal olarak meydana gelir.)</p>

  <p>Son birkaç yüz bin yıl içinde Dünya birkaç buzul çağı yaşadı. Yirmi bin yıl önce Chicago yaklaşık bir buçuk kilometre kalınlığında bir buz tabakası altındaydı. Bugün iki buzul çağı arasında, "interglasiyel aralık” olarak adlandırılan bir dönemdeyiz. Buzul çağı ile ara dönem arasında Dünya genelindeki sıcaklık <span style="font-style:italic;">farkı</span> sadece 3° ile 6°C arasındadır. Buysa alarm zillerinin çalması için yeterli sebeptir. Sadece birkaç derecelik bir değişiklik ciddi sonuçlara yol açabilir.</p>

  <p>Bu deneyimi kazanan ve yeterliliklerini ortaya koyan iklimbilimciler şimdi artık, fosil yakıtları yakmaya ve atmosfere çılgınca bir hızla sera etkisi yapan gazlar bırakmaya devam edersek Dünyanın gelecekteki ikliminin nasıl olacağını öngörebilirler. Çeşitli bilim grupları -bunlara çağdaş Delphoi kâhinleri de diyebiliriz- atmosferdeki karbon dioksit miktarının (fosil yakıtlar şimdiki hızla yakılırsa) 21. yüzyıl sonunda olması beklendiği gibi iki katına çıkması durumunda ne kadar sıcaklık artışı olacağını öngörerek, sıcaklığı hesaplamak için bilgisayar modelleri kullanıyorlar. Baş kâhinler şunlar: Princeton’daki Ulusal Okyanus ve Atmosfer idaresi’nin (NOAA) Jeofizik Akışkan Dinamikleri Laboratuvarı; NASA’nın New York'taki Goddard Uzay Araştırmaları Enstitüsü; Colorado Boulder'daki Ulusal Atmosfer Araştırmaları Merkezi; Enerji Bakanlığı’nın California’daki Lawrence Livermore Ulusal Laboratuvarı; Oregon Devlet Üniversitesi; İngiltere’deki Hadley İklim Tahmini ve Araştırma Merkezi ve Hamburg'daki Max Planck Meteoroloji Enstitüsü. Bu merkezlerin hepsi ortalama sıcaklık artışının 1° ile 4°C arasında olacağını öngörüyor.</p>

  <p>Bu, uygarlığın doğuşundan bu yana gözlenen iklim değişikliklerinin hepsinden daha hızlı bir artış. Alt sınırda, en azından gelişmiş sanayi toplumları, biraz çabayla değişen şartlara uyum sağlayabilir. Üst sınırdaysa, Dünya’nın iklim haritası ciddi şekilde değişecek ve bunun sonuçları hem zengin hem de yoksul ülkeler için felaket getirebilecektir. Gezegenimizin büyük bölümünde ormanları ve yaban yaşamını birbirinden kopuk, çevreden soyutlanmış bölgelere hapsetmiş bulunuyoruz. İklim değişince bu canlılar hareket edemeyecek. Soyu tükenen türlerin sayısı hızla artacak. Ürünlerin ve toplulukların büyük ölçeklerde başka yerlere taşınması gerekecek.</p>

  <p>Yukarıdaki merkezlerden hiçbiri atmosferdeki karbon dioksit miktarının iki katına çıkmasının Dünyayı soğutacağını söylemiyor. Hiçbiri bunun Dünyayı onlarca ya da yüzlerce derece ısıtacağını da ileri sürmüyor. Bizim, eski Yunanlıların sahip olmadığı bir şansımız var: Değişik kâhinlere başvurabilir ve onların kehanetlerini birbirleriyle karşılaştırabiliriz. Bunu yaptığımızda da hepsinin aşağı yukarı aynı şeyi söylediğini görürüz. Verilen cevaplar gerçekten de, konuyla ilgili en eski kehanetlerle uyuşmaktadır. Bunlara, 20. yüzyılın başlarında, karbon dioksitin kızılötesi emilimi ve Dünya atmosferinin özellikleri konusunda çok daha yetersiz bilgilerle benzer bir öngörüde bulunan İsveçli Nobel Ödülü sahibi kimyacı Svante Arrhenius’un kehaneti de dahildir. Sözünü ettiğimiz bütün bilim çevrelerinin kullandığı fizik bilgileri, Dünya’nın şimdiki sıcaklığını olduğu kadar Venüs gibi öteki gezegenlerdeki sera etkisini de doğru olarak belirler. Tabii, herkesin gözden kaçırdığı basit bir hata olabilir. Ancak birbiriyle uyum içindeki bu kehanetlerin çok ciddiye alınmayı hakettikleri de kuşku götürmez.</p>

  <p>Tedirgin edici başka işaretler de var. Norveçli araştırmacılar, 1978’den bu yana Kuzey Kutbu’ndaki buz örtüsünün küçülmekte olduğunu bildiriyorlar. Aynı süre içinde, Antarktika'daki Wordie Buz örtüsünde de dev yarıklar oluşmuş bulunuyor. 1995 yılı Ocak ayında, Larsen buzulundan 4200 kilometrekarelik bir parça koparak Antarktika Okyanusuna sürüklendi. Dünya'nın her yerinde dağlardaki buzullarda dikkat çekici küçülmeler meydana geldi. Dünya’nın birçok bölgesinde hava koşullarında görülen aşırılıklar artıyor. Denizlerde su düzeyi yükseliyor. Bu oluşumlardan hiçbiri kendi başına, sorumlunun doğal değişkenlik değil, uygarlığımızın eylemleri olduğunu gösteren zorlayıcı bir kanıt oluşturmuyor. Ana hepsi birlikte olduğunda kaygı veriyorlar.</p>

  <p>Giderek artan sayıda iklim uzmanı, insanın neden olduğu küresel ısınmanın "imzası"nın belirlendiği kanısına varıyor. İklim Değişikliğiyle İlgili Hükümetlerarası Panel'e bağlı 25 bin bilim adamının temsilcileri, yorucu bir çalışmanın ardından 1995 yılında şu görüşe vardılar: “Eldeki bulgular, ağırlıklı olarak iklim üzerinde fark edilebilir ölçüde insan etkisi bulunduğunu düşündürmektedir.” Amerika Birleşik Devletleri Küresel Değişim Programı Başkam Michael MacCracken'e göre, bulgular henüz “kuşkuya yer bırakmayacak” kadar kesin değilse de, “giderek iyiden iyiye ağırlık kazanıyor”. Amerikan Ulusal İklim Verileri Merkezi’nden Thomas Karl da şöyle diyor: "Gözlemlenen ısınmanın doğal değişkenlikten kaynaklanma olasılığı pek yok. Yüzde 90-95 olasılıkla bizimle dalga geçilmiyor”.</p>

  <p>Aşağıdaki grafikte çok geniş bir perspektif yer alıyor.</p>

  <div>
    <div><img alt="" src="../Images/main-17.jpg" /></div>
  </div>

  <p>En solda 150 bin yıl öncesi görülüyor. Bu tarihte taş baltalarımız var ve ateşi keşfedip evcilleştirdiğimiz için kendimizle gurur duyuyoruz. Küresel sıcaklıklar, buzul çağlarıyla interglasiyel dönemler arasında gidip gelen zamana göre değişiyor. Dalgalanmanın en soğuktan en sıcağa toplam büyüklüğü 5°C kadar. Eğri böylece dalgalanarak gidiyor ve son buzul çağının bitiminden sonra insanoğlu ok ve yay yapıyor, hayvanları evcilleştiriyor, tarım yapmaya başlıyor, yerleşik yaşama geçiyor, madeni silahlar yapıyor, şehirler, güvenlik güçleri, vergiler, katlanarak büyüyen nüfus, Sanayi Devrimi ve nükleer silahlar sahneye çıkıyor (sondakiler, kesintisiz eğrinin en sağında gerçekleşiyor). Sonra günümüze geliyoruz ve kesintisiz çizgi burada bitiyor. Kesintili çizgiyse sera etkisinden kaynaklanan ısınmayla ilgili öngörüleri yansıtıyor. Grafikte açıkça gördüğümüz gibi şimdi yaşadığımız sıcaklıklar (ya da şimdiki eğilimlerin devam etmesi halinde kısa süre içinde yaşayacaklarımız) sadece yüzyılın değil, son 150 bin yılın en yüksek değerleri. Bu da, biz insanların sebep olduğu küresel değişikliklerin büyüklüğünü ve bunların benzeri görülmemiş niteliğini ortaya koyan yeni bir ölçüt.</p>

  <p>Küresel ısınma kendi kendine kötü havaya sebep olmaz. Ancak kötü hava olasılığını artırır. Kötü hava için tabii ki küresel ısınma ön koşul değildir; ama bütün bilgisayar modelleri, küresel ısınmayla birlikte kötü havada da önemli artışlar meydana geleceğini göstermektedir. Dünya'nın ortalama sıcaklığında görece hafif bir artış, karalarda şiddetli kuraklığa, kıyılarda şiddetli fırtına ve su baskınlarına, bölgesel olarak çok daha sıcak ve çok daha soğuk havaya yol açacaktır. Bu nedenle, örneğin Ocak ayında Detroit’te görülebilecek çok soğuk bir hava, bazı gazetelerdeki köşe yazarlarının ileri sürdüğü gibi küresel ısınmayı çürüten bir durum değildir. Kötü hava çok pahalıya mal olabilir. Tek bir örnek vermek gerekirse, 1992 yılındaki tek bir kasırganın (Andrew) sadece Amerikan sigortacılık sektörüne maliyeti 50 milyon doları bulmuştur ve bu da 1992 yılındaki toplam kayıpların sadece küçük bir bölümünü oluşturur. Doğal afetler Amerika Birleşik Devletleri’nde her yıl 100 milyon dolar zarara yol açmaktadır. Dünya genelindeki toplamsa çok daha büyüktür.</p>

  <p>Ayrıca hava değişiklikleri hayvanları ve hastalık taşıyan mikropları da etkiler. Yakın zamanlarda ortaya çıkan kolera, sıtma, sarı humma, dang hastalığı ve hantavirüs akciğer sendromu salgınlarının hava değişikliğiyle bağlantılı olduğundan kuşkulanılıyor. Yeni bir tıbbi tahmine göre, tropikal ve subtropikal bölgelerin alanlarının genişlemesi ve bunun sonucunda sıtma taşıyan sivrisinek popülasyonunda artış meydana gelmesi, gelecek yüzyılın sonlarında, her yıl 50 ile 80 milyon ek sıtma vakasına yol açacak. Tabii eğer bu konuda bir şeyler yapılmazsa. Birleşmiş Milletler’in 1996 tarihli bir bilimsel raporunda şöyle deniyor: “Eğer iklim değişikliği halk sağlığı açısından olumsuz etkiler yaratırsa, harekete geçmeden önce, her zaman yaptığımız şekilde deneyim ve gözleme dayalı kesin bulguları arama seçeneğine sahip olmayacağız. Bekle-gör yaklaşımıysa en hafif deyimiyle tedbirsizlik, en kötüsüyle aptallık olacaktır.”</p>

  <p>Gelecek yüzyılın iklimi sera etkisi yapan gazları atmosfere şimdiki düzeyinde mi, yoksa daha mı çok ya da daha mı az bıraktığımıza bağlı olacaktır. Bu gazlar ne kadar çok olursa sıcaklık o kadar artacaktır. Sera etkisi yapan gazlarda ılımlı bir artış olsa bile sıcaklıklar önemli ölçüde yükselecektir. Ancak bunlar küresel ortalamalardır ve bazı bölgeler çok daha soğuk olurken bazı yerler de çok daha sıcak olacaktır. Kuraklığın etkilediği alanlar genişleyecektir. Geliştirilen birçok modelde, Güney ve Güneydoğu Asya’daki, Latin Amerika'daki ve Afrika'nın Sahra altı bölgesindeki büyük tarım alanlarının çok sıcak ve kuru olacağı öngörülmektedir.</p>

  <p>Orta ve yukarı enlemlerdeki tarım ürünleri ihracatçısı bazı ülkeler (örneğin ABD, Kanada, Avustralya) Önceleri bu durumdan kazançlı çıkabilir ve ihracatları artabilir. En kötü etkilenenler yoksul ülkeler olacaktır. 21. yüzyılda diğer birçok alanda olduğu gibi burada da zenginlerle yoksullar arasındaki küresel eşitsizlik ciddi ölçüde artabilir. Çocukları açlıktan ölen, kay bedecek pek az şeyleri olan milyonlarca insan, -devrim tarihinin bize öğrettiği gibi- zenginler için uğraşılması gereken ciddi bir sorun oluşturacaktır.</p>

  <p>Kuraklığın yol açacağı küresel boyutta bir tarım bunalımı 2050 yılı civarında ciddi bir olasılık durumuna gelmeye başlayacaktır. Bazı bilim adamlarına göre sera etkisinden kaynaklanan ısınmadan dolayı 2050 yılından önce dünya çapında ağır bir tarımsal çöküş meydana gelmesi olasılığı düşüktür -belki de sadece yüzde 10. Ancak tabii ki ne kadar uzun süre tepkisiz kalırsak olasılık o kadar artacaktır. Ekvatora daha yakın enlemler kötüleşse bile, bir süre için Kanada ve Sibirya gibi bazı bölgeler (eğer toprak tarım için uygunsa) daha verimli duruma gelebilir. Ama yeterince beklersek, iklimin Dünya genelinde kötüleşeceğini görebiliriz.</p>

  <p>Dünya ısındıkça denizler yükselmektedir. Bu yüzyılın sonlarında deniz seviyesi onlarca santimetre, hatta belki de bir metre yükselebilir. Bu kısmen deniz suyunun ısınınca genleşmesinden, kısmen de kutuplardaki buz tabakası ile buzulların erimesinden kaynaklanmaktadır. Zaman geçtikçe denizlerde su düzeyi daha da yükselecek. Kimse ne zaman olacağını bilmese de, öngörülere göre Polinezya, Melanezya ve Hint Okyanusu’ndaki birçok meskûn ada sonunda sulara gömülerek yeryüzünden silinecek. Bu nedenle sera etkisi yapan gazların daha da artmasına militanca karşı çıkan Küçük Ada Devletleri İttifak'ı anlayışla karşılanabilir. Venedik, Bangkok, İskenderiye, New Orleans, Miami, New York'un yanı sıra, daha genel olarak Mississippi, Yangtze, Sarı Irmak, Ren, Ron, Po, Nil, İndus, Ganj, Nijer ve Mekong nehirleri üzerindeki, nüfus yoğunluğu yüksek bölgelerin yıkıcı etkilere maruz kalacağı öngörülüyor. Denizin yükselmesi sadece Bangladeş'te on milyonlarca insanı yerlerinden edecek. Çevre mültecileri yeni ve dev bir sorun olarak karşımıza çıkacak; çünkü nüfus arttıkça çevre bozulur ve toplumsal yapılar hızlı değişimle başa çıkamaz olur. Bu durumda yeni mülteciler nereye sığınacak? Çin de benzer sorunlarla karşılaşabilir. Eğer alışılmış davranışlarımızı aynen sürdürürsek Dünya her yıl daha da ısınacak, kuraklık ve seller belli bölgelerde kalıcı olacak, (bu duruma karşı dünya çapında büyük ölçekli mühendislik önlemleri alınmadıkça) ülkeler bütünüyle sular altında kalacaktır. Uzun vadede, Batı Antarktika buzulunun parçalanarak denize sürüklenmesi ve neredeyse gezegenimizdeki tüm kıyı şehirlerinin su altında kalması gibi daha tehlikeli sonuçlar ortaya çıkabilecektir.</p>

  <p>Küresel ısınma modelleri -örneğin sıcaklık, kuraklık, hava, yükselen deniz seviyesi üzerindeki- farklı etkilerin, on yıllarla bir ya da iki yüz yıl arasında değişen farklı zaman dilimlerinde ortaya çıkabileceğini gösteriyor. Bu etkiler o kadar rahatsız edici ve onarılmaları o kadar pahalı görünüyor ki, doğal olarak öyküde hata bulmak için ciddi çaba harcanıyor. Bu çabaların bir bölümü yeni düşüncelerle ilgili olağan bilimsel kuşkuculuktan, bir bölümü de etkilenen sanayi sektörlerindeki kâr etme güdüsünden kaynaklanıyor. Burada önemli bir konu da etki-tepki döngüleri.</p>

  <p>Küresel iklim sisteminde hem pozitif hem de negatif etki-tepki döngüleri olabilir. Pozitifler tehlikelidir. Şöyle bir örnek verebiliriz: Sera etkisinden dolayı sıcaklık biraz yükselir ve kutuplardaki buzların bir kısmı erir. Kutup buzulları açık denize göre daha parlaktır. Bu nedenle, buzların erimesi sonucu Dünya eskisine göre biraz karanlık duruma gelir. Daha karanlık bir Dünya ise güneş ışığını daha çok emer ve böylece daha da ısınır. Bu da kutuplardaki buzulların bir bölümünün daha erimesine neden olur ve döngü böylece devam eder. Bu, pozitif etki-tepki döngüsüdür. Başka bir örnek de şudur: Havadaki CO<sub>2</sub> düzeyinin bir miktar artması okyanuslar da dahil olmak üzere Dünya yüzeyinin biraz ısınmasına yol açar. Okyanusların ısınması buharlaşmayı artırır. Atmosferdeki su buharı artar. Su buharı da sera etkisi yapan bir gazdır ve daha fazla ısı tutar. Böylece sıcaklık daha da yükselir.</p>

  <p>Bir de negatif etki-tepki döngüleri vardır. Bunlar farklı etkenler arasında görece istikrarlı bir denge oluşturur. Örnek verelim: Atmosfere daha fazla karbon dioksit bırakarak Dünyayı biraz ısıtalım. Daha önce verdiğimiz örnekteki gibi bu durumda atmosfere daha çok su buharı karışır, ama bu da daha çok bulut oluşumuna yol açar. Bulutlar parlaktır ve güneş ışığını daha çok yansıtırlar. Böylece daha az güneş ışığı Dünyaya ulaşır ve ısınma daha az olur. Sıcaklık artışı sonuçta sıcaklıkta düşüşe yol açar. Bir olasılık da şudur: Atmosferdeki karbon dioksiti artıralım. Bitkiler bundan hoşlanır ve daha çabuk büyürler. Daha hızlı büyürken de havadan daha çok karbon dioksit alırlar. Bu da sera etkisini azaltır. Negatif etki-tepki döngüleri küresel iklimin termostatıdır. Eğer şans eseri bu tür döngüler çok güçlü olursa belki de sera etkisi kendi kendini sınırlayabilir ve biz de Kassandra’nın kehanetlerini dinleyenler gibi davranabilir ama onların kaderini paylaşmayabiliriz.</p>

  <p>Soru şudur: Pozitif ve negatif etki-tepki döngülerini karşılaştırırsak ortaya ne çıkar? Cevap: Kimse ne olacağından kesin olarak emin değildir. Buzul çağlarında, sera etkisi yapan gazlar azalıp çoğaldıkça oluşan küresel ısınma ve soğumayı hesaplamaya yönelik geriye dönük çalışmalar doğru cevabı verecektir. Başka bir deyişle, bilgisayar modellerinin geçmişe ait verilerle uyumlu olmasını sağlayarak bu modellerin geçerliliğini belirlemek, doğal iklim sistemindeki bilinen ya da bilinmeyen bütün etki-tepki mekanizmalarını kendiliğinden açıklayacaktır. Ancak Dünya'nın son 200.000 yıl içinde yaşanmamış iklim sistemlerine doğru sürüklenmesi halinde, bilmediğimiz yeni etki-tepkiler ortaya çıkabilir. Örneğin bataklıklarda çok miktarda metan gazı birikir (bazen ürkütücü ama güzel, danseden ışıkların oluşmasına yol açar). Dünya ısındıkça bu gaz artan bir hızla çoğalabilir. Oluşan yeni metan gazı Dünyayı daha da ısıtır ve böylece döngü devam eder. Bu da başka bir pozitif etki-tepki döngüsü haline gelir.</p>

  <p>Columbia Üniversitesi’nden Wallace Broecker MÖ 10.000'de tarımın icadından hemen önce meydana gelen çok ani bir ısınmaya dikkat çekmektedir. Isınma o kadar anidir ki, Boecker bunun, birbiriyle bağlantılı okyanus-atmosfer sisteminde bir istikrarsızlığa işaret ettiğine inanmaktadır. Ona göre, eğer Dünya'nın iklimini bir yöne ya da diğerine doğru kuvvetle itersek, eşiği aşarız, bir tür "patlama” olur ve bütün sistem kendiliğinden başka bir istikrarlı duruma dönüşür. Broecker, bizim de şu anda tam bunun gibi bir istikrarsızlık çizgisinde gidip geliyor olabileceğimizi öne sürmektedir. Bu görüş durumu çok daha kötüleştirmektedir.</p>

  <p>Her hal ve durumda, iklim ne kadar hızlı değişirse, farklı etkenler arasında görece istikrarlı bir denge oluşturan mevcut sistemlerin, buna uyum sağlayarak istikrar bulması o kadar güç olacaktır. Ben rahatlatıcı olanları değil de, muhtemelen rahatsız edici etki-tepkileri gözden kaçırabileceğimizden kuşkuluyum. Her şeyi öngörecek kadar akıllı değiliz. Bunda kuşku yok. Fark edemeyecek kadar cehalet içinde olduğumuz etkenlerin toplamının bizi kurtaracağını sanmıyorum. Belki de öyle olur. Ama bunun üzerinde hayatımızla kumar oynamayı ister miyiz?</p>

  <p class="ciz"></p>

  <p>Çevre konularının önemi ve ağırlığı, mesleki bilim topluluklarının toplantılarına da yansır. Örneğin, Amerikan Jeofizik Birliği tüm dünyadaki en büyük yerbilimci örgütüdür. 1993 yılındaki yıllık toplantılarında, küresel ısınmanın sonuçlarının ne olabileceğini anlama hedefine yönelik olarak, Dünya tarihinde daha önce yaşanmış ısınma olayları üzerine bir oturum yapıldı. Sunulan ilk bildiride şu uyarı yapılıyordu: "Gelecekte ısınma eğilimleri çok hızlı olacağı için, 21. yüzyılda yaşanabilecek bir sera etkisi ısınmasının tam bir öncül benzeri de yoktur." Toplantıda ozon tabakasının incelmesi konusunda yarım günlük dört oturum, bulut/iklim etki-tepki döngüsü üzerinde de üç oturum yapıldı. Eski çağlardaki iklimlerle ilgili daha genel araştırmalara da üç oturum ayrıldı. NOAA’dan J. D. Mahlmann konferansına şu saptamayla başladı: "1980’li yıllarda Antarktika üzerinde belirlenen ozon kaybı kimsenin hiçbir şekilde öngöremediği bir olaydı.” Ohio Devlet Üniversitesi'ndeki Byrd Kutup Araştırmaları Merkezince sunulan bildiride de, son 500 yılın sıcaklıklarıyla karşılaştırıldığında Dünya'nın yakın zamanda yaşadığı ısınmayla ilgili olarak, batı Çin ve Peru buzullarından alınmış buz çekirdeklerinden elde edilen bulgular ileri sürüldü.</p>

  <p>Bilim adamlarının ne kadar tartışmacı olduğu düşünüldüğünde şu noktalar dikkat çekicidir: Toplantıda, ozon tabakasının incelmesi ve küresel ısınmanın bir aldatmaca ya da kuruntu olduğunu; ozon tabakasında Antarktika üzerindeki deliğin zaten hep var olduğunu; karbon dioksit miktarı iki katına çıktığında küresel ısınmanın öngörülen 1°-4°C aralığından önemli ölçüde az olacağını iddia eden bir tek bildiri bile sunulmamıştır. Ozonda incelme olmadığının ya da küresel ısınmanın önemsiz derecede olduğunun bulunmasının ödülü çok büyük olacaktır. Bu iddiaların gerçek olmasından yarar sağlayacak birçok güçlü ve zengin sanayi dalları ve bireyler vardır. Ne var ki bilimsel toplantıların programlarının da gösterdiği gibi bu, muhtemelen olanaksız bir umuttur.</p>

  <p>Bizim teknik uygarlığımız artık kendisi için gerçek bir tehlike oluşturuyor. Dünya’nın her yerinde fosil yakıtlar aynı anda hem solunum yolları sağlığına, hem ormanlara, göllere, kıyılara ve okyanuslara, hem de Dünya iklimine zarar veriyor. Kuşkusuz kimse zarar vermek niyetiyle hareket etmedi. Fosil yakıt sanayilerini yönetenler yalnızca kendileri ve hissedarları için kâr sağlamaya, herkesin talep ettiği bir ürünü üretmeye ve içinde yaşadıkları ülkenin askeri ve ekonomik gücünü desteklemeye çalışıyordu. Bu durumun bilmeden ortaya çıkması, kötü niyetin bulunmaması, gelişmiş ülkelerde yaşayan insanların çoğunun fosil yakıt sanayisinden fayda sağlamış olması ve sorunun ortaya çıkmasına birçok ülkenin ve birçok kuşağın katkıda bulunmuş olması da gösteriyor ki artık suçlu arama zamanı değil. Bizi bu belaya tek bir ülke, tek bir kuşak ya da tek bir sanayi dalı bulaştırmadı ve yine ne bir ülke, ne bir kuşak ne de bir sanayi tek başına kurtarabilir. Eğer bu iklimsel tehlikenin en kötü etkilerinden sakınmak istiyorsak birlikte ve uzun süre çalışmak zorundayız. Başlıca engel tabii ki, umursamazlık ve değişime direnmektir. Sorunu oluşturan fosil yakıtlar olduğu halde, dünya çapındaki dev, iç içe geçmiş sanayi, ekonomi ve siyaset kurumları bunlara borçlu durumdadır. Amerika Birleşik Devletleri’nde küresel ısınmanın ciddiyetini gösteren bulgular arttıkça, bu konuda bir şeyler yapmaya yönelik siyasi irade zayıflamaktadır.</p>
</body>
</html>
