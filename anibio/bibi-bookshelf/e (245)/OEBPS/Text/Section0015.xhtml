<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>9<br />
  Kroisos ve Kassandra</h2>

  <p class="alinti"><span style="font-style:italic;">Korkmak için cesaret gerekir.</span></p>

  <p style="text-align: right;"><b>Montaigne</b><br />
  <span style="font-style:italic;">Denemeler,</span> III, 6 (1588)</p>

  <p style="text-align: right;"><br /></p>

  <p style="text-align: right;"><br /></p>

  <p>Olymposlu Apollon Güneş tanrısıydı. Aynı zamanda, içinde kehanetin de bulunduğu başka konulardan da sorumluydu. Bu onun özel uzmanlık alanlarından biriydi. Tabii Olympos tanrılarının hepsi geleceği biraz görebiliyordu, ama bu hünerini düzenli olarak insanlara sunan sadece Apollon'du. Kutsal kehanet mekânları kurmuştu ve bunların en ünlüsü rahibesini kutsadığı Delphoi’deki tapınaktı. Rahibe, suretlerinden biri olan piton yılanından aldığı Pythia adıyla anılıyordu. Krallarla soylular -arada bir de sıradan insanlar- Delphoi'ye giderek geleceklerini öğrenmek isterlerdi.</p>

  <p>Bunların arasında Lidya kralı Kroisos da vardı. O'nu, hâlâ kullanılmakta olan “Karun<a href="../Text/Section0007.xhtml#n14" id="n14d"><sup>[14]</sup></a> gibi zengin" deyiminden tanıyoruz. Kroisos’un zenginlikle ilişkilendirilmesi belki de madeni paranın ilk kez onun zamanında ve ülkesinde basılmış ve kullanılmış olmasından kaynaklanıyor (MÖ yedinci yüzyıl, Lidya -günümüzde Türkiye’nin yer aldığı Anadolu-). Kilden yapılan paralar çok daha önce Sümerler tarafından kullanılmıştır. Kroisos’un hırsını doyurmaya kendi küçük ülkesinin sınırları yetmiyordu. Ve böylece Herodotos tarihine göre, o zamanlar Batı Asya’nın süper gücü olan Pers İmpataroluğu’nu işgal ederek egemenliği altına almanın iyi bir fikir olacağını kafasına koydu. Kyros ise Perslerle Medleri birleştirerek güçlü bir Pers İmparatorluğu kurmuştu. Kroisos doğal olarak ondan korkuyordu.</p>

  <p>Pers ülkesini fethetme düşüncesini danışmak üzere Delphoi kâhinine temsilciler gönderdi. Heyet zengin hediyeler götürmüştü; bir yüzyıl sonra Herodotos zamanında bunlar hâlâ Delphoi’de sergilenmekteydi. Temsilcilerin Kroisos adına yönelttikleri soru şuydu: “Kroisos Perslere savaş açarsa sonuç ne olur?”</p>

  <p>Pythia duraksamadan şöyle cevaplandırdı: “Haşmetli bir imparatorluğu yok eder.”</p>

  <p>Kroisos bu sözler üzerine şöyle düşündü: “Tanrılar bizimle; işgale girişebiliriz.”</p>

  <p>Ele geçireceği satraplıkları sayarak ağzı iştahla sulandı. Paralı askerlerini topladı ve Pers ülkesini işgal etti, ama onur kırıcı bir yenilgiye uğradı. Bu sadece Lidya’nın yıkımına değil, kendisinin de ömrünün sonuna kadar Pers sarayında, ilgisiz yöneticilere küçük tavsiyelerde bulunan çanak yalayıcı eski bir kral olarak zavallı bir halde yaşamasına yol açtı. Bu biraz, İmparator Hirohito’nun Washington’da Amerikan yönetimine danışmanlık yaparak ömrünü geçirmesi gibi bir durum.</p>

  <p>Tabii durumun adaletsizliği Kroisos’a çok dokundu. Oyunu kurallarıyla oynamıştı. Pythia’dan öğüt istemiş, karşılığını cömertçe vermiş, ama o kendisini yanıltmıştı. Böylece Delphoi'ye yeniden (bu kez, azalan imkânlarıyla orantılı olarak daha mütevazı hediyelerle) bir temsilci gönderdi ve sordu: “Bunu bana nasıl yaptın?" Herodotos tarihine göre cevap şöyle:</p>

  <p>Apollon’un kehanetine göre Kroisos Perslere savaş açarsa haşmetli bir imparatorluk yok olacaktı. Bu durumda, eğer kendisine doğru bilgi iletildiyse, temsilcisini yeniden gönderip sözü edilen imparatorluğun kendininki mi yoksa Kyros'unki mi olduğunu sorması gerekirdi. Ne var ki Kroisos söyleneni doğru anlamadığı gibi yeniden soru da sormadı. Bunun için suçu başkasında değil, kendisinde aramalıdır.</p>

  <p>Eğer Delphoi kehaneti kolay yolunan hükümdarları soymak için bir aldatmacaysa, bu durumda kaçınılmaz olacak hataları açıklayacak bahanelere de ihtiyaç olacaktı. Eldeki kozsa üstü örtülü belirsizliklerdi. Yine de Pythia'dan alınacak ders yerindedir: Kehanetleri bile akıllıca sorularla sorgulamamız gerekir -tam da bizim duymak istediklerimizi söyler göründüklerinde bile. Politikaları belirleyenler söyleneni körü körüne kabullenmemeli, anlamaya çalışmalıdırlar. Kendi hırslarının bu kavrayışı engellemesine izin vermemelidirler. Kehanetin politikaya dönüştürülmesi dikkatle yapılmalıdır.</p>

  <p>Bu öğüt günümüzün kâhinlerine, yani bilim adamları, düşünce üreten kuruluşlar, sanayinin finanse ettiği enstitüler ve Ulusal Bilimler Akademisi’nin danışma kurullarına da aynen uygulanabilir. Karar mercileri bazen gönülsüzce kehanet ister ve cevabını alırlar. Bugünlerdeyse hiç kimse istemese bile kâhinler sıkça öngörülerini sunmaktadırlar. Söyledikleri genellikle sorulardan çok daha ayrıntılıdır: örneğin metil bromür, kutup çemberi burgacı, hidrokloroflüorokarbonlar ya da Batı Antarktika Buz Tabakası gibi konular. Tahminler bazen sayısal olasılıklarla ifade edilir. Dürüst bir politikacı için basit bir evet ya da hayır cevabı almak hemen hemen imkânsız gibidir. Politikaları belirleyenler, aldıkları cevap karşısında ne yapacaklarına ya da bir şey yapıp yapmayacaklarına karar vermek durumundadırlar. Yapılacak ilk iş anlamaktır. Çağdaş kâhinlerin ve yaptıkları kehanetlerin niteliği gereği de karar mercileri -her zamankinden çok- bilim ve teknolojiden anlamak zorundadır. (Bu ihtiyaç ortadayken, Cumhuriyetçilerin elindeki Kongre, kendi Teknoloji Değerlendirme Bürosu'nu akılsızca bir uygulamayla kapatmıştır. Amerikan Kongresi'nin üyeleri arasındaysa neredeyse hiç bilim adamı yoktur. Öteki ülkelerde de durum genelde böyledir.)</p>

  <p class="ciz"></p>

  <p>Apollon ve kehanetler hakkında, en az bunun kadar ünlü ve konuyla ilgili bir öykü daha var. Bu, Troya Prensesi Kassandra’nın öyküsü. (Mykenaili Yunanlıların Troya savaşını başlatmak üzere Troya'yı işgal etmelerinden hemen önce başlar.) Kassandra, Kral Priamos‘un kızlarının en akıllısı ve en güzeliydi. Hep güzel insanların peşinde olan (hemen tüm Yunan Tanrıları ve tanrıçaları gibi) Apollon ona âşık oldu. O ise beklenmedik bir şekilde -Yunan mitolojisinde hemen hemen hiç rastlanmadık bir biçimde- Apollon'un girişimlerini geri çeviriyordu. Apollon onu satın almaya çalıştı. Ama ona ne verebilirdi ki? O zaten bir prensesti, zengin ve güzeldi, mutluydu. Ama Apollon'un da sunabileceği bir iki şeyi vardı. O’na kehanet yeteneği vermeyi vaat etti. Bu karşı konulamayacak bir öneriydi. Kassandra kabul etti. <span style="font-style:italic;">Quid pro guo.<a href="../Text/Section0007.xhtml#n15" id="n15d"><sup>[15]</sup></a></span> Ve Apollon, tanrıların ölümlülerden kâhinler ve peygamberler yaratmak için ne yapmaları gerekiyorsa onu yaptı. Ama Kassandra bir skandal yaratarak geri adım attı. Bir tanrının aşk girişimlerini reddetti.</p>

  <p>Apollon öfkelenmişti. Ama bahşettiği kehanet yeteneğini geri alamıyordu. Çünkü ne de olsa o bir tanrıydı. (Haklarında ne derseniz deyin, tanrılar sözlerinde dururlar.) Bunun yerine Kassandra'yı zekice ama zalim bir kadere mahkûm etti: Kehanetlerine hiç kimse inanmayacaktı. (Burada anlattıklarım büyük ölçüde Aiskhylos'un <span style="font-style:italic;">Agamemnon</span> oyunundan alınmıştır.) Kassandra Troya'nın düşeceği kehanetinde bulunarak bunu yurttaşlarına bildirdi. Ama ona kimse inanmadı. İşgalci Yunanlıların lideri Agamemnon’un öleceğini söyledi, kimse inanmadı.</p>

  <p>Kendi erken ölümünü bile gördü, ama yine kimse inanmadı. Duymak istemediler. Onunla eğlendiler. Ona hem Yunanlılar, hem de Troyalılar “dertlerin kadını” adını taktılar. Bugün olsa, onu herhalde “felaket habercisi” olarak nitelendirip yine dinlemezlerdi.</p>

  <p>Kassandra, eğer ciddiye alınsaydı bazıları önlenebilecek olan bu felaket kehanetlerine nasıl olup da kulak tıkandığını anlayamaz. Yunanlılara şöyle der: "Nasıl olur da beni anlamazsınız? Sizin dilinizi çok iyi bilirim.” Ama sorun onun Yunancası değildi. Cevap (benim uyarlamama göre) şöyleydi: “Görüyorsun, Delphoi Kâhini bile bazen hata yapıyor. Kehanetleri belirsiz olabiliyor. O yüzden emin olamayız. Eğer Delphoi'nin kehanetinden emin olamıyorsak, seninkinden hiç emin olamayız.” Alabildiği en ciddi cevap bu oldu.</p>

  <p>Öykü, Troyalılara gelince de değişmiyordu. Kassandra, "Başlarına gelecek felaketleri yurttaşlarıma da haber verdim”, diyordu. Onlar da kehanetleri ciddiye almadılar ve yok oldular. Kısa süre sonra Kassandra da artık yoktu.</p>

  <p>Kassandra'nın uğursuz kehanetlerine gösterilen tepkiye bugün de rastlanabilir. Eğer kolaylıkla baş edemeyeceğimiz zorlu kuvvetlerle ilgili meşum öngörülerle karşılaşırsak, doğal eğilimimiz bu kehaneti reddetmek ya da göz ardı etmek olacaktır. Tehlikeyi hafifletmek ya da atlatmak zaman, enerji, para ve cesaret gerektirebilir. Yaşamımızın önceliklerini değiştirmek zorunda kalabiliriz. Ayrıca, bilim adamlarından bile gelse her felaket öngörüsü gerçekleşmez. Örneğin, tarım ilaçları okyanuslarda yaşayan hayvanların çoğunu ortadan kaldırmamıştır; Etiyopya ve Sahel bölgesi dışında 80’li yıllar dünya çapında bir kıtlığa sahne olmamıştır; Kuveyt'teki petrol kuyularında 1991 yılında çıkan yangınlar güney Asya’da gıda üretimini ciddi ölçüde etkilememiştir; sesten hızlı uçuşlar ozon tabakasına zarar vermez. Oysa bütün bu öngörüler ciddi bilim adamlarınca yapılmıştı. Dolayısıyla yeni ve tedirgin edici bir öngörüyle karşılaştığımızda şunları söyleme eğiliminde olabiliriz: “İmkânsız.”</p>

  <p>“Felaket tellallığı.””</p>

  <p>“Şimdiye kadar hiç böyle bir şey olmadı.” Herkesi korkutmaya çalışıyor”. “Halkın moralini bozacak.” Dahası, eğer öngörülen felaketi ortaya çıkaran etkenler uzun süredir devam etmekteyse, öngörünün kendisi dolaylı ya da üstü kapalı bir serzeniş niteliğindedir. Biz yurttaş olarak bu tehlikenin ortaya çıkmasına nasıl izin verdik? Kendimizi daha önce bu konuda bilgilendirmemiz gerekmez miydi? Devlet yetkililerinin tehlikeyi ortadan kaldırmasını sağlamak üzere harekete geçmediğimiz için biz de suç ortağı sayılmaz mıyız? Bunlar rahatsız edici düşünceler olduğu için de -çünkü kendi ilgisizliğimiz ve hareketsizliğimizle kendimizi ve sevdiklerimizi tehlikeye atmış olabiliriz- konuyu bütünüyle reddetmek yönünde, yanlış ama doğal bir eğilimimiz vardır. Konuyu ciddiye alabilmemiz için daha sağlam kanıtlara ihtiyaç olduğunu söyleriz. Durumu hafife alma, göz ardı etme, unutma eğilimi ortaya çıkar. Psikiyatrlar bu eğilimi çok iyi bilir ve “inkâr” olarak adlandırırlar. Eski bir şarkı sözünde olduğu gibi “İnkâr sadece Mısır’da bir nehir değildir.”<a href="../Text/Section0007.xhtml#n16" id="n16d"><sup>[16]</sup></a></p>

  <p class="ciz"></p>

  <p>Kroisos’la Kassandra'nın öyküleri, ölümcül tehlike öngörülerine aşırı uçlarda verilmiş iki örnek oluşturuyor: Bir uçta yer alan Kroisos, hırstan ve başka kişilik kusurlarından da destek alan kolay inanma, çoğu zaman her şeyin iyi olacağına dair verilen güvenceyi düşünmeden kabullenme özelliğini temsil ediyor. Diğer uçtaysa, tehlike olasılığının vurdumduymazca ve umursamazca reddini temsil eden, Yunan ve Troyalıların Kassandra’ya tepkisi yer alıyor. Karar odaklarına düşen görev, bu iki tehlikeli bölge arasında ihtiyatlı bir orta yol benimsemektir.</p>

  <p>Varsayalım ki bir grup bilim adamı büyük bir çevre felaketinin yaklaşmakta olduğunu öne sürüyor. Yine varsayalım, bu felaketi önlemek ya da hafifletmek için yapılması gerekenler pahalıya mal olacak. Parasal ve zihinsel kaynaklar açısından olduğu gibi, düşünce biçimimizi tartışmaya açması yönünden, yani siyasi açıdan da pahalıya gelecek. Bu durumda, politikayı belirleyenler bilimin kâhinlerini ne zaman ciddiye almalıdır? Günümüz kehanetlerinin geçerliliğini değerlendirmenin çeşitli yolları vardır. Çünkü bilimin yöntemlerinde, bazen adına bilimsel yöntem denilen ve düzenli olarak doğru sonuç veren bir kurallar dizisi, yani hata düzeltme süreci vardır. Bu konudaki çeşitli ilkeler şöyle sıralanabilir: (Bazılarını <span style="font-style:italic;">Karanlık Bir Dünyada Bilimin Mum Işığı<a href="../Text/Section0007.xhtml#n17" id="n17d"><sup>[17]</sup></a></span> adlı kitabımda özetledim.) Söz sahibi makamların savları fazla ağırlık taşımaz ("Çünkü ben öyle diyorum” yeterli bir açıklama değildir); işe yarayan fikirleri yaramayanlardan ayırmanın iyi bir yolu sayıları kullanarak yapılan öngörülerden yararlanmaktır; kullanılan araştırma yöntemleri evren hakkında bildiğimiz diğer her şeyle uyumlu sonuçlar vermelidir; hararetli tartışmalar sağlıklı bir belirtidir; bir fikrin ciddiye alınması için rakip ve yetkin bilim gruplarının birbirinden bağımsız olarak aynı sonuçlara varmış olması gerekir; vb. Politika belirleyenlerin, aceleyle karar vermekle umursamazlık arasında güvenli bir orta yol bulabilmeleri için çeşitli yollar vardır. Ancak bunun için duygusal disiplin ve her şeyden Önemlisi -tehlikenin ne kadar gerçek olduğunu değerlendirebilmek için- bilinçli ve bilimsel konularda bilgili bir yurttaş olmak gerekir.</p>
</body>
</html>
