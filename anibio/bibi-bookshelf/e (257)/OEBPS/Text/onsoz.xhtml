<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Önsöz</em></h1>

  <p>Romanın köklerini ararken kimileri nasıl on yedinci yüzyıl başlarına uzanıp Cervantes’in <em>Don Quijote</em>’sini milat alıyor, dahası Milat’tan çok öncelere gidip Homeros’un <em>Odysseia</em>’sında roman sanatının izlerinin peşine düşüyorsa, öykünün köklerine yöneldiğimizde de on dördüncü yüzyılda Chaucer’ın <em>Canterbury Hikâyeleri</em> ve Boccaccio’nun <em>Decameron</em>’uyla yetinmeyip, Hindistan’dan kaynaklanarak İran’da, Arap ülkelerinde boy atıp gelişen, oralardan Avrupa’ya erişen <em>Binbir Gece Masalları</em>’na varabiliriz belki de. Ama romanın da öykünün de kökeninde, yüzyıllar boyunca ağızdan ağıza aktarılan söylenceler, masallar, fabllar ve kıssaların, başka bir deyişle insanın onsuz edemediği hikâye anlatma tutkusunun yattığı açık olsa gerek. Bu hikâye anlatma tutkusunun sözlü geleneklerden evrilerek yazılı anlatı sanatına erişmesi ise, insanın uygarlaşma sürecinin sonuçlarından biri olarak görülebilir.</p>

  <p>Elinizdeki güldestenin odaklandığı kısa öyküye ille de bir tanım getirmemiz gerekirse, gerçek ya da düş ürünü bir olayı edebi bir üslupla aktaran kısa düzyazı anlatı diyebiliriz öykü için en kestirme yoldan. Ne ki, bu tanımın yetersizliği bir yana, tıpkı müzikte, sanatta olduğu gibi edebiyatta da türler arasındaki ayrım çizgilerinin uzunca bir süredir iyiden iyiye silikleştiği de unutulmamalı.</p>

  <p>Yine de, modern anlamda kısa öykünün, ancak on dokuzuncu yüzyılda bağımsız bir edebi tür durumuna geldiğini söyleyebiliriz.</p>

  <p>Özellikle Amerikan edebiyatında, yapıtlarına bu seçkide de yer verdiğim Washington Irving, Edgar Allan Poe, Nathaniel Hawthorne, Herman Melville, O. Henry gibi ustaların, gerek hayata gerek edebiyata farklı yaklaşımlarıyla, modern öykünün gelişimine olağanüstü katkılarda bulunduklarını belirtmek sanırım yanlış olmaz.</p>

  <p>Kuşkusuz, Almanya’da Heinrich von Kleist, E.T.A. Hoffmann, Fransa’da Prosper Mérimée, Guy de Maupassant, giderek Balzac ve Théophile Gautier, Rusya’da Gogol ve Puşkin’in ardından Dostoyevski, Turgenyev ve Çehov’un, kısa öykünün bugün artık “klasik” diye nitelediğimiz çağını kurduklarını da vurgulamadan geçmemeli. Ama kısa öykünün bu kesiti, <em>İngiliz ve Amerikan Edebiyatında Kısa Öykünün Büyük Ustaları</em>’nın kapsamı dışında.</p>

  <p>İngiliz edebiyatına gelince, aralarında Oliver Goldsmith’in de bulunduğu az sayıda yazar bir yana, kısa öykü ancak Birinci Dünya Savaşı’nın hemen öncesi ve sonrasında tam anlamıyla gelişebilmiş. Bu seçkide, Thomas Hardy, Oscar Wilde, Saki ve Chesterton’dan James Joyce, Virginia Woolf ve Katherine Mansfield’e uzanan bir yelpazede en güzel örneklerini bulacaksınız.</p>

  <p>Peki, bu kitap nasıl ortaya çıktı?</p>

  <p>Her şeyden önce, <em>Kısa Öykünün Büyük Ustaları</em>’nın akademik kaygılar taşıyan, ölçülü biçili bir antoloji olmadığını söylemeliyim. İngiliz ve Amerikan kısa öykü edebiyatını nesnel bir yaklaşımla değerlendiren ölçütlerden çok, kendi okurluk deneyimimden doğan öznel ölçütler geçerli bu güldestede.</p>

  <p>Açıkçası, buraya aldığım öykülerden bazıları, İngiliz Erkek Lisesi, Robert Academy ve İstanbul Üniversitesi Edebiyat Fakültesi İngiliz Dili ve Edebiyatı Bölümü’nde değerli hocalarımın okuttuğu; bazıları da, yıllar içinde okuduğum ve belleğime kazınmış olan öyküler.</p>

  <p>Diyeceğim, yirmi ustanın bu seçkideki öykülerini çevirip bir araya getirmekle, bir anlamda, kendi geçmişimin bir parçasını da sunduğumu sanıyorum okurlara.</p>

  <p>Bu kitapta on dokuzuncu yüzyıl ağır bastığına göre, aynı yüzyıldan bir düşünürün, Ralph Waldo Emerson’ın bir sözünü analım: “Hangi kitapları okuduğunu söyleyin, size onun kim olduğunu söyleyeyim.” Bu sözdeki “kitaplar” sözcüğünü “öyküler” sözcüğüyle değiştirsek de olur kanımca.</p>

  <p>Böyle bir güldestenin, İngiliz ve Amerikan edebiyatında kısa öykünün en azından artık klasik sayılması gereken dönemini ne ölçüde yansıttığına, bırakalım okurlar karar versin.</p>

  <p class="right"><em>Celâl Üster<br/>Ağustos 2016</em></p>
</body>
</html>