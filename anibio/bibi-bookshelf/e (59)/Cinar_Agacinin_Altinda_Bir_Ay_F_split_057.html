<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Çınar Ağacının Altında Bir Ay Felsefe</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><p class="calibre12">İyilik, kötülük, değerlerin, erdemin varlık tarzı konusunda bir konuşmamız olmuş muydu?</p><p class="calibre13">M- Doğada iyilik ve kötülük yoktur, dedim. Bizim doğaya bakışımızda vardır, bizde vardır.</p><p class="calibre13">Biraz durmak istiyorum, orayı ayrıştırmak gerek. Zaten yeterinden fazla var, kara kutu yüklemeyelim. Çıkamayız işin içinden. Neden biliyor musun? İnsanın bir bilgi olması başka, bilgi edinebilir olması başka. İnsanda ikincisi var. Gücül olarak insan, bilgi edinmeye düzenlenmiş bir mekanizmadır. Bu onun bilgi olduğu anlamına gelmez. İnsan kötülük edebilir ama o başka, kötü olmak başka, kötülüğün onda olması başka. Ona yer bulmamız gerekiyor. İnsan gizil güç olarak trilyonlarca eylem çeşidine uygundur, hepsini yapabilir. Bir iki kere söz konusu ettik. Nicolai Hartmann’ın çok güzel bir görüşü var, bu buluşlara saygı duymamız gerekir. Bir <span class="italic">real varlık</span> alanı, bir de <span class="italic">ideal varlık</span> alanı var. Real varlıktan anladığı bizim olgusal dünyamız. Bedenli tözlerle oluşmuş, uzaysal zamansal evrenimiz. Bir de ideal varlık alanı var. Zaman ve uzay olarak gitmiyor, soyut ilişkiler alanından gidiyor. Evrenimizde bu var. Pisagor’dan önce Pisagor bağıntısı vardı değil mi hocam?</p><p class="calibre13">E- Vardı.</p><p class="calibre13">Vardı. Pisagor gelmiş bunu bulmuş. Bugün biz bilsek de bilmesek de bir dik açılı üçgende hipotenüsün karesi öteki iki kenarın karesine eşit olurdu. Bu bir ilişkidir. Hartmann onu diyor. Matematiksel bir alan vardır, geometri, aritmetik var. Sayıların, şekillerin kendi aralarında kendi iç düzenlerinde sayısız ilişkiler var. Bunlar diyor, ideal varlık alanı. Biz bilelim bilmeyelim, yapalım yapmayalım, ortaya çıkaralım çıkarmayalım. En boyutlu evren… Biz bunu matematiksel olarak söyleriz, kanıtlarız. Ama bunu olgusal dünyaya aktarmaya imkânımız yok. </p><p class="calibre13">Hartmann yine sürdürüyor, değerler var, diyor. Bu değerler alanı, biz yapalım yapmayalım, gerçekleştirelim gerçekleştirmeyelim var. Demek istiyor ki bir öldürme olayı var, sen yap yapma. Birbirine iyilik etme olayı var. Onu bizim içimize sokmaya kalkarsak bu yıkım olur. Diyelim masa, yapay bir nesne, doğramacıların yaptığı. Yapılmadan önce masa var mıydı? Vardı. Hartmann diyor ki ideal varlık alanında bir masa olmaklık vardı. Öyle olmasa bu, anlığımızda nasıl olacaktı? İyi de bu nereden geldi kafamıza? Benim kafamdaki imgenin gönderimi yoksa o imge hayaldir. Ben uçan at hayal edebilirim, peri kızı hayal edebilirim. İmgem buna uygun ama bunun olgusallığı yok. Bir nesneyi söylediğimiz, düşündüğümüzde o nesneyi düşünebiliyor olmamız gerekir. İyilik-kötülük dediğimizde onu düşünebilmeliyiz. Bizim kafamızda o, boşlukta olur yoksa. Ceza yasacıları oturuyor, şu eylem ırza geçmedir, diyor. Biri çıkıyor, şu ögeyi eksik bıraktın diyor. Mağdur, razı olmuşsa bu yine ırza geçme olur mu? Diyor olmaz, gönüllü olmuştur. Oradan biri parmak kaldırıyor, olmaz diyor reşit değil, bu ırza geçmedir, o neyin iyi neyin kötü olduğunu yasal olarak bilecek durumda değil, fizik olarak bilse bile. İş bizim pratiğimize geliyor.</p><p class="calibre13">Hartmann büyük bir filozof. Takiyettin (Mengüşoğlu) hocanın birebir öğretmeniydi. Çok değerli bir felsefeci yetiştirmiş, göndermiş. Katılmadığım çok yönleri çok. Hartmann’dan önce de benim kafamdan geçen buydu. Bu evrenimizde var, uzaysız zamansız olması önemli değildir. Onun varlık tarzıyla ilgilidir. Bir de özneye veriliş tarzıyla ilgilidir. Olgusal evrenimiz, özdekli dediğimiz, somut dediğimiz, bedenli töz diyelim, bunun veriliş tarzı ile bir matematik işleminin veriliş tarzı çok farklıdır. Matematik için sayıyı öğreneceksin, sayıyı rakamlarla yazacaksın ki biz ona simge diyeceğiz.</p><p class="calibre13">Kendimizde kötülük-iyilik, ona bir yer bulmak gerek. Ona yer bulamayız. Anlığımız, düşünme yetisidir, eylemleri algılar, bir kipe bürünür, ister, karar verir, eyleme geçirir. Onun dışında, evrenin ilkeleri buna izin vermiyor. Baktım ontologlara, gerçekten çok fazla söz etmişler. Occam’ın Usturası çalışsa iyi olur. Çok yanlışlar görüyorum bunları da benimseyemiyorum. Madem ruh diye kafanda bir imge var, o zaman gönder bakalım nereye gönderiyorsun? Duyu organlarının hepsini yükle gönder, nereye gidecek, olmayan bir şeye gidecek. O zaman ruhtan söz etme. O bir kara kutudur.</p><p class="calibre13">Erdem dediğimiz olay böyle bir değerler alanıdır. Mesela Hartmann bir araç değerler ve amaç değerlerden bahseder. Diyelim ki sen geçiminin için çalışıyorsun. Buna araç değerler diyor, sonuçta sen buğday edineceksin, elma üzün edineceksin, satacaksın, geçimini sağlayacaksın. Bir de yüksek değerlerden söz ediyor. Yolda gidiyorsun, bir insanın görmemesi, duymaması, uğramaması gereken bir olayla karşılaşıyorsun. Biri birisine saldırıyor. Varacaksın diyor, müdahale edeceksin, onu kurtaracaksın. Yüksek değer bu, diyor. Bizimle araçsal olarak hiçbir ilgisi olmayan değerlere diyor.</p><p class="calibre13">M- Galiba ben bir yeri yanlış anladım mı acaba diye sormak istiyorum. Masa, kafamızın içinde var dediniz, ben bunu anlamadım.</p><p class="calibre13">Düşünce olarak var.</p><p class="calibre13">M- Masa yokken, masanın bende düşünce olarak oluşması…</p><p class="calibre13">Mimar Sinan, Selimiye’yi yapmadan önce bir Selimiye düşüncesi var mıydı?</p><p class="calibre13">M- Vardı.</p><p class="calibre13">Nerede?</p><p class="calibre13">M- Süleymaniye’de vardı, köprülerinde vardı, Ayasofya’da vardı, Athena Tapınağı’nda vardı. Ama bütün bunların bileşkesi olarak Selimiye ortaya çıktı. </p><p class="calibre13">Sen, söylediğimizi söylüyorsun.</p><p class="calibre13">O- Masa için de aynısını söyleyebiliriz.</p><p class="calibre13">M- Masa da yoktu ama ne vardı?</p><p class="calibre13">O- Masaya benzer nesneler vardı.</p><p class="calibre13">M- Masaya benzer nesneler de yoktu. Bir ağacın yontulabilirliği vardı. Ağacın şekillendirilebilir, kesilebilir, birbirine eklenebilir olması vardı. Ama masa yoktu.</p><p class="calibre13">Aynı şeyi söylüyorsun, bir yere gelince o ölçüleri kullanmıyorsun. Bir kere İslamiyet’ten önce cami yoktu, yapı vardı. Çeşitli yapılar, tapınaklar vesaire. Sonuçta onlar da yoktu bir tarihte. Caminin, yapının tasarımı yok demedim. Selimiye’nin ya da Süleymaniye’nin tasarımı yoktu. Çıktı, düşündü, böyle bir yapı olabilir dedi. Demek ki yapı düzeni olarak evrenimizde olabilirliği var. Kubbesi, dayanakları olan bir nesne yapılabilir. Bak boğaz köprüleri var. Beş yüz sene önce boğaz köprülerinin olabileceğini söyleseler, deli derlerdi. Birileri sonra düşündü ve yaptı. Matematiksel ilişkiler diyoruz, sen bul bulma var. Daha bulamadığımız sayısız ilişki veya nesne var.</p><p class="calibre13">M- Onlara var diyemeyiz. Mesela çok enteresan bir nesneyi düşünün. Gücül olarak var, olabilirliği var, ama o nesne hakkında hiçbir fikrimiz yok. Dolayısıyla ona var demek hiçbir anlam ifade etmez. Ancak bir nesne var olduktan sonra onun gücüllüğü hakkında konuşabiliriz.</p><p class="calibre13">Terimleri meşru kullanmak gerek. Var demek şu; sen ben var diyemiyoruz ama o vardır. Bizden bağımsız, dikkat et. Pisagordan önce Pisagor bağıntısı yok mu diyecektik? Bilmiyoruz, söz edemiyoruz ama var.</p><p class="calibre13">M- Onu diyorum. Ancak Pisagor o bağıntıyı keşfettikten sonra biz varmış diyoruz.</p><p class="calibre13">Söz etmek ayrı, var olmak ayrı. Karıştırmayalım. Berkeley’in felsefesini anımsayalım. Çıkıp diyor ki, bizim anlığımızda olmayan var değil. Peki senin anlığında olmayan trilyonlarca şey var, çok iyi biliyoruz, onu ne yapacağız? Berkeley böyle dedi, mi diyeceğiz? Üstüne konuşmak söz konusu olduğunda Berkeley haklı. Sen görmediğin, duymadığın, algılarına gelmemiş şeyler hakkında konuşma diyor, doğrudur. Berkeley de bize o yoktur demesin. Çıkamamış, biz algılamıyoruz ama tanrı algılamıştır diyor, bütün evren için. Daha başka yanlışları var da… Bakın, tanrının sırtına binerek felsefe yapılmaz. Yürüyerek yapılır.</p><p class="calibre13">E- Mesela bu masa, yapılmadan önce ya da her hangi bir nesne yapılmadan önce, siz var…</p><p class="calibre13">Yapı düzeni olarak var. Yapılabilir olarak anlayalım.</p><p class="calibre13">E- Dolayısıyla var olan her şey, yapılmadan önce, bir şekilde yapı düzeni olarak var, biz onu yapabiliyoruz. O zaman siz şöyle diyorsunuz; insanlar olmayan nesneleri keşfediyor.</p><p class="calibre13">Evet, diyorum.</p><p class="calibre13">E- Müjdat da icat ediyorlar diyor. Olmayanı var olanlardan icat ediyorlar diyor.</p><p class="calibre13">Diyorum ki bizim kafamızdan Türkçe bile uydurduğumuz, hep var değildir. Dedim ki, uçan at. Ne kadar imgende var olursa olsun, reelde öyle bir nesne olmadığı için onu yapamazsın. Olgusal evrende onun yapılabilir olması gerekir. </p><p class="calibre13">E- İnsan devreye girdiğinde işler biraz karışıyor.</p><p class="calibre13">Sokratik bir diyalogda diyor ki; din tanrı yarattığı için mi vardır, din diye bir olgu var mı? Tartıştığı kişi der ki, tanrı yarattığı için var. Sokrates de der ki, olmasaydı tanrı nasıl yaratacaktı. Onun bir ideası, tasarımı var. Cesareti tartışır, cesaretli olmak ne demek diye. Platon’un kitapları bunlar. Cesaret diye bir olgu olmasaydı, sen ben nasıl cesur olacaktır? Niye birine cesur diyecektik de öbürüne korkak diyecektik? Bir eylemler bütünü var. Bunu böyle anlamaya çalışalım. Bu, benim açıklamam son açıklamadır anlamına asla gelmiyor. Tartışıyoruz. Ama bunu insana indirgediğimiz zaman bize eleştiri gelir. Ontolojik olmaz bu. Varlık tarzı ve veriliş tarzlarını karıştırmayalım, ben orada bastırıyorum. Zamanla bunu geliştirirsiniz, belki tartıştığımızdan iyi bir noktaya geliriz, felsefe bu.</p><p class="calibre23">* * *</p><p class="calibre8">Bugün anlama dediğimiz edime de geçmek istiyorum. Açıklama vardır, sizin fiziğinizde bu açıklanır. Şu düşmeyi açıklayacağım çocuklar dersin, dersimiz yer çekimi. Doğa yasaları ne ise senin biliminde, açıklarsın, rakamlarla ortaya koyarsın. Ama şu var: Kalkarsın bazen, konuşurken, <span class="italic">ben o şerefsizin bana kötü kötü baktığından neyi düşündüğünü anlamıştım</span>. Burada hangi yasaya uyacağız? Her gün kullanıyoruz benzerlerini. <span class="italic">Onun kötü düşünceleri yüzünden belliydi, anlamıştım</span>. <span class="italic">Herkes anladı</span>, deriz. <span class="italic">Greklerin mitsel görüşlerini anlıyorum</span>. Neyi anlıyorsun sen? Bu bizim bildiğimiz, bilme edimindeki bilme gibi mi anlıyorsun, açıklayabilecek şekilde mi anlıyorsun, yoksa başka bir bilme tarzı mı bu anlama? Demek ki anlama diye bir edim var. Zaten duyguları biz bilmeyiz, anlarız. Senin yüz hatlarından, bakışlarından, beden dilinden, bütün eylemlerinden senin ilgili kişiye karşı yakın mı, uzak mı, düşman mı, dost mu olduğunu öyle anlayacaktır. Fizik yasalarından anlamayacak. Bu da bir düşünme edimidir. Anlığımız tarafından gerçekleştirilen bir edimdir. Bu anlama, yasalı olmayan, tarzları, kipler, davranışları öngörerek bizim bir bilme tarzımızdır. Duyguları öyle anlıyoruz. Duygu bir bilgi değildir, hiçbir gönderimi yoktur. İnsanın eylemlerini de etkiler.</p><p class="calibre23">* * *</p><p class="calibre13">Kantın etiğine de bakalım. Kant, numenal alan, yani fenomenlerin alanını aştık, uzaysız ve zamansız bir alan seçtik, kendinde olan bir alan, orada koşulsuz bir ahlak olabilir diyor. İstenç orada yürürlükte olabilir. Burada bir vurgu yapmak istiyorum. Kant demek istiyor ki hava olmasaydı güvercin daha iyi uçardı, kanatlarına engel olmayacak ya. Hava olmasaydı, biliyorsunuz, güvercin uçamazdı. Ben koşulsuz alana, özgürlüğümün hiçbir kısıtlamayla bağlı olmayacağı bir alana geçtikten sonra özgür olmuşum, ninem de olur o özgürlüğü. Bir sürü engellere rağmen, bir sürü beni çelen eğilimlerime rağmen özgür olabiliyor muyum? O özgürlüktür. Yoksa koşulsuz bir alanda özgür olmuşum neye yarar. Ona özgürlük denmez, boşlukta kalma denir. Tabi eğer öyle bir evren varsa. Kant’ın etiği, benim usum yasa koyar, pratik usum da ona uyar diyor. Biliyorsunuz Kant’ta us, ideler yetisidir. Tanrı idesi, özgürlük idesi gibi. Peki anlık? Bilme yetisidir. Kant’ın öyle çeşitli duvarlar ayırdığı anlıksal bir dünya var. Yargı gücünün eleştirisine, ya da <span class="italic">Pratik Aklın Eleştirisi</span>’ne bu sefer işler görev değiştirir. Bizim yeti alanımızı Kant, kendince işleve sokmuş, görevlendirmiş, şuradayken şunu yapar demiş, iyi bir felsefe eğlencesi yaratmış. </p><p class="calibre13">Düşünür, eylemleri görür, ona göre bize tarz verir, ondan sonra biz eylemlere geçeriz. İstencimiz yapar ya da yapmaz. Bizim usumuz bu. Burada şöyle bir nokta var: Biz bilmemekten de sorumlu muyuz? İyiyi, kötüyü veya ortayı bilmeden eylem yapamıyorsak, acaba bilmemekle sorumluluktan kurtulabilir miyiz? Aristo, kurtulamazsın diyor. Sen yetilerin, donanımın bakımından bilebilirdin, bilmeyi öğrenebilirdin, çamura yattın diyor. Bilmemek senin suçundur. Çünkü istenç, bilmeyi de isteme istencidir. Bilme edimini de isteyeceksin. İyiyi bilmeden istenç bir iş göremiyor ama diyor ki, sen istencinle önce bil, öğrenmeyi de edim olarak istemeliydin. Gittin dalga geçmeyi, içmeyi, kıraathanelerde vakit geçirmeyi, yan gelip yatmayı seçtin, öğrenmedin. Ne söyletiyor ona bunu? Atina’da yüzlerce felsefe okulu var. Herkes ders veriyor, bize kalanlar bunlar. Aristo diyor ki; yok, her toplumda öğrenebilirsin. Biz ne diyebiliriz? Tamam bir köyde öğretmen yok, okul yok, öğrenememiş. Kınayamayız anladım, tamam. Peki kapısının dibinde üniversite olanlar ne olacak? Bırak sen kapısının dibinde üniversiteyi, üniversiteyi bitirmiş olacak? Onu da bırak üniversitede ders veren ne olacak? O da iyi bilmiyor. Ben size söyleyeyim, Türkiye’deki profesörlerin, sosyal bilim alanında, yüzde doksan dokuzu karanlığa hizmet ediyor. Bunu ne yapacağız? Bursalı köyündeki Hasan tamam, okul bulamadı, de ki istese yapamazdı. Ama Hasan’ı bırak, adam bitirmiş bunları, yurt dışında eğitim görmüş, profesörlük yapmış. Gelmiş, hala avam peşinde. İşte sana bir problem. Bu bir.</p><p class="calibre13">İki; tamam, bilgiyi bir biçimde öğrettik diyelim. Acaba istenci öğretebilir miyiz? Falan eylem iyidir, onu öğrettik. Ama o eylemi yapmak da iyidir. Onu öğretebilir miyiz? İşte öğretemediğimiz bu. Bizim insansal sınırımız orada bitiyor. İstenci öğretemiyoruz. İyi budur, yaparsın ya da yapmazsın.</p><p class="calibre13">M- Bu öğretilemez.</p><p class="calibre13">E- Sadece öğrenilir.</p><p class="calibre13">M- Bilge, filozoflar öğrenir, onlar diğerlerine bunu koşullar diyor Platon. Ama onlar öğrenemezler. Zor yoluyla ya da güzellik yoluyla öyle davranmalarını sağlarlar. O yüzden yöneten sınıfın filozoflardan olması, yani bilenlerden olması gerekiyor. İdeal olanı öğrenmeleri, uygulatmaları gerektiğini söylüyor ama ideal olanın ne olduğunu söylemiyor Platon.</p><p class="calibre13">Platon’da bunlar açık değil, ona katılıyorum. Platon’da bir iyi ideasının konusu var ama o evrenin sanki fiziksel yasalarını da biçimlendiren form gibi sunuluyor. Bize fazla bilgi vermiyor.</p><p class="calibre13">M- O günden beri gelmiş bu düşünce. Bir tarafta kalabalıklar var, bir tarafta yönetenler var. Yönetenler biliyorlar ve yönetilenlere bunu kendi tarzlarında anlatıyorlar. Bundan fazlasını söylemek gerektiğini düşünüyorum.</p><p class="calibre13">Biz bugün Greklerin mutluluk ahlakı, Kant’ın ödev ahlakı, oralarda değiliz. Bizim ahlak anlayışımız şu: Bir eylem iyi mi, iyi. Yapacaksın ya da yapmayacaksın veya kötünün. Onun arkasında bir şey oldu mu erdem olmaktan çıkar. Bunu aklımızda tutalım. Sen eğer iyi bir eylemi bir biçimde beklenti için yapıyorsan o erdem olmaktan çıkar. O eylemden sen, genelde çok zarar da görebilirsin. Genelde olan da odur. Ona rağmen seçeceksin. Diyelim ki milyonlarca insan senin aleyhine geçecek, onu yapmalısın. Çok iyi biliyorsun ki şu eylemi yaptığında milyonlar seni alkışlayacak, ama içinden diyorsun ki bu kötü bir eylem, yapmam.</p><p class="calibre13">Şunu da söyleyeyim, kayıtlarımıza girsin: İstenç, devredildiği zaman istenç olmaktan çıkar. İsten seçme yetisi, vermişsin başkasına, kalmış mı sende? Sen, artık seçemezsin. Eğer o başkasına geçerse istenç değildir o. </p><p class="calibre15" style="margin:0pt; border:0pt; height:1em"> </p><div class="mbppagebreak" id="calibre_pb_89"></div>
</body></html>
