<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Çınar Ağacının Altında Bir Ay Felsefe</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><p class="calibre12">Evet Müjdat kardeş, seni dinliyoruz.</p><p class="calibre13">M- Beni dinlemeyelim hocam.</p><p class="calibre13">Niye?</p><p class="calibre13">M- Karışık mevzular. Bence açın başlayın.</p><p class="calibre13">Arada böyle bir ses duymak istiyoruz, hoşumuza gidiyor. Onu duyalım.</p><p class="calibre13">M- Önce şunu söyleyeyim. Spinoza, birinci tür, ikinci tür bilgi derken farklı bir epistemolojiden bahsediyor. O birinci tür bilgi dediği şeye aslında bilgi demiyor, imgelem diyor. </p><p class="calibre13">Dedikodu.</p><p class="calibre13">M- Bir beden olarak,  dolayısıyla da bir zihin olarak dış ritimlerin etkisine maruz kalırız. Bu maruz kalmaya o, birinci tür bilgi diyor. Maruz kalma bizde bir iz bırakır.</p><p class="calibre13">Şunu sorayım, acaba anımsıyor musun? <span class="italic">Ethica</span>’nın hangi kitabından okudum bilmiyorum. Orijinal metin, biliyorsun Latincedir. Orada <span class="italic">affectio-affectus</span> ayrımı var. Anımsıyor musun? Oradan git.</p><p class="calibre13">M- Affectio bir cismin başka bir cisimle bir karışım içine girerek o cismi etkilemesi sonucunda o cismin üzerinde bıraktığı etkiye deniyor. Duygulanış Türkçesi. Duyularım benim, bir sürü cismin etkisini taşıyor bedenime. Güneş bir cisim, güneş ışığı bedenime çarpıyor. Güneş mi çarptı, güneş ışığı mı çarptı? Diyor ki, duygulanışta önemli olan güneşten ziyade etkilenen bedendir.</p><p class="calibre13">Fazla ilerlemeden müdahale edeyim, kusura bakma. Spinoza ne demiş olursa olsun, duyulanış demek istiyor. Duygu değil.</p><p class="calibre13">M- Duygu değil. İkisi farklı. Duyulanış, yani etkileniş. Duyulanıştan kastı şu: Bedenin bir etki sonucundaki değişimi. Güneş çarpıyor, vücudum ısındı diyoruz, o ısınma bir duyulanış. Bir köpek görüyor irkiliyor, o irkilme duyulanış. Bir nesne var, o nesneden bir duyu sonucunda etkilenmeye uğruyoruz. Bunun önemli bir sonucu var. Diyor ki, duyulanışlar bizde çok önemli bir yere sahiptir. Bir başka cisimle yaşadığımı ilişki sonucunda eyleme gücümü artar ya da azalır. Bu bir varyasyon şeklindedir, artar azalır, artar azalır. Sürekli biz karşılaşmalara maruzuzdur. Doğar doğmaz, bir sürü nesne ile tesadüfi karşılaşmalar yaşarız. Bu nesneler bizde sürekle eyleme gücümüzü arttırır azaltır.</p><p class="calibre13">Karşılaşmalardan çok korkuyor Spinoza. Sabahleyin kalktın, birisi sana, yahu hoca senin rengin niye kaçmış, sen dün çok iyiydin, diyor. Tamam diyor Spinoza, bir şişe arsenik içtin, zehirlendin. Biraz sonra boyun kasların kasılacak, başın ağrımaya başlayacak, o gün gitti. Karşılaşma. Yedeklerinizde güç olsun, karşıya saldırın. Sen de mezardan çıkmışa benziyorsun deyin ona. Ona o fırsatı vermeyin. O size, gücünüzü azaltmak için üzüntü saplar, siz de ona karşı koyun, sen daha kötüsün deyin bir daha yapmasın, diyor. Devam.</p><p class="calibre13">M- Bizim duyulanış sonucunda oluşan etkilerimizin bir de ideaları var. Anlıksal bir canlık olduğumuz için bedenimize etki eden her şeyin zihnimizde aynı düzene ait olmak üzere bir ideası var. Yani güneş bana etki ettiği zaman bende bir güneş ideası oluşuyor. Ama bu idea, eksik idea ya da birinci tür idea, eksik demiyor da…</p><p class="calibre13">E- Fikir desene. Fikir değil mi o?</p><p class="calibre13">M- Fikir diye çeviriyorlar ama…</p><p class="calibre13">Düşünce, evet.</p><p class="calibre13">M- Bir güneş fikri oluşuyor. Fakat bu güneş fikri güneşi kuşatmıyor. Çünkü benim etkilenimim sonucunda oluşmuş. Ben ancak daha sonra kendi bedenimi ve güneşin bedenini çözümlediğim zaman, yapılarını öğrendiğim zaman, analiz ettiğim zaman güneşin ne olduğunu biliyorum. Daha öncesinde etkilenmede güneşin ne olduğunu bilmiyorum. Sadece vücudum ısındı diyorum, güneş bile demiyorum. Sonra diyorum, vücudumla güneş arasında bir bağ var, ilişki var, ortaklık var, yoksa güneş beni nasıl ısıtsın, bana nasıl etki etsin, demek ki güneşle bende ortaklıklar var. İşte o ortalıkları bulma durumuna da ortak kavramlar diyor ve kavramak diyor. Bilmek kavramaktır diyor dolayısıyla. Kavradım dediğiniz an doğru yoldasınız. Etkilendim dediğiniz an yanlıştasınız. Etkilenmeden çıkıp kavrama aşamasına geçmeniz gerekiyor bu da felsefe gerektirir, diyor. İnsanların çoğu etkilenme aşamasındadır, sadece etkileri alırlar.</p><p class="calibre13">Hani dün siz diyordunuz ya, toplum biliyor mu? Yok, toplum…</p><p class="calibre13">M- Toplum etkileniyor. Sürekli karşılaşıyor ve sürekli etkileniyor.</p><p class="calibre13">Terledim, sıcak diyor. Canım sıkıldı, diyor. Toplum, Heidegger’in dediği gibi dedikodu, dıştan konuşma, sıradandık onun içinde yüzüp gidiyor. Peki, istenç alanına geçtiğimizde…</p><p class="calibre13">M- Hocam biraz devam edeyim. Dolayısıyla etkilenme sonucunda bizde bir şey oluşuyor. Azalıyor ya da çoğalıyor. Sevmediğin bir adamla karşılaştın, bende ne oluyor? Tamam etkileniyorum ama nasıl bir etkilenme bu? Oraya takılıyorum, bir azalma oluyor. Bende bir güç var yaşama gücü, eyleme gücü. Eyleme gücümün bir kısmını sevmediğim adamla karşılaşmama harcıyorum. Bloke ediyorum gücümü. Güç bloke edilince yapmam gereken başka şeylere onu aktaramıyorum. Ancak ondan kurtulursam eyleme gücüne geçebilirim. Onu da şöyle açıklıyor: Beni olumsuz etkileyenler, eyleme gücümü azaltanlar bana üzüntü verenler. Üzüntüyle açıklıyor. Eyleme gücünün azalmasıdır diyor üzüntü. Eyleme gücümün artması da, mesela sevdiğim bir adamla karşılaştım, burada da eyleme gücüm arttı. Çünkü bana uyan bir başka bir cisimle uyumlu bir birliktelik gerçekleştirdim. Gücüm onun gücümle birleşti.</p><p class="calibre13">Burada bir ara soru var. Tartışmak adına söylüyorum, Spinoza’nın bu görüşünü sorgulamak adına. Kurtuluş savaşları var. Düşman geliyor, bir kısım kentleri işgal ediyor, insanlara eziyete başlıyor. Yaşadığımız çok iyi bildiğimiz bir olay. Her gün o toplumda yaşayan, basın yayın yoluyla, ya da dedikodu yoluyla ya da gözlemleriyle çok korkunç haberler alıyorlar. Irza geçiliyor, öldürülüyor, topraklar elinden alınıyor. Bu anlamda bir keder. Ama keder, üzüntü, korkunç bir güç veriyor. Öyle olmasa kurtuluş savaşını yapamazdık. Mesela Mustafa Kemal, bu keder, bu üzüntü olmasaydı orduyu toplayamazdı. O keder, bir kurtuluş savaşına neden oluyor, bu bir. İki; mutlu, kavşamış bir toplum. Rahat, yiyor, içiyor, keyfi yerinde, müzik, eğlence… İkinci dünya öncesi Fransa. Şişko generaller, ordu çalışmıyor, ordu hiçbir eğitim yapmıyor, silahlanma yok. Adolf Amca, elini kolunu sallayarak Paris’te gözüküyor. Sevinç güç veriyorsa Fransızların çok iyi kavga etmesi gerekirdi, keder gücü azaltıyorsa Türklerin kökünün kazınması gerekirdi. Churchill’in anıları var, çok zeki bir adam. Kendinden öncekilere çok acı eleştiriler yöneltir. Der ki, Adolf fabrika üstüne fabrika yaparken bizimkiler yan geldi yattı, ben uyardım. Arkadan da ekler: Gaflet ihanet demek değildir, ama ulusların başında gelen yıkımların en çoğu gaflet yüzünden gelmiştir. Yani ulusların uğradıkları kötülüklerin ihanetten çok gafletten kaynaklandığını söylüyor. Kurtuluş savaşının yapıldığı yerleri birebir gezdim. Haritaları alır çalışırım. Şu bölük neredeydi, şu alay neredeydi, düşman neredeydi. O nedenle Türkiye’nin savaşlarını aşağı yukarı, bir asker gözüyle, uzmanca, biliyorum. Sakarya Savaşı’na 174 bin asker katıldı. Kaç kişi kaçtı? 256 bin kişi kaçtı. Neye rağmen? Mustafa Kemal bütün birimlerde üç tane darağacı dikmişti, asıyordu. Kuva-i Milliyeciler getirip asker kaçaklarını çekiyorlardı. Hatta birçok generalle yaptığım sohbette bunu konu etmişizdir Türk insanı Yunandan çok Mustafa Kemal’den korkuyor. Yunan uzak, Mustafa Kemal yakın, bizi asacak. Diyor ki affedersin, kıçının korkusundan gitti kurtuluş savaşına. İşin bir yönü o. O işin bir boyutu olarak hep var, yarın da olacak. Ama öte yandan, İngiliz, Fransız güçleri İzmir’i işgal gibi bir hata işlemeseydiler Sevr Anlaşması’nı daha yumuşak önlemlerle geçiştirseydiler, Mustafa Kemal’in bir kurtuluş savaşı koparması mümkün olmazdı. Yani o, gelen düşmanı kullanmıştır. En azından o asma eylemini gerçekleştiren aktif kadro adına kullanmıştır. Yani kederi, acıyı kullandı. Burada bunu çözümlememiz gerekiyor.</p><p class="calibre13">M- Verdiğiniz örnek, karışık bir örnek. O örnekten yola çıkamayız. Felsefe yaparken olguları örnek alarak, hem de karışık bir savaş olgusu, oradan yola çıkmak, işi sadece bulandırmaya yarar. Çünkü etkilenmede tekil özlerden söz ediyoruz. Tekil özlerden söz ederken kurtuluş savaşında sanki bir tekil öz varmış gibi konuşmak, bir yanlışlık olur. Biz tekil özlerden bahsediyoruz ve tekil özlerde, daha önce sizin söylediğiniz gibi, iktidarlar her zaman üzüntülü insanlara ihtiyaç duyarlar, çünkü onları yönetmek çok kolaydır. Üzüntülü insan, bireysel hayatlarımızda milyonlarca kere deneyimlediğimiz gibi, hareket edemez. Kendini savunamaz. Diğeri refleksiftir. Birisi boğazına sarılırsa, orada bir üzüntü değil orada bir karşı gelme vardır. Üzüntülü insan, kim saldırırsa saldırsın, hanesine bile tecavüz edilse hiçbir şey yapamaz. Bitmiştir çünkü o, seyreder. Şu an halimiz işte. Herkesi üzüntülü hale getirdiler, kimse hareket edemiyor.</p><p class="calibre13">Peşi şuna ne diyeceksin?</p><p class="calibre13">M- İkincisini söyleyeyim hocam. Üzüntü ve sevinç arasındaki geçişlilik, enteresan. Çok enteresan sevinçler var mesela. Diyor ki, bunlar telafi sevinç deriz. Sizin bedeninize uymayan bir cismin kötü durumda olduğunu görmenizden kaynaklanan bir sevinç vardır. Bu sevincin kökeni kederdir, diyor. O keder yakanızı bırakmaz, istediğiniz kadar sevinçli hissedin kendinizi. O sevinç, hasettir, kıskançlıktır.</p><p class="calibre13">Dostoyevski’nin bir sözü var. Diyor ki, bir yıkım haberi aldığımızda çok seviniriz. Birilerinin başına geldiği için değil de bizim başımıza gelmediği için. Devam edin.</p><p class="calibre13">M- Burada çok somut ve fiziksel bir olgu var. Dedik ki Ahmet’le karşılaştım, Ahmet’i sevmiyorum. Ahmet, çok somut değil mi? Daha somuta inelim. Deleuze örnek veriyor, peynir diyor. Peyniri yerim. Eğer peynir benim vücudumla uyuşmuyorsa peyniri sevmem. Peynir beni bozar. Bir bozulma halidir, bir uyuşmama halidir. Nietzsche bunu çok iyi anlamış. Her şey diyor, zehirlenme ya da  zehirlenmeme meselesidir. Yani biz bir nesne ile uyuşmazsak, zehirlendim deriz. O nesne bizim bağıntımızı çözer, dağıtır, yok eder. Arsenik dediğimiz nedir? Bir kimyasal bileşik. Ama koca insan özneyi, birkaç saniye içerisinde darmaduman ediyor. Biz sürekli bunlarla karşılaşırız. Buradan affectus dediğine geçiyor. Duygu da diyor, benim bu karşılaşmalarımda –benim bağıntıma uyan ya da benim bağıntımı bozan– benim bağıntımı bozana ben nefret duyarım. Nefret, duygudur artık diyor orada. Bir varyasyon, bir geçişlilik değildir, eyleme gücünün azalması çoğalması değildir. Bütün duyguları sevgi ve nefrete indirgiyor. Sonra hepsini açıyor, neden bu sevgidir bu nefrettir diye. Ve diyor ki, üzüntü alanında kaldığımız sürece kavrama alanına geçemeyiz. Hiçbir şey bizi üzüntü alanından kavrama alanına taşımaz. O yüzden insanlar hep üzüntülerinin toplamını yaparlar. Şu sorunum var, bu derdim var, bu adam bana böyle dedi, işler de şöyle. Bir başlarlar üzüntü toplamlarını sıralamaya, bu toplamlardan bir şey çıkmaz. Sevinçleri toplayarak ancak kavrama gücünü elde ederiz. Sevinçleri toplayarak daha sonra üzüntü adama da inebiliriz diyor.</p><p class="calibre13">Üçüncü alana geçiyorsun sen.</p><p class="calibre13">M- Üçüncü alan değil ikinci alan, kavrama alanı.</p><p class="calibre13">Hayır. Üçüncü adam, Spinoza’nın Ethica’da var. İki sevinçli adam, üç adam eder.</p><p class="calibre13">M- Artık o üçüncü bireydir. Sadece bunu adamlara da bağlamıyor. İki nesne birleşiyor, müzik ve ben. Mozart dinliyorum, mozartı çok seviyorum. Birleştik, artık Mozart ve benden oluşan bir birey, öncekinden daha güçlü. Çünkü o müzik, o ses, o bağıntıyı öyle bir hale getirdi, güçlendirdi, ileriye taşıdı ki o, ondan öncekiyle kıyaslanamaz.</p><p class="calibre13">Buraya kadar çok güzel. Problemler var, onları çözelim. Ben şöyle düşünüyorum: Kısa dönemde keder, insan gücünü azaltır, doğru. Sevimsiz bir adam, sinirlerin bozuldu. Pislik, canını sıktı, diyorsun evrenin kiri. Yani orada Spinoza doğru söylüyor. Ama uzun vadede insan toparlıyor kendini. Bu gibi kederler karşısında devinmeye başlıyor. Bedenin bir karşı koyması var. Diri bir nesne yara alır. Gelir öküzün biri atını bağlar ağaca, at ağacı kemirir. Benim evimin önündeki söğüt ağacının dibindeki arabacıların atları kemirdiler. Ağaç ne yapacak, savaş verecek, teslim olmayacak. Onu onarmaya çalışıyor onarabildiği kadar. Hayvan yar alıyor, yalamaya başlıyor, sinek konmasın, ölmemek için. Uzun vadede o Spinoza’da söylenmiyor. Söyleniyor bağıntısız söyleniyor. Conatus, her olan olmaya çabalar. Tamam etkilendir, keder seni zayıflattı ama öte yandan da o var. Onu da söyleyen yine Spinoza. Keşke bir bağlantı kursaydı.</p><p class="calibre13">M- Zaten onu şöyle söylüyor: Keder bir çabadır. Kederlendiğimiz zaman yaptığımız şey aslında bizi kederlendiren, yani bağıntımızı bozan şeyi, bağıntımızı bozmamaya yönelik uzaklaştırma eylemidir. Mesela zehirlendim, vücudumun belli bir bölgesinin bağıntısı bozuldu. Vücudum mücadele içerisine girer o zehirden kurtulmak için. Aynısı diğerleri için de geçerli.</p><p class="calibre13">Durum bu ise o zaman gücümüzün azaldığından değil, çoğalmaya başladığından söz etmeye de başlamamız gerekiyor.</p><p class="calibre13">M- Gücümüzün azaldığı da değil, bloke olması diyor. Güç azalmaz da çoğalmaz da.</p><p class="calibre13">Ya bu Spinoza illa kurtaracak paçayı. Orayı anladım. Diyor ki zayıflatır bizi, onu diyor. Sevinç gücümüzü arttırır. Diyorum ki ben, uzun vadede keder bizi güçlendirebilir. Bak güçlendirir demiyorum, güçlendirebilir. Sevinç bizi çökertebilir.</p><p class="calibre13">M- Sevinç ve kederi nasıl tanımladığımıza bağlı.</p><p class="calibre13">Şimdi siz giysi satışı yapıyorsunuz. Sabahleyin geldiniz, yanınızda bitmiş adam, sizin ürünlerin on katı güzel, fiyatlar da yarı fiyatı. Yahu diyorsun, şerefsize bak burnumuzun dibinde bitti. Ne olacak şimdi? Keder, gücün azaldı. Peki dükkana kilit mi vuracaksın? Ben orada Spinozacı değilim. Orada diyeceksin ki buna bir kontra çıkalım. Zarar da edecek de olsak, fiyatları bunun altına çekelim. Ben falan falan bir firmalarla görüşeyim en iyi ürünlerini getirelim. İnat da bir murattır, diyorsun. Önemli bu herifin çalımını yememek. Bu bir tutumdur. Bunun çok örneklerini gördüm. Yani kederin insanı toparlatıp güce sevk ettiğini gördüm. Çok yoksul aile çocuklarının çok büyük güç elde ettiklerini gördüm. Çok zengin ailelerin mutluluğa gark olup gittiklerini gördüm. Burada da var.</p><p class="calibre13">M- Şöyle demek gibi bir şey. Ben bazı arseniklerin insanları güçlendirdiğini gördüm. Ben de hiçbir arseniğin insanı güçlendirdiğini görmedim hocam.</p><p class="calibre13">Buradaki aileleri göz önüne al. Benim geldiğimde bir numarayla gösterilenler şimdi dilencilik yapıyor. Ben geldiğimde burada şunun bunun yanında inşaatçılık yapanlar şimdi katrilyonluk.</p><p class="calibre13">M- Bir adam geldi, bana rakip oldu. Bu beni kederlendirmiyor. Aksine bakın şöyle bir şey var. Ben, benim bedenime uyan arayışlar içerisindeyim. Yaşam, bedenime uyan şeylerle buluşma, bedenime uymayanları da def etme çabası. Yoksa ben gidip zehir yiyemiyorum ama kavun yiyorum. Kavun yiyorsam ben demek ki hep bana uyan şeyleri arıyorum. Güzel insanlarla oturuyorum değil mi? Niye gidip diğerleriyle oturmuyorum kahvede? O da beni güçlendiriyor. Diyorum ki adam açtı. Ben diyorum şimdi daha güzel şeyler getiririm, daha hoş şeyler getiririm. Daha ucuzuna satarım. Bir şekilde rekabet denen şeyi kavramışım. Üzüntü burada şöyle olurdu hocam. O gelip benim camımı kırsaydı, bana iftira atsaydı, o beni kederlendirirdi ve beni mahvederdi. Ben mal almayı düşünemezdim. Güzel mallar koymayı, dekorasyonumu düzeltmeyi, taktikler geliştirmeyi düşünemezdim. Sadece o kadar çalmayla uğraşırdım, gücümün büyük bir kısmını o adamın attığı iftirayla. Ya da mesela bir arkadaşım, bana öyle bir şey yaptı. O arkadaşımın bana nasıl olur da yalan söylediğini kafaya takar ve devam edemezdim. Çok incelikli bir alan olduğu için bu örneklerimiz hem çok somut vermeliyiz, hem de karıştırmamak zorundayız.</p><p class="calibre13">Öyle deşeriz de genel felsefe, Spinoza bakışıyla o size rekabet için kurulmuş tecim evi sizi kederlendirir, hiç hoşunuza gitmez. Onu daha iyi olmam için bir diyalektik öğe olarak kullanırım, diyorsunuz. Zaten benim dediğim de o. Çöküp kalmazsınız. Dikkat ederseniz, o beni kederlendirmez diyorsunuz ama ona çare de düşünüyorsunuz.</p><p class="calibre13">M- Arseniğin vücuduma verdiği, bağıntıma verdiği… Spinoza diyor ki bölgesel bozulmalar vardır, bütünsel bozulmalar vardır. Benim karşıma bir rakip dükkanın açılması, bana bölgesel bir keder verecektir. Düşüneceğim, bu adam eğer benden daha başarılı olursa ben yaşayamayacağım. Ya başka bir alanda çalışmak zorundayım ya da ben bu adamla savaşacağım. Burada devreye başka şeyler giriyor. Eğer o adam Zara olsaydı ben onunla savaşmazdım bile. Başka bir iş yapalım derdim. Burada keder nerede? Çekiliyorsunuz.</p><p class="calibre13">Spinoza dedi ve olduya girme. O yanlışımız oluyor galiba. Günübirlik yaşamda gerçekten olumsuz şeyler ne olursa olsun her insanı etkiler. Bizim kabaca <span class="italic">moral bozuntusu</span> dediğimize uğrarlar. Canı sıkılır, kederlenir, üzülür buna katılıyorum. Ama yine Spinoza’dan çıkış yaptığınızda, bakın diyor, örnek verdim, her insan yaşamda kalmaya çalışır, savaşır. Bu keder beni boğar demenin çok tersidir, tam karşıtıdır. Burada diri olan nesneler özellikle, savaş veriyor. Hem de çok kötü savaş veriyor. Bir ağaç bile yarasını müthiş sarıyor. Kendini kurtarıp yaşamını sürdürmeye çalışıyor. Yani ona gelmiş, Spinoza adına bir yaralama, kederdir. Orada onarma var. Burada doğa yasaları içindeki gibi kesin noktalar aramayalım. Bu dediğiniz, kısa vadede doğrudur. Spinoza’ya orada ben de katılırım. Ben de yaşadım, yaşıyorum.</p><p class="calibre13">M- Eksik anlattığım bir konu var, onu tamamlayayım. Spinoza, donuk bir kederden ya da donuk bir sevinçten söz etmiyor. Varyasyon diyor. Varyasyon, çeşitleme, çeşitlilik, sürekli akan bir durum var. Spinoza asla üzüntü, ya da asla sevinç demiyor. Her zaman ikisini birlikte kullanıyor. Diyor ki biz, sürekli karşılaşmalar yaşarız, sonsuz. Üzülürüz seviniriz, üzülürüz seviniriz. Varyasyon bu. Yani sadece üzülüyor olsak, hiçbir şey yapamayız. Sadece üzülmüyoruz, aynı zamanda seviniyoruz da. Bizim bedenimize uyan bir sürü karşılaşma var. Bu bizde dediğiniz gibi bir mücadele etme, yaralarımızı sarma, kederden kurtulma olanağı veriyor.</p><p class="calibre13">Ben de onu söylüyorum. Dondurmaz bizi, yani Spinoza terimleri çok kere sağlıksız kullanıyor. </p><p class="calibre13">Ç- Keder ve sevinç kısa vadeli bir durum mu?</p><p class="calibre13">M- Bazı insanlar doğduklarından öldüklerine kadar sadece keder ve sevinç ekseninde yaşıyorlar.</p><p class="calibre13">Ç- Burada o sevince dair eylem de mi kısa vadeli? Eğer birikirse tamam.</p><p class="calibre13">M- Bu bir etkilenme. Etkilenmenin süresi kadar. Mesela kötü bir adam gördün, hoşuna gitmiyor ve lanet olsun dedin. Spinoza diyor ki mesele etkilenmede değil, mesele etkilenmeye verdiğimiz değerde. Sen sürekli o adamı kafana takarsan, gece yattın hala o adamı düşünüyorsun, sabah kalk hala düşünüyorsun. İşte o zaman bunu uzatmış olursun. Etkilenmeyi yaşarsın. Ondan kaçamazsın. </p><p class="calibre13">Şimdi şöyle Çağlar. Sorduğunu daha değişik anladım, öyle cevap vereyim. Sen dağdasın, Kalaharili bir köylüsün. Birkaç aslan sesi duydun, korktun. Tamam dedin, iş bitti. Yapacağın hiçbir şey yok gibi gözüküyor. Korkmak bir duygudur, aslandan değil aslanın öldürücülüğünden korkuyorsun. Sana deselerdi ki bu aslanları duyacaksın ama canını sıkma, bu aslanların hepsinin dişi dökülmüş, tırnakları çıkarılmış aslanlar, umursamazsın bile. Çünkü aslanın eylemi seni korkutuyor idi, o eylem de şimdi koyuna dönmüştür, vız gelir diyorsun. Ama aslan öldürücü. O sırada bir tane otomobil görüyorsun, sana doğru geliyor ve duruyor. İçinden diyorsun ki tamam, biliyorsun aslanlar otomobile motorlu araçlara saldırmıyorlar, kurtuldum. Orada korku duygusu orada biter.</p><p class="calibre13">Ç- O zaman buradaki etkilenim çok değişken. Eğer bu kadar değişkense eyleme etki edişi de değişken olacak. O zaman belirleyici olarak kullanma şansımız yok.</p><p class="calibre13">M- Neyi belirleyici olarak kullanıyoruz? Bunu belirleyici olarak kullanmıyoruz, bu başımıza geliyor.</p><p class="calibre13">Ç- Şu bakımdan. Bu benim eylemimi etkiler. Ben bir gün içinde kederlenirim, sevinirim. Bu benim yapacağımı etkiler, belki etkiler belki etkilemez. Nasıl bunu belirleyeceğiz? Keder burada nasıl belirleyici oluyor?</p><p class="calibre13">M- Şöyle. Bizim yapmaya çalıştığımız şey ne? Sürekli eyleme gücümüzü arttırmak değil mi? Eğer bu karşılaşmaların tesadüflüğü alanında kalmaya devam edersek, yani kavrama gücümüzü geliştirmezsek, bilimsel gücümüzü geliştirmezsek, o tesadüflü hayatın alanında sürekli üzülür seviniriz, üzülür seviniriz. Bu kadar. Yaşamız bundan ibaret olur, bu da çok saçma, kısır, yoksul bir yaşam olur. Bizim bir üst alana geçebilmemiz için bunu kontrol edebilmemiz gerekiyor. Yani bizim artık tesadüfi karşılaşmalar alanından çıkıp, nesnelerin ne olduğunu kendimizin ne olduğunu bildiğimiz, kavradığımız, kavrama alanında hareket etmemiz gerekiyor.</p><p class="calibre13">Ç- Keder ve sevinci aşmamız gerekiyor. O zaman zaten orada kalmıyoruz ki.</p><p class="calibre13">Yani şimdi Spinoza’yı çözmek adına konuşuyoruz. Biz kendi düşüncemize fazlaca girmedik. İsterseniz bunu daha genişletiriz, istence geçelim.</p><p class="calibre13">M- Geçelim hocam.</p><p class="calibre13">Ne diyor Spinoza?</p><p class="calibre13">M- …</p><p class="calibre13">Felsefe bize fazla kaçacak delik bırakmaz. Keşke bıraksaydı.</p><p class="calibre13">M- İstenç konusunda Descartes’i eleştiriyor hocam. Descartes diyor ki, insan beyninin ortasında bir tane bez var, o bez yap derse yapar, yapma derse yapmaz. İradeye böyle bir tanım koymuş. Bu iradecilerin çıktıkları nokta tanrıdır, diyor. Tanrı, iradeye sahiptir, ol derse olur, olma derse olmaz. İrade atfederler, insanbiçimci düşündükleri için de tanrıyı, kendilerinde de yapıp yapmama iradesini görürler diyor. İradeyi bu şekilde anlamama eğiliminde. İstediğim şeyi yaparım, istemediğim şeyi yapmam, buna beynimdeki bir bez karar verir. Hiç bu kadar basit değil, diyor.</p><p class="calibre13">Bu eleştiri pek de sağlıklı değil. Descartes bu eleştiriye göre tanrısal düşünüyorsa, o kozalaksı bezin hiçbir karar vermemesi gerekir. Tanrıyı algılayacak, duyduklarını algılayacak. O eleştiriyi sağlıklı görmüyorum da şu var: İşi ontolojik açıdan götürmek istiyorum. Daha önce söyledik. İçkinci evren tasarımında özgürlük yoktur. Onu aşamayız. Eğer aşabiliyorsak içkinci âlemde değiliz demektir.</p><p class="calibre13">M- Doğru. Spinoza, öz olarak özgürlüğe, akla, zekaya sahip olmadığımızı söyler.</p><p class="calibre13">Buradan gidelim. Bu Hıristiyan teslisçiler derler ki 20. yüzyılda, onların güzünün içine baka baka, diyalog. Sinagog, kilise, cami üçlemesi falan çadırlar kurulur, şov yapılır. Keşke haçlı seferleri sırasında da öyle çadırlar kursalardı, ne güzel olurdu. Bu Hıristiyan dünya diyor ki, bütün tek tanrılı dinler kardeştir, birbirlerini hoş görürler, aralarında ufak tefek farklar vardır. Öyle mi? Arkadaşım sen ortaya tanrısal bir yapı koymuşsan, ötekiler naneyi yemiştir. Sen artık çoğulculuktan, eşitlikten, kardeşlikten söz edemezsin, senin tezin yanlış. Bu tezinle, temel iddian arasındaki bir çelişkiyi anlatır. Beni de kandırmaya yönelik olur. Benim de dediğim bu. Spinoza diyor ki; Tanrı, evren olarak karşımdadır. Tanrıyken evren olmuştur diye bir olay yok, bunu yineliyorum. İçkincilikte boyut yok. Boyut düzeyde erimiştir. Erimeseydi, boyut olsaydı, içkincilik olmazdı, aşkıncılık olurdu. Spinoza’nın evreninde tanrı, modüsler olarak, kipler olarak, değişkiler olarak ortaya çıkmış. Evren dediğimiz şey de bu. Bu anlamda tanrı yok evren var diyebiliriz, çünkü erimiştir. Olmuş bitmiş bu. İddia öyle, ben söylemiyorum, sahibi söylüyor. Bu dünyada artık bir tane olumsallık bulamazsın.</p><p class="calibre13">M- Buna olmuş bitmiş dediğiniz anda ben de oluş diyorum. Spinoza her şey oluştur diyor. Oluşla, olmuş bitmiş arasında çok fark var hocam.</p><p class="calibre13">Bakın. Ben hep söylerim. Spinoza neden devinmeden, değişkeden, hareketten bahseder bunu anlamıyorum. O içkinci yapıdan Parmenides’in donmuş dünyası çıkar. Devinen bir dünya olamaz. Neden? Üçgen olabilir mi? Üç olmuş bitmiş. Üç açısı, üç açısı olan bir nesne. Değişkelerini çizersin o kadar. Olmuş bitmiş, zorunlu bir dünya. Yani burayı anlamadan biz hareket edemeyiz. Bir yandan içkincilik diyeceksin –ki bu Spinoza’da var– bir yandan da devinen dünya, değişen dünya diyeceksin, bu çelişkilidir.</p><p class="calibre13">M- Buradaki çelişkiyi anlayamıyorum. İçkin dünya, yani evrenin bütünlüğü, değil mi? Evrende her şey birbirini yaratır, birbiriyle etkileşir.</p><p class="calibre13">Öyle bir şey yok.</p><p class="calibre13">M- İçkincilik böyle.</p><p class="calibre13">Öz, varoluş içeriz. Causa sui. Tanrı, kendinin nedenidir. Tanrı, özü varoluş içerendir. Bu şu demektir: Özü bir varoluş şeklinde görüyoruz. Ya da varoluş, özün bize gözüken cephesi. Öz-varoluş ikiliği yok. Öz varsa varoluş var. İçkin dünya bu. Sana dedim ki, natura naturans yaratıcı dünya, natura naturata yaratılmış dünya, yok böyle bir şey. Ha Spinoza demiş, demeseydi.</p><p class="calibre13">M- Buradan istence nasıl bağlayacağız. Evren zorunlu yasalarla yönetiliyorsa, zorunluluk olan yerde istenç de yoktur, mu diyorsunuz?</p><p class="calibre13">Elbette.</p><p class="calibre13">M- Spinoza zaten öyle demiyor ki. Evet, evren zorunlu yasalarla yönetilir, zorunluluğu bilmek, zorunluluğu fark etmek, zorunluluğu kavramak özgür olmaktır, diyor. O yüzden özgürlük bir kiptir, diyor. Özgür doğulmaz, özgür olunur. Akıllılır bir kiptir.</p><p class="calibre13">Ç- Onu konuşmuştuk. Başımıza geleceği bilmek, neden bizi özgür yapsın?</p><p class="calibre13">Biz olmuşuz. Şunu anla, özgür insanı bırak, devinmeyi bile niye konu ediniyor Spinoza, ona şaşıyorum.</p><p class="calibre13">M- Spinoza’da olmuş bitmiş hiçbir şey yok. Ben de bunu anlamıyorum. Spinoza da her şey oluş halinde. Diyor ki, güçtür diyor herşey. Tanrı da güçtür, tanrının modusları da güçtür. Eyleme gücü, var olma gücü. Dolayısıyla bir oluş halindedir. Sürelik bir güç arayışı, istenci söz konusu.</p><p class="calibre13">Deseydi ki bize, tanrı bir boyuttur, kalıcıdır. Bir de geçicilik evreni var. Şu bizim durağanlık değişmezlik, değişen dünya, devinmenin olduğu dünya. Bu dünyada her şey değişir ama kalıcılık sürer gider deseydi, öper başıma kordum.</p><p class="calibre13">M- Bunu ben de bulamadım Spinoza’da. Hayvanlar, insanlar sözcüğüne önem vermiyor. Bu insan imgeleminin sınırlılığından kaynaklı, türettiği uydurduğu, kavram bile demiyor laflardır diyor. Biz diyor, bağıntı kümesi olarak bir güçten söz edebiliriz. Hayvanlardan bile böyle söz ediyor. Hayvanlar demek hiçbir şey demek değildir, hayvanların eyleme güçlerini, o haritayı çıkartmadığımız sürece, hayvanlar demiş olmamızın hiçbir anlamı yoktur.</p><p class="calibre13">Sen ne diyorsun buna?</p><p class="calibre13">M- Süper bir düşünce bu.</p><p class="calibre13">Buna süper diyorsun değil mi?</p><p class="calibre13">M- Ama çözemediğim şu, insan denilen bir tür var. O da diyor ki sonra bana, tür yok demedim ki, tür var da hiçbir şey anlatmıyor dedim.</p><p class="calibre13">Türe, cinse, ilkelerden geldiğimiz için ben de önem vermiyorum. Ama bu yapıdan yapıya geçişte yoktur, dedim. Duyarlı alanda hayvanlarda türler var, nasıl yok. Gözümüzün önünde işte, inek diyoruz, at diyoruz, aslan diyoruz.</p><p class="calibre13">M- Örneği vereyim hocam.</p><p class="calibre13">Öküzle at örneğini vereceksin. Ben biliyorum ve ona gülüyorum. Bir varsayımsal dünya kuruyor, çok da inat.</p><p class="calibre13">M- Çok somut bir dünya hocam.</p><p class="calibre13">Yok. Zorlama kendini. Şunu bile savunmaman gerekir. Erdemin ilkelerinde, söyledik bunu, uzam diye bir şey olmaz. Evrenin ilkelerinde düşünce diye bir şey yok. Spinoza’nın söylediği bu. Biz bunu hani Spinoza söylemiş, içkinci bir dünya kurmuş, varsayımsal olarak, yoksa saçma sapan bir düşünce bu. Uzam bir öz nitelik değildir, bir konumdur. İstediğin kadar kıvır. Düşünce bir ilke değildir, düşünce bir üründür. Yani Spinoza mekanizması olarak zihin, düşünme edimi olarak eylemler ve düşünce denen ürünlerle birbirinin arasındaki farkı görememiştir. Onu bile görememiş. Tutmuş, benim evrenim böyle bir evren, açılmış bir tanrı. Açıkça söylüyor, özgürlük diyor, istenç düşünmedir. Düşünme ile istenci özdeş kılıyor. İstenç diye bir yetiyi reddediyor. Oysa ki biz yaşama evrenimizde bir günde her birimiz binlerce kez seçeriz. Yeri geldiğinde söyleyeceğiz, her eylem etik eylemdir. Böyle bir insan yapısı, tutar dersen ki kodlanmıştır, bir kısım enerjilerin depo edildiği bir modifikasyondur, bu çok yanlış olur. O zaman insanı anlayamayız. İnsanın gırtlağından da tutamayız, kodlanmıştır o. Bu, bana şunu da getirir. Bu dinsel bir insandır. Bir kısım dinsel kitaplar insanları kodluyor, diyor ki sen şusun. Bir kitap diyor ki siz kendi halinize bırakılmazsınız. Ben öyle bir evren yaşadığımızı düşünmüyorum. Ben, insanın sonsuz derece seçme gücü olduğuna inanıyorum, sonsuz seçenekler içinde olduğunu düşünüyorum ve sonsuz derecede de seçebileceğine inanıyorum.</p><p class="calibre13">M- Bedenimizin seçme yetisi var mı hocam?</p><p class="calibre13">Bedenden bahsetmiyoruz. </p><p class="calibre13">M- Ama insan bedendir.</p><p class="calibre13">İnsan beden değildir. İnsan bedenlidir Müjdat. Bu kadar yoldan sonra bunu söyleyemezsin. Seçen de bedeninin bir parçasıdır tamam ama insan bir beden değildir. Batılıların diliyle konuşmayalım. Ağaç da bedenlidir, şu masa da bedenlidir. Bunları konuştuk. Spinoza beşinci kitapta bir şeyler söylemeye başlıyor. Şunu da söyleyeyim: Tekil insanlar, tekil hayvanlar, bal gibi idealardan bahsediyor. Yani tümellerden bahsediyor, nasıl tekilde kalır, kalmaz. Bir yerde tekil özlerden bahseder, güç merkezlerinden bahseder, bir yandan tümellerden idealardan bahsede. Bir yanda içkincilikten bahseder, bir yandan der ki tanrı evrenin etker nedenidir. Etker neden yaratıcıdır, yaratıcı yukarıdadır, içinde değildir evrenin. Aç Muhiddin Arabi’yi bir zırvalamalar külliyatı. Sen ne diyorsun kardeşim? Tanrı içimizdedir. Peki, şu sizin <span class="italic">yukarıdaki</span> ne oluyor? Benim özelliğim şu; kaçacak yer bırakmam ben sana. Yakalarım ben seni. Spinoza’nın evreninde özgürlük yoktur. Bir kere temelden söylüyorum, içkin evrende özgürlük olamaz. Donmuş bitmiş o. Spinoza Yahudi’ydi biliyorsunuz. Oradayız biz. Spinoza diyor ki, tanrı açılmıştır, özü varoluş içerendir. Bitti, dondu dünya.</p><p class="calibre13">M- Deleuze’un bir arkadaşı varmış, Spinoza’nın içkinciliğini şöyle betimlemeyi seviyor. Bir orkestra düşünün, orkestra çalıyor, müthiş bir senfoni. Evren işte bir senfonidir, içkincilik de budur, diyor.</p><p class="calibre13">Onu söyledik. Hepimiz belli oranda içkinciyiz ama boyutumuz var. Biz yitip gitmiyoruz bu evrende. Biz ölüyoruz, değişiyoruz, deviniyoruz, insan soyu sürüyor. Ağaç soyu, hayvan soyu sürüyor. Görüyoruz, gözlemliyoruz. Ama sen diyorsun ki ben getirdim.</p><p class="calibre13">M- Niye tuhaf olsun, insan soyunun sürmesi, hayvan soyunun sürmesi?</p><p class="calibre13">Ben tuhaf demedim. Bunu yadsımak tuhaf dedim, Spinoza’nın yaptığına. Ben sürdüğünü söylüyorum.</p><p class="calibre13">M- Burada ince bir nokta var. Benim kafama tam oturmuyor ama şöyle: Doğru kilit bir noktaya getirdiniz Spinoza’da hiç geçmiyor. Kalıcılık hiç geçmiyor. Sadece bir oluş var, sadece bir hareket. Cisimler birleşiyorlar, insanı oluşturuyorlar, insan devam ediyor. Çünkü doğa yasalarına göre her şey devam etmek ister. Tohum bırakır devam eder. Sadece insana ait değil, bitkiler de hayvanlar da ürerler. Üremek, var olma çabasının bir tezahürü. Soru sadece şu, neden? Oraya vardığımız zaman, neden evren vara kadar varırız hocam.</p><p class="calibre13">O metafiziksel sorularla felsefeci uğraşmaz. Köken sorununa felsefeci girmez. Der ki, bu bilim gittiği yere kadar gidecek, bulacak, araştıracağız. Ama varsayımlar ileri sürmez akıllı felsefeci. Şöyle türediydik, şöyle yaratıldıydık. Büyük patlama kanıtlanır, ortaya konur, kabul edilir. Onu saygıyla karşılıyorum. Tez bilimsel olacak. Darwin, belki söylediğinin yüzde doksanı yanlıştır ama bilimseldi.</p><p class="calibre13">M- Evrimsel zaman o kadar geniş ki bize insan kalıcıymış gibi geliyor. İki milyon yıldan beri insan var, çok uzun bir zaman. Bizim zamanımız yetmiş seksen yıl. O kadar uzun geliyor ki biz kalıcılığı çok önemsiyoruz. Hâlbuki kalıcılık değil önemli olan, sadece cisimlerin birleşmesi. Senfoni orkestrası.</p><p class="calibre13">Söyledik biz, insan yapı düzenidir dedik. Töz dediğimiz, yapı düzenidir.</p><p class="calibre13">Şu konuştuğumuz konu ile Schopenhauer-Nietzsche arasında karşılaştırma yapalım. Güç istenci, hep konuşuyoruz. Schopenhauer, kör istenç, boyutlarda bir kör istenç var, evrenimiz bu istencin bir yansımasıdır tezi var. Bu kör istenç, uzayın ve zamanın olmadığı bir X evren. Kendi kafasına göre oluşturduğu boyut. Orada bir tane kör istenç var, kendi anlatımı, Kant gibi her nesnenin numeni yok, bir tane kör istenç var. O kara, kör, oldukça olumsuz, dehşet saçan bir evrenin boyutudur, oradan oluşmuştur. İstenç ve tasarım olarak dünyanın kapanışı. Dünya bir güç istencidir, sizler de güç istencisiniz başka bir şey değilsiniz. Schopenhauer böyle diyor. Nietzsche ne diyor? Metafizik boyutunu çıktık mı bu dünya bir güç istencidir. Olgusal bir dünyada boyutu yadsımış, düzeylere inmiş, ayakları yere basan bir Nietzsche. Schopenhauer’ın bu belirsiz boyutuna katılmamakla haklı buluyorum ama Nietzsche’ye sormamız gerekenler var. Bu düzeylerdeki olanlar nasıl oluyor? Belirsiz bir yıldız pat pat ben öldükçe benim yerime biri mi geliyor. Yoksa benim oğlum, sizlerin çocukları mı sürdürüyor bunu. Bir evrenin yapı düzeni mi var? Bunu açıklamak gerekiyor. Tamam düzeylerdeyiz, boyut ne oldu? Ben dedim oldu, olmuyor. Burada uğraşır, çırpınır, didinir, güç istencini anlatmaya çalışır. Elde alınmış notlar var, kardeşinin yayınladığını söylediğimiz. Çok çeşitli söyledikleri var da çok da güzel söyledikleri var. Bengi dönüş var Nietzsche’de. Peki, kardeşim nedir bu, evrenin sonsuz dönüşü. Geldin mi boyuta? Geldin. E niye saklıyorsun? Kaçamadın. Bengi dönüş o. Evren yinelenir durur.</p><p class="calibre13">E- Konuşurken hep şunu düşündüm. Bütün filozoflarda ortak bir yön var. Platon’da idealar, Leibniz’de monadlar, Schopenhauer’da kör istenç, Kant’ta numenler… Benim aklıma şu geldi: Evreni yöneten, ben onu fiziksel yasalar, maddeyi hareket ettiren fiziksel yasalar olarak düşünüyorum. İki madde arasındaki kuvvet, ya da o hareketi, dinamizmi sağlayan evrenin yasaları. Kimisi buna numen demiş, idea demiş, bizim boyut dediğimiz evrenin dışına atmış. Ama orada bizim kavrayamadığımız o evrenin yasalarından bahsediyoruz gibi geliyor bana hep. Evrenin yasaları ama bu evrene içkin, bu evrenin içinde. Aslında bütün felsefede bu ortak yön var. Birbirinden çok kopuk değil. İstenç diyorsunuz ama insan merkezli bir yaklaşım. Doğaya istenç yüklemek, onu merkeze yerleştirmek. Gerçeği belki de çok yansıtmıyor.</p><p class="calibre13">M- Çok güzel konuştun ama çok kötü bağladın.</p><p class="calibre13">Evet, kötü bağladı.</p><p class="calibre13">E- Amatörüz daha.</p><p class="calibre13">Onu gözden çıkartmak istemiyorum. O benim için çok erişilmez bir görüş. İstenci gözden çıkarmak istemiyorum. Ötekiler yerden göğe doğru. Arkadaşım in şu evrene, evrenin içine in. Bu evren bizim de içimize girsin.</p><p class="calibre13">E- Biz içkinciyiz.</p><p class="calibre13">Söyledim. Ama bu dünyaya in. Şu metafiziksel katmandan bizi kurtar. Yani zamanın ve uzayın olmadığı yere bizi götürme. Bizim karşı çıktığımız o. İki; tamam indik ama o kadar da çok fazla indirme. Bizim bir boyutumuz var. Koca Herakleitos bağıra bağıra söylemiş, her şey logosa göre olur ve biter. Nietzsche’nin yasaları, sizin söylediğiniz fiziksel yasalar. Ondan söz ediyor. O şöyle demiş böyle demiş. Nietzsche ile Schopenhauer’a girmemin sebebi şu: Tamam boyutundan kaçıyorsun. Kaçma öyle olmaz. Sen Kant’ı eleştirdin, Schopenhauer Kant’ı eleştirdi. Diyor ki, uzay ve zamanın olmadığı yerde çokluk olmaz. Peki birlik nasıl olur? Orada mı yaşıyorsun sen, sizin muhtarlık orada mı? Sen nerede gördün? Deney alanımın dışında diyorsun ama var diyorsun. Olmaz. Çok olmazsa bir de olmaz. Nietzsche’nin Schopenhauer’a söylemesi gereken bu. Ama tutuyor diyor ki, kör istenç yoktur. Canım kör istenç olabilir. Boyut olarak vardır, evrenin boyutudur, bu dünyanın içindedir derse olur. Bengi dönüş de o. Şimdi kaçtın, gene geldin oraya. Eleştiriyi temelli yap, o kaçacak korkacak bir şey değildir. Bengi dönüş, Herakleitos’un boyutu. Nietzsche bir de çok koyu bir Herakleitosçudur. Bir evrenimiz var, biz evrenimiz var. Biz bu evrenin düzeylerinde yaşarız ama boyutları vardır ve boyutlar olmasaydı evren olmazdı. Önemli olan bilimsel olarak bunları bulmak, metafiziğe girmemek, ayağını yere basmak.</p><p class="calibre13">Ç- Galiba biraz da şunda yanılıyorlar. Tartışmaların içinde geçiyor bazen. Akıl diyoruz, genelde de böyle bakıyoruz, kozmosa baktığımızda da bizde varsa niye onda yok, onda da olması gerek, diyoruz. Bir istenç var, kozmosa bakınca onda da olması gerek. Bizdeki küçük ondaki mutlak, bizdeki küçük ondaki daha büyük. Bu şekilde aranıyor, o zaman deniyor ki evren düşünür, evrenin iradesi vardır, evren üretir.</p><p class="calibre13">Burada insan biçimci konuşuyoruz.</p><p class="calibre13">M- Senfoni orkestrasında bir viyola, eğer dünyaya viyola gözüyle baksaydı, viyolanın özelliklerini ön plana çıkaracaktı. Ama viyola orkestrada farklı bir ses. Ben de farklı bir sesiz diyorum. Siz de şöyle mi diyorsunuz acaba? O farklı sesin bir özelliği olarak istençten söz edelim.</p><p class="calibre13">Dedik ki, insan belirlenmiştir. Nereye, belirsizliğe.</p><p class="calibre13">M- Belirlenme var yine de.</p><p class="calibre13">Belirlenme var. Ama belirsizliğe.</p><p class="calibre13">M- Bu paradoks değil mi hocam.</p><p class="calibre13">Değil. Japonya’ya atom bombasını atan pilotlar, subaylar, atom bombası attıklarını bilmiyorlardı. Kendilerine bunun bir atom bombası olduğu söylenmemişti. Sadece bomba, atacaksın zarar vereceksin. Yani onların yüzbinlerce insanı katledeceğini söylememişlerdi. Neden? Atamazlar, elleri titrer, vicdanları sızlar, başaramazlar endişesiyle onları kodlamışlar, şunu götürüp atacaksınız. Ama arkadaşım o bombaya bir düzenek yüklemiş mi Amerika? Yüklemiş. İçine korkunç bir enerji kilitlemiş, ona bir ayar vermiş. Bunu şöyle alalım. Sen birisine dedin ki komutan olarak, şunu götür falan yere at. Yalnız dedin, on saatten fazla gecikme. Diyelim o saat kırk iki saat çalışıyor, sonra duracak. Saat belirlenmiş mi belirlenmemiş mi? Belirlenmiş. Ama o onun kırk iki saatte patlayacağını bilmiyor. Sadece belirsiz diyor. Senin benim belirlenmem böyle bir belirlenme. Evet biz bir şeyleri yapmaya belirlenmiş. Ama bunu ne zaman yaparız, yapar mıyız, yapmaz mıyız, yapıp yapmamak bizim elimizde. Biz potansiyel olarak istençliyiz. Şurada birisi öldürülürken kafamızı çevirip gidebiliriz. İnsanların da yüzde doksan beşi öyle yapar. Bir kısmının canı sıkılır ama onlar da gider. Belki içinden bir tanesi ne oluyor ya der. İşte bu istençtir. Yani istenç çok güçlüdür ama bize çok zarar veren eylemleri de yaptırır. İstencin kazançla ilgisi yok.</p><p class="calibre13">M- İstenç havada kalıyor. Nasıl bir şey ki bu bize yaptırıyor, yaptırmıyor…</p><p class="calibre13">E- Daha çözülmüş bir konu değil. Beynin yapısı, bu özgür irade hala tartışılıyor.</p><p class="calibre13">Siz beynin içine fiziksel, olarak ya da tıp olarak giremezsiniz. Girersiniz de kadavra üzerinde çalışıyor olursunuz. Biliyorsunuz canlılar üzerinde o deneyleri yasakladır. Bir kısım doktorlar kaçak yapıyor. Yapmaları gerekir mi gerekmez mi, onu bilmiyorum. Organ nakline izin verilince buna da izin vermek gerekir, o da ayrı bir konu. Ama biz gözlem alanındayız, felsefe olarak. Gözlem alanında seçim var mı, yok mu? Var. Ben derdim ki dünyamız seçimden ibaret.</p><p class="calibre13">M- Tabi seçim var. Az önce dedim ki önümüze iki şey koysak. Bir kavun olsun, biri arsenik olsun. Biz gider kavunu seçeriz. Seçimlerimizde belirleyici olan nedir, sorusu. Neye göre seçeriz? Biz, bizim bağıntımıza uyanı seçeriz, bağıntımıza uymayanı seçmeyiz. Ama diyorsunuz bu adam bağıntılarına uymadığı halde onu seçti. Fani bir örnek veriyorsunuz, sanki o teori güme gitmiş gibi oluyor. Hayır o teori işlemeye devam ediyor. Herkes, her canlı kendisine uyanı seçiyor, uymayanı seçmiyor.</p><p class="calibre13">E- Sen de bağıntıya dayandırıyorsun. Her şeyi bağıntıyı sürdürmek olarak düşünüyorsun. Bağıntı nedir? Bedenin bağıntısı nedir, onu oluşturan nedir? Bağıntıyı niye sürdürmek istiyorsun? Bağıntıyı açıklaman gerekiyor o zaman. Sen istenci anlayamıyoruz diyorsun, belirsiz diyorsun.</p><p class="calibre13">Örnek verelim. Sahil boyu yürüyüşe çıktın, yalnız gidiyorsun. İlerledin. Orada bir adam denizde yüzüyor. Bağırmaya başladı, boğuluyorum diye, ne yaparsın?</p><p class="calibre13">M- Yapabileceğim yaparım.</p><p class="calibre13">Ne yaparsın mesela?</p><p class="calibre13">M- Yapabileceğimiz. Çok açık değil mi hocam? Eğer gücüm onu kurtarmaya yetiyorsa kurtarırım. Gücüm onu kurtarmaya yetmiyorsa kurtarmam.</p><p class="calibre13">İkinci soru. Bunun tüm insanlık açısından alırsak, yüzde kaçı bunu yapar?</p><p class="calibre13">M- Yüzde yüzü kurtarmaya gücü yetiyorsa kurtarır. </p><p class="calibre13">Garanti bir durumdan bahsediyorsun sen yalnız. Çok garanti. Müjdat bu adamı gider kurtarır, bunu gücü yeter, yap öyleyse. </p><p class="calibre13">O- Risk.</p><p class="calibre13">Risk var beyefendi, onu soruyoruz. Bu herif senin gırtlağına yapışabilir, senden güçlü bir pehlivan olabilir, boğar atar seni iki dakikada. Gücün yetiyorsa, orada bir ağaç kütüğü değil ki kurtarasın.</p><p class="calibre13">M- Tamam da hocam, o gücün içinde o risk de var.</p><p class="calibre13">Bu riski tüm insanların tümü alır diyorsan, ben orada yokum.</p><p class="calibre13">M- Hayır. Güç o riski de içerir diyorum. O gücü hesaplarken o riski de hesaplıyor diyorum.</p><p class="calibre13">Ç- O zaman risk olmaz ki.</p><p class="calibre13">M- Biz risk hesabı yapmadan hareket etmeyiz. Harekete geçeriz, riski var ama geçeyim. O risk gerçekleşir ya da gerçekleşmez.</p><p class="calibre13">O- Gücünü ona göre belirliyorsun ama.</p><p class="calibre13">Ç- İçin içinde risk varsa, dersin ki gücüm yetmeyebilir ama yine de deneyeceğim.</p><p class="calibre13">Erdem budur. Ben ne olursa olsun bir insan olarak görevimi yapayım demek bir erdemdir. </p><p class="calibre13">M- Kant alanındayız. Ne yapmalıyım, görev, ödev.</p><p class="calibre13">Kant alanında değiliz. Erdemli kişi orada kurtarıp kurtarmayacağını bilemez. Gerçekçi olalım. Herif bağırıyor, ağırlığı kaç kilo, kafasından ölçemezsin ki. Sen de yüzmeyi biliyorsun, şu insan ölüm gidecek yazık, gideyim kurtarmaya çalışayım. Erdemli eylem bu. Ama o hesaplara girdiğin zaman, o ne olur biliyor musun? Sadece belediyenin kurtarma ekibindeki bir memur olursun sen.</p><p class="calibre13">M- Ben şurada iki kere boğuluyordum neredeyse hocam, iskelede yaklaşık yüz kişi vardı, üç kişi vardı. Neden atladı o üç kişi? Erdemli oldukları için değil, kurtarma gücüne inandıkları için. Atlayanlardan bir tanesi, çok enteresan, kendine o gücü bulmuş, ama beni kurtaramadı, o da batmaya başladı. Sonraki gelenler hepimizi kurtardılar. Mahalleden arkadaşımdı o benim. Dedim, beni kurtaramayacağın halde niye atladın, ya bana kurtarabilecekmişim gibi geldi, dedi.</p><p class="calibre13">İşte o adam erdemli. Erdemli eylem o, kendini riske atıyordu. O kalabalık olmasaydı atar mıydı, bilemem.</p><p class="calibre13">O- Hocam, erdemli davranış o zaman bağıntıyı bozuyor. </p><p class="calibre13">Bozar. Bağıntıda değilim. Tanımadığın adamla ne bağıntın var, insanlık dışında? Spinoza’da hiç değiliz, buralara hiç girmez. İstenç, insan olmanın temel özelliğidir, onu o yapan özelliktir. Ötekiler var, hayvanda da var öteki insanlarda da var. Milyonlarca insanda var. Ben filozof olarak istenci çok önemsiyorum.</p><p class="calibre13">M- Hocam biz denizde boğulan bir adamı nasıl bir şekilde onu kurtarmalıyım diye düşünüyoruzu anlamamız gerekir? Sokaktaki bir adama yardım ederken, bir olaya müdahale ederken, bir eyleme karışırken. Bizi o eyleme motive eden nedir? Biz o eylemi değil de öteki eylemi seçtiren nedir? Eğer bu görev değilse, ödev değilse, belirlenmiş bir şey değilse nedir?</p><p class="calibre13">Geleceğiz bunlara. Bugün duyguların, bilgilerin ve istencin ilişkisine girecektik, senin Spinoza bizi uzattı.</p><div class="mbppagebreak" id="calibre_pb_79"></div>
</body></html>
