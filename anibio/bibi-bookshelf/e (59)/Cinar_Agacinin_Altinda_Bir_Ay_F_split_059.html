<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Çınar Ağacının Altında Bir Ay Felsefe</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><p class="calibre12">Varlık tarzları… Türkçesi kip. Müjdat yürüyor, yürümek onun kipi. Oturuyor, oturmak onun kipi. Kip, biraz benzetebilirsek eğer, duruma benzer. Biraz konuma benzer. Tarz, bana göre kullanıldığını alanın anlamını tam veriyor gibi gözükmüyor. Bizim Türkçemizdeki kip, daha uygun gibi geliyor bana. </p><p class="calibre13">Köyde araziyi sürmeye başlıyorsun, orada bir yaşam alanı var. Ekeceksin, bu toprak senin ektiğini yeşertecek, ürün verecek. O bir kip, bir tarz içerisinde, bunları verebilir durumda. Gösterilen yer deniz değil, denizde traktör koşamazsın, toprağa koşarsın. Onun gücülünde o belli nesneleri üretme gücü var. Anımsayalım Aristo’yu, <span class="italic">gücüllük</span> ve <span class="italic">edimsellik</span>, yani kendi deyimiyle <span class="italic">dinamizm</span> ve <span class="italic">energia</span>. Bir de söz gelmişken onu da söylemiş olalım. Aristo’da bir de <span class="italic">erectia</span> terimi var. Energiadan daha öte bir şey olabilirliği, hani bizim gerçek olma dediğimiz, ona doğru yönelme. Yine anımsayalım, Aristo’da nesnelerin amacı var. Amacına doğru gider, nedenler etkilemez de amaçlar etkiler, sürükler. Ateş göğe doğru gider çünkü onun yeri yukarıdadır. Taş yere doğru düşer, çünkü onun yeri aşağıdır. Amaç onu sürükler, çeker. Bir adım daha atalım, Aristo’nun tanrısı da zaten sürükleyen bir tanrıdır. Şunu yap, bunu et diye buyruklar veren, kurallar dikte eden bir tanrı değildir. Onu bütün nesneler çok sevdiği için sürüklenirler, onun arkasından koşarlar. Özdeği olmayan bir form, diyor Aristo. Daha sonra Latincede potansiyellik, aktüellik dediğimiz, bugün de kullandığımız terimler.</p><p class="calibre13">Tarlamız bize bir kip olarak sunuluyor, sen bunu ek, biç, geçin. Tarlamızda bu güç var, biz bunu yapıyoruz. Bu işte bizim, bütün felsefecilerin varlık tarzı dediği, bizim de varlık kipi dediğimiz durumdur. Evrende bu kipler tıka basa doludur. Yaşamımızda bu değişme dediğimiz olay da zaten bundan dolayı vardır ve gelişir. İçinde vardır onun değişmeye doğru yönelme. Batı felsefesi bu konuda epey de sıkıntı çekmiştir. En çok da işleyen, Aristo’dan sonra, Nicolai Hartmann’dır. En çok üzerinde kitap yazan ve çalışan odur. Ortaçağda biraz işlenmiştir. Bana göre de orta boy bir duruş yapmıştır.</p><p class="calibre13">Nedir evrende durum? Her gün konuştuğumuz, günübirlik yaşamımızda bize egemen olan bir zorunluluk alanı vardır. <span class="italic">Zorunluluk vardır</span> deriz, konuşuruz. <span class="italic">Sen bunu yapmak zorundasın</span>, burada bir zorunluluk var. Oğul dikelmiş babasına, <span class="italic">beni evlendir</span>. Baba da diyor, tamam da askerlik var. Çocuk soruyor, askere gitmesem olmaz mı? Olmaz zorunluluk, devletin yasası var. Çocuğa diyor ki, sen askerlik denilen zorunluluğu yerine getirmen gerekiyor. Bu toplumsal, devletsel bir zorunluluk. Tek tipi yok zorunluluğun, çok çeşitli. Günübirlik yaşamımızda da böyle.</p><p class="calibre13">Hartmann’ı önümüze koyarak çalışmakta yarar var. Zorunluluk alanı, gerçek olma ve olanaklılık, üç tane olumlu tarz/kip söylüyor. Üç tane de olumsuz kip söylüyor; rastlantı, gerçek olmama, olanaksızlık. Taş, kaya, doğum yapamaz, çocuk doğuramaz. Olanaksızlık neden bir tarz oluyor? Olmayan bir nesnenin bir tarzı olabilir mi? Ama sayın profesör var demiş, ben de yok diyorum. Kaya çocuk doğurma gücüne sahip değil demenin bir anlamı yok. Olmayan üzerine konuşmuş oluruz, Parmenides’in hesabı. Evrende zaman içerisinde değil, uzay içerisinde değil, yani bir konumu yok, varlık kazanmamış, ben ona kip yükleyeceğim, olmaz. Yani olanaksızlık bir kip değil. Şu olur: Bir insandır, hayvandır, üremeye gücü vardır ama bir biçimde dumura uğramıştır, sakatlanmıştır. Biz buna üreyemez deriz. Gözün görmemesi ayrı, gözün olmaması ayrı, kör olmak ayrı. Mesela kenenin gözü yok, tutup da kene kördür diyebilir miyiz?</p><p class="calibre13">İlk pozitif kiplerden başladığımızda, evrende, toplumda, mantıkta bir zorunluluk var. Böyle bir yapı düzeni içindeyiz. Dünyayı, acunu yaşanır hale getiren bir kip. Diyorsun ki şu olacak, ya da şuna yakın bir şey olacak. Kış gelecek, odun alacağız. Hiç kimse kış gelmeyecek demez, odun almayalım demez. Sobasını kurar, kaloriferli ev arar vesaire, kışa bir hazırlık yapar. Bu işte o tarzla yaşama alanı içerisindeki bir bağdaşmadır. Bağdaşma, onunla bir uyum sağlama. Bir zorunluluk var kışın gelmesi konusunda, ben ona hazırlık yapayım. Bizim bildiğimiz kimya, biyoloji, fizik, evrendeki yasaların en çok yoğunlaştığı alanda müthiş bir zorunluluk var. Koşullara göre değişiklik gösteren durumlar vardır, tamam ama sonuçta olur. </p><p class="calibre13">Mantıktaki zorunluluk nedir? Matematik demedim çünkü ikisini bir görüyorum. Hatta rakamlarla dile getirdiğimiz bir mantıktır matematik, mekanizma birdir. Bunlar bizim için yabancı değil artık, bol bol gördük. Kendi ile bir olmak, özdeşlik. Bir olmaklık diye niteledim, özdeşlik çünkü birden fazla nesneyi var sayıyor, dilimiz bakımından. A, A’dır. Çelişmezlik yasadı ve üçüncü halin olmazlığı yasası. Gördüğümüz için ayrıntılarına girmiyorum. Mantıkta keskin yasalar var. Son derece soyut, son derece doğrudur da ondan. Hiç içerik söylemez. Matematik öyle. Demek ki bir zorunluluk alanı var. Hep kurallar işletir.</p><p class="calibre13">Gelelim toplumsal alana. Toplumsal alanda zorunluluk var mı? Rastlantısallık… Bunu Hartmann kullanıyor, rastlantılar ve zorunluluklar, karşıt terimler olarak. Ben o zorunluluğun karşıt terimi olarak olanaklılığı kullanıyorum. Diyelim Lenin, 1916’da öldü. Bu bir rastlantıdır. Sovyet Rusya dediğimiz imparatorluğun doğumundan önce Lenin adlı bir adam Çarlık zamanında çıkmış ortaya, bir şeyler yapmış. Ama bu adam 1916’da ölüyor, şöyle ya da böyle bir nedenle. Durum bu olduğunda acaba bir 1917 Rus İhtilali’ni düşünmek mümkün olabilir mi, olamaz mı? Adolf Hitler adlı kişi 1932’de aynı Lenin gibi ölseydi. Bir Nazi imparatorluğu olur muydu? Toplumsal alandayız. Bir Yahudi soykırımı olur muydu? İkinci dünya savaşı olur muydu? Bir kişi üzerinde duruyoruz ve de büyük etkiler diyoruz. Anadolu istila edilmiş. Büyük güçler göndermişler Yunan’ı, işgal ettirmişler. Ona para, silah vermişler, destekliyorlar. Bir sürü Osmanlı generali var. Mustafa Kemal de bunlardan bir tanesinin adı. Mustafa Kemal hiç olmasaydı ya da diyelim ki 1918 gibi bir yılda ölmüş olsaydı, bir kurtuluş savaşı olur muydu? Felsefenin rastlantı dediği duruma bakın, bizi nerelere taşıyabiliyor. Bir kısım kişiler çıkar derler ki, Rusya’da müthiş bir sömürü vardı, insanlar açtı, savaşa girilmiştir, daha da beter hale gelinmiş, o nedenle Lenin çıkmasaydı bile bir Rus ihtilali olurdu. Almanya’da öyle bir ortam vardı ki Versay imzalanmıştı, işgal güçleri Almanya’yı ablukayı almıştı, kanını emiyorlardı, birileri çıkacaktı. Acaba Versay, kıtlık, işsizlik, çeşitli sol-sağ partilerin sokağa dökülmesi Almanya’da bir Nazi yönetimi ya da onun benzerini yaratır mıydı? Bu Yahudileri katleder miydi ve bu sonuç olarak ikinci dünya savaşına sebep olur muydu? </p><p class="calibre13">Benim kanaatim, bunu sizlerle tartışmak isterim, buradaki –rastlantı dedikleri batılıların– olayı hafife almak istemiyorum. Ben sürekliliğin gerekli olduğuna inanıyorum ama önemli olanın başlangıç olduğuna da inanıyorum. Bu süreklilikler olabilirdi, bu batıklıklar olabilirdi, Rusya o halde olabilirdi, Türkiye işgal edilebilirdi. Ama bir Lenin’siz, Mustafa Kemal’siz bu eylemleri düşünemiyorum. Belki ufak tefek patırtılar olabilirdi. Belki Anadolu’da birçok başkaldırılar olup Yunanlıları uzun vadede kovalayabilirdik, gerilla savaşlarıyla. Ama arkasından bir Türkiye Cumhuriyeti zor gelirdi. Rusya’da Lenin’siz bir Rus ihtilalini düşünemiyorum. Hitler’siz bir Nazi imparatorluğu düşünemiyorum. Bu bize felsefemiz bakımından neyi getiriyor? Toplumda da nedenler ve etkiler bağlamında acaba bu nedenler zorunlu olarak şu sonucu doğurur mu, rastlantılar ağır mı basıyor? Konu bu. Tarihsel olaylara bakıyorsunuz, İstanbul yüz kere kuşatılmış ama Fatih Sultan Mehmet almış. Zorunluluklar var idi ise, neden Yıldırım Bayezid alamadı, neden Birinci Murat alamadı da Fatih aldı? Bu hep konuştuğumuz, düşündüğümüz bir alan. Toplumda ne var diyeceğiz, zorunluluk mu, olumsallık mı, rastlantı mı var diyeceğiz? Bizim derdimiz toplumu çözmek. Bizim irademizin dışında mı olup bitiyor, bir güç mü var, süreklilik her şeyi bastırıyor mu, yoksa bireysel olarak da bir kısım ögelerimiz var mıdır? Bunu tartışalım.</p><p class="calibre13">M- Geçen sene biz buna biraz başlamıştık.</p><p class="calibre13">Tabi, kipsiz yalnız.</p><p class="calibre13">M- Ama yumurta-tavuğa dönüşmüştü. Bir kısmımız başlangıçları önemli görmüştü, bir kısmımız süreklilikleri önemli görmüştü ve işin içinden çıkılamamıştı. Dil, bireyin bir özelliği midir, toplumun bir özelliği midir? İkisi de. Ben biyolojik olarak dilsel bir yeteneğe sahibim ama aynı zamanda toplum olmadan da dilim olamaz. Dil, başka insanları başka insanlarla ilişkileri zorunlu kılar. Demek ki hem bireysel bir alan var, hem toplumsal bir alan var. Toplum bireysel olanın kendini ifade ettiği, kendini gerçekleştirdiği bir alan. Toplumsal koşullar bireyin kendini ifade etmesini sağlıyor. İsimlerini saydıklarımızın durumları buna uyuyor. Zorunluluk alanı var, o koşulların belirlediği, koşullandırdığı bireyler var ve o bireylerin eylemleri var. Bunlar birbirinden ayrı değil.</p><p class="calibre13">Bu dediğinize katılıyorum. Yalnız şu ayrıştırmayı yapmanı da istiyorum. Zorunluluk var, koşullar var, toplumsal ortam çok çok uygun. Ama neden Lenin, Hitler, Atatürk? Milyonlarca insan vardı. Neden onlar, sorun burada.</p><p class="calibre13">M- Toplumsal koşullanmalar bireyin kendini ifade etmesini sağlıyor. Mustafa Kemal, toplumsal koşullanmaların bir sonucu değil mi? Lenin öyle değil mi? Bütün o koşullar onları yaratmadı mı, uzaydan gelmediler.</p><p class="calibre13">Buna katılıyoruz.</p><p class="calibre13">M- Siz neden Mustafa Kemal, diyorsunuz. O koşullar farklı isimleri de yarattı. Troçki’yi, Stalin’i, İnönü’yü… Bunun kesin bir yanıtı olduğunu düşünmüyorum. Arşimet kaldırma kuvvetini bulmuştur, bunun yanıtı yok. Arşimet bulmasa idi başka biri bulacaktı. Koşullar başka bir Arşimet’i yaratacaktı.</p><p class="calibre13">Bu sözünü ettiğimiz toplumlara benzer bir sürü toplumlar olmuştur. Bugün de vardır. Mesela Irak vardır. 1945’ten beri Japonya ordusuzdur, tutsaktır. Buna benzer başka toplumlar da gösterebiliriz. Arap toplumlarının hepsini gösterebiliriz. Bunlar niye çıkartmıyor? Bazen de çıkartmayabilir mi acaba? Koşullar zorluyor, tamam ama bir türlü de o doğum sancısından bir çocuk doğmuyor, düşük yapıyor. Düşük yapan toplumlar da çok. Bunu nasıl açıklayacağız.</p><p class="calibre13">M- Özdeşlik kurarsak. Irak ve Türkiye mesela, özdeş olsalardı Irak bir Mustafa Kemal yaratırdı. Ama birebir değiller, koşullar aynı değil. Başka bir zaman, belki yüz yıl sonra.</p><p class="calibre13">Bir ortam olmalı, ona katılıyorum. Fakat bu ortam neden belli bir kişiye odaklanıyor? Sıkıntı orada. Dinler için de aynı. Neden bir Musa, neden bir Musa, neden bir Muhammed? Arabistan’a bakıyorsun, bir dinin doğması için fazlaca da koşul yok. Dünyayı şöyle ya da böyle etkileyecek bir dinin doğması için fazla neden yok?</p><p class="calibre13">M- İsa’dan önce bir sürü İsa gibi adam vardı. Koşullar yeterli değil. Piramitlerle ilgili örnek vereyim. Piramitler birden dikilmedi, piramitlerden önce bir sürü mimari deneme var. Onlar arkeolojik olarak tespit edilebiliyor, deniyorlar. Binlerce yılın deneyimleri sonucunda ortaya çıkıyor, piramitler. Biz ise sadece sonuca bakıyoruz. Öyle bakınca birileri çıkıp, uzaylılar geldi piramitleri yaptı, diyebiliyor. Sürece baksalar bunu söyleyemezlerdi.</p><p class="calibre13">Yani siz sonuçta toplumsal olaylarda da zorunluluk var diyorsunuz.</p><p class="calibre13">E- Toplumun insanı ve bireyi belirlediğine inanıyorum. Bir taraftan bireyin rolünün olduğunu da düşünüyorum. Bu bir açmaz. Toplum, şartlar, koşullar insanı belirliyor ama bireyin de bazen çok önemli sonuçlara sebep olacak katkısı var. İkisi birden diyorum ben. Ne bireyi çok fazla önemsiyorum, ne de her şeyi toplum belirler diyorum. Bir bütün olarak düşünüyorum.</p><p class="calibre13">Yani <span class="italic">hem, hem de</span> diyorsunuz. Yalnız, ya zorunluluk ya rastlantı, sonuçta tartıştığımız konu bizi seçime zorluyor gibime geliyor.</p><p class="calibre13">E- Kişiyi soyutlayıp tek olarak, sadece kendisiymiş gibi ele almak sakıncalı. Koşullar, şartlar her ne ise bireyi belli oranda belirliyor. Bir çakışma noktası hem kişi hem toplum etkili oluyor. Görelilik teorisini Einstein buldu ama eminim Einstein bulmasaydı çok yakın zamanda bulunacaktı. Çünkü onun adımlarını Lorentz açtı<a id="filepos1054481"></a><sup class="calibre18"><small class="calibre10"><a href="Cinar_Agacinin_Altinda_Bir_Ay_F_split_065.html#filepos1268693"><span class="calibre19">{149}</span></a></small></sup>, <span class="italic">Lorentz dönüşümleri</span> var, o ortaya çıkardı. Hareket eden cisimlerin kısaldığını gösterdiler, tam Einstein’in görecelik teorisi ile ilgili. Ama o tamamen gerçek, fiziksel bir kısalma olarak düşünüldü, yanlış. Sonra Poincaré neredeyse yaklaştı ama o da zamanın göreceliğinde takıldı. Einstein ile aynı yıl neredeyse. O şartlar altında o yapılmak zorundaydı çünkü çok önemli bir problem vardı. Maxwell’in o elektromanyetik dalgaları bir referans sisteminden başka bir referans sistemine geçerken değişiyordu. Bu çözülmesi gereken bir problemdi. Bunu Einstein çözdü. Ama o bir şekilde çözülecekti. Yani hem şartlar çok önemli, çünkü Einstein sıfır noktasından çıkıp bu kurama ulaşamazdı.</p><p class="calibre13">Açıklamalarınızı kabul ediyorum. Beni sıkan bir nokta var bu konuyu düşünürken. Etikle de çok yakın ilgisi var konunun. Sonuçta sen bir toplumun bireyisin. Bu toplum seni yetiştiriyor, değerleri var, değersizlikleri var, sıkıntıları var. Bir kısmı gidip hırsızlık yapıyor, bir kısmı gidip cinayet işliyor, bir kısmı da bir sürü dümenler çeviriyor. Az bir kimse de dürüst kalabiliyor. Burada ortamı tanrılaştırırsak, bireyin özgürlüğü sıkıntıya giriyor diye düşünüyorum. Biz neyiz? Tamam, toplum böyle olabilir, ben de benim diyemez miyiz? Diyemezsek, o zaman sonuçta biz bir uydu oluruz, toplumun uydusu. Toplum beni nereye sürüklerse oraya giderim. Toplum şu dinden ben de o dinden, toplum ahlaksız ben de ahlaksız, değerlerini yitirmiş ben de değerlerimi yitirmişim. Acaba diyorum, zorunluluğu doğadaki gibi getirtip oturtursak bizim bireysel özgürlüğümüz, kişiliğimiz güme gitmez mi? Olayı sırf devlet kurma, siyaset felsefesi açısından, savaşlar açısından görmek istemiyorum. Burada çok kötü ortamlarda insan ben kalabilir mi? Kalmalı mı? Hatta şaka yollu da söylemişimdir, sen Roma’da doğsaydın Katolik olurdun, Atina’da doğsaydın Ortodoks olurdun, Berlin’de doğsaydın Protestan olurdun. Sen toplumun akıntında gitmişsin, kişiliğin silinmiş diye ironi de yaparım ben bazen.</p><p class="calibre13">E- Zorunlulukla bu pek çelişmiyor gibi geliyor hocam.</p><p class="calibre13">Acaba? Buradan kaçmayalım, konu bizi yıldırmasın. Biraz çözmek gerek.</p><p class="calibre13">E- Ben burada determinizm olarak anlıyorum zorunluluğu.</p><p class="calibre13">Belirlenmek tabi.</p><p class="calibre13">E- Zorunluluk, tamamen tıpatıp aynı koşulların aynı sonucu yaratmasıdır. Buna kimse itiraz edemez, böyledir. İlk koşullar aynı olduğu sürece sonuç her zaman aynıdır, zorunluluktan ben bunu anlıyorum. Aynı koşullarda iki taşı koyduğunuz zaman, aynı şekilde davranırlar. Eğer insanın durumunu da aynı şekilde, aynı koşullara getirdiğimiz zaman aynı şekilde davranacaklardır. İnsan söz konusu olduğunda koşullar hiçbir zaman aynı olmuyor. Örnek vermiştiniz, denizde boğulan bir kişiye yardım mesela. Burada seçim var. Zorunluluk şu; eğer bir kişi aynı koşullarda aynı olayla karşılaşsaydı hep aynı şekilde davranacaktı.</p><p class="calibre13">Biraz daha açayım izin verin. Ağ atmışız denize, içinde balıklar kalmış çıkamıyor. Yakalandı gitti, zorunlu. Biraz sonra tavamızda olacak gibi mi düşünelim? Düşünürsek şu çıkabilir karşımıza: Tarihteki bir sürü bağnazı, geri zekâlıyı aklamış olmaz mıyız? Ne yapalım ortamımdı. Ben buna yanaşmak istemiyorum. Benim sorumluluğum nerede kalıyor? Birileri elime bıçak tutuşturmuş, kes bunları diyor. Burada işi uç noktasına kadar taşımam, daha iyi anlaşılsın diye. Buradan ben kişisel sorumluluğa gitmek istiyorum. Yani yaratım, Lenin, Atatürk örnekleriyle başarılardan taşarak etik sorumluluğa da gitmek istiyorum. Her devirde birilerine, hatta birileri demeyelim bir kısım ahlaksızlara kapı aralamış olmaz mıyız? Tartışıyorsun, bir bakıyorsun yükü sırtından topal eşek gibi atıveriyorlar. Bunlara bu fırsatı vermemek gerekir, köşeye kıstırmak gerekir, diye düşünüyorum. Toplumsal alanda kişileri, al kardeşim sen şuraya yıkılıver demeyelim, kaykılacağı bir köşe göstermeyelim bunlara. Bu bizim için vahim olur. Burnuna çakalım, ahbap bundan sen sorumlusun, kıvırma.</p><p class="calibre13">M- Bu hassasiyet bence iki yere götürür hocam. Bunlardan bir tanesi bireye götürür, diğeri de topluma götürür. Ya bireyi eleştirmek ve bireyi yargılamakta kalınır, ya da toplumsal koşulları. İçinde yaşadığımız toplumsal koşullanmalara bakarsak, insanların davranışlarını ifade etmelerinin zemini. Bu insanların davranışlarını haklı çıkartmıyor. Davranışın belirleyicisi olan koşullara yoğunlaşırsak o zaman bireyin davranışını da çözmüş oluruz. Bu koşulları ortadan kaldırırsam, iyi bir toplumsal sistem kurarsam, insanların ihtiyaçlarını…</p><p class="calibre13">Kim kuracak bunu?</p><p class="calibre13">E- Aslında ben de senin söylediğine katılıyorum. Hocam hep kötülük yapan birey suçlanıyor. Bireyi suçlayacağımıza toplumu suçlayalım.</p><p class="calibre13">Sevgili hocam, oraya kadar çok iyi anlıyorum. Benim anlatmaya çalıştığım ince bir yerde. Bunu değiştirmek için sahne alacak bay da bu toplumun içinden geliyor, nasıl değiştirecek? Sıkıntı burada.</p><p class="calibre13">E- Orada bir lider gerekiyor.</p><p class="calibre13">O zaman uyanıklık yapıyorsunuz. Aydan bir adam getiriyorsunuz.</p><p class="calibre13">E- Bu toplum o lider de yaratacak galiba.</p><p class="calibre13">O toplumdan hırsız çıkar, sizin anlattığınızdan üçkâğıtçı çıkar. Eğer bireysel özelliklerde önem yoksa o toplumun içerisinden ancak böyle kendi gibi sümüklü adam çıkar. O zaman nasıl çıkacağız biz bu işin içinden? Postmodernleri eleştiren bir yazar diyordu ki; eğer her söylem doğru ise olgu önemli değilse, yüzlerce söylem varsa ki var diyorsunuz, o zaman sizin söyleminize ayrıcalık tanımamızın nedeni nedir? O zaman ben başka bir söylemi benimserim, seninkini niye benimseyeyim ki? O zaman postmodernlik de güme gitme mi, diyor? Lütfen buraya özen gösterelim. Bu toplumun içerisinden, eğer bu toplumu altüst edecek, düzeltecek, reforme edecek bir güç birey olarak çıkmayacaksa, o toplumun içinden ancak kendi gibiler çıkacaksa işimiz yaş demektir. Ona aykırı güç olacak kişi nasıl çıkacak? Sizin açıklamanız bizi oraya tutukluyor.</p><p class="calibre13">M- Yok hocam. Toplumdan soyut bir şey gibi bahsediyoruz. Toplum, ilişkiler toplamı.</p><p class="calibre13">Şuna da cevap ver yalnız. Bir kişi çıkartma, bu toplumdan epey kişi çıkart. Toplumun yarısına yakını o topluma aykırı düşünüyor olsun ki…</p><p class="calibre13">M- Tam da öyle düşünüyorum. Çünkü bir toplumu devindiren güçler olmalı. Çünkü toplumlar sabit kalmamış, bir tarihten söz ediyorsak. Demek ki toplumların değişiminin bir motoru var. Bir toplumu oluşturan yapı ne? İnsanlar neden toplum kurmuşlar? İnsanların ihtiyaçları var. Yemek, barınmak, sohbet etmek, sevmek, üremek, bütün bunlardan dolayı insanlar bir ilişki kurmuşlar. Üretim biçimi neymiş? Üretim biçimi bize o toplumun yapısını veriyor, o toplumun değişmesinin aktörlerini veriyor. Bizim üretim biçimimize baktığımız zaman, kapitalist üretim biçimi, yani sermayenin kendini sürekli arttırdığı. Dolayısıyla sermaye sahipleri var, bir de sermayeye sahip olmayanlar var. Demek ki bu toplum biçimini dönüştürecek olan aktörler, sermaye sahibi olmayanlardan ortaya çıkmak durumunda.</p><p class="calibre13">Ç- Niye?</p><p class="calibre13">M- Öbürleri çünkü düzenin devam etmesini istiyor.</p><p class="calibre13">Ç- Anlamadım, onların içinden niye çıkmıyor?</p><p class="calibre13">M- Nasıl çıkacak?</p><p class="calibre13">Ç- Bakacak, bu düzenin devam etmesini istiyorum ama revize edeceğim, daha güzel bir hale getireceğim diyecek.</p><p class="calibre13">M- Sürekli revize ediyor zaten.</p><p class="calibre13">Ç- Biraz konunun başından alabilir miyim? Ben yine ikisinin sentezini alacağım tabi doğal olarak. Doğada güzel örnek var. Aslında hayat, hemen hemen bütün olasılıkları denemeye çalışan bir yapıya sahip. O olasılıkları denediği için de zaten hayat sürekli, değişimlere rağmen devam ediyor. Çeşitliliği önümüze sermeseydi, nasılsa bu yapı devam ediyor, bütün canlı türleri aynı olsun. O zaman en ufak bir değişiklikte hayat güme giderdi. Sanayi kelebekleri çok bir örnektir. Kırsal alan çok geniş olduğu için kelebeklerin renkleri kırmızı, beyaz bu tip renklere sahipler, çiçeklerin renklerine. Aralarında binde birlik belki çok daha az oranda gri, koyu renkler. Bizim şu andaki şehrin renkleri. O zavallılar kuşlar tarafından daha çabuk av oluyorlar. Yavaş yavaş bir bakıyoruz, şehirleşme artıyor ve kırsal alan geriye doğru çekilmeye başlıyor. Bu koyu renkteki kelebeklerin yaşama şansı artıyor. Bir bakıyoruz o küçücük oran çoğunluk haline geliyor. Bugün renkli kelebek görmek daha zordur. Hayat o olasılıkları denediği için. Toplumsal alanda nasıl? Orada da böyle bir durum var. Bakıyorum şimdi Atatürk 1870’te doğsaydı ne olurdu? Olmasaydı ayrı da bir de böyle durum var. Acaba Atatürk yine bir lider olabilir miydi? Ben onu düşünüyorum. Özelliklerine bakıyorum, çalışkan bir insan, hırslı bir insan, meraklı bir insan, yükselme arzusu olan bir insan. Bunları düşündüğümüz zaman, o koşullar içinde on yıl geriye atarsak gelebileceği yer belki çok iyi bir paşa olurdu. Ama ne Türkiye Cumhuriyeti olurdu, ne de o lider olabilirdi. Zannediyorum ki yine bir yer bulurdu kendine. Einstein için de aynısını söyleyebilirim. Ortaçağda yaşasaydı, o kafa yapısıyla belki yine başarılı bir bilim adamı olabilirdi, koşulları elveriyorsa. Okula gidebilseydi, bir çiftçinin çocuğu olmasaydı, bir Cizvit okuluna gidebiliyor olsaydı, o zekâyla o potansiyelle yine bir şeyler bulacaktı. Belki de bugüne kadar aklımıza gelmeyen bulgusunu tarih yazacaktı, bilemeyiz. Hayat illa ki önümüze olasılıkları seriyor. O olasılıkların içinden de koşullar elveriyorsa birisi öne doğru çıkıyor. Burada ben zorunluluk görmüyorum açıkçası. Burada daha çok rastlantısallık, neredeyse sonsuz çeşitlilik görüyorum. Kendimizi de düşünüyorum. Diyorum ki ben acaba başka bir çağda yaşasaydım, dine bakışım, bilime, felsefeye bakışım nasıl olurdu? Sizlerin ya da arkadaşların farklı olur muydu?</p><p class="calibre13">Olurdu.</p><p class="calibre13">Ç- Ama kafamın işleyişini düşündüğümde, kendimi hiçbir zaman ne bir papaz olarak düşünebiliyorum, ne bir molla olarak, zannetmiyorum ki olabileyim.</p><p class="calibre13">O zaman da yontuculara söverek geçirecektin.</p><p class="calibre13">E- Bence olabilirdin Çağlar. Olabilirdik.</p><p class="calibre13">Çağlar’ın söylediği şu. Bir Yunan toplumunda yaşasaydı, dağ taş yontularla dolu. Zeus’tur, Athena’dır, Artemis’itr vesaire. Çağlar, ona sövüyor olarak bulurduk kendimizi, diyor. </p><p class="calibre13">E- Ben onu pek düşünmüyorum.</p><p class="calibre13">Bir ekleme yapayım, yine tartışmaya devam edelim. Eskiden tarih bir kısım insanlar için, bir kısım olaylar için yazılırmış. Sarayın tarihi var, İngiltere kraliçesinin tarihi var, yok efendim şu devirler. Bakıyorsun İngiltere’nin tarihine hepsi o kraliyet ailesinin tarihiyle ilgili düzenlemeler. Fransa’ya bakıyorsun hep aynı, Osmanlı’ya bakıyorsun aynı. Son elli yıldır 1930’dan sonra başladı. Kokunun tarihi bile yazıldı. Kerhanelerin tarihi, cadıların tarihi… Tarihçiler dediler, sizin ne ayrıcalığınız var, her şeyin tarihi var. Küçük adamın tarihi yazılmaya başladı, köşe bucaktakilerin. Demircinin, kuaförün, art mahallede yaşayan sürtüğün tarihi yazılmaya başladı. Sırf siz yoksunuz, onlar da var, dendi. O da çok iyi oldu bana soruyorsanız. Orada sizin dediğinizi şu oranda katılmak istiyorum ve katılıyorum. Geçmiş genelde böyle olmuştur. Yani bilgi iktidara hizmet etmiştir, iktidarın kölesi olmuştur. Tanrı’nın tarihi yazılmıştır, peygamberlerin tarihi yazılmıştır, gerisi susturulmuştur. Sırf susturulma adına susturulma da değil. Bildiğimiz bal gibi sömürme adına susturulma, onun kanını emme adına. Birileri bilgiyi kendi lehlerine, güçleri lehlerine kullanmışlar, toplumları kendilerine hizmet ettirmişler. Benim yapım bu, ben kurdum, buna hizmet edeceksiniz, demişlerdir. Söyler misiniz bana, bir ay davul çalındı, gıkımız çıkabildi mi? Çıkmadı. Çıkartın da göreyim. Bir miting yapabilir miydik, yapabilirdik. Şurada toplanırdık, <span class="italic">yeter lan</span> diyebilirdik, diyemedik. Çünkü bizim kümemize kimse katılmaz diye kuşku duyduk, doğruydu da. Bunları görmemiz gerek. Sen bu oturtulmuş, yapılaştırılmış bilginin dışına çıkıp kafanı uzattığın zaman, darbeyi yiyorsun. İşte ben bunu çözmek istiyorum.</p><p class="calibre13">E- Biraz önce sordunuz ya bazı yerlerde niye olmuyor diye, belki de bu yüzden olmuyordur. Farklı düşünen biri çıksa bile, kendini ifade edemez, öyle bir ortam yok. İndirirler.</p><p class="calibre13">Ç- Gerçek orada duruyor, sadece insanını bekliyor.</p><p class="calibre13">Ben de öyle düşünüyorum.</p><p class="calibre15" style="margin:0pt; border:0pt; height:1em"> </p><div class="mbppagebreak" id="calibre_pb_91"></div>
</body></html>
