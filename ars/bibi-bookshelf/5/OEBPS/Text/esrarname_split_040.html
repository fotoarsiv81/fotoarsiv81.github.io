<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_35">OTUZ BEŞİNCİ BÖLÜM</h1>

  <p class="sagnormal"><span class="ideitalik">“‘Brahemi, Şehrez, Şoden, İmrihat, Kimara’ Beş oğludur ateşin,<br class="chapter" />
  Saygı ile zikredip çağır ki, varsın her birine isteyişin.”</span></p>

  <p class="sagnormal">Toprağın Yanması ve Ateşin Islanması, Esrarname, XXVII. Bab, 4. Mesel</p>

  <p class="normal">Esrarname’yi bulduğunda namütenahi bir saadet duyacağını zannetmekle ne kadar da yanılmıştı Muntazar... İşte onu bulmuştu ve pek yakında tek sahibi olacaktı ama onu küllerin arasından aldığı zaman hariç, bir kez daha görebilmiş değildi. Böyle düşünüp üzüldükçe tüm tılsımları çözüp de hayat iksiri denen o tılsımlı şarabı elde ettiğinde ona kavuşacağını düşünerek teselli bulmaya çalışıyor, yine de bir türlü sevinemiyordu.</p>

  <p class="normal">Onu ellerinde tuttuğunda ne olacaktı? Hep günün birinde ellerinin arasından uçup gideceği endişesiyle mi yaşayacaktı? Nagehan yine çalabilirdi onu. Hem de kılını bile kıpırdatmadan, kolayca... Nasıl koruyacaktı Esrarname’yi? Kaçıp dünyanın bir ucuna da gitse fayda etmezdi ki... Bir hal çaresi olmalıydı mutlaka.</p>

  <p class="normal">Tir-i Danende’nin kanıyla yazdığı satırları silmenin bir yolu olsa Esrarname’yi emniyete alabilirdi ama hem Esrarname zarar verilemez olduğundan, hem de o satırlar silinirse artık Esrarname’nin bir kudreti kalmayacağından bunu düşünmek manasızdı. Başka bir usul icat etmeliydi. Acaba Asfar bir yol bulabilir miydi? Onu ilk gördüğünde bunu sormayı aklının bir köşesine yazdı ve çalışmaya devam etti. Şimdilik tüm tılsımları çözmekten başka bir şeye kafa yormamalıydı.</p>

  <p class="normal">Ali Cengiz ise tabii olmayacak kadar sessizdi. Çocuğun bir iş çevirdiği kesindi ama Muntazar’ın birkaç kez sormasına rağmen bir açık vermemişti. Mesela durup dururken yanıbaşına gelip hiçbir şey yapmadan dikiliyordu öylece. Hadi Esrarname’yi merak ediyordur dense, kitaba baktığı da yoktu. Çocuğun aklında başka bir şey vardı.</p>

  <p class="normal">Sonunda Muntazar, onu boynuna bakarken yakaladı da asıl meselenin muskaya duyduğu alaka olduğunu anlayıp rahatladı. Çocuk kabiliyeti merak ediyordu ve bu mazur görülebilir bir şeydi. Merakını gidermek lazımdı hem çocuk başından giderse daha rahat çalışabilirdi.</p>

  <p class="normal">Konaktan ayrılırken yanına aldığı yegâne eşya olan küçük tahta kutuyu açtı ve içerisinden başka bir muska daha çıkardı. Bu muska bir zamanlar Cevval’in boynundaydı, o öldüğünden beri öylece duruyordu. “Al bakalım.” dedi çocuğun heyecandan irileşmiş gözlerine bakarak. “Yalnız dikkatli olacağına söz ver. Bir temkinsizlik ettiğini anlarsam bacaklarını kırarım.”</p>

  <p class="normal">Ali Cengiz’in muskayı almasıyla boynuna geçirmesi bir olmuştu. Nasıl da mutluydu... Utanmasa ağlayacaktı. Efendisinin kendisine duyduğu itimat, çocuğu tarif edilemez hisler içerisine sokmuştu. “Anam babam ölsün ki bir yamuk yapmayacağım!” diye haykırdı ve yerinde yeller estirerek gözden kayboldu. Ali Cengiz’in anası da babası da zaten ölmüştü ama Muntazar bunun lafın gelişi olduğunu biliyordu. Çocuğun sadakatini pek çok kez denemiş ve ondan memnun olmuştu.</p>

  <p class="normal">Kendisini izleyen bir çift meraklı göz olmaksızın çalışmanın ne kadar huzur verici olduğunu düşünerek yeniden Esrarname üzerinde çalışmaya koyuldu. Esved’in sahip olduğu kabiliyetlere kavuşacağı anı iple çekiyordu Muntazar.</p>

  <p class="normal">Ali Cengiz ise bukağısından kurtulmuş esirler gibi mesuttu. Yorulmak bilmez bacaklarıyla hudut tanımaz bir süratle koşuyor, Germiyan’ın altını üstüne getiriyordu. Esved’le çıktığı seyahatten sonra en büyük hazzı bu hürriyetten almıştı. Nefessiz kalana kadar koştu ve eğlendi. En çok da yanından geçtiği insanların, süratinin tesiriyle uçuşan eşyalara aval aval bakmasına güldü. Bu kabiliyet çok hoşuna gitmişti Ali Cengiz’in. Aklını kullanırsa çok daha eğlenceli şeyler icat edebilirdi.</p>

  <p class="normal">Çocuk da Muntazar da farkında değildi ama Muntazar’ın şimdiye kadar yaptığı en büyük hata Ali Cengiz’e muska vermek olmuştu. Çünkü Ali Cengiz kadar süratli olan bir başkası onu görmüş ve tanımıştı.</p>

  <p class="ortayazi">***</p>

  <p class="normal">Ali Cengiz’i gören Nagehan’dı. Muskalar henüz teksir edilip her birine birer tane verilmemişti ama hemen o akşam Kemal muskayı çıkarır çıkarmaz almış ve bir denemek istemişti.</p>

  <p class="normal">Muskanın verdiği his çok tuhaftı. İnsan kendi süratini anlayamıyor, her zamanki süratinde olduğunu zannediyordu. Fakat etrafına bakındığında esen rüzgâr bile yavaşlamış gibi görünüyordu. Herkes ve her şey gülünç denecek kadar yavaştı. Mesela bozacı müşterisine bir çanak boza doldurana kadar, Nagehan Hisar Kalesi’ne çıkıp inmişti.</p>

  <p class="normal">İşte o vakit Ali Cengiz’i gördü. Hareketleri yavaş değil, kendisinin nispetindeydi. Üstelik çocuk kendi kendine çelik çomak oynuyordu. Önce çubuğa elindeki sopayla vuruyor, sonra karşıya geçip yeniden vuruyordu. Kendisi de süratinin farkında olduğuna göre Nagehan yanılmıyordu. Muntazar ona da Cevval’e hazırladığı muskalardan birini vermiş olmalıydı.</p>

  <p class="normal">Onu izlemeli, nereye gideceğini öğrenmeliydi. Matarasından biraz iksir içip bekledi ve görünmez olunca rahatça çocuğu izlemeye koyuldu. Çelik çomaktan bıkmak bilmeyen çocuğun uzun uzun bu manasız oyunu oynamasını seyretmek pek sıkıcıydı doğrusu. Nagehan onu tanımasa ‘ne de olsa çocuk’ derdi ama Ali Cengiz çocuk değil, şeytanın arka bacağıydı. Yine de oyun oynamayı seviyordu işte. Sabırla bekledi ve nihayet çocuk, yaptığı işten sıkılıp tahta çubuğa isteksiz isteksiz vurmaya başlayınca artık bu eziyetin biteceğini anladı. Yanılmamıştı. Çocuk birkaç kez daha sopasını savurup oyunu bıraktı.</p>

  <p class="normal">Şimdi ne çeşit afacanlıklar düşünüyordu acaba... Ali Cengiz önde, Nagehan arkada Germiyan’ı şöylece bir dolaştılar. Çocuk rahat durmuyor, haylazlık yapıp duruyordu. Mesela yaşlı bir adamcağızın yürümek için yaslandığı bastonuna tekme atıp adamı sendeletmiş, kucağına doldurduğu meşe odunlarını yakmak için evine götüren bir başka adama çarpıp zavallının odunlarını sokaktaki su birikintisine düşürüp ıslatmıştı. İnsanlara eza vermek hoşuna gidiyordu bacaksızın. Nagehan, kulağını burup ensesine tokadı patlatmak istiyordu ama çocuğu ürkütmemesi gerektiğinin de farkındaydı. Mecburen yaptığı haylazlıkları gözetleye gözetleye çocuğun peşinden yıkık dökük bir mahalleye vardı.</p>

  <p class="normal">Nagehan Germiyan’da fakir mahalleler olduğunu iyi biliyordu ama burası kadar virane bir yer daha görmemişti. Bu mahalle yalnızca fakir insanların yaşadığı bir yer olamazdı. Burası basbayağı miskin insanların mesken tuttuğu bir yerdi.</p>

  <p class="normal">Bir evin kapısı düşüyor da yerine çakılmıyorsa, tahtaları aralanıyor da tamir edilmiyorsa böyle bir eve fukara evi denemezdi. Fukara da olsa insan çalışmayı bilmeliydi. Fakat bu mahallenin sakinlerinin çalışmanın ne demek olduğunu bilmedikleri açıkça görülüyordu. Zaten Nagehan az sonra sokakta birkaç adamın toplanıp, Kör Cemil, Sansar Rıfat, Çolak Hamza gibi acayip isimli adamlara camileri pay ettiğini duyunca bu mahallenin sakinlerinin ne iş yaptığını anlayacaktı: Mahalle, dilencilerle doluydu.</p>

  <p class="normal">Daracık, intizamsız sokaklardan geçip ahşap duvarlarından birini Hisar Kalesi’nin üzerinde bulunduğu tepenin eteklerine dayayarak yıkılmadan ayakta kalmayı başarabilmiş bir eve vardılar. Ali Cengiz kapıyı yumruklayınca kapı açıldı ve Nagehan da aralanan kapıdan kendini çabucak içeri attı. Viranede Ali Cengiz’e kapıyı açan patlak gözlü adamdan başka kimse yoktu. Muntazar denen büyücü, bu adam olmalıydı.</p>

  <p class="normal">Nagehan eve girer girmez çabucak etrafına bakındı ve Esrarname’yi gördü. Hemen üç adım ötesinde duruyordu. Acaba alıp kaçmalı mıydı? Ya kaçamazsa ne olurdu? Ali Cengiz’e bile muska yaptığına göre Muntazar da kendisi gibi süratli olmalıydı. Yine de onlardan bir adım öndeydi. Çünkü kendisini göremezlerdi. Mataradan avucuna biraz iksir döküp hazır beklerse Esrarname’yi alır almaz onu da görünmez yapabilirdi. Acaba tılsım Esrarname’de işe yarar mıydı? İşte buna dair hiçbir fikir yürütemiyordu. En iyisi fevri davranmamalı, acele etmeden iyice düşünüp ne yapacağına karar vermeliydi.</p>

  <p class="normal">Tılsımın tesiri de geçmek üzereydi. Ellerine baktığında koyu bir sis gibi görünmeye başladığını fark etti. Hemen matarasına davrandı ve o anda donup kaldı. Matarasında hiç iksir kalmamıştı. Baştan buralara kadar geleceğini hiç tahmin etmediğinden tedbir almamıştı. İşte şimdi yanmıştı. Çabucak düşünüp bir karar vermeliydi. Esrarname’yi alıp kaçacaksa bundan iyi bir zaman olamazdı.</p>

  <p class="normal">Daha fazla görünür olmadan tahta masanın üzerinde duran Esrarname’ye davrandı ama o esnada viranenin içerisinde peyda olan sapsarı bir duman, irkilip geri çekilmesine sebep oldu. Az sonra duman kesifleşti ve ilk haline nispeten daha bir şekilli hale geldi. Bunun ne olduğuna dair hiçbir fikri yoktu.</p>

  <p class="normal">Hemen aklını toparladı. Şimdi dumana bakıp durmanın, ne olduğunu düşünmenin hiç sırası değildi. Çabucak Esrarname’yi aldı ve dikkatli bakıldığında rahatça görülebilecek hale gelmiş olan cismini saklamak için biraz eğildi. Muntazar şimdi masaya arkasını dönmüş, sarı dumana iyice yaklaşmıştı. Nagehan’la Muntazar’ın arasında duran tahta masa kendisini saklıyordu.</p>

  <p class="normal">Pekiyi neydi bu sarı duman? Ne Muntazar, ne de samanların üzerine kendini atmış miskin miskin yatan Ali Cengiz ondan ürkmüş gibiydi. Demek ki bu beklenen bir şeydi. Az sonra Muntazar onunla konuşmaya başladı ve Nagehan duman hakkında şimdiye kadarki en makul tahminini yaptı. Bu Asfar olmalıydı. “Evet, tabii ya...” diye düşündü. Asfar, yani sarı... Bunu neden düşünememişti ki?</p>

  <p class="normal">“Neden geldin?” diyordu Muntazar, “Henüz çözemediğimi tahmin etmiş olman lazımdı. Biraz yardım etsen ölmezsin...” “Hayır, ölmem,” dedi Asfar, “sen aklını kullanırsan bundan sonra da ölmeyeceğim. Sen de Esrarname’yi alacaksın.”</p>

  <p class="normal">‘Alacaksın’ mı demişti? Eğer Muntazar Esrarname’ye sahip değilse bu elindeki neydi? Nagehan dinlemeye devam etti. Az daha durursa gün gibi ortaya çıkacağını bile bile bekliyordu. Muntazar konuşmaya devam etti: “Aklıma takılan mühim bir husus var,” dedi, “Esrarname’nin hakiki suretini bana verdiğinde onu nasıl muhafaza edeceğim? Tir-i Danende’nin kanıyla yazılmış olan sayfa imha edilmedikçe Nagehan denen kız onu yine çağıracaktır. Herhalde yalnızca o kısmı imha etmek de mümkün değildir. Zaten bir şekilde imha etsek bile bu sefer de kitabın aslını zayi etmiş oluruz diye düşünüyorum.”</p>

  <p class="normal">Demek ki Nagehan’ın çaldığı, Esrarname’nin aslı değildi. Muntazar’ın hâlâ arkasının dönük olmasını fırsat bilip sessizce kitabı masanın üzerine koydu. İşe yaramaz bir nüsha için Muntazar’ı ve Asfar’ı teyakkuza geçirmenin bir manası yoktu. Zaten artık tam manasıyla görünür hale gelmişti. Bu sebeple masanın altına iyice büzüldü ve dinlemeye devam etti. Tir-i Danende’nin kanıyla yazılmış olan sayfalar hakkında daha fazla malumat elde etmek istiyordu.</p>

  <p class="normal">Muntazar hâlâ Asfar’ın cevabını bekliyordu. Mahlûk ise onu iyice meraklandırmak için olsa gerek bir türlü cevap vermeye yanaşmıyordu. Sonunda “Doğru düşünmüşsün,” dedi, “Esrarname’yi sana verirsem onu elinden kaçırırsın. Hem de bu sefer ilk defasında olduğu gibi tek parçasını değil, tamamını birden çaldırırsın. Bu kız seni ikinci kez aldatırsa ne hale düşersin? Yazık olur sana...”</p>

  <p class="normal">Demek Nagehan, Esrarname’yi ilk kez çağırdığında Muntazar’ın elinden almıştı. Asfar ise iğrenç bir kahkaha atıp konuşmaya devam etti: “Ama üzülme, bunun bir çaresi var. Hadi, düşün bakalım, bulabilecek misin...” Asfar basbayağı alay ediyordu Muntazar’la. Muntazar ise bu duruma alışmış gibi görünüyordu. Elini küçücük çenesine götürüp düşünmeye koyuldu. Fakat cevabı bulamadı. Asfar yardım etmeye karar vermiş olmalıydı ki, “Yorma akılcağızını, o bize lazım. Dur da anlatayım...” dedi. Fakat Nagehan da Muntazar gibi Asfar’ın aslında yardım etmek değil, karşısındakini tahkir etmek için böyle dediğini anlamıştı.</p>

  <p class="normal">“Şimdi,” dedi, “Nagehan denen insan evladı Tir-i Danende’nin soyundan değil mi? Bu da, ne yaparsak yapalım Esrarname’nin, sahibi bildiği kişiye gideceği manasına gelmiyor mu? Evet... Nasıl düşünemiyorsun anlamıyorum. Yapacağımız iş çok bariz: Nagehan’ı öldüreceğiz, o kadar...”</p>

  <p class="normal">Öldürecekler miydi? Çok beklerlerdi. Nagehan az önce duyduklarının da tesiriyle aşka gelmiş, kendisini yenilmez hissetmeye başlamıştı. Muntazar, “nasıl öldüreceğiz, ne yapacağız,” gibi sorular soradursun Nagehan onları dinlemek yerine kendi kendine düşünmeye başlamıştı. Demek Esrarname kendisini sahibi bellemişti. Tir-i Danende’nin soyundan geldiği lafı hoşuna gitmemiş olsa da yine de pek bir şey hissettirmemişti. Soyunda sopunda ne tür büyücüler olursa olsun kendisi yine kendisiydi. Şimdi Esrarname’yi nasıl bulacağını düşünmeliydi. O kadar uğraşıp da çağıramadığına göre demek ki maddi âlemde bir yerlerde değildi. Zaten az sonra Muntazar “Onu bir kez daha görsem, bir getiriversen, hemen alacak değil ya,” deyince Esrarname’nin Asfar’da olduğunu anladı. Kitabı kendisinden muhafaza etmek için sağlam tedbirler almışlardı.</p>

  <p class="normal">Demek ki hedefine hemen ulaşamayacaktı. Biraz daha beklemesi gerekiyordu ama şimdi daha ciddi bir meselesi vardı; iksir olmadan viraneden çıkması pek de kolay olmayacaktı. Ne kadar hızlı olursa olsun Ali Cengiz gibi, Muntazar da sürat kabiliyetine sahip olduğundan -yahut olması gerektiğinden- mutlaka görünecekti. Elini kolunu sallayarak çıkamazdı ya... Burada kısılıp kalmıştı. Masanın altından bir o tarafa bir bu tarafa koşturup cirit atan fareler de pek sevimsizdi.</p>

  <p class="ortayazi">***</p>

  <p class="normal">Asfar, Muntazar’ı Esrarname’nin sırlarını daha fazla vakit kaybetmeden çözmesi için biraz daha sıkıştırıp gitti. Nagehan da oturup çalışmak üzere sahte Esrarname’nin başına geçen Muntazar’ın dizlerinin dibinde, masanın altında büzülmüş vaziyette kalakaldı. Vakit geceyarısını çoktan geçmiş olmalıydı. Muntazar çalışıyor, Ali Cengiz bilmem kaçıncı rüyasını görüyordu. Adamın da uyumasını beklemek akılsızlık olacaktı. Artık harekete geçmek gerekiyordu. Nagehan, masanın altında iki büklüm vaziyette bir müddettir düşündüğü fikri artık gerçekleştirecekti. Başarabileceğinden emin değildi ama denemesi gerekiyordu. Zaten başka çaresi de yoktu.</p>

  <p class="normal">Önce avucunda küçük bir alev yaktı. Sonra alevi biraz daha büyüttü ve elini masayı kaplayan paçavra örtünün altından birazcık uzatıp hedefini gözledi ve nesneleri kendine çağırabildiği gibi onları kendinden uzaklaştırabileceğine tam itimat ederek artık tüm avucunu kaplayan alev topunu Ali Cengiz’in üzerinde yatmakta olduğu samanlara doğru fırlattı.</p>

  <p class="normal">Başarmıştı... Muntazar önce fark etmedi ama alevler çabucak yayılıverince hemen oturduğu yerden fırladı ve Ali Cengiz’e koştu. Uyurken bir anda kolundan çekilip yana fırlatılan çocuk neye uğradığını şaşırmıştı. Muntazar’sa sırtından çıkardığı cübbesini etrafı saran alevlere vurarak söndürmeye çalışıyordu. Tam sırasıydı. Nagehan masanın altından çıktığı gibi kendisini dışarıya attı ve arkasına bile bakmadan viraneden uzaklaştı. Biraz bekledi ve arkasından gelen olmadığına iyice emin oldu. Demek ki görmemişlerdi. Bu fikri iyi akıl etmişti doğrusu.</p>

  <p class="normal">Fakat şimdi başka bir mesele vardı, o da konağa girmek... Eskisi gibi odasına girmek için penceresini kullanamıyordu ve yanında hiç iksir yoktu. Geceyarısı konağın kapılarına kilit vurulduğundan sokakta kalmıştı. Onu sessizce içeri alıp sırrını paylaşacak iki kişi vardı. Biri Kemal’di ama onu çağırması imkânsızdı, çünkü Kemal’in odası konağın üçüncü katındaydı. Diğeri ise Gülçehre Dadı’ydı; onun da odası mutfağın içinden geçilen kısımda, yani birinci kattaydı. Mutfakta çalışan diğer kızlarla birlikte kalıyordu burada. Diğer kızlar koğuş misali tek odayı paylaşıyordu ama Gülçehre Dadı’nın hususi odası vardı. Bu sebeple onun penceresinden konağa girmekten daha iyi bir fikir olamazdı.</p>

  <p class="normal">Nagehan, konağın arka tarafına dolanıp Gülçehre Dadı’nın penceresine sokuldu ve parmağının ucuyla hafifçe vurarak beklemeye başladı. Gülçehre Dadı’nın uykusunun ağır olduğunu biliyordu ama daha fazla ses çıkartamazdı. İçeriden ses gelmeyince pencereye biraz daha sertçe vurdu ve odanın aydınlanmasından dadısının uyanıp bir kandil yaktığını anladı. Pencereye üçüncü kez vurduğunda perde açıldı ve Gülçehre Dadı’nın uyku mahmuru suratı göründü. Fakat az sonra dışarıda Nagehan’ı gören kadının suratında uykudan eser kalmamıştı.</p>

  <p class="normal">Hemen pencereyi açtığı gibi kolundan çekiştirerek Nagehan’ı içeriye aldı. Nagehan durumu izah edebilecek bir şeyler uydurmak için ağzını açtığında işaret parmağını dudaklarına götürüp sus işareti yaptı ve kızı susturdu. Gözlerinden ateş fışkırıyordu. “Sen bana dua et küçük edepsiz. Şu Gülçehre’nin zehir gibi aklı olmasa yanmıştın sen. Öldüm bittim meraktan. Neredeydin, söyle bakalım?” Nagehan konakta bir şeylerin cereyan etmiş olduğunu anlayınca “Hiç,” dedi, “dışarıdaydım işte.”</p>

  <p class="normal">“Yaradanın gücüne gitmeyeceğini bilsem, hâşâ seni yanlış yaratmış diyeceğim. Sen kız değil oğlan olmalıymışsın. Gerçi Allah’ın her işinde bir hayır vardır. Maazallah erkek falan olsaydın, senden çekeceğimiz vardı. Kulağını aç da iyi dinle küçük hanım... Akşamüzeri sütkardeşin konağa hâlâ gelmemiş olduğunu görünce seni aramaya çıktı. Bana da seni idare etmem için sıkı sıkı tembihte bulundu. Akşam yemeğinde sordular hasta dedim. Yemekten sonra hamamda dedim, sonra da gitti yattı dedim. Allah bu yalanların günahlarını sana yazsın. Kemal seni bulamayıp da geri dönünce iyice endişelendik ama yine de belli etmedik. Vallahi baban bir duysa kırar ikimizin de kemiklerini. Şimdi anlat bakalım, nerelerdeydin?”</p>

  <p class="normal">Nagehan ne diyeceğini bilemiyordu. Eğer tatmin edici bir cevap bulamazsa dadısının meşhur çimdiklerine yine maruz kalması işten bile değildi. Düşünüp taşındı ve “İbrahim Ethem Bey’in yanındaydım.” deyiverdi. Dadısı hop diye dikilmişti. “Vay başımıza gelen... Kız, aşüfte mi oldun sen?” dedi elini ağzına götürüp. Şimdi onu biraz sakinleştirmek gerekiyordu. Nagehan masumiyetini takınıp, “Yok dadıcığım, vallahi bir şey yapmadık. Biz çok muhabbet besliyoruz birbirimize. Konuşurken vakit geçip gidiyor. Bir cahillik ettim. Kimselere deme olur mu?”</p>

  <p class="normal">“Vay vay vay...” dedi Gülçehre Dadı bu sefer mühim bir inkişaf yakalamış gibi. “Demek sizinki danışıklı dövüştü. Biz de sandık, görmeden etmeden istedi adam seni.” Nagehan utanmış gibi yapıp başını eğince dadısı yumuşadı. “İyi, tamam...” dedi. “Yalnız bir daha duymayayım nikâhsız yanına girdiğini, babandan evvel ben kırarım bacaklarını.” Nagehan dadısına sarılınca kadın “Git Kemal’e de bir görün de öyle yat. Pek merak etti seni.” dedi.</p>

  <p class="normal">Ucuz atlatmıştı doğrusu. Üçüncü katın sahanlığına çıkınca durup etrafı dinledi ve sessizlikten emin olunca rahatlayıp parmaklarının ucuna basa basa Kemal’in odasına doğru yöneldi. Fakat tam o esnada annesiyle babasının odasının kapısı aniden açılıverdi. Babası kapıda dikiliyordu. Nagehan bozuntuya vermeyip odasına gidiyormuş gibi yapınca babası sahanlığa çıktı ve sertçe Kemal’in odasının kapısını çaldı. Az sonra Kemal de kapıda göründü ve Ali Paşa işaret parmağıyla Nagehan’a odasını gösterdi. “Konuşacağız,” dedi ve ekledi: “güzel bir bahanen olsa iyi olur, yoksa elimden bir kaza çıkacak.”</p>

  <p class="normal">Ali Paşa, Nagehan ve Kemal’i yan yana oturtmuş, kendisi ise dikilmeyi tercih etmişti. İnsanlara yukarıdan bakınca daha fazla ezileceklerini iyi biliyordu. O güne kadar ne kızına, ne de yeğenine vurmak şöyle dursun, elini dahi kaldırmamış olan adamın bakışları ise niyetini bozduğuna delalet ediyordu. Fakat adam ne elini kaldırdı, ne de bağırdı. Doğrusu böylesi daha çok korkutuyordu Nagehan’ı.</p>

  <p class="normal">Sonunda Ali Paşa Nagehan’a dönüp “Anlat bakalım.” dedi. Nagehan bir şeyden haberi yokmuş gibi yapıp, “neyi anlatayım babacığım” dese babasına büyük saygısızlık etmiş olacaktı. Adam Nagehan’ın o saate kadar dışarıda olduğunu basbayağı biliyordu ve izahat bekliyordu. Pekiyi Kemal’in ne işi vardı? Eğer babası Kemal’in ağzından bir şeyler almışsa yalan söylemeye çalışmak, daha da beter rezil olmaktan ve babasının cinlerini tepesine çıkarmaktan başka bir işe yaramazdı. Gerçeği söylemeli miydi? Ya yüreğine inerse ne olurdu? Ya da babasının bir şeyden haberi yoksa, o zaman boşu boşuna sırrını ifşa ettiğiyle kalmış olmaz mıydı? En iyisi lafı biraz dolandırmaktı.</p>

  <p class="normal">“Kemal’in bir suçu yok babacığım.” dedi ve Kemal’e baktı. Genç adam başını önüne eğmiş olduğundan yüzünü göremiyor, neler olduğu hakkında bir fikir yürütemiyordu. En iyisi suya sabuna dokunmadan konuşmaya devam etmekti. “İsterseniz baş başa konuşabiliriz. Dediğim gibi Kemal’in bir suçu yok. Dışarıya çıkacağımdan haberdar değildi.”</p>

  <p class="normal">“Hayır,” dedi Ali Paşa, “Kemal’in de burada olması gerekiyor. Zaten asıl mesele bu saate kadar dışarıda olman değil.” Kemal artık önüne bakmıyordu. Yüzündeki ifade ise tarif edilemezdi. Suçluluk duyuyor, utanıyor gibiydi. “Her şeyi anlattım,” demeden evvel Nagehan, Kemal’in kendisine ihanet edip sırrını ifşa etmiş olduğunu anlamıştı bile. Demek babası her şeyi biliyordu.</p>

  <p class="normal">“Size söylesem ne derdiniz?” dedi Nagehan. “Benim için endişeleneceğinizi bile bile size gerçeği anlatamazdım.” “Anlatabilirdin.” dedi Ali Paşa Nagehan’ın tam karşısındaki sedire otururken, “Seni böyle yetiştirmemiştim ben... Sukutuhayale uğradım. Benim kızım benden en büyük sırrını saklıyor, olacak iş değil. Fakat bana endişeleneceğim için anlatmadığın yalanını söyleme. Sen de çok iyi biliyorsun ki anlatsan sana asla müsaade etmezdim. İşte asıl sebep buydu.”</p>

  <p class="normal">Ali Paşa başka hiçbir şey söylemeden odadan çıktı. Nagehan bağıra bağıra ağlamak, babasının ayağına kapanıp özür dilemek istiyordu. Fakat artık ne faydası vardı? Babasının sözleri çok ağır gelmişti. Dövse bu kadar canı acımazdı. Bir de Kemal vardı. Nasıl ihanet etmişti kendisine? Zaten Esrarname’yi istememiş miydi kaç defa? Kabiliyetlere sahip olmak için ne kadar büyük bir arzu duyduğunu açıkça söylememiş miydi? Demek ki kıskanıyordu kendisini. İhtirasının akıttığı zehir, sonunda yüreğine galip gelmişti.</p>

  <p class="normal">“Ben de seni sırdaşım bellemiştim. Yazıklar olsun sana! Bir de sütkardeşim olacaksın!” diye bağırdı Nagehan. Çenesi titriyor, ağlamamak için dişlerini sıkıyordu. Kemal konuşmak için ağzını açtığında elini kaldırıp onu susturdu. Sütkardeşinin makul bir izahati olabileceği gerçeğini düşünmek bile istemiyordu. Duyduğu öfkeyi azaltabilecek en ufak bir söz dahi duymamak için sertçe kapıyı işaret etti ve Kemal’e çıkmasını söyledi.</p>

  <p class="normal">Kemal de konuşmak için üstelememişti. Sadece çıkarken arkasına dönmeden “Başka çarem yoktu,” dedi, “anlatmasam baban seni öldürtecekti.”</p>
</body>
</html>
