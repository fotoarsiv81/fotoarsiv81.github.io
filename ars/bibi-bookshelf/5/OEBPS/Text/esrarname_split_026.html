<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_21">YİRMİ BİRİNCİ BÖLÜM</h1>

  <p class="sagnormal"><span class="ideitalik">“İşte yağmur yağarken yeryüzüne inen şimşeklerin oğlu,<br class="chapter" />
  Yazdırdı insanoğluna bir muska ve böylece yalnızlıktan kurtuldu.”</span></p>

  <p class="sagnormal">Yağmur ve Ferzat’ın Muskası,<br class="chapter" />
  Esrarname, LVI. Bab, 6. Mesel</p>

  <p class="normal">Nagehan sabah erkenden İbrahim Ethem Bey’in sesiyle uyanmıştı. Önce rüya gördüğünü sandı ama gözlerini açıp yatağında oturduğunda da cennetten süzülüp gelen bir nağmeyi andıran o billur sesi duymaya devam etti. Yüreğinin sahibi gerçekten de konaklarına teşrif etmişti.</p>

  <p class="normal">Çabucak toparlanıp üzerini giyindi ve odasından çıkmadan evvel duyduğu sesin hayal olmadığından emin olmak için pencereden başını uzatıp aşağıya baktı. Konağın kapısında bekleyen iki atlı kira arabası, evlerinde bir misafir olduğunu teyit ediyordu.</p>

  <p class="normal">Germiyan konaklarında yabancı kadınlarla erkekler, birbirlerini -konağın girişinde bulunan taşlık sayılmazsa- ancak harem ile selamlık arasında kalan mabeyinde görürlerdi. Harem ve selamlık neredeyse müstakil daireler olduğundan, gelen misafirler yahut konak ahalisi kendi kısımlarında rahatça dolaşabilirlerdi. Lakin Nagehan o sabah rahatça dolaşmak değil, misafire görünmek istiyordu. Bu yüzden, bile bile selamlığa gitti ve babasıyla misafirine görünmek için elinden geleni yaptı.</p>

  <p class="normal">İbrahim Ethem Bey ve Ali Paşa, konağın merdivenlerini ağır ağır ve hoşbeş ederek çıkarken Nagehan çabucak selamlığa geçivermişti. Beyler, misafirlerin ağırlandığı çinili sofaya girince de şaşırmış gibi yapıp toparlanmıştı.</p>

  <p class="normal">Nagehan güya kitap okuyordu. Başını eğip özür dileyerek çıkarken kaş altından İbrahim Ethem Bey’e bakmış ve sabahın o erken saatinde sahneye koyduğu temsilin semeresini sıcacık bir tebessüm olarak almıştı. Tebessümün dahası da vardı. Nagehan kapıdan çıkarken arkasından fısıltıyla, “Nagehan Hanımefendi, ziyaretimin asıl sebebi size güzel haberler vermektir. En kısa zamanda bir yolunu bulup külliyeye geliniz.” demişti İbrahim Ethem Bey ağzını eliyle perdeleyerek... Öyle sessiz fısıldamıştı ki, hemen yanı başındaki sedire oturmak için misafirinin oturmasını bekleyen Ali Paşa bile hiçbir şey duymamıştı.</p>

  <p class="normal">Dünyalar Nagehan’ın olmuştu. Öğle olmadan nasıl bir bahane bulup da dışarıya çıkacağını bile düşünmüyordu. Hem o gün konağa Terzi Eleni Hanım gelecekti. Konaktaki bir kaynana, iki gelin ve bir genç kızın yanı sıra Gülçehre Dadı ve mutfak hizmetlisi üç genç kızın da beden ölçülerini alarak kışlık kıyafetlerin dikimine girişecekti. Nagehan o gün konakta bulunmazsa, Eleni Hanım gibi meşhur bir terzinin elinden çıkmış kıyafetlerden mahrum kalacaktı.</p>

  <p class="normal">Koskoca Germiyan’da elbette başka terziler de vardı ama hiçbiri Eleni gibi maharetli değildi. Mesela Safiye Hanım vardı. Bir günde üç kadını giydirmesiyle meşhurdu ama Nagehan, bir günde giydirilen o üç kadının hiç de bahtiyar olmadıklarını bilirdi. Bu yüzden Germiyan eşraf-ı a’yanının hanımlarının en fazla rağbet ettiği, haliyle aldığı siparişleri, geceleri bile dikiş dikerek ancak yetiştirebilen Eleni Hanım ayağına kadar gelmişken bu fırsatı asla kaçırmazdı. Tabii o gün başkaydı. Bir sene boyunca aynı elbiselerini giymek zorunda kalsa bile fark etmezdi. Yüreğinin sahibi çağırdığına göre muhakkak külliyeye gitmeliydi. Fakat önce iyi bir bahane bulmalıydı.</p>

  <p class="normal">Genelde Germiyanlı genç kızlar dışarıya çıkmak için fazla sıkıntı çekmezlerdi. Hemen hepsinin ahretliği olduğundan buluşup genç kız meseleleri konuşacaklarını söylemeleri yeterli olurdu. Fakat Nagehan’ın durumu farklıydı. Yaşıtlarıyla pek geçinemediğinden hiç arkadaşı yoktu. Zaten olsa bile şimdiye kadar çoktan evlenmiş olurdu ve Nagehan her halükârda yine yalnız kalırdı.</p>

  <p class="normal">Çabucak kendisine bir arkadaş bulmalıydı. Yaşıtı olup da henüz dünya evine girmemiş olanları düşündü ve çaresizlik içerisinde elinde bir tek Sümüklü Ayşe’nin olduğunu fark etti. Sümüklü Ayşe adı gibi sümüklüydü ama asıl kusuru bu değildi. Nice sümüklü kızlar koca bulmuştu. Zavallı Ayşe birazcık saftı. Koskoca alt dudağını sarkıtıp karşısındakine bön bön baktığından olsa gerek, evde kalmıştı. Nagehan, çocukluk arkadaşı aklına gelince çok sevindi ve annesine geçen gün hamama gittiğinde Sümüklü Ayşe’nin bir pastırma tüccarının tek oğluyla evleneceğini duyduğunu, işin aslının olup olmadığını öğrenmek ve eğer aslı varsa bu muvaffakiyetin sırrını kendisine sormak için arkadaşına gideceği yalanını uydurup evden çıktı.</p>

  <p class="normal">Önce Ayşe’nin yanına uğramalıydı yoksa yalanı ortaya çıkabilirdi. Ayşe’nin koca ninesi, babaannesinin ahretliği olduğundan ve pek sık görüştüklerinden işini sağlama almalıydı. Bu yüzden geçerken Ayşelere uğradı ve laf olsun diye konuşunca kızcağızın kıt aklına pastırma tüccarının oğlunu soktu. Kızın her gelene bu zengin talibini anlatıp kendi rayiç değerini yükselteceği, hakikatte mevcut bulunmadığı kimselerce malum olmayan bir pastırma tüccarının oğlu isteyecekse vardır bir meziyeti diyerek, Germiyanlı bilumum tüccarzadenin kıza talip olacağı ve ertesi sene Sümüklü Ayşe’nin meşhur Keçeciler Sülalesi’ne telli duvaklı gelin gideceği kimin aklına gelirdi ki?</p>

  <p class="normal">Nagehan külliyeye vardığında İbrahim Ethem Bey ve Kemal’i, kendisini beklerken buldu. Odanın ortasına konmuş bir sehpa üzerinde bir testi, beş toprak bardak ve bir parça kâğıt vardı. Nagehan ikisine de ayrı ayrı bakıp “Denediniz mi?” diye sordu. Elbette denemişlerdi ama bir işe yaramamıştı. Esrarname yine Nagehan’ı bekliyordu.</p>

  <p class="normal">Nagehan son sırrı ve vereceği kabiliyeti çok merak etmesine rağmen önce kendi başına gelenleri onlarla paylaşmak istiyordu.</p>

  <p class="normal">Daha önce Nazenin Hanım hakkında pek bir şey anlatmamıştı. Yalnız getirdiği kurabiyeleri, konağa yeni gelen bir kadının pişirdiğini, adının da Nazenin olduğunu söylemişti. Şimdi başına gelenleri duyduklarında çok şaşıracaklardı.</p>

  <p class="normal">İkisi de merakla dinlemişti. Kulaklarına inanamıyorlardı. Demek Cevval ölmemişti. Acaba kendisine muska yazan büyücü gerçekten de Nısfiye’nin sahibi miydi? Öyle olması kuvvetle muhtemeldi çünkü Esved’i arıyordu. Büyücü diye ifade edilenin Asfar olması da muhtemeldi. Mahlûkun, istediği surete büründüğünü iyi biliyorlardı. Bu yüzden edinebilecekleri bir eşkâl tarifi işlerine yaramayabilirdi.</p>

  <p class="normal">Nagehan henüz Nazenin Hanım’ın hakiki hüviyetini açıklamamıştı. Sonunda kadın zannedilenin aslında Hamdi adında bir erkek olduğunu, hatta koskoca bıyığının bulunduğunu ve aslında tellaklıkla geçindiğini anlattı. Bunun üzerine beylerin ikisi de ayağa fırlayıp ırz düşmanını güzelce bir benzetmek için külliyeden çıkmaya yeltenmişti ki Nagehan buna mani oldu: “Ben icap edeni yaptım ve onu konaktan kovdum. Hiç merak etmeyin, bir daha rahatsızlık veremez. Anneme, yengeme, babaanneme ve Gülçehre Dadı’ya da gerçek hüviyetini açıklamadım. Bu yüzden konaktan gidişine pek üzüldüler. Şimdilik onu bir kenara bırakalım da şu bardakların ne işe yaradığını bir anlayalım.”</p>

  <p class="normal">Beyler sakinleşince Nagehan da oturdu ve İbrahim Ethem Bey’i can kulağıyla dinlemeye koyuldu. Sevdiği adamın, kendisinin ırzını korumak için hiddetlenip ayağa fırlaması Nagehan’ın başını döndürmüştü âdeta. Ayran budalası gibi sırıttığı belli olmasın diye yüzünü kapattı ama aklını bardaklara vermek için kendini zorlaması gerekti.</p>

  <p class="normal">Böylelikle İbrahim Ethem Bey, çözdüğü beyitleri anlattı. Son sırrı anlatan beyitlerde tarif edildiği gibi beş bardağa da toprak testiden su dolduruldu, dört bardak odanın şark, garp, cenup ve şimaline yerleştirilip içlerine, doğru kelimelerin yazıldığı kâğıtlar atıldı ve beşinci bardak, Nagehan tarafından doldurulurken bu dört kelime yüksek sesle tekrarlandı. Şimdi yapılması gereken tek şey, dört bardağın ortasında duran Nagehan tarafından beşinci bardaktaki sudan dört yudum içilmesiydi.</p>

  <p class="normal">Önce hiçbir şey olmadı. Fakat birkaç dakika sonra Nagehan ellerinin uyuşmaya başladığını hissetti, ellerine baktı ve bir çığlık koyuverdi. Elleri buz parçaları gibi yarı şeffaftı. Hemen elbisesinin yakasından göğsüne baktı. Tahmini doğruydu: Görünmez oluyordu. Birkaç dakika içerisinde görüntüsü tamamen silindi. Başarmışlardı. Nagehan diğerlerinin ürkmüş bakışları altında odada şöylece bir gezindi ve kendi kendine havada uçuyormuş gibi görünen elbisesinin nasıl göründüğünü öğrenmek için aynaya baktı. Korkunç olduğu söylenebilirdi. Keramet iksirdeydi. Yani Nagehan durup dururken gözlerden kaçamayacaktı ama iksir varsa iş kolaydı ve kabiliyet çok kullanışlı olabilirdi.</p>

  <p class="normal">Sonunda bitmişti. Artık son sayfaya bakmanın tam zamanıydı. Nagehan koynundan Esrarname’yi çıkardı ve son sayfayı açtı. Bütün o yazılar, şekiller ve tuhaf yıldızlar silinmişti. Sayfada, bir daire ve dairenin üzerinde saat dokuz yönünde konuşlanmış simsiyah bir lekeden başka hiçbir şey yoktu.</p>
</body>
</html>
