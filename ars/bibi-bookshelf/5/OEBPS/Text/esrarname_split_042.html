<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_37">OTUZ YEDİNCİ BÖLÜM</h1>

  <p class="normal">Nagehan evlerden birinin damında, az evvel koynuna soktuğu Esrarname’nin mevcudiyetine alışmaya çalışıyordu. Başarmıştı. Babasının harikulade fikriyle ona yeniden sahip olmuştu. Kendisi de iyi iş çıkarmıştı doğrusu. Ne yapacağını, nasıl sevineceğini bilemez haldeydi. Yeniden görünür hale gelmeyi beklemeden aşağı indi ve muhtelif mevkilerde bekleşen tayfalara işaret verip viraneden uzaklaştı.</p>

  <p class="normal">Karnındaki ağrı dayanılmazdı. Konağa gidip vakit kaybetmeden abdesthaneye girmezse öleceğini düşünüyordu. Bu yüzden diğerlerini beklemeden çabucak damdan dama atlayarak konağa vardı ve nihayet karnındaki ağrıdan kurtuldu.</p>

  <p class="normal">Dadısının küçük saksılarda yetiştirdiği mi’de-nuvâz denen nebatın ağı otuyla benzerliğini bilen pek az kişi vardı. En iyi aktar bile ikisini birbirinden ayıramazdı. En iyi teşhis usulü, yiyip beklemekti. İnsan eğer ölmez de ötürük olursa ancak o zaman yediğinin mi’de-nuvâz olduğunu anlayabilirdi. Dadısı vaktiyle nebatın tohumlarını bulmuş, o günden bu yana nebatı yetiştiregelmişti. Nagehan o vakte kadar pek çok sefer mi’de-nuvâzdan yapılan merhem ile tedavi edilmişti ama nebatı tesirini bile bile ilk kez yemişti. Hâsıl ettiği karın ağrısı neticeye değmişti.</p>

  <p class="normal">Nagehan ağrıdan kurtulup üzerini değiştiğinde, hatta biraz da dinlendiğinde ancak gelebilmişti beyler konağa. Dilenci kılığından kurtulup kendi kıyafetlerini giymeleri de vakit almış olmalıydı.</p>

  <p class="normal">Ali Paşa, başta Gülçehre Dadı olmak üzere konakta çalışan kızlara, ne olursa olsun selamlığa kimseyi almamalarını sıkıca tembihledikten sonra çalışma odasında buluştular. Kimseden çıt çıkmıyordu. Nihayet sessizliği Ali Paşa bozdu ve “Kızım, artık onu imha etme zamanı geldi. Esrarname’yi ne kadar istediğini biliyorum. Fakat nefsine yenilmemelisin. O iblisin kelamı. Şimdi onu bana ver.” dedi. Nagehan hiç teessür duymuyormuş gibi koynuna sakladığı Esrarname’yi çıkardı ve babasına verdi.</p>

  <p class="normal">Ali Paşa şimdi İbrahim Ethem Bey’e dönmüştü. “Evet İbrahim Ethem Bey, sizi dinliyoruz. Ta başından beri onu nasıl imha edebileceğimizi bildiğinizi söylüyordunuz. Bildiklerinizi bizimle de paylaşınız.”</p>

  <p class="normal">“Evet, onu nasıl imha edebileceğimizi biliyorum.” dedi İbrahim Ethem Bey Nagehan’a bakarak. “Doğrusunu isterseniz bunu ilk söylediğimde pek de emin değildim ama şimdi iyice biliyorum: Esrarname imha edilebilir. Hem de hiç şüphesiz ve kolayca...</p>

  <p class="normal">Biliyorsunuz ki bundan evvel de imha edilmeye çalışıldı ve pek çok usul tatbik edildi. Maatteessüf muvaffak olunamadı. Çünkü Esrarname sahibine amadeydi. Tir-i Danende isterse onu imha edebilirdi. Lakin o da çoktan göçtü ve herhalde şimdi cehennem çukurlarında ikamet ediyordur. Demek ki kitabı Tir-i Danende değil, bu zamanda sahibi bellediği kişi imha edecek.</p>

  <p class="normal">Nagehan Hanımefendi, eğer hazırsanız onu alınız ve tüm yüreğinizle artık onu istemediğinizi düşününüz. Gerisi çok kolay... Tek kıvılcım bile onu imha etmeye yetecektir.”</p>

  <p class="normal">Herkes şaşkınlık içerisinde Nagehan’a bakıyordu. Nagehan ise Esrarname’yi almış, gözlerini kapatıp ocağın başına çökmüştü bile. Sonunda gözlerini açtı ve tebessüm etti. Kemal ise hâlâ inanamıyordu. Sütkardeşinin bunu yapacağına hiç ihtimal vermezdi.</p>

  <p class="normal">Küçücük bir alev, Esrarname’nin köşesini yaladı ve orada tutundu. Kendine yiyecek bir şeyler bulmuş aç bir sürfeden farkı yoktu. Çabucak hareketlendi ve kitabın köşesini yutuverdi. Şimdi artık daha kuvvetliydi ateş. Yedikçe büyümüş, daha kısa zamanda daha fazla yiyebilir hale gelmişti. Nihayet Esrarname’nin çoğunu kapladı ve büyük bir aleve dönüştü. O vakit Nagehan kitabı elinden bıraktı ve geri çekilip ocağın içerisinde yanmaya devam eden kitaba baktı. Olmuştu işte. Nihayet Esrarname yeniden doğmamak üzere ölmüştü.</p>

  <p class="normal">Ali Paşa imha edildiğinden emin olmak istermiş gibi eline aldığı maşa ile külleri karıştırdı ve iyice dağılan kitaba baktı. Hiç şüphesiz yok olmuştu. Ocağın başından çekildiğinde gözlerinde beliren ışıltının membaı, hissettiği gurur ve rahatlamaydı.</p>

  <p class="ortayazi">***</p>

  <p class="normal">Ali Paşa’nın fikriyle harekete geçen küçük cemiyet istediğine muvaffak olmuştu. Yine de Nagehan’dan neler olduğunu bir kez daha anlatmasını istediler.</p>

  <p class="normal">“Önceden tespit ettiğimiz şekilde konuşup Muntazar’ı ikna ettim.” diyerek başladı Nagehan anlatmaya. “Sonra ona ne yapacağımızı anlattım ve Muntazar’ın ağı otu zannederek kaynattığı nebatın suyu ile mataramdaki iksiri içerek sandığa girdim. Muntazar, Asfar’ı çağırdı. O anda korkmadığımı söylesem yalan olur. Neyse, uzatmayayım... Muntazar, Asfar’ı ikna edip Esrarname’yi aldı ve sandığa koydu. Ben de o esnada viraneye girer girmez gözüme kestirmiş olduğum nüshayı kabiliyetimi kullanarak çağırdım ve elimde biri hakiki, biri sahte iki Esrarname’yle işe koyuldum.</p>

  <p class="normal">İşe yarayıp yaramayacağından emin değildim ama yine de konuştuğumuz gibi önce onu çağırdım ve zaten ellerimde durduğu için buna kolayca muvaffak oldum. Sonra hakiki Esrarname’nin üzerine mataramdaki iksirden serptim ve sahte Esrarname’yi sandıkta bırakarak kapıya doğru kaçtım. Ne yazık ki kapı kapalıydı. Ya kapıyı açıp çıkacak ve Asfar’la Muntazar’ı teyakkuza geçirecektim ya da bekleyip şansımı zorlayacaktım. Neyse ki şansım yaver gitti ve Ali Cengiz geldi. Ben de açılan kapıdan istifade edip kaçtım. Zaten ziyadesiyle süratli olduğum için bu pek de zor olmadı.</p>

  <p class="normal">Ben çıkmak üzere beklerken Muntazar sandığı ateşe verdi. Felç olmuş vaziyette orada yattığımı düşündüğünden, beni bu sayede öldürmek istedi. Bunu zaten bekliyordum ama yine de ondan bir kez daha nefret ettim. Sonra dışarıya çıkıp biraz uzaklaştım ve Esrarname’yi Muntazar’ın istifade edemeyeceği kadar uzağa götürüp sakladım ve sırf neler olduğunu merak ettiğimden viranenin aralık tahtalarından içeriyi gözetledim. Muntazar tutuşan kaftanını söndürmeye çalışıyordu. Sonra hiç çekinmeden alevleri tuttu ve o anda Esrarname zannettiği nüshaya davrandı ve onu yaktı. O zaman tahmin edememiştim ama şimdi düşününce Muntazar’ın Esrarname vasıtasıyla alevlerden müteessir olmama kabiliyetini almış olduğunu anlayabiliyorum. Alevler onu yakınca elindekinin hakiki Esrarname olmadığını anlamış olmalı.</p>

  <p class="normal">Elindekinin, yani Esrarname zannettiği kitabın yanabildiğini gören Muntazar dehşete düşmüştü. Tabii Asfar da aynı hisler içerisindeydi. Çabucak, alevden elleriyle adamın boynuna sarıldı ve karşı koymayan büyücüyü oracıkta öldürdü. Biliyorum, üzülmeye değmez ama yine de onun için müteessir oldum. Zavallı adam Ali Cengiz’in gözlerinin önünde ruhunu teslim etti. Çocuğun feryatları kulaklarımdan bir türlü silinmiyor.”</p>

  <p class="normal">“Layığını bulmuş.” dedi Ali Paşa. Gözlerinin içi gülüyordu. Dördünün de keyiflerine diyecek yoktu. Birer kahve daha içip Nagehan’ın utançtan kıpkırmızı olmasına aldırmadan düğün gününü tayin ettiler ve ancak kızın, başı önünde müsaade isteyip gitmesinden sonra durumu anlayıp güldüler.</p>

  <p class="normal">Nagehan, beyleri selamlıkta bırakıp odasına çıktı. Sevinçten haykırmamak için kendini zor tutuyordu. Daha fazla dayanamadı ve dolabı açıp Esrarname’yi göğsüne bastırdı. İbrahim Ethem Bey’den başka kimse bilmiyordu Esrarname’nin imha edilmediğini. Az önce ocaklıkta alevlerin arasına karışan, İbrahim Ethem Bey’in çabucak Nagehan’a verip “Aslını saklayıp selamlığa bunu getiriniz.” dediği eksik nüshadan başka bir şey değildi. Bu sayede varlığını sürdüren Esrarname artık yalnızca Nagehan’a aitti.</p>

  <p class="normal">Nagehan onu çözmeye başlamak için can atıyordu. İçerisinde gizlenen ilimlere muvaffak olmak için gözünü dahi kırpmadan çalışacaktı. Bundan sonra hep İbrahim Ethem Bey’le birlikte olacaklarına göre, kitabı çözmek çok daha kolay ve zevkli olacaktı.</p>

  <p class="normal">Yine de yüreğine bir türlü söz geçiremiyor, tek parça halindeyken kapağını ilk kez beraber açmanın İbrahim Ethem Bey’in de hakkı olduğunu bilmesine rağmen kendini tutamıyordu. Nasıl olsa sevdiği adam ona kızmaz, kalbini kırmaya dayanamazdı. Kararını vermişti: Bir kerecik de olsa açıp bir göz atacaktı.</p>

  <p class="normal">Sol elinin ayasına koyup göğüs hizasına kadar kaldırdığı kitaba bakıp derince nefes aldı, fakat kitabın kapağını açmak üzere sağ elini uzatmışken duyduğu bir fısıltı ona mani oldu. İnsanda derinlerden geldiği hissini uyandıran tok bir ses kendisine bir şeyler söylüyordu. Odasında kimse olmadığını bile bile irkilip etrafına bakındı ve yalnız olduğuna emin oldu, bir kendisi bir de Esrarname vardı.</p>

  <p class="normal">Bir kendisi bir de Esrarname... Bu düşünce, vücudunda buz gibi bir ürpertinin dolaşmasına sebep olmuştu. Kulağını kitaba yaklaştırdığında o insanı derinden etkileyen fısıltıyı yeniden duydu: Esrarname, hiçbir insanoğlunun boğazından çıkamayacak türden tuhaf heceleri bir araya getirerek kadim zamanlardan kalkıp gelmiş bir ruh gibi, anlamadığı bir lisanla kendisiyle konuşuyordu.</p>

  <div class="calibre1" id="calibre_pb_43"></div>
</body>
</html>
