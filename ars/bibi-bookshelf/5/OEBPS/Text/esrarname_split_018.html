<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">ON ÜÇÜNCÜ BÖLÜM</h1>

  <p class="sagnormal"><span class="ideitalik">“Aklını kullanıp ne yapacaksın? Akıl her zaman lazım olmaz insana,<br class="chapter" />
  Kapatıp gözünü beni dinle, o vakit kavuşursun arzularına”</span></p>

  <p class="sagnormal">Arzang’ın Gelini, Esrarname, XLVI. Bab, 12. Mesel</p>

  <p class="normal">Muntazar, Hisaraltı lafzıyla müsemma fukara muhitindeki evine sabaha karşı dönmüştü. Ali Cengiz, tek odalı evin bir köşesine kıvrılıp çoktan uyumuştu. Yemek yemek için kullandıkları tahta masanın üzerinde duran helvayla yarısı yenmiş ekmek somununa bakılırsa çocuk uyuyana kadar ağlamamış -hatta belki de Muntazar gider gitmez sızlanmayı bırakmış-, çıkıp dükkândan ekmekle helva almış, yemiş, açıkta bırakılan helvaya hamamböceklerinin hücum edeceğini bilmesine rağmen Muntazar’ın pek geç kalmadan döneceğini düşündüğünden masayı toplamadan gidip yatmıştı.</p>

  <p class="normal">Şansına helva hamamböceklerinin dikkatini çekmemişti. Pek de taze görünüyordu doğrusu. Acıkmasına ve helvanın en sevdiği dünya nimetlerinden olmasına rağmen bir lokmacık dahi yemek aklının ucundan geçmemişti Muntazar’ın. Sabaha kadar Germiyan sokaklarında dolanıp başına gelenleri düşünmüştü. Bundan sonra günlerce düşünse de, bir mana verebileceğini zannetmiyordu. Aklında dolaşıp duran sualler cevapları bulunacak türden değildi. Mesela yabancı her şeyi biliyordu ama kalan üç kısmın sadece ikisinin çözümünde yardımcı olabileceğini söylemişti. Üçüncüyü çözemeden Esrarname’nin kendisinden alındığını söylemişti. Demek ki bir zamanlar ona sahip olmuştu. Fakat Muntazar’dan ne zaman alınacağını nasıl biliyordu? Son esrar çözülmeden kitabın gelinip alınması âdetten miydi? Öyle olsa pek acayip olurdu doğrusu. Ama mevzu Esrarname olunca her şey mümkündü.</p>

  <p class="normal">Elbette yalan söylüyor da olabilirdi. Fakat eğer yalan değilse tüm bunlar bir tek şeye işaret ediyordu, o da yabancının son söylediğinin yani onun da Muntazar olduğunun doğruluğunu... Mantık bunu söylüyordu ama akıl reddediyordu. Yabancının suretinin kendisininkiyle aynı oluşu meselesini ise düşünmek dahi istemiyordu. Yoksa kalan aklını da çabucak yitirirdi.</p>

  <p class="normal">Efsunlanmış, cinlenmiş yahut aklını yitirmiş de olabilirdi. Yabancıyı kendi kendine uydurmuş, sonra da inanmıştı. Evet, muhakkak böyle olmalıydı. Fakat Ali Cengiz de kendinden evvel görmüş, tarif etmişti onu ve Muntazar bu tarifin doğru olduğuna kısa bir müddet evvel şahit olmuştu.</p>

  <p class="normal">Pekiyi, her şey gerçek ama birkaç saat evvelki buluşma hayal olamaz mıydı? Rüya da olabilirdi. Acaba buluşmaya gitmeyip uyuyup kalmış, sonra da vazife mesuliyetiyle uyumasına rağmen dışarı çıkıp dolaşmış, dolaşırken de rüya mı görmüştü? İnsan bazen rüya ile gerçeği tefrik edemeyebilirdi. Bu da sakın öyle bir şey olmasındı?</p>

  <p class="normal">Muntazar hangi ihtimale meylederse etsin kendini kandırdığını biliyordu. Muhakkak mantıksız bir nokta oluyor, o zaman da ya uyuduğuna ya aklını kaçırdığına ihtimal verip vaziyeti idrak etmeye çalışıyor; ne yaparsa yapsın, ne düşünürse düşünsün çözemiyordu.</p>

  <p class="normal">Şimdilik yabancının verdiği ipuçlarıyla kalan üç babı çözmeye çalışmalı, yirmi dört gün sonra ne olacağına bakıp yeni kararlar vermeliydi. Ne kadar zor olursa olsun şimdilik aklını bir tek Esrarname’ye vermeliydi. Böyle düşünüp durmakla hiçbir yere varamayacağı kesindi.</p>

  <p class="ortayazi">***</p>

  <p class="normal">Ali Cengiz o kadar derin uyuyordu ki Muntazar onu uyandırmaya bir türlü muvaffak olamamıştı. Çocuk yılların kirini pisliğini sırtından atınca yeğnilmiş, yere serdiği keçe örtüyle içi kuru ot dolu yastığı sultanların döşeklerinden daha rahat belleyip içine kıvrılıvermişti.</p>

  <p class="normal">“İyi,” dedi Muntazar, “uyusun şopar. Kim bilir nasıl eziyet ettiler zavallıya.” Ali Cengiz’in sırtında âdeta yeni bir cilt oluşturan kir tabakasını hatırlayıp akşamdan ıslatmadan arındırılmaya çalışılırken çocuğun çekebileceği eziyetleri düşündü ve uyumaya bıraktı. Zaten onunla bir işi yoktu. Hemen karanlık tahlilhanesine geçip kolları sıvamalıydı. Eve döndüğünden beri Esrarname’yi açıp bakmamak için kendini güç bela tutmuştu. Şimdi kafasını toparlayıp sakinleştiğine göre işe koyulabilirdi.</p>

  <p class="normal">Önce elinde ne kadar cıva ve kükürt olduğuna baktı. Yeterli değilse, Ali Cengiz top atılsa uyanmayacak kadar ağır uyuduğundan kalkıp Kapanaltı’na gitmeli ve biraz almalıydı. Neyse ki bir miktar vardı, heba etmezse işini görürdü. Cam şişelere baktı, temizdi. Ocaktaki küller temizlenecek, ateş harlanacaktı ama Esrarname’deki malum kısım tahlil edilip reçete hazırlanacağı için zaten hemen başlayamayacaktı işe.</p>

  <p class="normal">Tahlilhanedeki gerekli ihzârâtı tamamlayınca Esrarname’nin başına geçti. Beyitleri kelimeler değil de rakamlar âlemi olarak düşününce işler değişivermişti. Yine bu usul ile talim edince Kapanaltı’ndan para ödeyip de aldığı cıvanın neden iş görmediğini de idrak etmişti. Çünkü ihtiyaç olunan cıva yani Utârid öyle saf olmalıydı ki, Zühal’den sırasıyla, Müşterî, Merih ve Zühre temin edilip Utârid’e ulaşılmalı, aynı usul ile Kamer ve en son da Güneş’e varılmalıydı.<sup class="calibre5"><a href="../Text/esrarname_split_056.html#footnote-231-14" id="footnote-231-14-backlink">14</a></sup> Muntazar tahlilhanede bolca kurşun olduğunu düşünüp memnun oldu. Reçetenin hazırlığı biter bitmez kolları sıvadı. Madenleri ehlileştirip arıtmak, insana epey ter döktürürdü.</p>

  <p class="normal">Senelerdir kâh boğazından kısıp biriktirdiği parayla aldığı eski püskü alşimi kitapları ile kâh tahlilhanesinde edindiği çeşit çeşit tecrübeyle sahip olduğu malumat neticesinde zaten alşimide epey ilerlemişti. Bursa’dayken kütüphaneden çaldığı alşimi kitabı ilk talim vasıtası olmuştu. Bunun ardından Balinas Hekim’in Kitâb-ı Sırr el-Hâlika’sını, Câbir ibn Hayyan’ın Zîbak ile Kibrit Nazariyye’sini, Bursalı Ömer Şifaî Dede’nin Mürşîd el-Muhtâr fî İlm el-Esrâr’ını ve daha nice feylesofların kitaplarını yalayıp yutmuştu.</p>

  <p class="normal">Bu sebeple çıkardığı reçetede şaşılacak bir şey yoktu, fakat nispetler ile her metale tatbik edilecek hararetin şiddeti ve süresi gibi püf noktaları öyle ince vaziyette belirlenip izah edilmişti ki, Muntazar mevzuun hassasiyetine hayret etti. Bir de Muntazar’ın evvelce tahmin ettiği bir husus vardı: Esrarname hakikaten de kimya taşı idi. Kitapta bahsedildiğine göre etrafta Esrarname yokken çıkarılan reçete işe yaramıyordu.</p>

  <p class="normal">Hâlâ inanamıyordu. Eğer reçeteyi harfi harfine, rakamı rakamına tatbik ederse pek yakında çil çil altınları mı olacaktı? Bursa’daki o pis handa alşimi çalışırken daldığı hülyalar nihayet gerçekleşecekti. Hatta imal ettiği paraların üzerlerine belki kendi resmini nakşederdi.</p>

  <p class="normal">Hepsi bir tarafa, bu menfaati elde ederken bir taraftan da Esrarname’nin kâmil hale gelip kendini Muntazar’ın ellerine bırakmasını ve diğer yarısını işaret edip belki de ölümsüzlük ilacı olan Eliksir’in sırrını kulağına fısıldamasını sağlamaya bir adım daha yaklaşmış olacaktı. Heyecanını bir türlü dizginleyemiyordu. Hemen başlamalıydı. Çile dolduran dervişler gibi tahlilhaneden belki de günlerce çıkamayacaktı ama netice beklemeye değerdi.</p>

  <p class="normal">Muntazar bir müddettir insan gözünün görebileceğinden çok daha hızlı seyahat edebildiğinden pahalı malzemeler alacağı zaman Kapanaltı’na Ali Cengiz’i göndermek yerine artık kendi gidiyordu ve tam manasıyla ‘el çabukluğu marifet’iyle ceplerini dolduruyordu. Malzemenin bedavaya gelmesine karşın işin tehlikesi de vardı elbette. İfşa olmak istemediğinden ve bu denli hızlı olmak iflahını kesip sonrasında uzunca bir müddet istirahat etmesi gerektiğinden, ucuz malzeme için hâlâ Ali Cengiz’i gönderip çocuğa eski usulle, yani parayla alışveriş ettiriyordu. Bu sebeple işe cıva değil de kurşunla başlanması gerektiğini keşke hız kabiliyetine kavuşmadan evvel öğrenseydim, diye içinden geçirmeden edemedi.</p>

  <p class="normal">Pahalı olduğu için cıva bulamadığı günler çok olmuştu. Kurşun ise çok daha ucuzdu. Üstelik eski usulde -yani yarı kıymetli bir maden elde edebilmek için kullandığı usulde- madenlerin yanı sıra mezarlıklarda dolaşmasını icap ettirecek başka nahoş şeylere de ihtiyaç duyuyordu. Artık bunları düşünmesine gerek kalmamıştı. Ne gece yarıları mezarlıklarda dolaşması, ne de malzemeye para vermesi gerekecekti bundan sonra.</p>

  <p class="normal">Hayatı boyunca çalışmak zorunda olmayıp ekmek elden su gölden yaşayan insanların çile nedir bilmediklerinden kemale eremedikleri ve asla tam manasıyla ‘insan’ olamadıkları gibi, madenler de ana rahimlerinden yani topraktan, kemale eremeden çıkabiliyorlardı. Kendi kendine arınan ve kemale eren madenler zaten altın oluyordu. Olmayanlar ise çektikleri cefa yani arz tarafından kendilerine tatbik edilen buhran nispetinde altına yaklaşıyordu. Bu manada düşünüldüğünde en hovarda, en afacan maden kurşundu. Bir madde, kurşun olabilmişse tohumun özünde koca bir ağacı bulundurduğu gibi, o da özünde altın maddesini bulunduruyor demekti. Ateşle cefa vermek, cefaya tahammül edemeyen kirlerinden arındırarak onu yavaş yavaş terbiye etmek gerekiyordu. İşte bu terbiye alşimiydi.</p>

  <p class="normal">Alşimide lüzum eden sabır, üstadı da kemale erdirirdi. Maden ile bir olan, özünde karışan üstat, altını elinde tuttuğunda aslında kendini de arındırmış olurdu. Muntazar da bu yola baş koymuştu. Kurşunu reçeteye göre eritmeye koyulduğunda sabrının da bir cenderede sıkıştırılmaya başladığını iyi biliyordu.</p>
</body>
</html>
