<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15">ON BEŞİNCİ BÖLÜM</h1>

  <p class="normal">Kapan Çayı boyunda, Balıklı Hamamı’nın kubbeli cenahına nazır, şimal cepheli üç katlı koca Sarı Konak, Yemenli bir ipek tüccarı tarafından satın alınmıştı. Konağın çift kanatlı, pirinç mandalları altın gibi parlayan pencereleri, hamamın Koca Çınar tarafındaki sokakta kırk yıldır ayakta duran Camgöz Hilmi Efendi’nin Kıraathanesi’nden pek rahat müşahede edilebildiğinden meraklı ahali kıraathaneyi dolduruyor, Camgöz’ü ziyadesiyle memnun ediyordu. Satılan kahvenin, tüttürülen nargile ve kiraz ağacından yapılmış tütün çubuklarının haddi hesabı yoktu. Camgöz, lüzum eden parayı şimdiden devşirdiğinden nihayet zevcesini mukaddes topraklara götürebilecek, Arafat’ta Âdem’le Havva’nın buluştuğu yerde el ele tutuşup manevi huzura erişebileceklerdi.</p>

  <p class="normal">Sarı Konak gösterişli olduğu kadar kem talihiyle de meşhur olduğundan, satın alanın hangi servet ve cesaret sahibi zat olduğu pek merak ediliyordu. Vaktiyle Divan-ı Hümayun’da vazife eyleyip tekaüd eden bir paşa tarafından zevcesi, oğulları, gelinleri ve torunlarıyla sükûnet içerisinde yaşayıp gitmek maksadıyla, Germiyanlı Evliya Çelebi’nin torununa ait “Germiyan’da yaşayan yaşlanmaz” lafzına binaen yaptırılan konak, hane ahalisinin cümleten veremden toprağın altına girmeleriyle kısacık zamanda sahipsiz kalıvermişti. Mirasa konan edepsiz yeğen ise parasını kumarda yemek için konağı hemen elden çıkarmak istediyse de maalesef bir alıcı bulamamıştı.</p>

  <p class="normal">Sarı Konak’ı alan tüccarın ne kadar ödediği hakkında pek çok tahmin yürütülüyor, uğultu bakımından arı kovanına dönen kıraathanedeki sükûneti sağlamak isteyen Camgöz’ün “zenginin malı züğürdün çenesini yorarmış” tespitiyle mevzu değişse de laf dönüp dolaşıp yine tüccarın servetine geliyordu.</p>

  <p class="normal">Söylenene göre tüccar yalnızdı. Kendisiyle, kara kuru ama bembeyaz kuşamlı bir oğlan çocuğu olan ayakçısından başka kimse kalmıyordu konakta. Adam muhakkak divane olmalıydı. O kadar para döküp on yedi oda, üç büyük sofa, bir ahır, iki bahçe, bir sarnıç, iki kuyu, bir dönme dolaplı yemek salonu ve müstakil bir mutfak müştemilatından müteşekkil bir konağı ayakçısı sayılmazsa yalnızca kendisi için satın almıştı. Hem de hiç korkmadan... Aklı başında hiç kimse, orayı malum şöhretinden dolayı satın almak istemezdi.</p>

  <p class="normal">Eve giren eşyayı on iki hamal bir gün içinde güç bela taşımıştı. İran halıları, Frenk mobilyaları ve şark işi mefruşatının yanı sıra bir de kuyruklu piyano girmişti konağa. Demek ki tüccar zengin olduğu kadar ilim irfan sahibiydi de. Ecnebi musikisine alaka duyan biri muhakkak oralarda tahsil görüp sanat aşkına erişmiş olmalıydı.</p>

  <p class="normal">Tahminler çoktu fakat tüccarın şahsiyeti hakkında en ufak bir malumatı dahi olan yoktu. Hakiki istihbarat elde edilene kadar da bu tahminler artarak devam edeceğe benziyordu. Camgöz’ün duası da buydu. Tüccar biraz daha dedikodu konusu olur da kıraathane dolup taşarsa, Allah’ın izniyle, seneye umre yolu bile gözükebilirdi.</p>

  <p class="ortayazi">***</p>

  <p class="normal">Kendi konaklarının hemen üst sokağında bulunan Sarı Konak’ın satın alındığını Ali Paşa da duymuştu. Epeydir boş duran konağı kimin satın aldığını o da merak etmiş, kimselere belli etmese de ‘hayırlı olsun’ bahanesiyle Sarı Konak’a bir uğramıştı. Tüccarı soranlara ise “Senin benim gibi adam işte. Gulyabani olacak değil ya.” cevabını veriyordu.</p>

  <p class="normal">Nagehan hiç sevmezdi böyle dedikoduları, merak da etmezdi. Hane ahalisinden Sarı Konak’ın sahibine dair sorular sormayan da bir tek o olmuştu. Zaten aklı fikri Esrarname’deydi Nagehan’ın, böyle yevmî meselelerle kafasını meşgul edemezdi.</p>

  <p class="normal">O sabah da yine Esrarname’yi düşünüyordu ki kapının tokmağının tiz sesini duydu. Gelen bir kadındı. Annesi, yengesi, Gülçehre Dadı ve babaannesi şüpheli bir şekilde dışarı çıkmışlardı. Mutlaka bir şeyler karıştırıyorlardı ama onları sonra düşünecekti.</p>

  <p class="normal">Bu sebeple misafiri karşılamak vazifesi, kapıya çıkmayı pek sevmeyen soğuk nevale Nagehan’a düşmüştü. Üstünü giyip aşağıya indiğinde mutfakta çalışan kızların kapıyı çoktan açtıklarını gördü. Kızlar dehşete düştüklerinden olsa gerek, Nagehan’a seslenmeyi akıl edememişlerdi.</p>

  <p class="normal">Geleni görüp de nutku tutulmayan olamazdı. Siyah bir çarşafa sarınmış bir kadın, heyula gibi kapıda dikiliyordu. Mübarek, açık kapıdan içeri giren aydınlığa bile mani oluyordu. Mümkün olamazdı. Bu cüssede bir kadın... Olacak şey değildi.</p>

  <p class="normal">Nagehan hemen omuzlarına attığı örtüsünü başına sarıp ağzını da başörtüsünün kıyısıyla kapattı. Aklına ilk gelen, konakta kimsenin olmadığı bir vakti kollayan Hüdaverdi’nin çarşafa bürünüp konağa geldiği olmuştu. Nagehan’dan umudu kesip cüssesine yaraşır tosunlukta bir kızla evlendiğinden beri sesi çıkmaz, sokaklarda boy göstermez olmuştu ama yine de belli olmazdı. Erkek milletine dört hatun helal olduğuna göre Nagehan’ı ikinci hanım olarak almak istiyor olabilirdi.</p>

  <p class="normal">“Ne istiyorsun?” diye sordu Nagehan sertçe. Gelenin erkek olduğunu fark ettiğini belirtmek ister gibiydi. Cüsseli kadın -yahut erkek- bir adım daha gelip “Evin büyük hanımıyla görüşecektim ben, küçük hanımefendi.” dedi. Nagehan rahatlamıştı. Gelenin sesi bir erkeğe ait olamayacak kadar ince ve pürüzsüzdü. Hatta hali hazırdaki cüsse görmezden gelinirse billur gibi bir sesti bu.</p>

  <p class="normal">Nagehan, yaptığı edepsizlikten utanıp hemen başını açtı. Zavallı kadın muhakkak daha evvelden yüzlerce defa böyle bir muameleye maruz kalmış olmalıydı. “Büyük hanım, yani babaannem konakta değil. Evin diğer hanımları da dışarıdalar.” Nagehan evde kimsenin olmadığını söylemekle tedbirsizlik ettiğini düşünüp hemen ekledi: “Babam konakta ama...”</p>

  <p class="normal">Hizmetçi kızlar “Ali Paşa geldiler mi? Biz hiç duymadık küçük hanım, yanlışınız olmasın.” deyip işi bozmasalar olmazdı. Nagehan gözlerini patlatıp bakınca kızlar durumu anladılar ama iş işten geçmişti.</p>

  <p class="normal">Cüsseli kadın gözlerini yere devirdi. “Hay Allah,” dedi, “ben de konaktadırlar demiştim. Çok da uzaktan geldim. Müsaade ederseniz burada bekleyeyim.” Nagehan yabancı bile olsa misafiri orada bekletmenin çok ayıp kaçacağını düşünüp kadını yukarıya davet etti. Koskoca Esved, bir kadınla başa çıkardı nasıl olsa...</p>

  <p class="normal">Konağın haremine geçip oturdular. Tüm ısrarlara rağmen kadın, ikram kabul etmiyordu. Nagehan bunun suratın açılmaması için olduğunu tahmin etmişti ki kadın da aynısını söyledi. “Müsaadenizle bir şey içmeyeyim ben. Suratım görülecek gibi değil. Küçükken yandığım için kimselere göstermiyorum yüzümü. Halime alıştım ama insanların nazarlarına bir türlü alışamadım. Beni mazur görün lütfen.” Nagehan bir kez daha utanmıştı kadın hakkında peşin hükümlü davrandığı için.</p>

  <p class="normal">Cüsseli kadın hâlâ ne için geldiğini anlatmamıştı. Dahası, adını bile söylememişti. Nagehan sorunca hacmine hiç de uymayan hanım hanımcık sesiyle adını söyledi. Kadının adı pek talihsiz bir şekilde Nazenin idi...</p>

  <p class="normal">Kadın, konağa ne için geldiğini anlatmaya başladı. “Küçük hanımcığım, bendeniz esas itibariyle konağın büyük hanımefendisinin zat-ı âlilerinden istihdam talep etmeye geldim. Kabiliyetlerimi Ali Paşa gibi büyük bir zatın konağında istifadeye sunmak niyetindeyim. Hatırlı eşraf-ı a’yanın tavsiyesiyle gelmiş bulunmaktayım.”</p>

  <p class="normal">İşte anlaşılmıştı. Kadının derdi paraydı. Nagehan yine de terbiyeli davranıp “Evet...” dedi. Nazenin Hanım devam etti: “Bendeniz aslen Bağdatlıyım. Tahsilimi orada gördüm. Meziyetim tılsımlı yemekler pişirmektir. Farzı muhal tasa içerisindesiniz. Hemen bir tatlıyla derdinize derman olurum. Diyelim ki gelin oldunuz ama gerdeğe girmekten korkuyorsunuz, dermanınız bende... Gerdeğe girdiniz de olmadı, aman anlayın işte... Neyse, beyinize bir cezerye kaynattım mı tamamdır. Çok mühim misafirleriniz gelecek ve siz ikramınızla onları büyülemek istiyorsunuz. Bendeniz saray mutfağından âlâ yemekler hazırlıyorum.”</p>

  <p class="normal">Nagehan, kadından sıkılmaya başlamıştı. Belli etmeden iç geçirdi ama kadın durumu anlamış gibiydi. Çabucak Nagehan’ın alakasını cezbedecek şeyi söyledi: “İmkânsız aşkın dermanı da bende... Kurabiyelerimi ikram ettiğiniz bey, ayaklarınıza kapanmazsa bu işi bırakırım.”</p>

  <p class="normal">Nagehan şimdi ikna olmuştu. İbrahim Ethem Bey’i kendine divane etmek için ne gerekirse yapmaya hazırdı. Hatta bu iş için bir şarlatana itimat etmek gerekse bile mühim değildi. “Tamam,” dedi Nagehan çabucak, “konağa aldım sizi. Büyük Hanım’ı ikna etme işini bana bırakın. Yalnız annem, yengem ve babaannem geldiğinde onlara aşktan meşkten bahsetmeyin.”</p>

  <p class="ortayazi">***</p>

  <p class="normal">Sarı Konak’ı alan kişi Muntazar’dan başkası değildi. Etrafa hesapsızca dağıttığı, üzerinde kendisine benzeyen, patlak gözlü, sivri burunlu bir adamın suretinin nakşedildiği çil çil altın paralarla satın almıştı her şeyi. Soranlara, paralardaki suretin meşhur Yemen Valisi Ziyaeddin El Yemeni’ye ait olduğunu, kendisininse El Yemeni’nin dördüncü kuşaktan torunu oluşu sebebiyle benzerliğin dikkate şayan olduğunu anlatıyordu.</p>

  <p class="normal">Yanındaki ayakçı ise başına gelen talihsiz hamam vakasından sonra su ve Girit sabununun insana ne büyük keyif verebileceğini keşfederek yıkanmayı kendine adet edinen Ali Cengiz’di. Muntazar, onu da emektar mahdumları Habeşi kırması bir ailenin çocuğu olarak tanıtmıştı. Doğrusu Muntazar, Yemenli tüccara benzemese bile, Ali Cengiz kapkara suratıyla tam bir Habeşi gibiydi.</p>

  <p class="normal">Muntazar o vakte kadar özenip de alamadığı ne kadar eşya varsa lüzumlu lüzumsuz demeden konağa doldurmuştu. Kuyruklu piyano da bu eşyalardan biriydi ve lüzumsuz olduğu aşikârdı. Hep özenci olduğundan yine de almıştı işte... Çalışıp alın teriyle kazanılmayınca paranın sağa sola saçılması işten bile değildi.</p>

  <p class="normal">Konak yerleştiriledursun, Muntazar ilk iş olarak tavan arasındaki tek pencereli odayı kendine tahlilhane yapmak niyetiyle tanzim etmeye koyuldu. Kapıdan girince tam karşıda bulunan pencerenin dışında tahta kepenkler bulunduğundan, istendiğinde oda zifiri karanlık olabiliyordu.</p>

  <p class="normal">Karşılıklı iki duvarda bulunan raflar ise kullanılacak malzemenin yerleştirilmesine pek müsaitti. Ayrıca duvarlardaki tam altı adet kandil, içlerine yağ koyulur koyulmaz iş görmeye hazırdı. Burası daha evvelden muhakkak kütüphane yahut çalışma odası olarak kullanılıyor olmalıydı ve tam Muntazar’a göreydi. Koskoca konakta günlerce tıkılıp kalacağı tahlilhanesine bakmaya doyamamıştı.</p>

  <p class="normal">Bir de çekmecelerden birinin dibinde gümüş bir yüzük bulmuştu. Konağın eski sahiplerinden kalan bu tek eşyayı tereddüt etmeden parmağına geçirdi. Yüzüğün üzerine nakşedilmiş, birbirine dolanmış iki yılan tasviri çok tanıdıktı, ama Muntazar bu sureti daha önce nerede gördüğünü çok iyi bilmesine rağmen buna bir mana veremedi.</p>

  <p class="normal">Ne yüzüğün üzerindeki sureti ne de başka şeyleri düşünmeye vakti vardı. Hemen işe koyulması lazımdı. Çözülecek iki sır daha vardı ve tuhaf yabancının Esrarname’nin çalınacağını bildirdiği vakte sadece altı gün kalmıştı. Kendi kendine yabancının her şeyi bilmesinin imkânsız olduğunu söylese de temkini elden bırakmak istemiyordu. Haber verilen vakit geldiğinde Esrarname’yi koynundan bile çıkarmayacaktı.</p>

  <p class="normal">Muntazar, o vakte kadar ne yapıp da Esrarname’nin diğer yarısını ele geçirebileceği üzerine çok kafa yormuştu. Türlü türlü fikirler dolaşmıştı kafasında. Mesela günlerdir yeni satın aldığı konağı baykuşlar misali gözetleyip duran meraklı ahalinin doluştuğu kıraathaneyi ateşe verse Esved muhakkak gelirdi. Lakin onunla nasıl başa çıkacağını bilmeden işe koyulursa kendini ifşa ettiğiyle kalırdı.</p>

  <p class="normal">Bir ara yalandan mazlum olmayı bile aklına koymuştu. Farzı muhal belindeki kesede duran paracıklarına göz diken bir eşkıya yolunu kesse, canına kastetse Muntazar da feryat edip aman dilese Esved gelmez miydi? Elbet bir işi yoksa gelirdi fakat gelse Muntazar ne yapacaktı? Bakalım kendi kudreti yetecek miydi ona? Dimyata pirince giderken elindekinden de olabilirdi. En iyisi şarkî yarıyı sinsice çalmaktı. Bunun için de önce kendi parçasını çözmeli, göstereceği yolu takip etmeliydi.</p>

  <p class="e-parcala"></p>
</body>
</html>
