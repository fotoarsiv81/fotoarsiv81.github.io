<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14">ON DÖRDÜNCÜ BÖLÜM</h1>

  <p class="normal">Birkaç gündür her akşam aynı vakitte külliyenin kapısına varan Nagehan, İbrahim Ethem Bey’le Kemal’i muhakkak hummalı bir çalışma içerisinde buluyordu. Etrafa saçılmış kâğıtlarla belagat kitaplarının oluşturduğu curcuna her gün biraz daha büyüyordu. Son gittiğinde oda artık çıfıt çarşısına dönmüş vaziyetteydi.</p>

  <p class="normal">İbrahim Ethem Bey, İncil ve Tevrat’tan Cahiliye devri şiirlerine kadar her nevi edebî metni dikkatle okuyor, teşbihlerdeki unsurları tetkik edip kelimelerin hangi manada kullanıldığını keşfetmeye çalışıyordu.</p>

  <p class="normal">Âdem ile Havva’nın, Rabblerine karşı gelip günahkâr olduktan sonra ayrı ayrı yeryüzüne gönderildiği yerlerin tam ortasında kalan bu toprakların edebiyatı tam bir düğümdü. Âdem, Cidde’ye gönderilen Havva’sıyla Arafat’ta kavuşup Kâbe’yi inşa etmiş, torunları bu topraklar ve Fars İlleri’nde yerleşip yeryüzüne yayılmıştı. İnsanoğlu binlerce yıl boyunca durmadan değişen lisanlarını yazıya aktardıkça, ortaya çıkan edebiyat da o denli kadim ve derin olmuştu.</p>

  <p class="normal">Aynı manaya tekabül eden onlarca kelime bulunabiliyordu. Önce vasıf bakımından, teşbihte bir kelimeyi izah etmek için kullanılan bir diğer kelime, sonraları teşbih edatı olmaksızın kullanılıyor, daha sonraları ise bu kelime, benzetildiği kelimenin yerini alıveriyordu. Böylelikle kelime iki farklı manayı ifade etmeye başlıyordu. Misal önce “Ay gümüş gibidir” deniyor, sonra “Ay gümüştür” oluyor, en son olarak da Ay kelimesi yerine gümüş kelimesi kullanılmaya başlanıyordu.</p>

  <p class="normal">Esrarname de aksi gibi tam bu dönemlerde yazıldığından üstelik de bir değil tam üç lisan vasıtasıyla vücuda getirildiğinden, Tir-i Danende’nin misal, toprak derken gerçekten de toprağı mı yoksa toprağa benzeyen başka bir şeyi mi kastettiği bilinemiyordu. Neyse ki aralarında İbrahim Ethem Bey gibi bir ilim menbaı vardı da kitabı yavaş yavaş da olsa çözebiliyorlardı. Sebatla çalışırlarsa kotaramayacakları iş değildi.</p>

  <p class="normal">Şimdiden birkaç sırra vakıf olmuşlardı bile. İşe yarayacak yahut Nagehan’a herhangi bir kabiliyet kazandıracak sırlar değildi bunlar. Tek başlarına pek bir manaya işaret etmeseler de İbrahim Ethem Bey, çözülen beyitlerin birer miftah, yani diğer beyitlerdeki gizleri açığa çıkaracak düsturlar olduğunu söylemişti. Demek ki düğümü doğru yerinden tutmuşlardı.</p>

  <p class="normal">Nagehan yıllardır kitabı elinde bulundurduğundan her mısraını neredeyse ezberlemişti. Zaten çözebildiği kadarını çözdüğü için de diğerlerine pek faydası dokunmuyordu. Bu yüzden yalnızca müsvedde kâğıtlara kitabın bir nüshasını çıkarmada faydalı oluyordu. İbrahim Ethem Bey ve Kemal akşamları kitabı bırakıp da eve gitmesini defalarca istemiş olsalar da Nagehan buna kati surette karşı çıkmıştı. Zaten sırrını -her kim olursa olsun- birilerine açtığı için kendini müdafaadan mahrum hissediyordu, bir de onu kimselere veremezdi.</p>

  <p class="normal">İşte günler böylece geçip gidiyordu. Talebeler ve hademe taifesi tatillerini bitirip de geri döndüklerinde işleri biraz daha zorlaşmıştı ama İbrahim Ethem Bey’in talimatları sayesinde bu sıkıntıyı da aşmışlardı. Gündüzleri talebeler varken herhangi birinin Ali Paşa’nın yeğenini tanıması ihtimaline karşı Kemal ortalarda görünmüyordu. Hademelere de külliyenin bazı kısımlarında dolaşmak yasaklanmıştı. Doğrusu bu, hademe taifesinin omuzlarından vazife hamulesinin bir kısmını aldığı için vaziyetten herkes memnundu ve kimse çıkıp da neden diye sormamıştı. Nagehan ise bir gölge kadar sessizdi. Onu kimsenin düşünmesine zaten gerek yoktu.</p>

  <p class="normal">Esrarname üzerinde kafa yormaya başlayalı on sekiz gün olduğunda mühim inkişafât kaydetmişlerdi. Yine Nagehan’dan başkasında işe yaramayan birkaç kabiliyetin sırrını da çözmüşler, kızın boynuna, dadısının nazara karşı yazdırıp zorla taktığından başka iki tane daha muska takmışlardı. Artık Nısfiye’nin bulunması an meselesiydi.</p>

  <p class="normal">Nagehan yine de endişeliydi. Ellerindeki yarının içerisinde bulunan sırların hepsinin çözülmesi bir hayalden ibaretmiş gibi geliyordu. Bu endişesini İbrahim Ethem Bey’e açtığında adam tebessüm etti, “Çözeceğiz efendim, neden çözemeyelim? Kehanete bakılırsa bir şekilde birleşecek bu Esrarname... Lakin biz mi buluruz diğer yarıyı, yoksa diğer yarının sahibi mi bizi bulur, onu bilemem. Bir de yangın meselesi var tabii. Allah vere de eteklerimiz tutuşmaya...” Kemal kendini tutamayıp gülmüştü. Nagehan ise neden bahsedildiğini anlamadığı için öylece bakıyordu. Nihayet İbrahim Ethem Bey, Nagehan’ın anlamadığını fark etti de “Kehanet diyorum efendim, Zervani delisinin saçmaları var ya...” diye izah etti. Fakat Nagehan hâlâ anlamamıştı. Zervani’yi de kehanetlerini de bilmiyordu, “Ne diyorsunuz siz İbrahim Bey? Ben kehanet mehanet bilmiyorum. Ne biliyorsanız bana da anlatın. Vallahi darılıyorum ama...”</p>

  <p class="normal">İbrahim Ethem Bey, Nagehan’ın bu mevzuu hakikaten bilmemesine çok şaşırmıştı. Kehanetin Esved’i işaret ettiği herkesin dilindeydi ama Esved’in bundan haberi yoktu. Acayip işti doğrusu. Sonunda İbrahim Ethem Bey baştan sona anlattı da Nagehan malumat sahibi oldu.</p>

  <p class="normal">“Nereden bileyim ben bunu? Biz hanımlar sizin gibi içtimai meselelere dâhil olmayız ki... Hem nereden duyacağım? Ahbaplarımla kahvehanelerde yahut kıraathanelerde buluşup sohbet etmek gibi bir alışkanlığım yoktur.” dedi Nagehan. Sesinden biraz kırıldığı anlaşılıyordu. Belli ki daha önceden anlatılmış olmasını bekliyordu.</p>

  <p class="normal">Nagehan kırgınlığı bir kenara bırakıp İbrahim Ethem Bey’e kehanet hakkında ne düşündüğünü sordu. İnsanlar, Esved ilk kez ortaya çıktığı zamanlarda bunu bol bol konuşup mevzuu eskitmişlerdi ama duydukları Nagehan için yeniydi ve alakasını cezbetmişti. İbrahim Ethem Bey, elini ‘boşver’ der gibi sallayıp, “Aman, bakmayın siz bu zırvalara. Bizler Allah’a inanan insanlarız. Falmış, kehanetmiş, bunlar hep şeytanın işleri. Kimse bilemez neler olacağını...” dedi. Nagehan yine de ikna olmamıştı. Zırva olsa da çok isabetliydi. Kehanetin yarısı tuttuğuna göre diğer yarısı da tutabilirdi. Yani güneş diye bahsedilenin Esrarname olduğu, zelzeleyle ikiye bölündüğü ve siyah yıldızın ise Esved olduğu gayet barizdi. O halde diğer söylenenler de gerçekleşemez miydi? Öyleyse siyah yıldızın yok oluşundan ve yangından korkmak icap ederdi. İbrahim Ethem Bey’le Kemal inanmadıklarını söyleseler de bal gibi inanıyorlardı. Çünkü Nagehan ikisinin suratında da endişe ifadesi sezmişti.</p>

  <p class="normal">İnansalar da inanmasalar da fark etmezdi. Düşünüp durmanın bir manası yoktu. Lafı değiştirme vazifesi Kemal’e düşmüştü. “Boşver sen şimdi bunları,” dedi Nagehan’a, “ben bugün ne badireler atlattım bir bilsen... Az daha yakalanıyordum amcama. Bugün külliyeye gelesi tutmuş. İbrahim Ethem Bey’e Esrarname ile ilgili bir haber var mı, hakikaten Esved’de mi acaba, diye sormaya.” Nagehan heyecanlanmıştı. “Eee...” dedi. “Yok, merak etme yakalanmadım. Son anda kurtardım paçayı. Yalnız bir müddet dolapta saklanmak zorunda kaldım o kadar...” Nagehan gülmeden edemedi. Bir gösterdiği dolaba baktı, bir de Kemal’e... Küçücük dolapta zavallı iki büklüm durmuş olmalıydı.</p>

  <p class="normal">İbrahim Ethem Bey, lafı devraldı. “Endişe etmeyin Nagehan Hanımefendi. Kendisine, bu işi çözebileceğimizi pek zannetmiyorum, diye yalan söyledim. O da benimle aynı fikirdeydi. İpucu olmazsa çözmemiz mümkün olmaz, değil mi? Babanız epey bir müddettir benden ses çıkmayınca haklı olarak merak edip gelmiş. Hatırlarsanız gizli bir cemiyetin azalarıyız babanızla... Ama yakın zamanda bir daha külliyeye geleceğini zannetmem. Siz müsterih olunuz.”</p>

  <p class="normal">Nagehan’ın yüreği burkulmuştu. Babasını o kadar çok seviyordu ki, ona yalan söylemek, ondan gizli işler çevirmek vicdanını sızlatıyordu. Ama başka çareleri yoktu. Babası öğrense hem çok kızar, hem de Nagehan’ı Esvedlikten men ederdi. Bu sırrı gizlemekten başka yol yoktu.</p>
</body>
</html>
