<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_29">YİRMİ DOKUZUNCU BÖLÜM</h1>

  <p class="normal">İbrahim Ethem Bey talebelerini gönderdikten sonra hazırlanıp çıktı. Niyeti Pirinçhanı’na doğru bir tenezzühte bulunmaktı. Nagehan Hanımefendi, nezaketinden ‘bir görüşelim’ demiş olsa da Tellak Hamdi’den iş çıkmayacağını düşündüğü belliydi. Fakat İbrahim Ethem Bey, ne olursa olsun adamı görmek istiyordu.</p>

  <p class="normal">Tellağın evini esnaftan öğrenip viraneye gitti. Adam evde değildi. Keçiyolundan hallice denebilecek kadar dar sokağın iki yanındaki tek katlı kerpiç evler, yılların yüküyle öne eğilmiş, karşı sıradaki kader arkadaşlarıyla kucaklaşmaya meyletmişlerdi.</p>

  <p class="normal">Sokağın fakirliği evlerin halinden çok, keçeleşmiş dolaşık saçlarıyla, lime lime olmuş entarileri yürek burkan bir görüntü teşkil eden çocuklardan belli oluyordu. İşte böyle bir sokakta peyda olan bir beyzade, haliyle gencinden yaşlısına herkesin alakasını cezbetmişti. Giydiklerinden kokusuna kadar her şeyiyle havassın teki olduğu belli biri Hamdi Efendi gibi bir fukaranın kapısını neden çalıyor olabilirdi ki?</p>

  <p class="normal">Hemen tahminler yürütülmeye başlandı. Biri Hamdi Efendi’nin bu beyefendiye borcu olduğunu, diğeri ise fakir adamın mirasa konduğu haberinin verilmeye gelindiğini söylüyordu. Tahayyülü kudretli bir başkası ise Hamdi Efendi’nin de aslında bir beyzade olduğunu, tebdil-i kıyafet eyleyerek onca zamandır halkın arasında yaşadığını söyleyince iş iyice merak mevzuu oldu ve işin aslını öğrenmeye niyetli biri çıkıp İbrahim Ethem Bey’in yanına geldi.</p>

  <p class="normal">Küçücük sulu gözlerini kırpıştırıp duran adam, İbrahim Ethem Bey’i tepeden tırnağa süzüp “Hamdi Efendi’ye mi baktın beyim?” diye sordu. “Evet,” dedi İbrahim Ethem Bey, doğru yere gelmiş olduğunu öğrenmenin sevinciyle, “kapısını çaldım ama ses eden olmadı. Biliyor musunuz nerelerdedir?” “Biliriz elbet, komşumuz değil mi? Ama söyle bakalım evvela, neden baktın ona?”</p>

  <p class="normal">İbrahim Ethem Bey biraz düşünüp, “Bir şey danışacaktım.” dedi. O arada lafa giren başka bir adam “Miras kalmadı yani...” dedi. Sukutuhayale uğramış gibi bir hali vardı zavallının. “Yok.” dedi İbrahim Ethem Bey. Hamdi Efendi’nin ölüm döşeğinde zengin bir akrabasının var olduğunu düşünmüştü. Konu komşu, mirası dört gözle bekliyor olmasa böyle sormazlardı herhalde. Ahaliyi merakta bırakmamak için izah etmeye koyuldu: “Miras falan kalmadı. Şimdilik yani... Belki ileride kalır. Onu da ben değil, Allah bilir. Ben bir şey sorup gideceğim. Çok mu geç gelir? Öyleyse yarın geleyim ben...”</p>

  <p class="normal">Aslı vardı işte. Demek ki Hamdi Efendi yakında servete konacaktı. Şu virane sokaktan da bir zenginin çıkacağını kim bilebilirdi ki? “Birazdan gelir.” dedi küçük gözlü adam sevincini saklayamayarak. Huysuzluğu, bir avuç kalmış olmasına rağmen inadına inadına dikilmiş saçlarından belli olan yaşlı bir adam da “Amele pazarına gitmişti sabahleyin. İş bulmuş olmalı ki bu vakte kadar dönmedi. Yine de birazdan gelir. Sizin gibi mürekkep yalamış beyzadeler bilmez ama amelelik ağırdır. Yevmî değil, peyderpey yapılır. Anlayacağın az daha beklersen gelir.” dedi.</p>

  <p class="normal">İbrahim Ethem Bey nazikçe “Pekiyi, burada bekleyeyim ben kendisini öyleyse.” deyince ahali birbirine bakıştı. Misafir, burnu havada beylerden değildi anlaşılan. Öyle olunca iş değişti ve hemen hasır bir tabureyle bakır bardakta ayran getirildi, tabure kapının önüne konup ayran ikram edilerek misafir rahat ettirildi.</p>

  <p class="normal">Neyse ki Hamdi Efendi pek geç kalmadan çıkageldi. İbrahim Ethem Bey, sokağa giren enli boylu palabıyıklı adamın Hamdi Efendi olduğunu Nagehan Hanımefendi’nin tarifinden dolayı hemen anladı ve boşalan ayran bardağını sahibine verip ayağa kalktı. Hamdi Efendi kapısının önüne toplanmış kalabalığı merak edip bakınınca komşular çeneleriyle İbrahim Ethem Bey’i gösterdi. Böyle bir bey, kapısına ne diye gelmiş olabilirdi ki?</p>

  <p class="normal">Yıkık dökük evin tahta kapısı âdeta laf olsun diye yerinde duruyordu. Nitekim az sonra Hamdi Efendi tahta kapıyı anahtara ihtiyaç duymadan ayağının ucuyla ittirip açıverince İbrahim Ethem Bey’in bu tespiti teyit edilmiş oldu.</p>

  <p class="normal">Ev, bir köşesinde iki bakır tabak, bir tahta kaşık ve yamuk bir tencerenin bulunduğu mutfak müştemilatının da dâhil olduğu tek odadan müteşekkildi. Hamdi Efendi burada yiyip içiyor, köşedeki leğenle güğüme bakılırsa hamam ihtiyacını burada gideriyor, sac ekmeğinden daha kalın olmayan bir döşekte, yine bu odada uyuyordu. Bu küçücük odaya hayati ihtiyaçların tamamı sığdırılmışken, üzerine oturulacak bir şeyler aramak edepsizlik olurdu. İbrahim Ethem Bey de döşeği yavaşça ittirip hafif nemli toprak zemini kaplayan hasırın üzerine oturdu ve merakla kendisini süzmekte olan adama neden geldiğini izah etmeye koyuldu.</p>

  <p class="normal">“Beni Cevval olduğuna ikna etmen gerekiyor Hamdi Efendi.” dedi hemen. “Nagehan Hanımefendi’ye anlattıklarını biliyorum. Onu ikna edememişsin ama ben ikna olmaya hazırım. Ne de olsa seni evvela Nazenin Hanım olarak tanımadım. Eğer Cevval sensen, bana büyük yardımın dokunacak. O zaman burada yaşamak zorunda kalmayacaksın. Şimdi bildiklerini dosdoğru anlat bakalım. Hiçbir şeyi atlamadan, ta baştan...”</p>

  <p class="normal">Hamdi Efendi utanır gibi olmuştu. Bir müddet önüne baktıktan sonra kafasını kaldırdı. “Beyim,” dedi incecik sesiyle... İbrahim Ethem Bey adamın sesine hazırlıklı olmasa taaccübe düşebilir, kendini tutamayıp gülebilir yahut konuşanın başkası olduğunu zannederek etrafa bakınabilirdi. Ama kendisini hazırlamıştı ve hiçbir aksülamelde bulunmadı. Adam da bundan cesaret almış olacak ki dimdik oturuşunu biraz eğdi ve devam etti: “Ne desen yeridir. Ettim bir edepsizlik. Ama sen olsan ne yapardın? Nasıl görürdün Esved’i? Yolunu kesip ben Cevval’im desem bana inanmazdı ki. Vakıa, hâlâ da inanmış değil ya... Yani ırz düşmanı falan değilim ben. Sadece Cevval’im.”</p>

  <p class="normal">“Eh,” dedi İbrahim Ethem Bey, “Cevval’in de pek namuslu olduğu söylenemez. Ha, güceneyim deme, zira seni tanımıyorum ve anlattıklarının doğru mu yalan mı olduğunu bilmiyorum. Dediğine göre Cevval zor durumda kaldığı için işliyormuş bu kabahatleri. Niyeti garibana eza vermek değilmiş, öyle mi?” “Evet, aynen öyle. Ne kadar dardaydım bilemezsin beyim. Tövbeler olsun, kendimi öldüreyim de kurtulayım canımdan diye düşündüğüm bile oldu. Sonra o büyücü geldi, bana malum teklifi yaptı. Ben de kabul ettim. İşte Cevval böyle peyda oldu.”</p>

  <p class="normal">İbrahim Ethem Bey adamın vereceği cevabı Nagehan Hanımefendi’nin anlattıklarından biliyordu ama gene de “Pekiyi, o sürat kabiliyetini nasıl elde etmiştin?” diye sordu ve adam da tam düşündüğü gibi muska meselesini anlattı. Acaba Esrarname’de tarif edilen muskalardan mıydı bu? Bilmenin hiç imkânı yoktu. Bu yüzden Hamdi Efendi’ye büyücünün eşkâlini sordu. Belki işlerine yarardı.</p>

  <p class="normal">“Adı Muntazar,” dedi Hamdi Efendi. İbrahim Ethem Bey şaşkınlıktan ne diyeceğini şaşırmıştı. Adını bileceğini aklının ucundan dahi geçirmemişti çünkü. Adam devam etti: “Açık mavi ve patlak gözleri sanki cam gibi... İnsanda yılana bakıyormuş hissini uyandırıyor. Küçücük sivri çenesi, geniş alnı var. Dudakları incecik. Durmadan lanet okuyormuş gibi kıpırdayıp, büzülüp duruyor o incecik dudaklar... Esved’den bahsedince farklı bir hal dolanıyor çehresinde. Nefret desem değil, merak desem hiç değil. Olsa olsa ihtiras... Besbelli bir şey istiyor ondan. Sanki kâinatın en mahrem sırrını öğrenecek. Yine de bilmiyorum, bana öyle gelmiş de olabilir.”</p>

  <p class="normal">İbrahim Ethem Bey, artık onun -bir zamanlar- Cevval olduğuna daha fazla inanıyordu. Dahası, Muntazar denen büyücünün Esrarname’nin diğer yarısına sahip olduğuna da... Evet, muhakkak öyle olmalıydı. Her ne kadar Asfar diye bir ateşten yaratılmışın mevcudiyeti aklını karıştırsa da buna inanıyordu. Esved’i yakalatmak istemesinin en makul izahı buydu. Çünkü onun da sürat muskası yazabilmek gibi Esved’le yarışabilecek bir kabiliyeti vardı ama o yine de Esved’i istiyordu. İnsana ancak Esrarname’den bulaşabilecek türden bir tamahkârlığın neticesi olmalıydı bu. Ayrıca Hamdi Efendi’nin yalan söylüyor gibi bir hali de yoktu. Söyledikleri işe yarayabilecek türdendi. Bu yüzden verdiği sözü tutmalıydı.</p>

  <p class="normal">“Ne işten anlarsın?” diye sordu İbrahim Ethem Bey. Hamdi Efendi anlamamış gibi bakınca tekrar etti: “Elinden hangi işler gelir?” Şimdi anlamıştı. Tebessüm edip kendisiyle gurur duyar gibi göğsünü kabarttı: “Ne iş olsa yaparım. Güçlü kuvvetliyim, amelelik yaparım, her nevi yemeği padişahlara layık lezzette pişiririm, mutfakta çalışırım, eh, vaktiyle şed kuşanıp, elimize, belimize, dilimize hâkim olacağımıza dair yemin ettiğimize göre tellaklık mesleğimiz de var. Senin anlayacağın beyim, karnım doysun da ben ne iş olsa yaparım.”</p>

  <p class="normal">İbrahim Ethem Bey’in şimdi gözü tutmuştu Hamdi Efendi’yi. “O halde topla eşyanı da çıkalım.” dedi, “Bundan sonra külliyede ikamet edeceksin.”</p>

  <p class="ortayazi">***</p>

  <p class="normal">İbrahim Ethem Bey ve Hamdi Efendi akşama doğru külliyeye vardıklarında Kemal’i avluda beklerken buldular. Genç adam, iki saate yakın müddet misafir odasında beklediğinden sıkılmış, dışarıya çıkmıştı.</p>

  <p class="normal">İbrahim Ethem Bey’in yanında onun iki misli irilikte bir insan azmanını görünce, gelenin Hamdi Efendi olduğunu hemen anladı. Yumruklarını sıkıp beklemeye koyuldu. Kendince, adamın hüviyetini öğrenene kadar sakin olması gerektiği telkininde bulunduğunu savunsa da adamı tepelemeye kalkışmamasının asıl nedeni onun cüssesiydi. Böyle bir adama diklenmek her babayiğidin harcı olamazdı.</p>

  <p class="normal">“Onu bulmuşsun.” dedi nabız yoklamak için... Bir yandan da adama yan yan bakıyordu. “Evet,” dedi İbrahim Ethem Bey de, “Cevval’i buldum.” Nasıl emin olmuştu? Hamdi Efendi gerçekten de Cevval miydi? Kemal izahat bekliyordu.</p>

  <p class="normal">Misafir odasına geçtiklerinde İbrahim Ethem Bey, çabucak Hamdi Efendi’yle konuştuklarını anlattı. Onun Cevval olduğundan nasıl bu kadar emin olduğunu ve neden yalan söylemediğini düşündüğünü de izah etti. Kemal hâlâ ikna olmamıştı. Sütkardeşinin mahremine kadar sokulan bir adamın hiçbir söylediğine inanılmaması gerektiğini düşünüyordu.</p>

  <p class="normal">Kemal’in inanmadığını gören İbrahim Ethem Bey, daha fazla üstelemedi ve Muntazar’ı anlatmaya koyuldu. Muntazar... Demek adı buydu. Esrarname’nin diğer yarısının muhtemel sahibi Kemal’in alakasını cezbetmişti. Adamın eşkâli tarif edilene kadar cankulağıyla dinledi. Sıra adamın zahiri hususiyetlerine gelince Kemal birden ayağa fırladı ve Hamdi Efendi’ye dönüp, adamın kelimeleri birbirine ekler gibi hiç ara vermeden konuşup konuşmadığını sordu. Hamdi Efendi başını sallayınca “Hemen konağa gidelim!” diye bağırdı. İbrahim Ethem Bey biraz tereddütle ayağa kalkınca Kemal çoktan açıp çıkmak üzere olduğu kapıdan seslendi. “İsraf edecek vaktimiz yok. Eğer Muntazar denen bu büyücü tarif edildiği gibiyse Nagehan’ın başı dertte demektir. Çünkü ben çıkmadan evvel amcamı görmeye gelen adam tastamam böyle görünüyordu.”</p>

  <p class="normal">İbrahim Ethem Bey, Kemal’in son söylediğini duyunca endişeyle atmıştı kendisini avluya. Peşlerinden gelen Hamdi Efendi’ye bakmadan konağa koştular. Kemal yolda, olanları anlattı. Kuşluk vaktinden sonra elinde baklava tepsisiyle bir adam çıkagelmişti konağa. Yanında kapkara bir oğlan çocuğu vardı. Sarı Konak’ın maliki olduğunu, Ali Paşa’nın konağına da iade-i ziyarete geldiğini söylemişti. Kemal, hiç güven telkin etmeyen bu adamın yanında mecburiyetten oturmuştu. İnsanlarla konuşup yeni ahbaplar edinmeye bayılan amcası ise bu ziyaretten pek memnundu. Misafire de ikram edilen cevizli baklavanın lezzetine ise diyecek yoktu.</p>

  <p class="normal">Adamın gözleri fıldır fıldır dönüyordu. İlk kez geldiği bir konağı ne cins bir insan böyle süzerdi ki? İşte Kemal en çok da bu yüzden huylanmıştı adamdan. Pek konuşkan değildi ama yine de konak efradını sormaktan geri durmamıştı. Kemal o zaman şüphelenmemişti ama şimdi Nagehan hakkında bilgi almak istediğini anlayabiliyordu. Neden çıkmıştı ki konaktan sanki? Biraz daha dursa ölür müydü? Kemal kendi kendine kızıp duruyordu. Elinden bir şey gelmeyeceğini bile bile kendini suçluyordu. Aksi gibi yol da bitmek bilmiyordu. Ne kadar koşarlarsa koşsunlar sanki mesafe daha da uzuyordu.</p>

  <p class="normal">Nihayet konağa vardılar. Hâlâ yerli yerindeydi. Etrafında da kimseler yoktu. Kemal rahat bir nefes almıştı. Sanki konağın yanıp kül olacağını düşünüyordu. Belki de yanılmışlardı. Hamdi Efendi’nin tarifinin doğru olduğunu da nereden çıkarmışlardı? Adam yalancının tekiydi işte...</p>

  <p class="normal">İbrahim Ethem Bey’le Kemal apar topar konağa girerlerken Hamdi Efendi’nin “Ben dışarıda bekleyeyim.” dediğini duymadılar bile.</p>

  <p class="normal">Taşlığa girip harem ve selamlığın birbirinden karşılıklı iki koca kapı ile ayrıldığı sahanlığa geldiklerinde birbirlerine baktılar. İçerisinde bulundukları telaşlı hâl, mesnetsiz bir evhamdan başka bir şey olmayabilirdi, ahaliyi ayağa kaldırmanın âlemi yoktu. Kemal, avuçlarını ‘dur bakalım’ der gibi kaldırıp sakinleşmeleri gerektiğini ifade ettikten sonra “Ben Nagehan’ı bulacağım, siz amcamla görüşünüz.” dedi. İbrahim Ethem Bey’in patavatsızlık etmeyeceğini bilmesine rağmen “Aman bir şey belli etmeyin.” diye tembihlemeyi de ihmal etmemişti.</p>

  <p class="normal">Kemal, ahalinin hususi odalarının bulunduğu üst kata çıkarken mutfakta çalışan kızlardan biri sesleri duyup gelmişti. Böylelikle İbrahim Ethem Bey de Ali Paşa’nın çalışma odasına buyur edilmişti.</p>

  <p class="normal">Üst katın sahanlığına çıktığında Nagehan’ı odasının kapısının önünde buldu. Kızın heyecanlı hali âdeta suratından okunuyordu. “İbrahim Ethem Bey mi geldi? Sesini duydum da...” dedi biraz utanarak. Kemal’se onu duymamış gibiydi. Fısıldayarak “Esrarname emniyette mi?” diye sordu. “Evet, elbette... Neden olmasın ki?” dedi Nagehan. Kemal’in sorusuna bir anlam verememişti. Kemal sütkardeşini kolundan tutarak odaya soktu ve kapıyı kapattı. “Bugün konağa gelen adamı gördün mü?” diye sordu. Kız bilmiş bilmiş gülümseyip kafasını salladı. “Hayır görmedim ama Nısfiye’nin onda olduğunu biliyorum.” dedi. Kemal yaşadığı şaşkınlık neticesinde sadece “Nasıl?” diyebilmişti.</p>

  <p class="normal">Nagehan anlatmaya başladı: “Bugün sen konaktan çıktıktan sonra o tuhaf adamla beraber gelen kara çocuk, adamların sohbetlerinden sıkılıp konakta dolaşmaya kalkınca kaybolmuş. Yani baştan böyle söyledi ama sonra kaybolmadığını, aslında beni görmek için odama geldiğini itiraf etti. Neyse, bu çocuk odama giriverdi. Beni görünce pek utandı zavallı ama ben ona daha utanacak yaşta olmadığını, isterse girip benimle oturabileceğini söyledim. Havadan sudan konuşmaya başladık. Laf olsun diye efendisini sordum. Bir dokun bin ah işit derler ya, tam öyle oldu işte. Zavallı bir başladı anlatmaya, sustur susturabilirsen. Efendisi arada bir dövermiş bunu. En çok da ceza verirmiş. Konakta ufacık bir şeye dokunsa üç gün kuru ekmeğe talim edermiş. Velhasıl anlattı da anlattı. İçeriye girmesine izin verdiğime bin pişman olmuşken bana bir şey söyledi. Dedi ki, efendisinde bir kitap varmış. İçinde tılsımlar olduğundan efendisi acayip büyüler yapabiliyormuş. Ama kitap yarımmış. İşte bu yüzden adam kitabın diğer yarısını arayıp duruyormuş. Bu zavallıyı da peşinden sürükleyerek memleket memleket dolaşmış. Nihayet Germiyan’a geldiklerinde efendisi çocuğa ‘Artık dolaşmayacağız Ali Cengiz, bulduk bulacağımızı.’ demiş. Ne kadar şaşırdığımı tahmin edebiliyor musun? Çocuk basbayağı Esrarname’den bahsediyordu. Biraz üstüne gitmeye karar verdim ve ‘Pekiyi ne olacakmış kitabın diğer yarısını bulduğunda?’ diye sordum. Çocuk omuz silkti. Zavallının Esrarname’nin nasıl bir şey olduğundan haberi yok. Bu sefer ‘Kimdeymiş kitabın yarısı?’ diye sordum, yine omzunu silkti. Sonra ne dedi biliyor musun? ‘Onu sana getireceğim...’ Evet, aynen böyle dedi. Kitaptan da, efendisini zalim bir adam yapan tılsımlardan da bıkmış. Kurtulmak istiyormuş. ‘Sana getireyim onu, efendimin nerede sakladığını biliyorum. Benden başka kimse bulamaz. Öyle bir tılsım yaptı ki, aslında kitap bu âlemde değil.’ dedi. ‘Neden bana getireceksin?’ diye sordum. Öyle ya, beni tanımaz, etmez... Pekiyi bana ne dese beğenirsin? ‘Çünkü sen Esved’sin.’ deyivermez mi? Tabii inkâr ettim ama çocuk ikna olmadı. Meğer efendisi bir gece bunu dövüp sokağa salmış. Buralarda dolaşırken Esved’i görmüş ve saklanıp beni izlemiş. Tabii bu pencereden girdiğimi görünce konağa gelir gelmez gördüğünün hangi odanın penceresi olduğunu hesap edip benim odaya gelmiş. Zaten buraya gelmek de çocuğun fikriymiş. Babam Sarı Konak’a gidip bizim konağı tarif ettiğinden beri çocuk iade-i ziyarete gidelim diye efendisinin başının etini yiyip dururmuş. Hatta bunun için bir iki kez falakaya bile çekilmiş.”</p>

  <p class="normal">“Ya efendisine söylediyse!” diye bağırdı Kemal. Nagehan başını salladı. “Söylemedim dedi ama tabii belli olmaz. Yine de bana sorarsan söylememiştir. Çocuğun halini görsen acırdın. Hiç yalan söylüyor gibi değildi.”</p>

  <p class="normal">Kemal, Nagehan’ın nasıl bu kadar rahat olabildiğine şaşırmıştı. Kimliği günden güne daha fazla kişi tarafından biliniyordu. Önce Hamdi Efendi, sonra bu çocuk... Konağa girip çıkarken dikkatli olmazsa Germiyan’da Nagehan’ın Esved olduğunu bilmeyen kalmayacaktı.</p>

  <p class="normal">“Demek sana getirecek Nısfiye’yi...” dedi Kemal inanmadığını aşikâre belli eden bir sesle. Dudağını büküp omuzlarını kıstığına göre Nagehan da pek inanmıyordu anlaşılan. “Pekiyi,” diye devam etti Kemal, “bu çocuğun kitap diye bahsettiğinin Esrarname olduğunu nereden biliyoruz?” Nagehan bu lafın üzerine tereddüt etmişti. Az sonra söyleyeceği şeyi söyleyip söylememekte kararsız gibiydi. “Çünkü çocuktan tarif istedim.” dedi sonunda. “Kitabı bir kere görmüş. Tarifi Esrarname’ye benziyordu ama çocuk pek emin değildi. Ben de bunun üzerine kalkıp dolaptan Esrarname’yi çıkardım ve ‘Bu bir dua kitabıdır. Çok eski bir kitap olduğundan belki senin gördüğün kitaba benziyordur. Söyle bakalım, seninki bu kitap gibi mi görünüyordu?’ dedim. O da ‘Evet çok benziyordu.’ dedi. Şimdi hata ettiğimi düşünüyorum doğrusu. Acaba göstermese miydim?”</p>

  <p class="normal">Kemal endişelenmişti. Belli ki Nagehan’ın hata ettiğini düşünüyordu. Yine de bir şey söylemedi. Yalnızca “Bekleyelim bakalım,” dedi, “çocuk Nısfiye’yi getirirse ne âlâ...”</p>

  <p class="normal">“Pekiyi siz nereden biliyordunuz konağa gelenin Nısfiye’nin sahibi olduğunu?” diye sordu Nagehan. Kemal de sadece “Hamdi Efendi’den.” dedi. “Adamın tarifiyle konağa gelen misafirin eşkâli tutunca telaşlanıp konağa koştuk. Sana bir fenalık yapmasından endişelenmiştik.” Nagehan utanır gibi olmuştu ama başını eğmesinin asıl sebebi İbrahim Ethem Bey’in kendisi için endişe ettiği gerçeğinin verdiği mutlulukla parlayan gözlerini saklamaktı.</p>

  <p class="normal">Kemal, havadisi almıştı ama İbrahim Ethem Bey öğleden önce gelen misafir hakkında pek dikkate şayan bilgiler elde edememişti. Ali Paşa sadece pek de kafa dengi olmayan bir ahbap edindiğini anlatmıştı o kadar... Anlaşılan adam, Esrarname’nin peşine düşüp gelmemişti yahut Esrarname’den hiç haberi olmayan biriydi. Bu da Hamdi Efendi’nin yalan söylemiş olduğu anlamına geliyordu. Tabii Kemal, İbrahim Ethem Bey’e Nagehan’dan öğrendiklerini anlattığında fikri değişecekti.</p>
</body>
</html>
