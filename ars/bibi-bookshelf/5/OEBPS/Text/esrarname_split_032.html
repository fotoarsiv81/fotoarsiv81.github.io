<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_27">YİRMİ YEDİNCİ BÖLÜM</h1>

  <p class="sagnormal"><span class="ideitalik">“Ölümlü efendiler sürerken saltanat toprağın üzerinde,<br class="chapter" />
  Ölümün Efendisi’nin saltanatını yenemediler toprağa girdiklerinde.”</span></p>

  <p class="sagnormal">Kaveh’in Demir Salı,<br class="chapter" />
  Esrarname, XXII. Bab, 10. Mesel</p>

  <p class="normal">Nagehan, son görüşmelerinde İbrahim Ethem Bey’e söylemiş olduğu şeyleri düşünüp duruyordu. Hem de yüzlerce, binlerce defa, peş peşe... Olup bittikten sonra düşünmenin ne manası vardı ki? Ama Nagehan kendini tutamıyor, her düşündüğünde başka bir şey demiş olmayı diliyordu. Böyle düşündükçe aklını Nısfiye’ye bir türlü veremiyordu.</p>

  <p class="normal">Kemal ve İbrahim Ethem Bey, pusulayı takip etme işini hep beraber yapmayı teklif etmişlerdi ama Nagehan, o zaman karşı çıkmıştı. Şimdi buna da pişman oluyordu. İbrahim Ethem Bey’i bir kez daha görme fırsatını kendi elleriyle imha etmişti.</p>

  <p class="normal">Şimdi bu işi kendi başına yapmalıydı. Bahane bulmanın, ertelemenin bir faydası yoktu. Konaktan çıkmadan evvel pusulayı bir kez daha teftiş etti ve Esved kılığına bürünüp çıktı. Belki lazım olur diye hazırladığı iksirle dolu matarayı da boynuna asmayı ihmal etmedi. İksir pek uzun süre tesir etmiyordu ama yine de faydalıydı. Acil bir durumda fevkalade işe yarayabilirdi.</p>

  <p class="normal">Birkaç adımda bir, pusulaya bakmayı ihmal etmiyordu. Pusula yolları değil, yönü işaret ettiğinden bazen önüne çıkan -mesela koca bir konak yahut Kapan Çayı- bir engelin üstünden aşması gerekebiliyordu. Nagehan arada bir oraya buraya -tabir yerindeyse- konup yeniden sıçramadan yol alamadığından, yani kuş gibi uçamadığından bir yukarıda bir aşağıda pusulaya baka baka yol almak biraz zahmetliydi. Bu yüzden aradığını bulmak pek de kolay olmayacaktı.</p>

  <p class="normal">Yine de o kadar da akıl karıştırıcı ve yorucu olduğu söylenemezdi. Yüksekten, mesela Hisar Kalesi’nin bulunduğu tepeden gördüğü bir yeri bulmaya çalışmaktan farksızdı. Dikkatli olursa büyük bir zahmetle karşılaşmadan amacına ulaşabilirdi. Bir an evvel Nısfiye’ye ulaşma arzusu da elini çabuk tutmasını sağlıyordu.</p>

  <p class="normal">Kapan Çayı’nı bir sıçrayışta aştıktan sonra pusulaya bir kez daha bakmaya karar verdi. O vakte kadar siyah leke hep şimali göstermişti. Nagehan yine aynısını bekliyordu fakat ne olduysa oluverdi. Siyah leke kaybolmuştu. Hem de gözlerinin önünde... Demin vardı, şimdi yok... Artık son sayfada koca, bomboş bir daireden başka bir şey görünmüyordu. Ne biçim işti böyle...</p>

  <p class="normal">Nagehan hemen akıl yürütmeye koyuldu. Belki de çok yaklaşmıştı yahut hemen dibinde duruyordu. Öyle ya, Nısfiye’yi bulduğunda pusula hâlâ bir yerleri gösteremezdi elbette. Etrafına şöylece bir bakındı, hayır, bomboş bir sokağın ortasındaydı. Esrarname’nin saklanabileceği bir yer değildi burası.</p>

  <p class="normal">Boşu boşuna aranıp durmaktansa az önce icat ettiği fikrin aslının olup olmadığını araştırmalıydı. Bu yüzden siyah lekeyi en son gördüğü yere gitti. Yine olmamıştı; siyah lekeden eser yoktu.</p>

  <p class="normal">O anda yüreğine bir korku düştü Nagehan’ın: Acaba Nısfiye imha edilmiş olabilir miydi? İşaret edecek bir şey kalmayınca elbette siyah leke de kaybolacaktı. Ne yapacaktı şimdi? Neden o kadar zamandır oyalanıp durmuştu? Kendi kendine kızıyor, boş sokaklarda çaresizce dolanıyordu. Acaba İbrahim Ethem Bey’e gitse miydi? Hayır, ne yüzle çıkacaktı karşısına? Çok utanıyordu. Söylediklerine bin pişmandı. Rezil rüsva olmuştu. Kim bilir ne düşünmüştü arkasından. ‘Ah akılsız kafam’ diye kendi kendine dövünüp duruyordu. Konağa geri dönmekten başka çare yoktu. Belki Kemal bir şeyler söylerdi. Fakat ne yazık ki konağa çabucak dönemeyecekti.</p>

  <p class="normal">Sanki Nagehan’ın acelesinin olduğunu bilen bir hayta, bağırıp çağırarak sıtma görmemiş sesiyle Germiyan’ı birbirine katıyordu. Gayrimüslim olduğu, arada kullandığı Rumca kelimelerden anlaşılan adamın ne dediği pek seçilmiyordu. Mecburen sese doğru gitti ve serserinin derdinin ne olduğunu anlamaya çalıştı. Çok geçmeden meseleyi çözdü: İş bir kadının hırpalanmış olmasıydı. Kuytuda saklanıp biraz daha malumat edinmeliydi. Şimdi bağıranın tepesine sırf bağırdığı için binse olmazdı. Adam belki de haklıydı.</p>

  <p class="normal">Serserinin kafesli pencerelerine doğru bağırdığı konağın kapısı açıldı ve elinde kandil tutan yaşlı bir adam dışarı çıktı. Serserinin daha da sinirlendiğine bakılırsa hasmı, karşısındaki çizgili pazenden gecelik entari giymiş zayıf adamdan başkası değildi. Nagehan dinlemeye devam etti ama meseleyi bir türlü çözemedi. Genç olanın, diğerine baba demesinden başka bir hususu anlayamamıştı. Tamam, yaşlı olan diğerinin babasıydı ama konuşmada geçen onca kayınpeder, zevce, baldız, damat, oğul, elti de neyin nesiydi? Belki anlarım diye biraz daha dinledi ama nafile... Mesele arapsaçına dönmüştü bile.</p>

  <p class="normal">Gidip sormak lazımdı ne derdiniz var diye, hem de vakit kaybetmeden... Çünkü genç olan diğerini tartaklamaya başlamıştı bile. Ama Nagehan nasıl gidip de konuşacaktı? Sesini duyarlarsa Esved’in kadın olduğunu şıp diye anlayıverirlerdi. O anda Nagehan’ın aklına başka bir fikir geldi. Hemen matarasındaki iksirden kâfi miktarda içip ziyan etmeden birazını da elbiselerine fiskeledi ve görünmez olup kavga eden adamlara yaklaştı. Baldızlarla eltilerin, kayınpeder ve damatla olan münasebetlerinin tantanası hâlâ devam ediyordu. Dinlemeyle de anlaşılacak gibi değildi.</p>

  <p class="normal">Kavga edenlere iyice yaklaşıp bağırdı: “Bu ne cüret, bu ne pervasız bir cesaret. Ne hakla uyandırırsınız beni. Bre velveleci musibetler!” İki adam da taş kesilmişti. Yaşlı olanın kısa entarisinin altından görünen çırpı gibi çelimsiz bacakları korkudan titriyor, âdeta birbirine çarpıyordu. Genç olanın benzi ise iyice uçmuştu. Nagehan eğlenerek devam etti: “İnsanoğlu akşam ezanıyla beraber dışarıdan elini ayağını çekti mi rahat ederiz biz. Arada bir sizin gibiler tantana ederse o zaman huzurumuz kaçar. Siz bağırmadan evvel derin bir uykuya dalmıştım. Ama şimdi ne uyku kaldı ne bir şey... Ne yapayım ben size şimdi? Çarpayım mı? Ağzınız dibinize dönsün mü? Beliniz iki büklüm olsun mu? Ne yapayım ha?”</p>

  <p class="normal">Adamlar istavroz çıkarmaya başlamışlardı bile. Nagehan’sa pek eğleniyordu doğrusu. Bu sırada genç olan nihayet bir şeyler söyleyebildi ama ağzından çıkan iki kelimeciğe konuşmak denemezdi pek. “Kimsin sen?” diyebilmişti zavallıcık sadece. Nagehan biraz düşündü. Dadısı ‘adını anarsan gelir’ dediği için korkup “Üç harflilerdenim ben...” dedi ve laf daha fazla uzamasın diye dertlerinin ne olduğunu sordu. Çünkü biraz daha oyalanırsa iksirin tesiri geçecekti. Adamlardan genç olanı heyecan içinde Rumca konuşacak olduysa da, Nagehan, “Üç harfliyiz ama lisanımız bir tanedir evelallah. Şimdi ya derdinizi Türkçe anlatın, ya da ölümlerden ölüm beğenin.” deyince toparlanıp özür dilediler.</p>

  <p class="normal">Yaşlı olan lafa girecek olsa da genç olan atik davrandı ve lafı diğerinin ağzına tıktı. “Bakın şimdi bilmem kaç harfli efendi...” dedi. “Bu adam benim babam, aynı zamanda damadım. Benim analığıma, yani üvey kızıma fena davranıyor. Benim zevcem, yani babamın kayınvalidesi durumu analığımdan yani kızından duyup küplere binmiş. Ben de soluğu burada aldım. Ne için? Sırf körpecik kızımın ve dahi anamın hakkını müdafaa etmek için. Efendim, suçu da cilve yapmamakmış. ‘Ne yapacaksın bundan sonra cilveyi’ dedim babama ama inadı inat... Neyse efendim. Benim üvey kız bu sefer gitmiş durumu eltisinin torununa açmış. Eltisinin torunu dediysem benim amcaoğlunun kızı... Velhasıl, laf kulağımıza geldi de meseleyi çözelim dedik. Kızı hırpalamamış olsa amenna ama zavallıcığın etlerini etlerini burmuş. İşte budur efendim maruzatımız.”</p>

  <p class="normal">Nagehan kalakalmıştı. Nereden bulaşmıştı bu meseleye... Acaba adamlar deli miydi? Ne acayip örfleri âdetleri vardı bu Rumların... İşin aslı anlaşılacak gibi değildi. Meselenin uzayacağını tahmin edip iksiri zayi etmeyi göze alarak matarasından bir miktar daha iksir içti ve düğümü çözmek için aklına gelen ilk soruyu sordu: “Bre adam,” dedi, “nasıl baban senin damadın olur? Aklını mı oynattın sen?” Bu sefer sözü yaşlı adam aldı: “Evet,” dedi, “doğru söylüyor. Ben onun babası ve damadıyım. İşi izah edeyim efendim. Bu oğlan kırk yaşında dul bir karıya sevdalanınca gittim oğluma onu aldım. O kadının da bir kızı vardı. Gönül bu ya, ben de o kıza sevdalandım. Benim hanım, yani bu oğlanın hakiki anası on beş yıl evvel ahirete göçtüğünden o kızı da bana aldık, oldum ben oğlumun damadı. Benim yeni hanım da oğlumun analığı ve üvey kızı oldu. Onun hanımı da benim gelinim ve kayınvalidem... Neyse uzatmayayım. Benim hanım gitmiş, kardeşimin torununa yaşıtımdır deyip biraz dertlenmiş. O da meseleyi büyütüp ortalığı velveleye verince benim oğlan da böyle kapıma dayanmış. Ayıptır değil mi muhtelif harfli efendi?”</p>

  <p class="normal">Nagehan ne diyecekti şimdi? İşe karışıp halt etmişti. Acaba sıvışsa olur muydu? Yok, adamlar birbirini yiyecekken sıvışmak Esved’e yakışmazdı. Hem bir kadın hırpalandıysa hesabı sorulmalıydı. Düşünüp taşındı, sonunda uyduruk bir çözüm buldu. “Yaşlı olan, aç sağ avucunu.” dedi. Adam sağ avucunu açınca devam etti: “Tamam, avucuna tılsımlı toz koydum. Bu tozu hanımına doğru üfle. O zaman cilveli olacak. Şimdi de sol avucunu aç.” Adam sol avucunu açınca biraz bekledi ve devam etti: “Sol avucuna da teskin edici bir tılsım koydum. O tılsımı yut şimdi. O zaman şehvetin hafifleyecek.”</p>

  <p class="normal">Yaşlı adam sağ avucundaki görünmez tozu dökmemeye çalışarak sol avucundaki görünmez tılsımı yuttu. Bu sefer Nagehan genç olana döndü. “Genç adam, şimdi de sen aç bakalım avucunu. Hem de birini değil, ikisini birden. Sana vereceğim tılsımın miktarı çok olmalı. Sen iyice azıtmışsın çünkü.” Genç adam avuçlarını birleştirip açınca Nagehan devam etti: “Seninki de tamam. Avuçlarına üç evlada birden yetecek kadar terbiye ve edep tozu koydum. Şimdi bu tozu kafandan başlayarak her yerine sür ki bir daha babana dil uzatmayasın. Dediğimi yapmazsanız vallahi çarparım bilesiniz.” Genç adam şaşkın şaşkın her yerine görünmez tozu sürünce “Hah, şimdi oldu.” dedi Nagehan. “Bir daha bağırdığınızı görmeyeyim. Yoksa salarım ifritleri peşinize.”</p>

  <p class="normal">Hayret, iki adam da sakinleşmişti. Tılsımlar ve tozlar tesirini göstermiş miydi ne? Nagehan meseleyi halletmiş olmanın guruyla dönüp uzaklaşmışken arkasından gelen “İnsan babasına der mi şu lafı edepsiz velet!” diyen yaşlı adamın sesini duysa da dönüp bakmadı. Bu vakitten sonra birbirlerini yeseler de umurunda değildi. Elinden geleni yapmış mıydı? Yapmıştı. “Allah hidayet versin.” diye dua da ettiğine göre gerisi artık onu alakadar etmezdi.</p>

  <p class="normal">Konağa vardığında kulağında hâlâ baldızlarla eltiler yankılanıyordu. Hemen odasına gidip iksirin tesirinin geçmesini bekledi ve Esrarname’nin son sayfasını yeniden muayene etti. Koca daire hâlâ ecinnilerin melun gözü misali öylece duruyordu. Sütkardeşinin bir fikrinin olmasını temenni ederek Kemal’in odasının kapısını çaldı.</p>

  <p class="normal">Genç adam bir şeyler yazıyordu. Gelenin Nagehan olduğunu görünce yazma işini bırakıp tebessüm etti ve “Margrit’e...” dedi. Margrit de kimdi acaba? Bunca zamandır ecnebi kızlardan uzak kalmak zor gelmiş olmalıydı Kemal’e.</p>

  <p class="normal">“Bırak şimdi Margrit’i, zaten bulmuştur o başkasını şimdiye kadar...” dedi Nagehan ama hemen pişman oldu. Kemal’in yüzünden edilen lafa kızdığı belli oluyordu. “Aman canım,” dedi bu sefer toparlamak için, “nasılsa gavur değil mi, o sebeple dedim ben.” Hay Allah, iyice batıyordu. En iyisi konuyu değiştirmekti. “Neyse, ben buraya başka bir şey söylemek için geldim. Pusulaya bir şeyler oldu. Artık Nısfiye’yi göstermiyor. Bir de sen bak istersen.”</p>

  <p class="normal">Kemal Esrarname’nin adını duyunca mektubu da Nagehan’ın patavatsızlığını da unutuvermişti. Hemen Nagehan’ın uzattığı kitabı alıp son sayfayı açtı. Bomboş daireyi görmek Kemal’i de endişelendirmişti. Demek Nagehan pimpiriklik yapmıyordu.</p>

  <p class="normal">Hiçbir fikir yahut çözüm üretememişlerdi. Öyle görünüyordu ki, Nısfiye’yi bulmak için ellerindeki tek ihtimal de uçup gitmişti. Ertesi sabah ilk iş İbrahim Ethem Bey’e gitmeye karar verdiler. Belki o bir çare bulabilirdi.</p>

  <p class="ortayazi">***</p>

  <p class="normal">Konağın hanımları hemen hemen on gün boyunca, her Allah’ın günü aynı saatlerde şüpheli şekilde dışarı çıkıp bir iki saat sonra geri döndükten sonra birkaç gündür konaktan dışarı çıkmaz olmuşlardı. Nagehan bir dümen çevirdiklerini adı gibi biliyordu. Birkaç kez annesine nereye gittiklerini sormuş, beraber gitmeyi teklif etmişti ama Suzan Hanım hep “Canım evladım, sen sıkılırsın oralarda. Biz kadın kadına oturmaya gidiyoruz. Bir gün oradayız bir gün burada.” gibi şeyler söyleyerek geçiştirmişti. Yengesi, “Senin geleceğin yer değil orası. Eksik kalıver, bir şey olmaz.” demiş; Gülçehre Dadı ise “Ne çıkması, biz konaktan çıkmıyoruz ki.” diyerek iyice kendini ele vermişti. Babaannesi de çıkıyordu çoğu kez ama Nagehan ona nereye gittiklerini soracak kadar aklını yitirmemişti.</p>

  <p class="normal">Muhakkak çıkardı kokusu. Bir şeylerden şüpheleniyordu ama şüphelerini tespit etmeden kadınlara yüklenemezdi. Dışarı çıktıkları günlerde, iksir içip onları takip etmediğine şimdi pişman oluyordu.</p>

  <p class="normal">Nagehan ve Kemal o sabah erkenden bedesten taraflarına gidip biraz hava alacakları yalanını uydurarak dışarı çıktılar. Külliyenin bulunduğu sokağa dönene kadar yol boyunca konuştular. Fakat külliye görünür görünmez Nagehan susuverdi. Midesine oturan ağrıdan ve dörtnala koşan bir atın nal sesleri gibi çarpan yüreğinin verdiği histen başı dönmeye başlamıştı. Ayakları söz dinlemiyor, gitmek istemiyorlardı sanki. Kemal durumu bilmediğinden hâlâ kendi kendine konuşup siyah lekenin kayboluşuna dair fikir yürütmeye devam ediyordu.</p>

  <p class="normal">İbrahim Ethem Bey’in talebeleri henüz gelmemişti. Külliyede kaldığı müddet boyunca hangi talebenin ne zaman geldiğini iyice ezberlemiş olan Kemal karar vermişti varış zamanlarına. İlk talebenin, ders görmeyi hiç sevmemesine rağmen ne hikmetse en erken gelen Hasan’ın, her zamanki o doğduğuna pişman ifadesiyle külliyenin kapısından ayaklarını sürüye sürüye girmesine daha yarım saat vardı.</p>

  <p class="normal">Nagehan utana utana odaya girmişti ama İbrahim Ethem Bey hiçbir şey olmamış gibi davranıyordu. Her zamanki o nazik, heyecanlı ve mütebessim tavrıyla misafirlerini içeri aldı. Gül şerbeti içip içmeyeceklerini sorduktan sonra kapıdan, üç tane şerbet getirilmesi için seslenip oturdu. “Haberler sizde.” dedi heyecanla. Aslında Nagehan’a pusulayı takip edip etmediğini soruyordu. “Haberler iyi değil...” dedi Kemal, ve Nagehan, Esrarname’yi koynundan çıkarıp uzattı. Kızın heyecanı biraz dağılmıştı. “Son sayfa...” dedi, “Maatteessüf pusulamız yok oldu. İşte, kendiniz bakın...”</p>

  <p class="normal">İbrahim Ethem Bey son sayfayı açıp baktı ve çenesini ovalaya ovalaya düşünmeye koyuldu. Gül şerbetleri geldiğinde hâlâ düşünüyordu. Neden sonra “Galiba korktuğumuz oldu.” dedi. Bunun üzerine Nagehan kendini tutamayıp, “Yoksa imha mı ettiler Nısfiye’yi!” diye bağırıverdi. “Hayır, hayır.” dedi İbrahim Ethem Bey insanı ferahlatan o sakin sesiyle. “Hiç korkmayın. Esrarname birleşmeden imha edilemez. Adım gibi eminim bundan. Benim kastettiğim muvazi âlemlerden birine intikal ettirilmiş olduğu. Asfar, pusulanın vazifesini görmeye başladığını öğrenmiş olmalı. Kendi âlemine götürdüyse, pusulanın başka âlemleri işaret etmesi beklenemez. Yine de bir çare bulabiliriz gibi geliyor bana. Şimdi bilemiyorum, ama muhakkak bir çaresi olmalı.”</p>

  <p class="normal">İbrahim Ethem Bey’in kati surette teskin edici bir fıtratı vardı. Hemen feveran etmeyip, ona gelmekle ne iyi etmişlerdi.</p>

  <p class="normal">“Pekiyi ne yapacağız?” diye sordu Nagehan. Ona o kadar itimat ediyor, gözünde o kadar yüceltiyordu ki, her şeyi bileceğini düşünüyordu. “Bilemiyorum.” dedi İbrahim Ethem Bey ama Nagehan hâlâ sonsuz bir itimatla pek yakında çare bulacağını hissediyordu. Mesele ona havale edildiyse çözüm kolaydı.</p>

  <p class="normal">Artık çıkmaları gerekiyordu. Hasan’ın gelmesi an meselesiydi ve çocuk bir gelirse, günlük şefkat gıdasını almadan İbrahim Ethem Bey’i kimselere bırakmazdı.</p>

  <p class="normal">Müsaade isteyip kalktılar. Tam çıkacakları sırada, “Hah!” dedi İbrahim Ethem Bey. İşte bulmuştu ne yapacaklarını. Nagehan zaten hissetmemiş miydi? Umutla geri döndüklerinde İbrahim Ethem Bey “Nagehan Hanımefendi,” dedi, “şu zenne kılıklı tellakla bir görüşsek? Cevval olduğunu söylemiyor muydu? Belki de doğrudur.” “Evet, ne güzel düşündünüz.” dedi Nagehan da. Hâlbuki bu fikir zaten onun da aklına gelmiş, lakin hiç itimat etmemişti. Nazenin Hanım’ın yani Hamdi Bey’in düzenbazın teki olduğunu düşünüyordu.</p>

  <p class="normal">“Kurabiyeleri güzeldi ama.” dedi Kemal. Demek kurabiyelerden Kemal de yemişti. “Sen de mi yedin?” diye sormadan edemedi Nagehan. Kemal ise “Hem de hepsini ben yedim, tek başıma...” deyip pişkin pişkin sırıttı. “Ben pek yiyemiyorum kurabiye gibi şeyleri. Mideme dokunuyor da... Bir lokmacık tadına baktım.” dedi İbrahim Ethem Bey de utana sıkıla. Allah’tan tılsımdı efsundu derken, kim olduğunu bilmediği birinin elinden çıkan kurabiyelerle zehirlememişti kimseyi... Şimdi nasıl itimat edip de akıl danışabilirlerdi ki ona? O kadar yalan söylemiş olan adamın Cevval oluşuyla ilgili söylediklerinin doğru olduğunu kim taahhüt edebilirdi ki?</p>
</body>
</html>
