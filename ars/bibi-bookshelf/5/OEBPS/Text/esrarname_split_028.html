<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_23">YİRMİ ÜÇÜNCÜ BÖLÜM</h1>

  <p class="normal">Nagehan bedestenin arka tarafındaki Kazancılar Çarşısı’ndan bir matara almıştı. Kendisini gözlerden gizleyecek iksiri hazırlayıp bu mataraya dolduruyor, dört yudum içip biraz da elbiselerine fiskeledikten sonra, izdivaç edip evinin erkeği olan Hüdaverdi’nin yokluğunu hissettirmeyen it kopuk taifesinin tepesine kolayca biniveriyordu. Mesela evvelki gece bir hırsızı enseleyip kendisinin çalınan eşyaya yuvalanan bir cin olduğunu söyleyerek adamı mesleğine tövbe ettirmişti.</p>

  <p class="normal">İksirin faydalarından biri de gece yarısından sonra konağa rahat rahat girebilmesiydi. Uzun süredir Nagehan’ın geceleri çıkmadığını zanneden Gülçehre Dadı’yı biraz korkutup keyiflenmişti. Her ne kadar kendisi kabullenmese de Gülçehre Dadı’nın geceleri mutfağı ziyaret ettiği herkesçe malumdu. Nagehan, odasına giderken mutfakta yanan kandili görmüş, dadısıyla birazcık eğlenmeden edememişti.</p>

  <p class="normal">Gülçehre Dadı akşam yemeğinden kalan zeytinyağlı yaprak sarmalarını birbiri ardına mideye indiriyordu ki Nagehan ensesinin dibinden fısıltıyla “Biraz perhiz ediniz Gülçehre Sultan, yoksa beyimiz sizi beğenmeyecek.” demişti. Boğazına duran bir sarmayı yutkunup böğrüne vurarak midesine gönderen dadı korkuyla sağına soluna bakınmış, ondan beklenmeyecek kadar ince ve titrek bir sesle “Kimsin?” diye sormuştu.</p>

  <p class="normal">Nagehan bu kadarla bırakır mı? Hemen “Ben cinler padişahının kölesiyim. Padişahımız senin methini duymuş ve vurulmuş. Katmerli gerdanınla etli parmakların yüreciğini yakmış. Beni de seni almaya gönderdi. Kendisine zevce olacaksın. Yalnız bu kadar yersen seni saraya götüremem. Padişahımız kadınların etine dolgunlarını sevse de şişmanlarından hazzetmez.” diye uyduruvermişti. Tabii zavallıcık çok korkmuş, okuyup üfleyerek, tü tü tü diye tükürerek ve eliyle kışkışlayarak odasına koşmuştu. Ertesi gün ise çatlayacak kadar çok yiyerek şişmanlamak için elinden geleni yapmıştı.</p>

  <p class="ortayazi">***</p>

  <p class="normal">Nagehan, o son sırrı çözdükleri gece Esrarname’nin nihai sayfasında beliren daireyi ve kara lekenin nasıl işe yarayacağını anlamamıştı ama külliyeden konağa varıp da yeniden bakınca kuvvetli bir tahminde bulunmuştu. Bu daire basbayağı bir pusulaydı. Kara leke ise daima Nısfiye’yi işaret ediyor olmalıydı. Çünkü konağa geldiğinde daire aynen duruyordu ama leke tam tepeye, yani saat on iki yönüne çıkmıştı.</p>

  <p class="normal">Nagehan çabucak fikir yürüttü: Demek ki Nısfiye tam şimalindeydi. O gece konakta gezinip kara lekeyi rasat etti ve herhangi bir hareket tespit edemedi. Nısfiye çok uzaklarda mı demekti bu? Belki de Asfar onu dünyanın öbür ucuna saklamıştı. Zaten zamana ve mekâna merbut olmayan bir mahlûkun elinde bulunan bir şey, yeri bilinse de nasıl bulunurdu ki?</p>

  <p class="normal">Yine de pusulayı takip etmeyi kafasına koymuştu. Zaten şimdilik aklına daha makul bir fikir de gelmiyordu. Hatta hemen çıkıp takibine başlamak istiyordu ama cinlerden yalnız yatamayacak kadar korkmuş olan dadısı yanına taşınmıştı. Çıkmaya kalkarsa yakalanabilirdi. Birazcık eğleneyim derken ne yazık ki kendi kendine köstek olmuştu. Kadıncağız da fena korkmuştu. Çaresiz yatıp Gülçehre Dadı’nın yaktığı tütsülerden gözleri yana yana uyumaya çalıştı. Doğrusu, dadısının uyurken icra ettiği horultu musikisi eşliğinde uyumak pek de kolay değildi.</p>

  <p class="ortayazi">***</p>

  <p class="normal">Nagehan ertesi akşam dadısını kendi odasında uyumaya güç bela ikna edip çıkmıştı. Dadısı başına gelenleri kimseye anlatmıyor, “Yalnız uyuyamıyorum, hafakanlar basıyor.” diyordu ve ikide bir “Ah Nazenin Hanım ah! Ne diye gittin sanki? Yediğin önünde yemediğin ardında değil miydi? Ne güzel can yoldaşı olurduk şimdi...” diye dert yanıyordu. Nagehan yaptığına bin pişman olmuştu ama artık elinden bir şey gelmezdi.</p>

  <p class="normal">Nagehan, külliyeye varır varmaz son sayfayı yeniden tetkik etti ve lekenin ilk baktığında olduğu gibi saat dokuz istikametinde sabitlendiğini gördü. Artık hiç şüphesi kalmamıştı. Müşahedeleri neticesinde edindiği malumatı beylerle de paylaştı ve son sayfanın basbayağı bir pusula olduğuna dair nazariyesi rağbet gördü. Külliyeye gelirken bir yandan da koynundan çıkardığı Esrarname’nin son sayfasındaki pusulayı takip etmişti. Kendisi yürüdükçe yeri değişen ama mutlaka hep aynı tarafı gösteren leke, hedeflerinin buralarda bir yerde ve sabit olduğunu söylüyordu.</p>

  <p class="normal">Siyah lekenin hiç kaybolmadan her daim bir yeri gösterişini Esrarname’nin maddi âlemde bir yerlerde oluşuna yormuşlardı. İbrahim Ethem Bey, insanların yaşadığı âlemin kâinatta var olan âlemlerden yalnızca biri olduğunu ve kim bilir daha nicelerinin olabileceğini açıklayıp Esrarname’nin -Asfar’da bile olsa- en azından bir yere gitmediğine inandığını söylemişti. Gitgide daha fazla inanıyorlardı Nısfiye’yi bulabileceklerine...</p>

  <p class="normal">Aslına bakılırsa Nagehan’ın artık külliyeye gelmek için bir sebebi kalmamıştı. Bundan sonraki hedefleri Nısfiye’yi bulmaktı ve bunun için Esved’in diğerlerine ihtiyacı yoktu. İşte bu yüzden yüreği sıkışıyordu Nagehan’ın... Artık Esrarname’yi bahane edip her akşam külliyeye gelemeyecekti.</p>

  <p class="normal">İbrahim Ethem Bey, pusulanın göstereceği yeri birlikte bulmayı teklif etmiş, Kemal de aynı fikirde olduğunu söylemişti ama Nagehan bunu istemiyordu. Esved’in kabiliyetleri varken başkasına ihtiyaç yoktu. Elbette beylerin ısrarı karşısında ‘hayır’ diyememişti ama ilk fırsatta onları atlatıp, pusulayı kendi başına takip edecekti.</p>

  <p class="normal">Nagehan’ın asıl derdi Nısfiye değil, İbrahim Ethem Bey’di. Nısfiye’yi bir şekilde bulurdu nasıl olsa. İbrahim Ethem Bey’le her akşam buluşmaya başladıklarından beri hislerini belli etmek, ona alımlı görünmek ve kalbini çalmak için aklına ne gelirse denemişti. İşe yaramayacağı baştan belli olan efsunlu kurabiyeler bile yedirmişti ama hislerine en ufak bir karşılık alamamıştı. Acaba gönlünde başka biri mi vardı?</p>

  <p class="normal">Nagehan bu işi edebiyle başaramayacağını anlayınca başka şeyler de denemeye kalkışmıştı. Bir fırsatını bulup eline dokunmuş, ilk kabiliyetini aldığından beri düşmenin nasıl bir şey olduğunu unutmuş olsa da, ayağı kaymış da düşecekmiş gibi yapıp kolundan tutunmuş, konuşurken uzun uzun gözlerinin içine bakmıştı. Yine de olmamıştı. Adam her seferinde elini çekiyor, tedirgin oluyor, yahut gözlerini ilk kaçıran oluyordu. Bu kadar da çekingen olunmazdı ki... Daha fazla dayanamıyordu. Ne olursa olsun onunla konuşacak, hislerini bir bir açıklayacaktı.</p>

  <p class="normal">Kararından emindi ama konuşacağı anı düşündükçe yüreği sıkışıyordu. Zaten derdini anlatabilmesi için İbrahim Ethem Bey’i yalnız yakalaması gerekiyordu. Kemal varken bu konuşmayı mümkünü yok yapamazdı. Kemal’in gitmesi gerekiyordu ama eşkıyalar gibi saklanan sütkardeşinin külliyeden çıktığı yoktu.</p>

  <p class="normal">Nagehan o anda harika bir fikir buluverdi. Kemal’i ikna ederse İbrahim Ethem Bey’le yalnız kalabilirlerdi. “Germiyan’a gelmeyecek misin sen daha?” diye soruverdi Nagehan. Ne acayip bir soruydu... Kemal anlamamış gibi bakınca Nagehan açıkladı: “Eh, sen gideli epey oldu. Konağa gitsen, ahaliye sürpriz yapsan fena mı olur?” Hem dışarı çıkmamaktan, güneş görmemekten sapsarı kesildin. Hasta olacaksın maazallah... Ben derim ki bir git. Hem ebeveyninin gönlünü alırsın, hem de biraz ferahlarsın. Mahpuslara döndün burada.”</p>

  <p class="normal">Fikir, Kemal’in ilgisini çekmişti. Olmayacak şey değildi. İmtihanlarının hafiflediği bir vakti fırsat bilip gelmiş olamaz mıydı? Hem Esrarname de çözülmüştü... Artık orada kalmasına gerek yoktu. Konakta olsa bile Nagehan’la birlikte olacaktı. Yine Esrarname’yi yakinen takip edebilirdi. İbrahim Ethem Bey de teşvik ediyordu Kemal’i. Olmuştu bu iş. Kemal ertesi gün konağa geri dönüyordu.</p>
</body>
</html>
