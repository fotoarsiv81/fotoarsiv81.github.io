<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_32">OTUZ İKİNCİ BÖLÜM</h1>

  <p class="normal">Nagehan için ne korkunç bir geceydi... Esrarname gitmiş, yapayalnız kalmıştı. Derdini paylaşacağı kimsesi yoktu. Kemal, sütkardeşini isteyen müstakbel damadı daha yakından tanımak bahanesiyle İbrahim Ethem Bey’in külliyesine gitmiş, sonradan İbrahim Ethem Bey’in hademelerinden biriyle külliyede yatıya kalacağı haberini göndermişti. Ali Paşa bu işe pek sevinmişti. Yeğeninin, yakında aileye girecek olan beyefendiye yakın alaka göstermesi memnuniyet vericiydi.</p>

  <p class="normal">Kalkıp külliyeye de gitmek istemiyordu çünkü yaptığı ahmaklıktan utanıyordu. Zaten istese de gidemeyeceğini az sonra anlayacaktı.</p>

  <p class="normal">Başına gelen belayı kimselere demeden kendi başına bir çare bulmalıydı. Aklına gelen tek şeyse Ali Cengiz’in efendisinin yaşadığı Sarı Konak’a gitmekti. Çabucak bir el hareketiyle dolabı açtı ve siyahlarını uzaktan çağırıp giyindi. Pencereyi açıp kendini dışarıya atacakken yerden biraz yükselmeye niyetlendi. Allah’tan niyetlenmişti çünkü eli, kolu gibi bir uzvu haline gelmiş olan kabiliyetini artık kullanamadığını fark etti. Esrarname’nin kayboluşunun acısı büsbütün yüreğine oturmuştu şimdi. Demek artık Esved yoktu. Demek kendisi de diğer alelade insanlardan farksızdı. Gururuna yediremiyordu. Yeniden, yeniden denedi ama nafile... Kabiliyeti de Esrarname ile birlikte uçup gitmişti.</p>

  <p class="normal">O zaman İbrahim Ethem Bey’in, ilk karşılaşmalarında kendisi gibi cazibet-ül arza karşı gelmesine dair söyledikleri aklına geldi. “Esrarname yanınızda olmasa bu kabiliyeti kullanamazdım.” dememiş miydi? Demek Esrarname olmadan öğrenilmiş kabiliyetler bir işe yaramıyordu. Fakat az önce dolabı hiç dokunmadan açıp içerisinden üzerine giyeceği çarşafı çağırmamış mıydı? Yeniden denedi, evet, kabiliyeti hiç aksamadan işe yarıyordu.</p>

  <p class="normal">Pekiyi başka neler yapabiliyordu? Hemen dikkat kesilip konağın içerisinde cereyan eden konuşmaları, fısıltıları ve sesleri dinlemeye koyuldu. Maalesef hiçbir şey duyamıyordu. Bu kabiliyeti de gitmişti.</p>

  <p class="normal">Çabucak avucunu açtı ve ılık bir his veren o minicik alevlerinden birini oluşturdu. Hayret, bunu da yapabiliyordu. Pekiyi eşyanın mazisinin kendisine malum oluşuna dair yeteneği işe yarıyor muydu? Az önce bir köşesini yakmaya kalkıştığı sahte Nısfiye’ye dokundu ama hiçbir şey öğrenemedi. Demek bu kabiliyeti de artık yoktu. Şimdi bir tek matarasında duran iksirden içmek kalmıştı. Bu da işe yaramazsa Nagehan iyice buhrana girecekti. Biraz içti ve bekledi. Neyse ki hâlâ işe yarıyordu.</p>

  <p class="normal">Oturup düşünmeye koyuldu. Neden bir kısmı işe yararken bir kısmı yaramıyordu? Belki de Esrarname çok uzakta olmadıkça ancak fazla tesirli olmayan kabiliyetler işe yarıyordu. Hayır, hiç makul değildi. Pekiyi sebebi neydi? O zaman elinin ister istemez boynundaki muskalara gittiğini fark etti. İşte bulmuştu. Muskalar vasıtasıyla sahip olunan kabiliyetleri kullanabiliyordu, Diğerleri içinse bu geçerli değildi. Sukutuhayale uğramıştı. Esrarname’nin pek de uzakta olmayışına dair fikri, az da olsa bir umut vermişti. Şimdi bu umudu da yoktu.</p>

  <p class="normal">Kalkıp hâlâ açık duran pencereyi kapattı ve kendini aşağıya atıvermediği için şükretti. Ne yapacaktı şimdi? Yine de Sarı Konak’a gitmeli miydi? Esrarname’yi bulsa bile kabiliyetleri olmadan alamazdı ki... Böyle oturup beklemekle de olmazdı. En iyisi matarasından biraz tılsımlı su içip çıkmaktı.</p>

  <p class="normal">Sarı Konak’a vardığında pencerelerinde hiç ışık olmadığını görüp umutsuzluğa kapıldı. Zaten orada olmalarına pek ihtimal vermemişti ama yine de kalkıp gelmişti işte. Şimdi ne yapacaktı? Konağın kapılarını ve pencerelerini zorlayıp içeri girmeyi düşündü ama işe yaramayacağını bilelerek uğraşmanın bir manası olmayacağını istemeye istemeye kabullendi. Esrarname gerçekten gitmişti. Elinden ağlayıp sızlanmaktan başka bir şey gelmezdi.</p>

  <p class="normal">Nagehan o gece konağa geri döndükten sonra sabaha kadar gözünü hiç kırpmadan Esrarname’yi düşündü. Onu yeniden çağırmaya çalışıyordu. Aynen ilk seferinde olduğu gibi yalnızca onu düşünerek ellerine gelivermesini umuyordu. Fakat başaramıyordu. Ne yaparsa yapsın onu tam manasıyla hissedemiyor, şeklinin zihninde belirmesini sağlayamıyordu. Acaba küçükken olduğu kadar masum olmadığından mıydı, yoksa yeteri kadar istemiyor muydu? Hayır, çok istiyordu. Hatta ilk çağırdığı zamankinden bile daha fazla... Bir yemeği tatmayan birinin o yemeği canının çekmesi ne kadar imkânsızsa Nagehan da böyle bir imkânsızlık içerisinde arzulayarak çağırmıştı Esrarname’yi. Şimdi o yemeğin lezzetini biliyordu ve daha fazla arzulaması beklenirdi. Ama yine de olmuyordu işte. Ne yaparsa yapsın başaramıyordu.</p>

  <p class="normal">Gözünü dahi kırpmadan sabah olmuştu. Yorgunluktan ve teessürden bitap düşmüştü. Hâlbuki şimdi mesut olması gerekiyordu. Aşkından deliye döndüğü beyefendinin, hislerine karşılık verdiğini ve daha da güzeli, kendisiyle izdivaçta bulunmak istediğini öğrenmişti. Ne acıydı ki, fısıltıları duyabilme kabiliyetini kullanarak öğrendiği son malumat bu olmuştu. Şimdi aklı mesut olmasına müsaade etmiyor, Esrarname için ağlamasını söylüyordu. Mesut olmaya hakkı yoktu Nagehan’ın... Ağlayıp yas tutarak cezasını çekmeliydi.</p>

  <p class="normal">Ertesi gün öğleye doğru kendini toparlayıp külliyeye gitmek üzere yola çıktı. Artık Kemal’in ve İbrahim Ethem Bey’in ne diyeceğini hiç umursamıyordu. Kendi ızdırabı kendisine yetiyordu zaten. Bu ızdırap içerisinde bir de teessürünü içine atarsa hepten delireceğini hissediyordu. Beyler ne derse desin, ne düşünürse düşünsün derdini paylaşacaktı.</p>

  <p class="normal">Şimdi külliyeye girip çıkarken daha dikkatli olmalıydı. Biri görürse rezil rüsva olurdu. Evleneceği adamın yanına girip çıkan, nikâhın kıyılacağı günün gelmesi için sabredemeyen kızlara neler denmezdi ki...</p>

  <p class="normal">Külliyeye yaklaşınca matarasından biraz iksir içti ve avlu kapısının kapalı olmaması için dualar ederek yürümeye koyuldu. Artık hop diye duvarın üzerine çıkıp oradan da avluya atlayamayacaktı. Diğer insanlar gibi kapıyı çalıp beklemesi gerekiyordu.</p>

  <p class="normal">Neyse ki kapı açıktı da Nagehan bir düzenbazlık çevirmek zorunda kalmadı. Avluya girdiğinde talebelerin dağılmakta olduğunu gördü. Hiçbirine çarpmadan yürümeye çalışmak çok zor olmuştu. Nihayet varıp İbrahim Ethem Bey’in odasının kapısını çaldı ve beklemeye başladı. Kapıyı açan Kemal olmuştu. İbrahim Ethem Bey, talebelerini gönderdikten sonra gelecek olmalıydı.</p>

  <p class="normal">Boşluğa bakan Kemal’e “Benim.” dedi. Kemal, Nagehan’ın sesini duyunca biraz irkilir gibi oldu, sonra kenara çekilip sütkardeşini içeriye aldı.</p>

  <p class="normal">Nagehan hiç konuşmuyordu. Kemal yine etrafına bakınarak sütkardeşine neden geldiğini sordu. “İbrahim Ethem Bey de gelsin, o zaman anlatayım.” dedi Nagehan. Kızın sesi hasta gibiydi.</p>

  <p class="normal">Az sonra İbrahim Ethem Bey de geldi. İçeri girer girmez “Kemalciğim,” dedi, “Konstantiniye’ye döneceğini söylemiştin ya, seninle ben de gelsem diyorum. Şöyle üzerime iyi bir şeyler alayım. Malum, damat olacağız yakında...” Nasıl da gülümsüyordu İbrahim Ethem Bey... Saadeti çehresinden okunuyordu âdeta. Kemal boşluğu kafasıyla işaret edip “Nagehan burada...” deyince adamcağız utancından kızarıverdi. Durumu fark eden Kemal, dikkatin İbrahim Ethem Bey’in üzerinden dağılması için Nagehan’ın bulunduğunu tahmin ettiği yere dönüp, “Eh, İbrahim Ethem Bey de geldiğine göre artık anlatabilirsin.” dedi. Nagehan cevap vermeden evvel biraz bekledi. Artık iksirin tesiri geçmiş, yeniden görünmeye başlamıştı. Kızın bir derdi olduğu şimdi açıkça görülebiliyordu.</p>

  <p class="normal">“Esrarname gitti.” dedi başını eğerek. Derin teessürünün yanı sıra Esrarname kendisine ait olsa da onu başkasına kaptırdığı için suçluluk duyuyor, vicdan azabı çekiyordu. Az emekleri geçmemişti Kemal ve İbrahim Ethem Bey’in.</p>

  <p class="normal">Duymayı bekledikleri ve istedikleri en son şey buydu; Esrarname’nin kaybolması... Duyar duymaz oturdukları yerde dikelmiş, teyakkuza geçmişlerdi. “Nasıl gitti?” diye sordular aynı anda. Nagehan ise hâlâ yere bakıyordu. “Basbayağı gitti işte...” diye cevap verdi Nagehan. “Yani çaldılar.”</p>

  <p class="normal">Bedenî bir ızdırap çekiyordu sanki. Yüzünün rengi uçup gitmişti Nagehan’ın. Soru sormalarına fırsat vermeden başına gelenleri anlattı ve bir çare bulabileceklermiş gibi beylere bakıp “Ne yapacağız şimdi?” diye sordu. İkisinden de çıt çıkmıyordu. Nagehan, içlerinden geçeni tahmin edebiliyordu. Muhakkak temkinsizlik, hatta ve hatta basbayağı ahmaklık etmiş olduğunu düşünüyor olmalıydılar. Ne düşünseler yeriydi.</p>

  <p class="normal">Yine de Nagehan’ı suçlamaya kalkan olmadı. Bunun yerine fikir üretmeye koyuldular. Nagehan rahatlamış, onu bulmak için hâlâ bir ihtimal olduğunu düşünmeye başlamıştı. Evet, boşverip, “ne de olsa Esrarname gitti, artık yapılacak bir şey yok” demediklerine göre muhakkak bir yolu olmalıydı.</p>

  <p class="normal">Elle tutulacak bir çözüm bulmasalar da Hamdi Efendi’ye Muntazar denen bu büyücünün nereye gitmiş olabileceğine dair bir fikri olup olmadığını sorarak belki bir malumat elde edebileceklerini düşündüler. Hiç umut yoktu, adam bildiği veya tahmin ettiği her şeyi anlattığını söylemişti ama yine de bir sormak lazımdı.</p>

  <p class="normal">Adamı çağırıp olan biteni anlattılar ve tahmin ettikleri gibi hiçbir malumat elde edemediler. Buldukları tek çare de böylece uçup gitmişti. Nagehan gitmek için kalktığında İbrahim Ethem Bey sahte Nısfiye’yi sordu. Nagehan da hiçbir şey söylemeden koynundan kitabı çıkardı ve İbrahim Ethem Bey’e uzattı. “Sizde kalabilir,” dedi teessürle, “ama sakın umutlanmayın. Çünkü işe yaramaz bir nüshadan başka bir şey değil...”</p>

  <p class="normal">İbrahim Ethem Bey, kitabı alırken Nagehan’ın kulağına yaklaşıp “İzdivacımız hayırlı olsun inşallah.” dedi. Nagehan ilk kez gülümsemişti. Çıkarken matarasını ağzına götürmeden evvel “Âmin.” dedi ve gözden kaybolup gitti.</p>
</body>
</html>
