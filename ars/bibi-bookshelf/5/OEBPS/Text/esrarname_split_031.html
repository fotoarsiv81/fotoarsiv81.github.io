<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_26">YİRMİ ALTINCI BÖLÜM</h1>

  <p class="normal">Asfar geri gelene kadar Muntazar rahat bir nefes almıştı. Hiç değilse o uzaktayken rahat rahat düşünebilmişti. Acaba ne düşündüğünü uzaktan bile duyabiliyor muydu? Aklını oynatmadan evvel şu işin bitmesi için dualar ediyordu. Esrarname’ye sahip olacağı günün hayali olmasa Asfar’a katiyen tahammül edemezdi.</p>

  <p class="normal">Ali Cengiz de son günlerde peşinden ayrılmaz olmuştu. Muntazar artık alşimi ilmiyle alakadar olmadığından, paralar suyunu çektikçe Sarı Konak’tan birer ikişer ayrılan hademe taifesinin gidişlerine üzülüp Muntazar’ın bir anda sahip olduğu servetin nereye uçtuğunu merak eden çocuk, bıktırana kadar soru soruyordu. Alışıverdiği eşyaların, özellikle de piyanonun satılması çocuğa ağır gelmişti. Sanki konakta doğmuştu mübarek...</p>

  <p class="normal">Bir de Muntazar’ın, odasına kapanıp saatlerce kendi kendine konuşması meselesi vardı. Efendisinin aklını iyiden iyiye yitirdiğini düşünen çocuk hem korkuyor, hem de üzülüyordu. Böyle giderse birkaç aya kalmaz kendisi de diğerleri gibi kapının önüne konabilirdi.</p>

  <p class="normal">Muntazar ise çocuğa hiçbir şey söylemiyordu. Ne ‘seni de göndereceğim’ diyor, ne de ‘üzülme, seni bir yere bırakmam ben,’ deyip zavallının yüreğine su serpiyordu. Zaten Muntazar’ın, şoparın gönlünü hoş tutmaya uğraşacak hali yoktu. Aklındaki tek şey Esrarname’ydi ve onu bulamazsa değil Ali Cengiz’in, kendi hayatının bile bir manası olmayacaktı.</p>

  <p class="normal">Asfar ertesi gün yeniden çıkageldi. Bu seferki tezahürü daha merhametliydi. Muntazar onu, herhangi bir insanoğlunu korkudan öldürebilecek o sarı duman haliyle gördüğüne bile şükretmişti. Çünkü alev alev yanan bir mahlûk, her şeyden daha korkunçtu. Gelir gelmez anlatmaya başlamıştı. Önce “Kıymetini bil,” demişti, “kıymetini bil Muntazar Efendi... Bundan sonra sana yardım falan etmem. Nagehan denen eksik etek, kendi yarısını çoktan çözmüş. Anlayacağın pusula bizimkini işaret etmeye başlamış bile... Nagehan kendi yarısını çözecek kadar akıllıysa diğer yarıyı da gelip alabilir. O yüzden emaneti bana geri vereceksin.”</p>

  <p class="normal">Muntazar sukutuhayalini olduğu yere çöküp kalarak belli edince Asfar, sahte bir şefkatle gülüp devam etti: “Korkma beyzadem, mukavelemiz hâlâ geçerli. Onu emin bir yere götüreceğim o kadar. Şimdilik zaten sende durmasına gerek yok. Altın maltın yaptığın da yok... Kendine acımıyorsan bari şoparı düşün. Çocuk fakirliğe alışamadı bir türlü.”</p>

  <p class="normal">Muntazar, titreyen elleriyle istemeye istemeye Esrarname’yi verince Asfar az önce birinin şahdamarını kestiğini bilmezmiş gibi gayet sakin bir sesle sordu: “Bu kızın kabiliyetlerinden neleri biliyoruz?” Muntazar hâlâ acı çekiyordu. Kendini toparlayıp da cevap vermesi biraz uzun sürmüştü. Neden sonra kekeleyerek “Cazibet-ül arza karşı gelebiliyor. Benim bildiğim bu kadar.” dedi.</p>

  <p class="normal">“Hah, dinle o zaman. Esved’in bundan başka, cismini saklama ve insanoğlunun duyamayacağı fısıltıları duyabilme kabiliyetleri var. Dün onu gözetledim ve en cılız sesleri bile duyabildiğine, yanındaki mataradan bir şey içip cismini silebildiğine şahit oldum. Bu sayede kimseye görünmeden konağa girdi. Demek ki Esved olduğunu konak ahalisi bilmiyor. Bir de bu kabiliyeti pek uzun müddetli değil. Odasına girdikten sonra yeniden cismine büründü.</p>

  <p class="normal">Asfar, Muntazar’a bir şey deme fırsatı bırakmadan çekip gidivermişti. Tabii Esrarname’yi de yanında götürerek... Muntazar, Esrarname’nin emniyette olmasının temini için götürüldüğünü kendi kendine söyleyip dursa da bir türlü huzur bulamamıştı. Yüreği kan ağlarken aklını diğer yarıyı bulma işine nasıl verebilirdi ki?</p>
</body>
</html>
