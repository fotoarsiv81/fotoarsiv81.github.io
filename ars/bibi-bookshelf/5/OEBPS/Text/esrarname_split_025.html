<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_20">YİRMİNCİ BÖLÜM</h1>

  <p class="normal">Muntazar, Esrarname’yi kaybettiğinden beri kimseyle konuşmaz olmuştu. Kendisini kapattığı tahlilhanesinden yemek yemek için bile çıkmıyordu. Birkaç gün içinde zaten sapsarı olan suratı iyice solmuş, sivri burnu kancaya dönmüş, pörtlek gözleri hepten dışarı fırlamıştı.</p>

  <p class="normal">Ali Cengiz ise efendisi için endişe ediyordu. Başta, yediği kötek için gücenecek olmuştu ama sonradan suçlu olduğuna kanaat ettiğinden Muntazar’ı affetmişti. Fakat hâlâ kabahatini bilmiyordu. Efendisine bir haller olmuştu. Kaç defa kapısına gidip ne suç işlediğini sorduysa da cevap alamamıştı.</p>

  <p class="normal">Muntazar alşimi ilminde evvelce muvaffak olduklarını tekrar tecrübe etmek için kendisini tahlilhaneye kapatmıştı. İlk elde ettiği bulanık ve beş para etmez madenle birlikte bütün umutları da uçup gitmişti. Şimdi yeniden eski usule mi dönecekti? Mezarlıklardan toprak almak pek de hoş bir iş değildi. Zaten eski usulde husule getirdiğine de altın denemezdi. Hayır, Muntazar’ın gözünün altın falan gördüğü yoktu. Esrarname gitmişti. Bundan gayrı hiçbir şey alakadar etmiyordu onu...</p>

  <p class="normal">Bir müddet yas tuttu. Sonra Esrarname’yi geri alabilmek için başına ağrılar girene dek düşündü. Son bir ayda yaşadıklarını, kim olduğunu bilmediği birinden aldığı yardımla Esrarname’yi çabucak çözüverişini ve bugünlere gelişini tek tek tahlil etti. Yardım almış olsa da az zahmet çekmemişti. Yaşadıklarının hiç de adil olmadığını düşünüyordu. Bir şansı daha hak ediyordu.</p>

  <p class="normal">İşte ne olduysa o anda oluverdi. Tahlilhanesinde olduğunu iyi bildiği halde kendini bir anda taş döşeli dar bir sokakta buluverdi. Muhakkak aklını kaçırıyordu. Etrafına iyice bakınınca kendisine doğru gelen birini gördü. Hemen toparlandı ve tahlilhanesini düşündü. Şimdi aklını oynatmanın hiç zamanı değildi.</p>

  <p class="normal">Nihayet Sarı Konak’a geri dönmüştü. Bu nasıl işti? Acaba hakikaten aklını mı yitiriyordu, yoksa teselli mükâfatı olarak kendisine yeni bir kabiliyet mi bahşedilmişti. Eğer bu yeni bir kabiliyetse nasıl bir şeydi?</p>

  <p class="normal">Sokağı ve uzaktan gelen kişiyi düşündü. En ufak bir fikri dahi yoktu. Acaba gördükleri, bir rüyadan ibaret olabilir miydi? Yeniden denemeye karar verdi ve az evvel gittiği sokağı, başı çatlayacakmış gibi ağrıyana kadar düşündü. Pek umudu yoktu ama çaresiz, bunun yeni bir kabiliyet olduğunu düşündü. Başka bir teselli bulamıyordu çünkü...</p>

  <p class="normal">İşte yine oradaydı. Kendine doğru gelmekte olan kişi biraz daha yaklaşmıştı. Kuytu bir köşeye saklanıp sessizce bekledi. Gelen, kirli pasaklı eski haliyle Ali Cengiz’di.</p>

  <p class="normal">Muntazar hemen tahlilhanesini düşündü. Ne yapacağını bilmeden orada öylece dikilip durması, kendisine verilen bu son şansı da tepmesi demek olabilirdi. Tahlilhanesine geri dönünce kafasının içerisinde yavaş yavaş şekil almaya başlayan fikirleri tarttı ve ellerine baktı. Sağ elinin işaret parmağındaki, Sarı Konak’ın eski sahibinden kalan tek eşya olan gümüş yüzüğe dikkat kesilince aklına gelenlerden iyice emin oldu.</p>

  <p class="normal">Sevinçten yüreği sıkışıyordu. Evet, olmuştu işte; bir şans daha verilmişti kendisine. Hemen bir pusula yazmalı, birbirine dolanmış iki yılan temsili gösteren yüzüğüyle mühürleyip suratını gizleyecek bir paçavra bularak sokağa geri dönmeliydi. Asfar’a dokunduğu o kısacık müddet içerisinde ondan bir kabiliyet almış olmalıydı. Öyle görünüyordu ki bu kabiliyet zaman ve mekân seyyahlığıydı.</p>

  <p class="normal">Muntazar, pusulayı hazırlayınca yeniden okudu. Hiç düşünmeden ve bir seferde yazdığı pusulanın, Ali Cengiz tarafından kendisine getirilen o ilk pusula olduğunu fark edince ürperdi. Tarihin cereyanını tamamlaması mı gerekiyordu? “Ya gerekmiyorsa...” diye düşündü. Şimdi o pusulaya Esrarname hakkında bildiği her şeyi yazsa, bir ay evvelki Muntazar’ın tüm sırrı bir gecede çözmesini sağlasa, sonra da pusulanın sonuna, uyuyakaldığında odasına giren ve kendisini kandıran mahlûka inanmamasını tembihleyen bir hamiş ilave etse olmaz mıydı? Olabilirdi tabii. Mani olan mı vardı sanki?</p>

  <p class="normal">Haydi yazdı diyelim, pekiyi o zaman ne olurdu? Zamanın cereyanını değiştirmek nelere sebep olabilirdi? Pusulayı verir vermez geri geldiğinde Esrarname’yi her zamanki yerinde bulur muydu?</p>

  <p class="normal">Bulamayabilirdi. Çünkü zamanın mizanını bozarsa Asfar tarafından kandırılamaz, öyle olunca da seyyahlık kabiliyetini alamazdı. Zamanın ve mekânın olmadığı bir yerde sıkışıp kalırdı herhalde. “Ya pusulayı hiç yazmazsam ne olur?” diye sordu kendi kendine. O zaman bir anda eski sefil haline geri dönüverirdi belki. Esrarnamesi de elinde olmayabilirdi, çünkü o mahlûk her halükârda gelip kandırabilirdi kendisini. Kendi kendine yardım etmediğinden de kabiliyet alabiliyor olmazdı ve seyyahlığı hiç bilemezdi. Ayrıca Esrarname hâlâ elinde olsa bile bir anda başına gelen her şeyi unutabilirdi. Muntazar neredeyse aklını oynatacaktı. Ne acayip bir mevzu idi şu zaman... Üstelik en ufak bir hata, mevcudiyetine mâl olabilirdi.</p>

  <p class="normal">Muntazar yeniden düşünmeye koyuldu. Esrarname çalınana kadar zamanın cereyanı tam istediği gibi gitmişti. Buraya kadar her şey tamamdı ve ne yapması gerektiğini biliyordu. O halde tam o ana, yani Asfar’ın geldiği zamana gidebilir, kendisini ikaz edebilirdi. Tabii bir de kısacık bir anlığına da olsa Asfar’a dokunmasını tembihlemeliydi.</p>

  <p class="normal">Yahut kendisini ikaz edip hemen geri dönebilirdi. Böylelikle Esrarname’yi kurtarmış olurdu ama seyyahlık kabiliyetini kaybederdi. Durup iyice düşündü. Yok, seyyahlık kabiliyetini kaybetmemesi gerekiyordu, şimdiye kadar sahip olduğu en kıymetli şeylerden biriydi bu.</p>

  <p class="normal">Başarıp başaramayacağından emin değildi ama yine de denemeye değerdi doğrusu. Evvela, geçen ay almış olduğu tüm o pusulaları tek tek yazıp doğru zamanlarda doğru yerlerde bulunarak teslim etmeliydi. Yoksa hiçbir zaman şimdiki halinde olamazdı.</p>

  <p class="normal">Ne pusulaları hazırlamak, ne de hangi zamana gideceğini tayin etmek zor olmuştu Muntazar için. Her şey kendi kendine oluyordu sanki. Dokumacının, tezgâhında vücuda getirdiği halıda eksik kalmış birkaç ilmiği yerine koyması gibiydi. Deseni ezbere biliyor, boş kalan yerlere ne konulması gerektiğini görüyordu. Böylelikle Muntazar vazifesini kolayca tamamladı. Sırada Esrarname’yi geri almak vardı.</p>
</body>
</html>
