<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_19">ON DOKUZUNCU BÖLÜM</h1>

  <p class="normal">Nazenin Hanım’da bir tuhaflık vardı. Nagehan birkaç sefer deneyip tecrübe ettikten sonra artık iyice emin olmuştu.</p>

  <p class="normal">Ne zaman odasına gidecek olsa Nagehan’ın yanında bitiyordu. Fısır fısır konuşmak için can atıyor, bazen de acayip sorular sorup Nagehan’da ağzından laf almaya çalıştığı intibaını uyandırıyordu. Mesela geçen akşam Nagehan artık bunalıp “bugün konuşmak istemiyorum. Ben aslında öyle çok hoşsohbet biri değilimdir.” dediğinde “Ben biliyorum küçük hanımcığım, siz çok merhametlisiniz. Hangi gariban darda kalsa koşup yetişirsiniz.” demişti. Nereden çıkmıştı bu garibanın yardımına koşma meselesi, ne alakası vardı?</p>

  <p class="normal">Artık daha fazla dayanamıyordu. Derdi neyse gelsin söylesin diye Nazenin Hanım’ı bir kere de kendisi davet etti. Nagehan’ın tahminleri, konakta ne iş yaptığı belli olmadan hayatlarına giriveren bu kadının evlenme yaşında bir akrabası olduğu, evliliğe yanaşmadığı bilinen kendisine göz koyduğu, kadını da kendisini ikna etmek için konağa yerleştirdiği şeklinde olmuştu. Bunun gibi daha başka fikirler de geçirmişti aklından ama az sonra duyacaklarını hiç ama hiç tahmin edememişti.</p>

  <p class="normal">Önce birer ıhlamur içtiler ve yevmî meselelerden konuştular. Nagehan kadının iyice kendini saldığını düşündüğü bir anda pat diye “Geçelim bunları, siz asıl niyetinizi anlatın. Neden girdiniz bu konağa?” diye soruverdi. Maksadı, kadının boş bulunmasını sağlamaktı. Eğer konağa girmekte başka bir amacı varsa en azından heyecanlanıp tereddüt ederek mutlaka açık verirdi.</p>

  <p class="normal">Nazenin Hanım tam Nagehan’ın tahmin ettiği gibi afallamıştı. Yine de kendini çabucak toparlayıp derince bir nefes aldı. “Madem fark ettiniz, artık saklamaya gerek yok... Sizin Esved olduğunuzu biliyorum.” deyiverdi.</p>

  <p class="normal">Afallama sırası Nagehan’a gelmişti. “Ne Esved’i?” diyebildi hiç de inandırıcı olmadığını kendisinin de çok iyi bildiği bir tavırla. Biraz duraksayıp “Yok öyle bir şey, neler söylüyorsunuz?” dedi. Toparlamaya çalıştıkça batıyordu. En iyisi üste çıkmaktı. Biraz sertçe, biraz da alaycı bir tavırla, “Aklınızı mı kaçırdınız kuzum, ne Esved’i? Bence biraz istirahat etseniz iyi olacak. Baksanıza, hayaller kurmaya başlamışsınız.” dedi.</p>

  <p class="normal">Hayır, Nazenin Hanım hiç de ikna olmuş gibi görünmüyordu. Zannından zerre şüphe etmiyormuş gibiydi. “İnkâr etmeyin.” dedi. Nagehan, kadına sinir olmuştu. Ne hakla kendisini sıkıştırıyor, sorguya çekebiliyordu? “Niye inkâr edeyim?” dedi Nagehan. Kendinden emin sesinin altında az sonra yelkenleri suya indirecek birinin tedirginliği seziliyor muydu acaba?</p>

  <p class="normal">Nagehan “Haddinizi bilin, yakışık almayan şeyler söylüyorsunuz.” diye uyardığında kadın iki elini de kaldırıp, “Hayır hayır, yanlış anladınız beni küçük hanım. Niyetim sizi ne sıkıştırmak, ne de sorguya çekmek. Ne derseniz deyin, sizin Esved olduğunuzu biliyorum. Hem kötü bir şey mi ki bu? Bilakis, büyük bir şeref... Kaç yetim, kaç dul, kaç fakir size dua ediyor biliyor musunuz?” dedi yumuşak bir sesle...</p>

  <p class="normal">Nagehan pes etmişti. Basbayağı biliyordu işte. Acaba herkese söyler miydi? Kadın ikna olmayacak kadar kati konuşuyordu. Yine de Nagehan açık vermemek için ‘nereden bildiniz’ demek yerine, “Pekiyi, nereden vardınız bu kanaate?” diye sordu.</p>

  <p class="normal">Nazenin Hanım büyük bir sırrı verecekmiş gibi biraz eğilip Nagehan’ın kulağına doğru “Çünkü ben Cevval’im.” dedi.</p>

  <p class="normal">Hah, çatmıştı Nagehan tam delisine. “Yaa, bak sen şu işe...” dedi alaycı alaycı. “Demek Cevval sensin. Öldün diye duymuştuk ama kabiliyetinle dönüverdin demek mezarından.”</p>

  <p class="normal">Nazenin Hanım’ın bozulduğu, sesinden anlaşılabiliyordu. “Size yalan söyleyecek değilim. İsterseniz anlatayım da dinleyin...” dedi ve devam etti: “Evet Cevval benim, ama ölen ben değildim. Zaten gördüğünüz gibi elhamdülillah hâlâ sapasağlamım.</p>

  <p class="normal">Büyücünün biriyle itilaf yapmıştım. Çaresizdim. Patlak gözlü büyücünün yazıp hazırladığı muska ile o hız kabiliyetine kavuşmuştum. Fakat artık benden kurtulmak istemiş olacak ki, bir gece muskamı boynumdan alıverdi. Fark etmediğimi zannediyordu ama ben kuş uykusuyla uyurum.</p>

  <p class="normal">Neyse ki çabuk döndüm yanlışımdan. Bana yaptırdığı hırsızlıkları, uğursuzlukları ne pahasına olursa olsun yapmamalıydım. Asıl mühim husus, beni Esved’i yakalamam için tutmuş olmasıydı. Ben Esved’in peşine hiç düşmedim. Nasıl düşerdim? Garip gurebayı nasıl kimsesiz bırakırdım? Ben de başkasını tuttum Cevval olsun diye. Fakat ne yazık ki hemen o gece ölüverdi. Zaten ayyaşın tekiydi. Allah bilir sarhoştu o gece de...</p>

  <p class="normal">Cevval kılığına girsin diye tuttuğum adam öldükten sonra günler boyunca evini gözetledim. Büyücünün, çevirdiğim dümeni öğrenip öğrenmediğini anlamak için tek çarem buydu. Öğrense, ölenin evine bir uğrar herhalde demiştim. Neyse ki gelen giden olmamıştı. Sizden başka tabii...</p>

  <p class="normal">Sizinle evde karşılaştık. Bana ‘Rahmetlinin üçüncü göbekten akrabasıyım. Ah ne kadar da iyi bir insandı.’ dediniz. İyi bir insan değildi, üstelik hiç akrabası da yoktu. Yalan söylüyordunuz. İşte bu yüzden sizi konağa kadar takip ettim. Sonraki gecelerde hep konağı gözetledim ve gece olup da etrafta kimse kalmayınca pencerelerden birinden gizlice çıkan Esved’i gördüm. Artık iyice emindim. Esved’in yaşadığı yeri öğrenmiştim.</p>

  <p class="normal">Böylece konağınıza yerleştim ve o pencerenin kime ait olduğunu bu sayede öğrendim. Esved sizdiniz. Belki faydam dokunur da yaptıklarım Hak katında affolunur diye düşünmüştüm. Düşmanınızı biliyorum. Kim olduğu hakkında malumatım olmasa da büyücüyü tarif edebilirim. Sizin ölmenizi istiyor küçük hanım... Pekiyi şimdi de düşünüyor musunuz aklımı kaçırdığımı?”</p>

  <p class="normal">Nagehan şaşkınlık içerisindeydi. Demek Cevval ölmemişti. Daha da önemlisi Cevval’in asıl ortaya çıkış sebebi kendisini avlamaktı. Ne düşüneceğini bilemiyordu. Aklı iyice karışmıştı. Acaba kadın yalan söylüyor olabilir miydi?</p>

  <p class="normal">Neden sonra Cevval sandığı kişinin evine gidişini düşünmeye başladı. Orada bir kadınla karşılaştığını hiç hatırlamıyordu. Hele Nazenin Hanım gibi biriyle karşılaşsa bunu mümkünü yok unutmazdı. Sonra bir adamla karşılaştığını hatırladı. Adam hiç konuşmamıştı. Nagehan yavaş yavaş idrak ediyordu. Durumu çözene kadar saf saf düşündü. Sonra birden omuzlarına attığı örtüyü başına sarıp Nazenin Hanım zannettiği kişiden uzağa kaçtı. “Irz düşmanı, ahlaksız...” dedi fazla bağırmadan. “Babaannem, annem, yengem, hatta ben bile... Hepimiz sırtımızı keselettik sana. Günahı boynuna edepsiz herif!” Nagehan kendini çok kötü hissediyordu. Kandırılmış, aşağılanmıştı. “Çabuk git buradan, gözüm görmesin seni!” diye bağırdı.</p>

  <p class="normal">Sonunda kadın zannettiği adam, yani Hamdi Efendi yüzünü açtı. Edepsizin bir de koskoca bir palabıyığı vardı. O cüsseden o ses nasıl çıkıyordu hayret...</p>

  <p class="normal">Adam apar topar kimselere görünmeden gitti konaktan. Gitmeden evvel kendini tanıtmayı da ihmal etmemişti. “Adım Hamdi Efendi. Tellak Hamdi derler bana. Eğer bir görüşeyim derseniz Pirinçhanı’na gidip beni sorun. Kim olsa gösterir fakirhanemi.” Nagehan’ın ateş saçan gözlerini görünce daha fazla konuşmamıştı. Burnundan soluyan kızın cüssesine bakmadan kocaman adamı tepelemeyi düşündüğü açıktı.</p>
</body>
</html>
