<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_16">ON ALTINCI BÖLÜM</h1>

  <p class="normal">Nagehan’ın amcası Halid Bey sabah namazını camide eda etmeyeli yıllar olmuştu. Nefsini mürşit belleyen çoğu erkek gibi akşamdan sabah namazı için camiye gitmeye karar verip sabah cayan, sanki yattığı yer kaçıverecekmiş gibi namazını hemen döşeğinin dibinde kılıp “âmin” dediği gibi yatağına kıvrılanlardandı. Üstelik namazı tek gözü açık kılmış gibi yastığa beş kala uyurdu. Allah affetsin, camiye gitmek, uykuyu katletmek demekti onun için.</p>

  <p class="normal">Fakat o sabah işin ucunda yalnızca cennetteki köşke eklenecek billur bir tuğla yoktu. Dünyevi köşklerin altın tuğlaları düşürmüştü Halid Bey’i yollara... Hem zor geldiği, hem de ağabeyi Ali Paşa ile çıkışta karşılaşmak istemediği için arka saflarda durmuş, tesbihatı beklemeden kendini avluya atıp çabucak çıkmıştı camiden.</p>

  <p class="normal">Alaca karanlıkta etrafına bakınıp kimsecikler olmadığına emin olunca Hisar tarafına meyletti ve adımlarını sıklaştırıp iki gün önce sözleştiği yabancıyla buluşmak üzere bilmediği yerlere doğru yürümeye koyuldu.</p>

  <p class="normal">Ali Paşa Konağı’nın bir üst sokağında kalan Sarı Konak’ı gözetleyen ahalinin mevzilendiği Camgöz Hilmi Efendi’nin kıraathanesinde oturmuş tütün çubuğu içerken, kırk yıllık ahbap gibi yanına oturup iyice dibine sokulan bir delikanlı huzurunu kaçırmıştı. Fakat delikanlının, kulağına fısıldadıklarından sonra ne selam vermeden gelip oturması, ne de dibine kadar sokulması rahatsızlık verir olmuştu. Çünkü delikanlı meşhur Anzar Definesi’nden bahsetmişti. Papaz büyüsü, kırk düğümcük laneti ve domuz sidiğiyle mühürlenip koca yüzü görmeden öteki âleme gözleri açık gitmiş kırk bakirenin mezarından alınan kırk çeşit toprakla gömüldüğü rivayet edilen definenin vaat ettiği zenginlikler her definecinin iştahını kabartırdı.</p>

  <p class="normal">Söylenenler doğruysa Anzar denen Rum, Süleyman Peygamber’in Melike Belkıs’a götürdüğü yakutlu zümrütlü hediyeleri gölgede bırakacak bir servete sahipti. Zenginliğin en bariz meziyeti olan pintiliğe fazlasıyla malik olan bu adam, fakir kardeşine ve onun sefil ailesine koklatmamak için servetini ne kendi yemiş, ne de başkasına yar etmişti. İşte çeşit çeşit büyüler ve lanetlerle muhafazaya alındığı rivayetleriyle dillere pelesenk olup duyanı meraklandıran define, varını yoğunu gömdüğü için kardeşinden bile daha sefil halde ölen bu adam tarafından defnedilmişti.</p>

  <p class="normal">Delikanlı daha ilk cümlesiyle tavlamıştı Halid Bey’i. “Sizin gibi usta defineciler yolumuzu aydınlatıyor Halid Beyciğim. Namınız kulağıma gelince, sırrımı paylaşacağım zat-ı muhteremi bulduğumu idrak ettim. Sizde tecrübe, bende de Anzar Definesi’nin yerini gösteren bir harita var. Gelin birlik olup çıkaralım şu pintinin definesini. Kırıştık mı siz sağ, ben selamet...”</p>

  <p class="normal">Halid Bey o güne kadar Anzar Definesi’nin yerini işaret ettiği iddia edilen tek bir haritayla dahi karşılaşmamıştı. İnsanlar defineden de onun bahsinden de vebalı gibi kaçtıkları için, işin şakası bile yapılmazdı. Sahtekârlar bile imtina ederdi onun sahte haritasını çizmekten. İşte bu yüzden Halid Bey, çıtırtı duymuş tavşanlar gibi teyakkuza geçivermişti Anzar lafını duyunca. “Ya lanetlerle büyüler ne olacak?” diye sorduğunda yabancı tebessüm edip göz kırpmıştı. Bir bildiği vardı demek ki. Eh, hal böyle olunca Halid Bey’e de “varım” demek kalmıştı. İki gün sonrası için randevulaşıp ayrılmadan evvel, define hakkında konuşup iştahlarını kabartmaktan da geri durmamışlardı. Yeni ahbabı yaman defineciydi doğrusu.</p>

  <p class="normal">Yalnızca Hisar Kalesi’nin surları etrafında olduğu bilinen definenin yeri hakkında pek malumat yoktu. Elbette rivayetler çoktu ama büyülerden korkmayıp gözlerini karartan ve sur diplerini eşeleyen üç beş kişi bunları çürütmüştü. Şimdi toprağın bağrını deşme sırası Halid Bey’deydi. Hızlı hızlı hedefine doğru yürürken çok yakında kavuşacağı serveti düşünüyordu. Heyecandan birbirine dolaşan bacaklarını zapt etmek için arada bir durup soluklansa da sakinleşemiyordu. Yıllardır beklediği fırsat tam kucağına düşmüştü.</p>

  <p class="normal">Delikanlıyla buluşacakları yere geldiğinde, alacakaranlık kesafetini azaltmış, surlar aydınlanmaya başlamış, yeni ahbabı ise çoktan gelmişti. Halid Bey neşe içinde delikanlıya doğru seğirtip etrafına bakındı. İki gün evvel “Kazma kürek işini bana bırak.” diyen delikanlının yanında hiçbir şey yoktu. Halid Bey hayal kırıklığına uğradıysa da belli etmedi.</p>

  <p class="normal">Kazacakları nokta, bulundukları yerde değildi. Surların kuzeyde kalan kısmının define gömülmeye hiç de müsait olmayan bir yerine vardıklarında gördüğü kazma ve kürek Halid Bey’i heyecanlandırmak yerine sukutuhayale uğratmıştı. Define gömülecek yeri yüz kulaç öteden tanırdı çünkü. Burası bir kere düz değildi. Hadi istisnadır dense bile, definenin yerini sonradan bulmak için bellenebilecek herhangi bir emare yoktu. Ayrıca kıymetli metalin yıllardır gömülü durduğu yerlerde peyda olan kellik de mevcut değildi, her yer ot ve çalılık kaplıydı. Halid Bey sinirlenmişti ama kendinden beş kuruş para almamış olan bu delikanlının sahtekârlık yapması halinde ne gibi bir menfaati olabileceğini de çözemiyordu. Demek ki o da inanıyordu defineyi bulacağına.</p>

  <p class="normal">Halid Bey adını bile bilmediği bu delikanlıyı birkaç kez “buradan bize ekmek çıkmaz, bırakalım gitsin” diye uyarmaya yeltendiyse de adam hışımla kazmaya devam etmişti. Güneş bir adam boyu yükseldikten sonra küreğin ucuna değen bir şeyin çıkardığı tok ses Halid Bey’in yüreğini ağzına getirecek, delikanlı hakkında ne kadar yanıldığını düşündürtecekti. Evet, aşağıda gerçekten de bir şey vardı. Yükselen kızgın güneşin altında kan ter içerisinde kazdıkları bir kulaçlık çukur, Anzar denen Rum’un sırrını fısıldamak için açılmış bir ağız gibi duruyordu.</p>

  <p class="normal">Ayaklarının altındaki toprağı elleriyle eşelemeye ilk yeltenen delikanlı olmuştu. Onun ardından da Halid Bey girişti işe. O güne kadar pek bir cefa görmemiş nazenin elleri toprağa bulanmış, muntazam kesilmiş tırnakları kapkara olmuştu; define aşkı gözünü kör etmişti sanki.</p>

  <p class="normal">Nihayet kırmızı kilden mamul olduğu kürek darbeleriyle çizilen cidarında açılan derin izlerden belli olan, onca yıl rutubetli toprağın altında kaldığı için kapkara kesilmiş ağır bir küpe ulaştılar. Etrafındaki toprağı temizleyince küpün karın genişliği Halid Bey’i dehşete düşürdü. Kırk Haramilerin Ali Baba’dan gizlenmek için girdiği küpler bile bunun yanında küçücük kalırdı.</p>

  <p class="normal">Halid Bey kazmayla küpün ağzını kıracağı sırada delikanlı koluna yapışıverdi. “Lanetler ne çabuk da uçuverdi aklınızdan Halid Bey?” Kazmayı bırakan Halid Bey ‘ne yapacağız şimdi’ der gibi bakınca delikanlı güldü. “Bir şey yok kuzum, ne lanet ne bir şey... Hepsini ben uydurdum.”</p>

  <p class="normal">Halid Bey tam delisine çattığını düşünüyordu. Rivayetler delikanlının yaşını on kere katlayacak kadar eski bir zamandan geliyordu. En yaşlı defineciler bile anlatılanları dedelerinden duyduğuna göre nasıl o uydurmuş olabilirdi ki?</p>

  <p class="normal">Yeniden kazmayı kaldırdığında delikanlı bir kez daha koluna yapıştı. Bu kez sinirlenmişti. Gözlerinden âdeta ateş fışkırıyordu. İnsanüstü kuvveti Halid Bey’i dehşete düşürmüştü. “Bırak kazmayı! Sana bu definenin yerini neden söylediğimi izah etmenin vakti geldi. Senden istediğim bir şey var. Onu bana verirsen bu küpteki her şey senin olur. Anlaştık mı?” Halid Bey biraz korkarak kafasını sallayınca delikanlı devam etti: “Sakın beni kandırmaya çalışma, aldanan sen olursun. Kulağını aç da iyi dinle. Bana Esrarname’yi vereceksin! Anladın mı?”</p>

  <p class="normal">Halid Bey ilk kez duyduğu Esrarname lafzını dimağının en karanlık köşelerinde boş yere ararken bir yandan da delikanlıyı oyuna getirme planları kuruyordu. Sonunda “Tamam,” dedi, “onu sana vereceğim. Ama tahmin edersin ki yanımda değil. Bırak da kırayım şu küpü. İçinde ne olduğunu görmezsem meraktan ölürüm, sen de Esrarname’ye kavuşamazsın.”</p>

  <p class="normal">Delikanlı, Halid Bey’in yalan söylediğini anlamıştı. Yine de küpü açmasına izin verdi. Gün ışığına çıkar çıkmaz parlayıp gözleri kamaştıran altın, yakut ve zümrütler Halid Bey’i sevinçten deliye döndürmüştü. Sevincini paylaşmak için kafasını küpten kaldırıp delikanlıya baktığında gözleri fal taşı gibi açılıverdi. İnsan evladı zannettiği kişi değişmiş, akıllara durgunluk veren suretiyle heyula gibi karşısına dikilmişti. Halid Bey, tutulan diliyle konuşmak için boş yere uğraşıyordu.</p>

  <p class="normal">Sapsarı bir dumandan yaratılmışa benzeyen mahlûk, insanı andırır tek yeri olan kafasını, omuzlarının üzerinde tam bir tur döndürüp insanın kanını donduran hareketlerle etrafı kolaçan ettikten sonra, derin ama şiddetli sesiyle konuşmaya başladı. Halid Bey’in dil tutukluğundan sonra kapıldığı titreme hali işte tam bu esnada, yani mahlûk konuşmaya başladığında peyda oldu.</p>

  <p class="normal">“Sana bu küpün sırrını anlatayım da dinle: Anzar diye biri yok. Bu küpü ben sakladım, dediğim gibi rivayetleri de ben uydurdum. Parayla işim yok. Sırf Esrarname’yi alabilmek için yaptım bunları. Asırlar evvel bana yasaklanan sayfaları alabilmemin tek yolu, sahibinin onları kendi arzusuyla vermesi... Sayfalar sende sanmıştım, fakat yanılmışım. Esrarname’nin sahibini kandırabilmek için şimdi her şeye baştan başlamam gerekecek. Kusura bakma artık Halid Bey, seni de hem titrek, hem de lâl bıraktık.”</p>

  <p class="normal">Halid Bey konuşamasa da mahlûk “sen kimsin” diye sorduğunu anladı. Zavallı adam bu kadar izahatı hak etmişti doğrusu. Mahlûk, insanın içini buz kestiren o davudi sesiyle yeniden konuştu: “Adım Asfar, ateşten yaratılanlardanım. Bana ait olanı bulmak için zamanda ve mekânda geziyorum. Hislerim insanoğlundan kuvvetlidir ama nasılsa sende yanıldım. Sırf Esrarname sende diye on asır evvele gidip bu defineyi gömdüm. Rivayetleri salıp yanına geldim. Şimdi işe yeniden başlamak lazım. Esrarname’nin sahibini ve onu cezbedecek şeyi bulmalıyım. Gelelim defineye... Bana faydan olmadığına göre onu hak etmedin demektir.”</p>

  <p class="normal">Göz açıp kapayana kadar çakıl taşlarıyla doluveren küp Halid Bey’i üzüntüye boğmuştu. Asfar, son umudu da tükenen adamı kekeleyip titrerken bırakıp gözden kayboldu.</p>

  <p class="ortayazi">***</p>

  <p class="normal">Nagehan sabaha karşı sessizce girdiği odasının penceresini kapatır kapatmaz önce Halid Amcası’nın, sonra da babasının konaktan çıkıp camiye yöneldiklerini görmüştü. Ucuz atlatmıştı doğrusu. Babasının camiye gidiş vakti hayatta şaşmazdı ama amcasının o sabah çıkması beklenmedik bir durumdu.</p>

  <p class="normal">Görülebileceği endişesiyle pencereden çekilip perdeyi kapattı. Az önce kıl payı kurtulan sanki kendisi değilmiş gibi hemen hülyalı bakışları uzaklara daldı, yüzünde kocaman bir tebessüm peyda oldu. Derin bir nefes alıp elini kalbinin üzerine koydu. Minicik bir kuş, kafesinden kurtulmak için çırpınıyordu sanki.</p>

  <p class="normal">Elbette tüm bu sersemliğin müsebbibi İbrahim Ethem Bey’di. O gece ilk kez eline dokunmuştu Nagehan’ın ve kızcağızın aklını başından almıştı. “İyi ki siz varsınız Nagehan Hanımefendiciğim. Siz olmasanız kim bilir kimlerin eline düşerdi Esrarname.” deyip avuçlarının arasına alıvermişti sağ elini. Nagehan ayaklarının yerden kesildiğini hissetmişti. Birkaç dakika sonra gerçekten de ayaklarının yere basmadığını hissettiğinde pek utanacaktı. Demek insanoğlunun mutluluktan uçabildiği bir gerçekti.</p>

  <p class="normal">Ziyadesiyle yorgundu fakat aksi gibi bir damla uykusu yoktu. Elini hafifçe kaldırıp duvardaki gömme dolaba uzattı. Dolabın kapağı hemen emrine karşılık verip açıldı, ipek bir gecelik süzülerek eline geldi. Yeni kabiliyeti pek kullanışlıydı doğrusu. Başta kuştüyü kadar hafif nesneleri çağırabiliyordu ama yaptığı talimler meyvesini verdikçe kabiliyetine alışıyor, nispeten daha ağır eşyaları düşürmeden kendine getirebiliyordu.</p>

  <p class="normal">İşte boynundaki iki yeni muskadan ilki bunun içindi. Kemal’le İbrahim Ethem Bey nasıl da kıskanmışlardı bu yeni kabiliyeti... Yine onlarda işe yaramamıştı tabii. Nagehan Esrarname’nin yegâne sahibinin kendisi olduğuna an be an ikna oluyordu.</p>

  <p class="normal">Diğer muska biraz daha kullanışsız bir kabiliyet vermişti. Yine de işe yarıyordu. Nagehan artık yanmadan avucunda minik alev huzmeleri vücuda getirebiliyordu. Minicik alevler çoğu zaman işe yaramasa da yine de pek havalıydı doğrusu. İbrahim Ethem Bey helâya gitmek için utana sıkıla izin isteyip kandile davrandığında nasıl da tutuşturuvermişti kandilin fitilini? Zavallı adam daha bir mahcup olmuştu ama Nagehan kendisiyle gurur duymuştu. İbrahim Ethem Bey’in helâya giderken yanına aldığı kandili yakmak kadar büyük şeref var mıydı ki bu âlemde?</p>

  <p class="normal">Geceliğini giyip yatağına uzandı, bir o tarafa, bir bu tarafa döndü durdu ama bir türlü uyku denen nimeti tutturamadı. Gün çoktan ağarmış, konaktaki patırtılar artmıştı. O sabah patırtıların arasında yengesinin telaşlı sesi de kulağına çalınıyordu. Muhakkak bir hal vardı.</p>

  <p class="normal">Sabahlığını giyip yeni uyanmış gibi odasından çıktı. Yengesiyle annesi sahanlıkta konuşuyorlardı, Nagehan amcası için endişe edildiğini anladı. Sabah namazından ağabeyiyle birlikte dönmeyen adamın Nihat’ın gönderilmesiyle, ticarethanesinde yahut civardaki kıraathanelerde de olmadığı anlaşılmıştı. ‘Koskoca adam, belki bir ahbabıyla takılmıştır’ denebilirdi lakin mevzu Halid Bey olunca iş değişirdi. Evinden çıkmayı pek sevmeyen adam ya yine bir haltlar karıştırıyordu, ya da sahiden başına bir hal gelmişti.</p>

  <p class="normal">İkindiye kadar beklendiyse de gelen giden olmadı. Nagehan çıkıp amcasını aramamak için kendini zor tutuyordu. Hava kararıp da hâlâ bir haber çıkmayınca Nagehan karalara bürünüp çıkmanın vaktinin geldiğini düşündü ama yine harekete geçemedi. Çünkü yakın bir zaman önce çeşnicibaşı, üstad-ı şikem yahut mesul-i matbah ve’l-ekl yani yemeden içmeden sorumlu kişi gibi acayip unvanlarla konağa alınmış olan Nazenin Hanım bir türlü Nagehan’ın yanından gitmek bilmiyordu.</p>

  <p class="normal">Hiç evlenmemiş olan Nazenin Hanım cüssesine bakmadan kendini ‘kız’ sayıyor, Nagehan’ın odasına bol bol kız kıza çay içmeye geliyordu. Çaylar bitmiş, sohbet başlamıştı. Nagehan, amcası için iyice endişelenmeye başladığından ayıp mayıp dinlemeden Nazenin Hanım’ı odadan çıkardığı gibi hazırlanmaya koyuldu ve beş dakikaya kalmadan odasının penceresinden çıktığı gibi gitti.</p>

  <p class="normal">Evvela Germiyan’ın sokaklarında şöylece bir dolandı ama amcası görünürlerde değildi. Zaten sokaklar bomboştu. O gece mübarek Berat Kandili olduğundan mukaddes geceden hayâ eden it kopuk istirahatteydi. Geri kalan ahali de zaten camilerdeydi. Yoksa Halid Bey de mi camiye gitmişti? Yok canım, görülmüş iş değildi.</p>

  <p class="normal">Pekiyi, Halid Bey sancağın dışında bir yerlerde olabilir miydi? Nagehan işi sağlama almak için mamur alanların dışında kalan tarlaları da kolaçan etmeye koyuldu. Nihayet Hisar Kalesi surlarına yaklaştığında sayıklayan birinin sesini duydu ve sese gidip, eliyle koymuş gibi amcasını buldu.</p>

  <p class="normal">Karanlıkta etrafını görebilmek için avucunda küçücük bir alev yaktı ve çukurda yatan amcasını gördü. Fakat neler olmuştu ona? Zavallı adamın nüzul inmiş gibi çarpılmış vücudu tir tir titriyor, dolaşan diliyle aman dilediği belli olsa da ne dediği anlaşılamıyordu. Sıkıca sarıldığı, içerisi çakıl taşlarıyla dolu küp de adamın aklını yitirdiğini düşündürüyordu insana. O fiyakalı Halid Bey ne hallere düşmüştü... Evvela onu konağa götürmek lazımdı. Gerisini hekimler hallederdi nasılsa.</p>

  <p class="normal">Hisar’dan Ali Paşa Konağı’na gelene kadar kucağında taşıdığı amcasının titreyip durması Nagehan’a da bulaşmıştı sanki. Adamcağızı kapının önüne bıraktıktan sonra kapıyı çalmakta epey zorlanmıştı. Nihayet tokmağı denk getirip kapıya kuvvetlice vurdu ve gölgelere saklandı. Kapı açılıp, bağırışlarla ve çığlıklarla adam içeriye taşındıktan sonra pencereden girip karalarını çıkardı ve hemen konağın kapısına koştu.</p>

  <p class="normal">“Sana neler oldu? Nerelerdeydin? Seni buraya kim getirdi?” Halid Bey hiçbir soruya cevap veremiyordu. Ağzından çıkan manasız laflar takırdayan dişlerinin sesine karışıp gidiyordu. Hekim mi çağırmalıydı, hoca mı? Nihayet her ikisi de çağırıldı ve hekimle hocanın reçeteleri, aralarında herhangi bir ayrım yapılmaksızın beraber terkip ve tatbik edildi. Fakat bir netice elde edilemedi.</p>

  <p class="normal">Adamcağız başına gelenleri anlatamıyordu bile. Eline tutuşturulan kâğıda titreyen elleriyle yazmayı da başaramamıştı. Bu yüzden sorular sorulmaya başlandı. Hiç değilse kafasını emme basma tulumba gibi sallayabiliyor, böylelikle ‘evet’ yahut ‘hayır’ diyebiliyordu.</p>

  <p class="normal">Sorgulama işine Nadide Hanım başladı. Kadının endişeden ve gamsız kocasına duyduğu hiddetten alev alev yanan gözleri Halid Bey’i peşinen sindirmişti. “Sabah camiye mi gittin?” Titreyen kafa ‘evet’ dedi ve sorgulama devam etti: “Çıkınca ticarethaneye mi gittin?” “Hayır.” “Bir anda mı oluverdi bu hal?” “Hem evet, hem hayır...” Ne demekti bu şimdi? Sorgulama devam etti: “Sana bunu biri mi yaptı?” “Evet.” “Tanıdığın birisi mi?” “Hayır.” “Tanımadığın biriyle mi buluştun?” “Evet.” “Ne işin vardı Allah’ın belası, tanımadığın adamla? Ah öldüreceksin sen beni!” “...”</p>

  <p class="normal">Nadide Hanım bu merhaleden sonra ağlama nöbetine tutulduğu için sorgulama işini Ali Paşa devraldı. “Söyle kardeşim, bir zehir falan mı zerk ettiler sana?” “Hayır.” “Büyü mü yaptılar?” Kafa titreyerek bir o yana bir bu yana yatınca ‘eh işte onun gibi bir şey’ manası çıkarıldı. Ali Paşa devam etti: “Cinlendin mi yoksa?” Nihayet tüm mesele çözülmüştü sanki. Halid Bey heyecanla kafasını salladı. ‘Hah, buldunuz işte’ diyordu muhakkak. Hemen okunup üflendi, tü tü tü tü diye konağın dört bir köşesine tükürüldü.</p>

  <p class="normal">Sorgulama, biraz sakinleşen Nadide Hanım tarafından devam ettirildi: “Seni kim getirdi buraya?” Hayret! Halid Bey Nagehan’ı gösteriverdi. Berzah âlemindeki ruhların gerçekle aralarındaki perdenin kalktığı gibi bu hallere düşünce Halid Bey’in dimağı da mı açılmıştı yoksa?</p>

  <p class="normal">“Nagehan mı?” diye sordu Nadide Hanım. Herkes şaşkındı. Kafa iki yana sallandı ama ısrarla parmak Nagehan’ı gösterdi. Nagehan yaklaşınca titreyen el Nagehan’ın siyah ipek sabahlığını tuttu. Kimse bir şey anlamamıştı. Nagehan daha fazla dayanamayıp “Esved mi?” diye soruverdi. Hah, işte cevap bulunmuştu. Nagehan sorgulama işini devralmanın makul olacağını düşündü. “Söyle amca, nerede buldu Esved seni?” Nagehan bunun evet yahut hayır ile cevaplanacak bir soru olmadığını fark edince ekledi: “Yani işaret et, ne taraftan buldu seni?” Ülfet Hanımların konağının bulunduğu taraf işaret ediliyordu. Nagehan lafı uzatmadan “Hisar tarafından mı yani?” diye sordu. Hevesle sallanan kafa cevabın bulunduğuna işaret ediyordu.</p>

  <p class="normal">Hisar tarafında ne işi olurdu Halid Bey’in? Cevabı bulan Kafiye Sultan olmuştu. “Defineye gittin değil mi kör olası?” Halid Bey utanıp gözlerini yere devirdi, tü diye suratına tüküren Kafiye Sultan’dan sonra Nadide Hanım yeni bir ağlama nöbetine girdi ama Ali Paşa dirayetini kaybetmeyip kardeşine eğildi: “Defineyi muhafaza eden cinler mi seni bu hale soktu?” “Evet.” Anlamında başını salladı Halid Bey utana sıkıla. Sorulacak başka bir şey kalmamıştı.</p>

  <p class="ortayazi">***</p>

  <p class="normal">Ali Paşa Konağı’nda hekime ihtiyaç kalmamıştı artık. On dört erkek evlada sahip olduğu için hasımlarının hasetlerinden çatır çatır çatlayıp kendisine en melun büyüler yaptırılan Çepeller Köyü’nün ağası Hamza’yı üç günde kurdeşenden kurtaran namlı üfürükçü Çiğnefes Zülküf Efendi, bin bir rica ve hediyelerle ikna edilip konağa getirilmişti. Günlerdir envai çeşit dualar okuyup üflüyor, pis kokulu otlar kaynatıp kâh Halid Bey’e içiriyor, kâh konağın dört bir etrafına fiskeliyordu. Mamafih henüz bir tesir görülmüş değildi.</p>

  <p class="normal">Tedavi fayda edene kadar konakta kalacaktı Zülküf Efendi. Aksi gibi pek de suratsızdı. Adamın fıldır fıldır dönen gözleri en çok Gülçehre Dadı’yı rahatsız ediyordu. Nasıl etmesin? Sonradan “Yanlışlıkla oldu, bizim gibi mübarek zatlar böyle şeyler yapmaz.” diyerek masumiyetine ahaliyi ikna etse de Gülçehre Dadı’ya basbayağı çimdik atmıştı Çiğnefes zamparası. İki karışlık boyuna bakmadan etli butlu kadını gözüne kestirmişti. Yaygara kopardı kopmasına ama Gülçehre Dadı, cazibesine kapılan bu zavallı erkeği mazur görmüştü de olay kapanmıştı. Neyse ki bu hareket iffetini her fırsatta öve öve bitiremeyen Gülçehre Dadı’nın ‘eline erkek eli değmemiş’liğine halel getirmemişti de olay büyümemişti böylelikle. Baldıra atılan çimdik temastan sayılmazdı nasılsa. Hâlâ eline erkek eli değmiş değildi.</p>

  <p class="normal">Nagehan ise babasının başına gelenleri Kemal’e anlatıp anlatmamakta mütereddit idi. Hâlâ İbrahim Ethem Bey’in misafirhanesinde konaklamakta olan delikanlı, gidip babasını göremeyeceği için büsbütün endişelenecekti. En iyisi Halid Bey iyileşme temayülü gösterene dek beklemekti.</p>

  <p class="normal">Neyse ki bu ahval fazla uzun sürmeyecekti. Birkaç gün sonra Halid Bey yemeğini kendi kendine yemeye başlayıp az da olsa anlaşılır kelimeler söyleyince endişeler azalacak, Nagehan da vaziyeti Kemal’e anlatabilecekti.</p>

  <p class="normal">Olanları öğrenen Kemal, pek bir evham hali göstermemişti. Delikanlı zaten yaratılışı itibariyle serinkanlıydı fakat Nagehan bu sükûneti Esrarname’de kaydettikleri terakkiye yormuştu. Neticeye vasıl olmalarına pek küçücük bir adım kalmıştı. İşte bu durum diğerlerinin olduğu gibi Kemal’in aklını da meşgul ediyordu. Esrarname illeti böyle bir şeydi; insana kendini de ailesini de unutturabiliyordu.</p>

  <p class="normal">Son bir rubai kalmıştı sırrına vakıf olamadıkları. Dupduru bir Pehlevice ile yazılmış olsa da ne ifade ettiği anlaşılmayan bu dört mısra çözülür çözülmez bitecekti her şey.</p>
</body>
</html>
