<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">BEŞİNCİ BÖLÜM</h1>

  <p class="normal">Hisaraltı’nın en izbe köşesindeki eski evin tahlilhane olarak kullanılan kükürt kokulu karanlık odasının ağır kapısı yavaşça açıldı. Birkaç mumun aydınlığında, önündeki kâğıda arada bir yazıp çizen, arada bir de kalın kitapları karıştırıp mırıl mırıl okuyan adam dönüp de bakmadı bile kapıya. Gelenin kim olduğunu biliyordu.</p>

  <p class="normal">Çocuk fokurdayan, tuhaf sesler çıkaran, renkten renge bürünen tuhaf sıvıların şişelerini, envai çeşit imbikleri, basınçlı kazanları ve ispirto ocaklarını devirmemek için azami gayret göstererek kafasını dahi kaldırmadan çalışan kambur adamın yanına seğirtti. Oda, yıldızların semada gezerken uğradıkları yerleri ve zamanları hesaplayan pırıl pırıl pirinç usturlaplar, durmak bilmeden sallanan sarkaçlar, kum ve su saatleri, gök haritası çizili tomarlar, acayip madenleri eritmekte kullanılan ateşi harlamaya yarayan çeşit çeşit körükler ve nasıl bir zamanı ölçtüğü bilinmeyen geri geri işleyen saatlerle tıklım tıklım doluydu.</p>

  <p class="normal">Çocuk, bir şeyi devirmeden odada serçe kuşları gibi dolanmanın ilmini çoktan çözmüştü. Seke seke adamın yanına varıp alabildiğine cırtlak sesiyle “Buyur usta!” diye ünledikten sonra masaya, kırmızı mühürlü bir kâğıt bıraktı ve aynı çeviklikle hiçbir şeyi devirmeden odadan çıkıp gitti.</p>

  <p class="normal">Adam, okumakta olduğu, kurt yeniği cildi ilistire dönmüş kitaptan kafasını kaldırıp kâğıdı mumun ışığına tuttu ve hemen açıp okuduktan sonra minnacık çenesini ovalayıp pörtlek gözlerini devire devire uzun uzun düşündü. Yanı başındaki tezgâhın üzerinde, ispirto ocağında kaynayıp duran safran sarısı sıvı, kaynamanın titreşimiyle üzerine devrilip kaftanının eteğini erittiğinde bile düşünceli hali dağılmadı. Sıcak bakır kabı hiç çekinmeden yerden alıp tezgâha geri koydu ve boşa yanan ispirto ocağına elini basıp söndürdü.</p>

  <p class="normal">Kimya Taşı ile ilgili bildiği her şey, Esrarname’nin yarısını elinde tuttuğu gün değişmişti. Kükürt ve cıvaya bulanmış yılları boyunca kendinden evvelki alşimicilerin tecrübelerini okumuş, Kimya Taşı’nın önceki merhaleleri olan maden ve taşlara, onları renkten renge, şekilden şekle büründürecek kuvvetler tatbik etmişti.</p>

  <p class="normal">Hayatla ölüm arasındaki bağ olan ruh gibi madenleri bağlayıp, onları birer ceset olmaktan çıkaracak nefesi üfleyecek, yahut pisliklerden arındırarak özünü izhar edecek olan tek maddenin Kimya Taşı olduğunu düşünmekle ne kadar da yanılmıştı? Kimya Taşı Esrarname’de gizliydi ve bunu çözmek bir tek kendisine nasip olmuştu.</p>

  <p class="normal">Kitaptaki efsunlu sözcükleri tarif edildiği vakitlerde, tarif edilen malzemelerle domuz derisi, kedi işkembesi yahut at tırnağı gibi muhtelif satıhlara yazmakla basit muskalar elde ederek, yalnızca okuyup bazı kudretler kazanmanın ötesine geçmişti; ama şimdi bu da kâfi gelmiyordu. Sonsuz hayatın ve zenginliğin anahtarını istiyordu.</p>

  <p class="normal">Yıllar evvel her iki parçayı da ellerinde tuttuğu sırada hissettiği kudreti yeniden kazanacağı günü bekliyordu sabırla; bir de Esrarname’yi kendisinden çalıverenden alacağı intikamı... Belki de en çok bunu bekliyordu. İşte bu yüzden kendine “bekleyen” manasındaki Muntazar ismini koymuştu.</p>

  <p class="ortayazi">***</p>

  <p class="normal">Mahir, alelade bir çiftçinin dört oğlundan en küçük olanıydı. Adı gibi maharetli değildi pek. Yalnız, hayal kurmakta üstüne yoktu. Harman kaldıran babasının nasırlı ellerinin haline acıyıp ağabeyleri gibi ona yardım edeceğine kavurucu yaz sıcağından kendisini koruyacak bir ağaç gölgesi bulur, hayallere dalardı.</p>

  <p class="normal">Herkes Mahir’in uyuduğunu zannededursun, o küçük bir çocukken rüyasına giren peri kızını bekler dururdu. Artık on altı yaşında bir genç oluşu, çocukluk hayali denebilecek peri kızını unutturması gerekirken, aklı başına gelmek şöyle dursun, günden güne daha da beter uçup gidiyordu.</p>

  <p class="normal">Peri kızını rüyasında gördüğü gecenin sabahında, kulaklarında kızın bülbül gibi şakıyan sesiyle uyanmıştı. Billur kanatları sanki hâlâ gözünün önündeydi. Fakat Mahir büyüyüp de erkek denebilecek yaşa geldiğinde peri kızının ne bülbül sesini, ne de billur kanatlarını düşünür olmuştu. Dünyevi aşkların en umutsuzu olan bu sevda yüzünden peri kızının şeffaf denecek kadar beyaz teni, pembe yanakları ve minicik elleri aklından çıkmıyordu Mahir’in. Âşık olmuştu bir kere; ne babasından yediği kötekler, ne anasından işittiği azarlar onu caydırabilirdi. Kızın gül goncası gibi dudağına bir busecik konduramadan ölmek ihtimali aklını başından alıyordu.</p>

  <p class="normal">Sonunda Mahir, peri kızının hiç gelmeyeceğini anlayıp karasevdaya tutuldu, yataklara düştü. Bol bol uyuyor, cananına susamış mecnunlar gibi sayıklayıp soğuk terler döküyordu. Ne nefesi kuvvetli hocalar, ne de pis kokulu ilaçlarla alnını ovalayan kocakarılar kendine getirebildi Mahir’i. Anasının döktüğü gözyaşı sel olup aktı, ağabeyleriyle babasının kederi haneye karalar bağlattı.</p>

  <p class="normal">Mahir’den artık umut kesildiği gün, delikanlı aniden uyanıverdi. Gözlerindeki ışıltıya bakılırsa iyileşmiş, musallat olan cinleri hayırlısıyla defetmişti. Bir aylık açlıkla iki somun ekmeği bir kerede mideye indirip üstüne de iki kova ayran içince, anası düğün bayram etti. Sandıkta gizlice biriktirdiği paraları adağını yerine getirmek için fakir fukaraya dağıttı ve yas tutan hane halkı kirli bir elbiseden sıyrılır gibi kederden sıyrıldı.</p>

  <p class="normal">Fakat Mahir artık eskisi gibi değildi. Başlarda görmezden gelinen tebessümün ve hülyalı bakışların eksik olmadığı suratı insanları günden güne daha fazla kızdırıyordu. Üzerine yirmi çeki meşe kütüğü devrildiği için Hakk’ın rahmetine kavuşan yaşıtının cenazesinde de ebleh ebleh sırıtınca köylüde şafak attı ve tekme tokat kovdu delikanlıyı köyden.</p>

  <p class="normal">Mahir yine de yüzündeki o derin tebessümü bozmadı, acıyan etlerini ovalaya ovalaya yollara düştü. Hastayken daldığı o kör kuyulardan daha derin rüyalarında, fanilerin ömrüne nispetle beş yüz yıl beraber yaşadığı Harir<sup class="calibre5"><a href="../Text/esrarname_split_050.html#footnote-231-8" id="footnote-231-8-backlink">8</a></sup> isimli peri kızının ayrılırlarken tarif ettiği yere gidiyordu.</p>

  <p class="normal">Harir’in aşkıyla çarpan yüreğini mürşit belleyip günlerce yürüdü. Paralanan ayaklarının sızısı bile vuslata eremeden heder olma korkusunu yenemedi. Türlü türlü imtihanlara çekildi ama ne berrak suların aktığı dereler, ne de açlıktan kazınan midesinin arzuladığı sulu meyvelerle dolu bahçeler Mahir’i yolundan saptırdı. Keskin kayalarla çevrili dağa tırmanmak, vuslatından önceki son imtihanı olmalıydı.</p>

  <p class="normal">Gözünü bile kırpmadan, yüreğinin bir an evvel varmak için çırpındığı zirveye tırmandı. Tarif edildiği yere vardığında Harir’i kendisini beklerken buldu ve ilk kez dünya gözüyle gördüğü peri kızına bir kez daha âşık oldu.</p>

  <p class="normal">Kız, ana şefkatiyle pamuktan beyaz elini uzatıp yorgunluktan bitap düşmüş genci bir kaya üstüne oturttu. Sonra gencin yüreciğini dağlayan o lafı etti: “Biz birlikte olamayız.” Mahir kızın ayaklarına kapanıp bunun nedenini sordu. Kız bir adım geri çekilip yerde kan ter içerisinde sürünen, bir et yığınından farksız gence bakıp minik çenesiyle işaret etti. “İşte bu yüzden...” dedi. “Şu zayıflığını bir de benim gözümden görmelisin. Hem bana kıyasla ömrün o kadar kısa ki... Seninle beraber yaşadığımız yıllar, senin için akıl almayacak bir sonsuzluktu, benim için ise bir yürek atımı müddeti... Sen çabucak ölüp toprağa karışacaksın. Seni ne için isteyeyim?”</p>

  <p class="normal">Mahir, beyninden vurulmuşa dönüp yürekten bir ah edince kız gülüp, gencin yanına çöktü ve kulağına, isterse kendisi gibi olabileceğini fısıldadı. İşte delikanlı ilk kez o zaman duydu Esrarname’nin adını. Harir, Esrarname’yi kendisine getirirse hem çok zengin, hem de ölümsüz olacağını, aramaya ise İran’dan başlaması gerektiğini söyleyip gittiğinde, Mahir onu nasıl bulabileceğine dair fikirler üretmeye başlamıştı bile.</p>

  <p class="normal">Yıllar yılı Harir’i ne rüyasında ne de dünya gözüyle görebildi ama kızın hayali aklında hep taptaze durdu. Bu aşkla yana yana derviş olup yollara düştü ve yıllarca Esrarname’yi aradı. Hiçbir fani Esrarname’yi Mahir’in arzuladığı gibi arzulamış olamazdı. Ama aslında o, Esrarname’yi değil Harir’i arzulamıştı ve Esrarname başka bir arzunun yakıp kavurduğu yüreğin çağrısına uymazdı; genç, masum ve günahsız değildi. O vakte kadar Harir’e kapılıp ebeveynini üzmekten başka günah işlememişti, lakin Harir ve Esranâme’nin, Mahir’in kalbine ektiği hırs ve kötülük tohumları, delikanlının ruhunu çoktan kirletmişti.</p>

  <p class="ortayazi">***</p>

  <p class="normal">Esrarname öyle kolayca bulunamazdı elbette. Mahir, Harir’den aldığı talimatla günlerce yol gidip önce İran’a vardı ve araştırmaya başladı. Bir izin bittiği yerde bir başkası peyda oldu; uç uca eklenen ipler misali, duyduklarını takip ederek neredeyse âlemi dolaştı ve nihayetinde Bursa’ya vardı. Esrarname’nin nihai mekânı olduğu söylenen saray kütüphanesinin de içerisinde bulunduğu külliyeye vardığında artık daha fazla ilerleyemeyeceğini anladı. Çünkü kitap, padişah hazretlerinden bile daha iyi muhafaza ediliyordu.</p>

  <p class="normal">Düşündü taşındı, sonunda Esrarname’ye yaklaşmanın yolunun Şeyh’in yüksek müsaadelerinden geçtiğini anladı. Şeyh ‘tamam’ derse bu iş olurdu.</p>

  <p class="normal">Mahir, dünyevi aşk ile yollara düşmüş, bir dervişin çekebileceği eziyetten çok daha fazlasını çekmişti. Uğradığı yerlerde envai çeşit dergâh görmüş, her birinin şeyhini bellemişti. İşte bu malumatını kullanıp şeyhlerden selam getirdiği yalanını uydurarak huzura çıkmayı talep etti. Aşk ile yana yana dolaştığı yerleri bir bir sayıp döktü ve icazetin çıkmasını beklemeye koyuldu. Elbette seyahatlerinin sebebinin, uhrevi değil de dünyevi bir aşk olduğunu gizleyerek...</p>

  <p class="normal">Şeyh onun gibisini ne duymuş, ne de görmüştü. Dervişler selamları isal edince Şeyh’in yüreği coştu. Taptuk Emre’nin Yunus’undan beri diyarı-ı âlemin yollarına böyle aşk ile düşeni duymadığından, Mahir Çelebi denen dervişi hemen huzuruna aldı.</p>

  <p class="normal">Mahir, evvela Şeyh Hazretlerine Bağdat’tan Hicaz’a, Semerkant’tan Yemen’e kadar adını bildiği bütün diyarların şeyhlerinin -aslı vâki olmayan- selamlarını iletti ve aşk ile divane olup gezdiği diyarları anlattı. Şeyh Hazretleri memnuniyetinden emin olunca, dergâha girip ömrünü orada tamamlamak arzusunda olduğu yalanını söyleyiverdi. Böyle büyük bir zat nasıl geri çevrilirdi ki?</p>

  <p class="normal">Böylece Şeyh’in müsaadesini alıp dergâha yerleşti. Dervişlerin arasına katılıp ne söylenirse yaptı. Diğer dervişler Allah aşkıyla coşup gözyaşı döktükçe Mahir Harir’ini düşünüp ağladı. Herkes Allah’ın haşyetinden dehşete düşüp titredikçe Mahir, Esrarname’yi bulamayacağı korkusunu aklına getirip titredi. Mahir’in aşkı diğerlerinden daha bariz vaziyette zuhur ettiğinden, çabucak Şeyh’in gözüne girdi.</p>

  <p class="normal">Artık sıra, hakiki vazifenin tezahürüne gelmişti. Mahir bir geceyarısı kalkıp Şeyh’in kapısına dayandı. Yüzünde dehşet ifadesiyle ağlayıp titreyerek Şeyh’in yüksek müsaadesini isteyip odasına girdi. “Efendim,” dedi, “bir rüya gördüm ki sormayınız. Nasıl anlatsam bilmem. Hikmetini sizden başkası tabir edemez.”</p>

  <p class="normal">Şeyh heyecanlanmıştı. Belki de kendisi öldüğünde dergâha şeyh olacak dervişin nasıl bir rüya gördüğünü çok merak etti ve hemen anlatmasını istedi. Mahir de başladı uydurmaya: “Hâlâ tesirindeyim rüyanın. Eğer belagat kabiliyetim gördüklerimi ifadede kifayetsiz kalırsa beni mazur görünüz. Dergâhımızın mübarek kapısından bir yılan giriyordu efendim. Bütün dehşetine ve kötülüğüne rağmen öyle güzel kokuyordu ki, duyan müptelası oluyordu. Bazı dervişler onun efsunuyla müteessir olmuş halde sarhoş gibi sallanırlarken bazıları da ellerindeki keskin gümüş satırlarla onu öldürmeye çalışıyorlardı. Satırların üzerlerine ise padişah efendimizin mühr-ü mukaddesleri nakşedilmişti. Dergâhta böyle bir debdebe cereyan ederken yılan bana doğru geliverdi. Ben de can havliyle ‘Allah!’ diye bağırıp bastım kafasına. İşte o zaman yılan öldü.”</p>

  <p class="normal">Şeyh dehşet içerisindeydi. “Aman evladım, sen ne mübarek bir zatsın. Rüyanın tabiri hayra alamettir. Seni bize Allah gönderdi. Şimdi git uyu; yarın, sabah namazından sonra seninle bir işimiz var.” dedi.</p>

  <p class="normal">Mahir sevine sevine odasına gidip tahta misali incecik şiltesine yattı ama bir türlü uyku tutmadı. Ertesi sabah Şeyh’in, namazını eda etmesini bekleyip yanına gitti. Şeyh de Mahir’i beklemekteydi.</p>

  <p class="normal">Önce biraz oturup havadan sudan konuştular. Mahir’in canı çıktı çıkacaktı. Daha Şeyh, Esrarname hakkında tek kelime etmiş değildi. Belki de rüyayı başka şeye yormuştu. Eh, Mahir daha nasıl ima etsin? Açık açık da söyleyemezdi ya...</p>

  <p class="normal">Neyse ki lafı daha fazla uzatmadan kalktılar ve beraber yürümeye koyuldular. Mahir bilmiyormuş gibi nereye gittiklerini sorup duruyordu. Şeyh ise “Bekle evladım. Her şeyi bir bir anlatacağım.” deyip Mahir’in canını ağzından çıkarmaya kast ediyordu.</p>

  <p class="normal">Beraber avluya çıktılar ve dergâha yeni gelmiş çömezlerin kazma küreklerle bir şeyler aradıkları yere geldiler. Zavallılar sabahtan beri ancak yarım adam boyu kazabilmişlerdi.</p>

  <p class="normal">Nihayet aranan bulundu, Mahir’in sabırsız bakışları altında gömülü oldukları yerden çıkarılan iki küçük kutu Şeyh Hazretlerine sunuldu. Şeyh, kutuları birer birer açınca içlerinden birer karışlık pirinç anahtarlar çıktı. Hem de her kutudan birer değil, beşer tane...</p>

  <p class="normal">Mahir artık neredeyse emin olmuştu. On tane kilitli kapının ardında saklanan şey olsa olsa Esrarname olmalıydı. Beklediği anın artık geldiğini düşünüyordu ki Şeyh, Mahir’i kolundan tutup yeniden dergâha soktu. Hâlbuki kütüphane başka yerdeydi.</p>

  <p class="normal">Mahir’in ilk kez gördüğü bir odaya girdiler. Odanın havasız oluşundan her zaman girilmediği belli oluyordu. Şeyh ortadaki uzunca sehpanın önüne oturdu ve eliyle icazet verip Mahir’in de oturmasını istedi. Önlerindeki sehpanın üzerinde kalın bir kadife örtü vardı. Mahir altından ne çıkacağını düşünürken Şeyh örtüyü kaldırdı.</p>

  <p class="normal">Sehpanın üzerine yan yana dizilmiş tam on tane küçük, sedef kakmalı kutu ortaya çıkmıştı. Mahir rüyanın yanlış tabir edildiğini o anda anladı ama sesini çıkaramadı. Şeyhin izahatini beklemeye koyuldu.</p>

  <p class="normal">“İşte rüyanın tabiri evladım:” dedi Şeyh. “Senin gördüğün o yılan, nefsindir. Dergâha giriyor çünkü seni takip ediyor. Güzel kokuyor çünkü nefsin seni ayartmaya çalışıyor. Gördüğün diğer dervişler ise ellerindeki tuğralı satırlara bakılırsa padişah icazeti ile dergâha gelen dervişlerdir. Hepsi nefislerini öldürmek için uğraşmış ama başarılı olamamışlardır. Nefsini yenmek herkese nasip olmaz evladım. Fakat senin rüyan, padişah hazretlerinin icazeti olmaksızın buraya gelen nefsini yeneceğine delalettir. Şimdi seni imtihan etme zamanıdır.”</p>

  <p class="normal">Şeyh besmele ile kutuları teker teker açmaya koyuldu. Hepsinin anahtarı ayrıydı. Bütün anahtarlar yuvalarda dönünce yeniden başa geldi ve kutuların menteşelerle tutturulmuş kapaklarını birer birer açmaya başladı.</p>

  <p class="normal">Her kutuda ayrı bir hazine vardı. Mahir’in gözleri yuvalarından fırlayacak gibi oldu ama çabucak kendini toparladı. Şeyh izahatine devam etti: “Evladım, her bir kutuya bak ve içlerinden hangi ikisini seçtiğini bana söyle. Hangilerini seçersen onları sana vereceğim.”</p>

  <p class="normal">Mahir kutulara teker teker baktı. İlkinde tırnak büyüklüğünde üç pembe inci, ikincisinde koca bir yakutun kakıldığı bir yüzük, üçüncüsünde üç tane kurutulmuş buğday başağı, dördüncüsünde nev’ini tam kestiremediği ama kıymetli olduğu ilk bakışta anlaşılan kırmızı bir taş, beşincisinde koca bir geyikten ancak bir damlacık çıkan misk ile dolu billur bir şişe, altıncısında kabzası firuze taşları ile bezeli bir hançer, yedincisinde yusufçuk suretinde bir mücevher, sekizincisinde valide sultanlara yaraşır türden zümrüt bir gerdanlık, dokuzuncusunda sırça bir şişede suya benzer bir mayi, onuncusunda ise sırtı envai çeşit kıymetli taşla bezenmiş fildişi bir tarak vardı.</p>

  <p class="normal">Mahir hemen fikir yürütmeye başladı. Kutulardaki eşyalardan ikisi hariç, diğerleri birer servet değerindeydi. Kıymetsiz olanları mı seçmeliydi? Ya işin içinde bir oyun varsa, ya o kıymetsiz görünen şeyler, yani başaklar ile sırçadaki mayi, diğerlerine göre daha kıymetliyse? Mesela buğday başakları tılsımlı, mayi de ab-ı hayat ise? Faraza mayi alelade su, başaklar da kıymetsiz ise o zaman onları mı seçmeliydi? İlla kıymetsiz olanları seçecek değildi ya... Belki de her bir eşyanın bir manası vardı. Mahir düşünmekle işin içinden çıkamayacaktı. Su ile buğdayları seçmek en makul iş gibi görünüyordu.</p>

  <p class="normal">İki kutuyu gösterince Şeyh tebessüm etti ve Mahir’in sırtını sıvazladı. “Aferin sana evladım. Allah yolunda sana lazım olanın, dünya malı değil, yalnızca karnını doyuracak ekmekle su olduğunu idrak ettin. Seçtiklerini sana vereceğim, dedim ama buğdayla suyu istemezsin herhalde. Şimdi seni başka bir imtihana tâbi tutacağım.” deyip buğdayla suyun bulunduğu kutuları açan anahtarları alıp yürüdü. Mahir de çaresiz, Şeyh’i takip etti.</p>

  <p class="normal">Dergâhtan çıkıp yine avluya vardılar ve başka bir tarafa gitmeye koyuldular. Mahir’in yüreği yine küt küt atmaya başlamıştı, çünkü bu sefer hiç şüphesiz kütüphaneye gidiyorlardı.</p>

  <p class="normal">Mahir kütüphaneye birkaç kez girmişti ama Esrarname’nin saklanabileceği hiçbir yer görememişti; muhakkak çok iyi muhafaza ediliyordu. Kütüphaneye girip dikdörtgen şeklindeki yapının en uzak noktasına kadar yürüdüler ve Şeyh, Mahir’e yardım etmesini söyleyip koca bir kitaplığı itmeye koyuldu. Az sonra tek kişinin bile zor geçeceği bir delik ortaya çıktı.</p>

  <p class="normal">Önce Şeyh geçti delikten, Mahir de vakit kaybetmeden onu takip etti. Şimdi karanlık bir dehlizdeydiler. Bir müddet duvarları yoklaya yoklaya ilerledikten sonra aydınlık bir odaya vardılar. Oda epey uzundu, her iki ucunda birer kapı vardı.</p>

  <p class="normal">Şeyh önce sağdaki kapıya gitti. Uzun uzun euzubesmele çekerek anahtarı deliğe soktu ve üç kez çevirerek kapıyı açtı. Karşılarına küçücük bir hücre çıktı. Ne penceresi, ne de en ufak bir hava deliği bulunan odadaki tek şey, bir kaide üzerinde durmakta olan bir kitaptı.</p>

  <p class="normal">Mahir saadetten deliye dönmüştü. İşte sonunda Esrarname karşısındaydı. Pekiyi diğer odada ne vardı? Mahir diğer kapıya doğru temayül eden Şeyh’i takip etti. Açılan kapının ardından karşılarına yine aynı şekilde penceresiz bir oda ile bir kaide üzerinde duran bir kitap çıktı. Mahir’in sevinci kursağında kalmıştı. Birbirine tıpatıp benzeyen bu iki kitaptan hiçbiri Mahir’e göre Esrarname olamazdı. Çünkü Mahir, Esrarname’nin bir tane ve tek parça halinde olduğunu zannediyordu.</p>

  <p class="normal">Şeyh, durumu izah etme zamanının geldiğini düşünüp anlatmaya başladı. İşte Mahir ancak o zaman Esrarname’nin başına gelenleri öğrendi. Demek ki bulmuştu, iki parça halinde de olsa Esrarname’ye kavuşmuştu. Çabucak bir plan yapmalıydı. Şeyhi alt edip her iki parçayı da alıp kaçsa, kütüphanenin kapısında ordu misali bekleşen dervişleri mümkünü yok atlatamazdı. Esrarname’yi koynuna saklasa bile, yalnız çıktığı görülürse kendinden şüphe ederlerdi.</p>

  <p class="normal">Acaba ne diye gelmişlerdi buraya. En iyisi Şeyh’e sorup öğrenmekti. Mahir sorunca Şeyh anlatmaya başladı: “Evladım, senin yılanın sadece nefsin değil. Zaten az evvel nefsini yenip âlemde birer eşleri daha bulunmayan paha biçilemez envai çeşit serveti reddettin.” İster istemez yüreği cız etmişti Mahir’in, demek o kutulardaki mücevherat zannettiğinden de kıymetliydi.</p>

  <p class="normal">Şeyh anlatmaya devam etti: “Esrarname belki de seni bekliyordu evladım. Onun başını ezip yok edecek kişi sen olabilirsin. Çekinmeden al ikisini de. Nefsi kuvvetli olanlara bir zararı dokunmaz onun. Eh, gerisi sana kalmış. İster yak, ister parçala. Yeter ki kurtar ümmet-i Muhammed’i bu necasetten...”</p>

  <p class="normal">Bu kadar mıydı? Mahir nail olmuş muydu gerçekten arzusuna? Hemen koşup tereddüt etmeden iki yarıyı da aldı ve yukarıya kaldırıp avazı çıktığı kadar bağırdı. “Ey cananım, ey aşkların en mukaddesinin membaı. İşte hazinen. Gayrı bırakma beni sensiz!”</p>

  <p class="normal">O anda bembeyaz bir ışık peyda oldu ve Harir huriler gibi arz-ı endam eyledi. Şeyh aklına mukayyet olması için Allah’a yakarırken, Mahir, Harir’in önünde diz çöküp iki yarıyı da uzattı. Fakat hemen karar değiştirip ellerini geri çekti. Çünkü yüreğinde Harir’in aşkından daha tesirli, Harir’in arzusundan daha sıcak bir şey hissetmişti. Bu Esrarname’ydi. Onu vermek istemiyordu. Sevdaya tutulduğu günden beri ilk defa başka bir aşk tutuşturmuştu yüreğini.</p>

  <p class="normal">Esrarname’yi vermekten vazgeçen Mahir, tam kararını dillendirecekken yüzünü yalayan alevlerin sıcaklığıyla kendine geldi. Harir gitmiş, yerine cehennem alevlerinden bir varlık peyda olmuştu. Zindanlardan geliyormuş gibi boğuk, hırıltılı ve iğrenç sesi, alevden dudaklarının arasından çıkarken âdeta dehşet saçıyordu.</p>

  <p class="normal">Mahir’in ilk sorduğu Harir oldu. Kıza ne olmuştu? Mahlûk gülüp, Harir’in bir hayal, kendisinin ise gerçek olduğunu ve Tir-i Danende denen büyücünün Esrarname’yi kendisinden muhafaza etmek için yaptığı büyüler yüzünden kitaba el uzatamadığını söyleyince, Mahir kandırıldığını anladı. Mahlûk Esrarname’yi getirmesi için kendisini seçmiş, boynuna da Harir’in aşkını geçirip köle etmişti.</p>

  <p class="normal">Mahir etrafına bakınınca, yaşadığı dehşetten duvarın dibine yığılıp kalmış Şeyh’i gördü. Bir de onunla uğraşmak zorunda kalmadığına sevinmişti. Şimdi sıra, şeytanın ta kendisi olduğunu bildiği varlığı def etmeye gelmişti. Aklına bir tek muavvizeteyn okumak gelmişti. Denemekten başka bir çaresi de yoktu. Böylece okuyup üfledikçe mahlûkun alevleri söndü, en sonunda tesir edemeyecek kadar küçülüp yok oldu.</p>

  <p class="normal">Kendini ve Esrarname’yi kurtarmıştı. Yüreğindeki sevda acısını bir kenara bırakıp hemen geldiği dehlizden geçti ve kütüphanenin içerisine saklandı. Böylece saatlerce dışarıda bekledikleri halde dışarıya çıkmayan şeyhlerini merak edip içeriye giren dervişlerin dehlize girmelerini fırsat bilip kaçtı.</p>

  <p class="normal">Ne kalacak bir yeri, ne de parası vardı. Artık -en azından şimdilik- seyahat etmesine de gerek yoktu, Esrarname’ye kavuşmuştu. Yıllardır hayalini kurduğu şey gerçek olmamıştı belki ama şimdi başka bir hedefi olmuştu. Harir yoktu, zaten hiç olmamıştı. Şimdi bir tek Esrarname vardı. Onu çözüp bir kitabı böylesine karşı konulmaz yapanın ne olduğunu bulmalıydı.</p>

  <p class="ortayazi">***</p>

  <p class="normal">Mahir önce köhne ve pislikten kokmuş bir hana yerleşti. Daha iyisine şimdilik gücü yetmezdi. Gündüz, hanın pis döşeme tahtalarını temizleyip isli ve yağlı tencereleri kille ovacak, bunun karşılığında da yatacak bir yere sahip olacaktı.</p>

  <p class="normal">İşi biter bitmez kendisine verilen odaya kapanıyor, talim etmek üzere Esrarnamelerin sayfalarını çeviriyor, ne yazık ki hiçbir şey anlamıyordu. Çünkü kitabın yazıldığı dil hakkında hiçbir şey bilmiyordu.</p>

  <p class="normal">Böylece çalışmaya alşimi ile başladı. Bu kendi tercihi değildi. Dergâhtayken kütüphaneye gidip geldikçe gözüne kestirip çaldığı kitap alşimi üzerineydi. Şöylece bir bakıp işine yarayabileceğini düşünmüştü. Doğrusu iyi de etmişti; kitap nasıl altın yapılacağını anlatıyordu.</p>

  <p class="normal">Mahir safça, hemen altın yapabileceğini düşünmüştü. Kitapta söylenenleri aynen yaparsa çil çil altınlara sahip olacağını sanıyordu. Bilmiyordu ki kâinat var olalı beri Tir-i Danende’den başka kimse buna muvaffak olamamıştı...</p>

  <p class="normal">Müellifi hiçbir yerde yazmayan kitaba göre topraklı duman ve sulu buhar olmak üzere iki tür maden mürekkebi vardı. Bu buharların toprağın batınında tekâsüf etmeleriyle cıva ve kükürt, cıva ve kükürtün birleşmesiyle de madenler meydana geliyordu.</p>

  <p class="normal">Farklı türde madenler vardı. Çünkü cıva ve kükürt her zaman külliyen saf değillerdi ve her zaman aynı nispetlerde ittihad etmiyorlardı. Onların külliyen saf olarak ve en mükemmel nispette ittihad etmeleri durumunda altın meydana geliyordu. Saflık ve nispetteki eksiklikler gümüş, kurşun veya demir oluşumuna yol açıyordu.</p>

  <p class="normal">Mahir henüz işin başındaydı ve ne cıva ne de kükürtün nasıl madenler olduğunu biliyordu. Öğrenmeye bu iki madenden başlamalıydı, çünkü kitaba göre bütün madenler bu ikisinden meydana geliyordu.</p>

  <p class="normal">Kitapta cıva ve kükürt, yani zibak ve kibrit şöyle izah ediliyordu:</p>

  <p class="normal"><span class="ideitalik">“Zibak çok hızlı hareket eden toprak cismine benzer bir mayidir. Saf buharı ve nemi itibariyle tesirli bir madendir. Maddelerin anası ve aslıdır. Tabiatı sıcak ve nemli olmakla hayat aracısı türünden bir maddedir. Yani madenlerin ruhu hükmündedir. Zibakın da aslı ise madenine hapsolmuş sudur. Zibak toprakta yağ ile ittihat eder. Bu yağ, her sıvıyı madeninden uzaklaştırır, İşte bu yağ ise tabii kibrit taşıdır.</span></p>

  <p class="normal"><span class="ideitalik">Kibrit, kükürt denen maddedir. Hikmeti bilenlerin dediklerine göre kükürt, yağ parçalarıyla muamelata giren toprak buharından ibarettir. Yağ ve toprak buharı sıcaklık sebebiyle bağlanır. Kimi hikmetliler, hayvanda iç yağı, tereyağ ve maddi kirler, bitkilerde ise zeytinyağı olması gibi kükürt de toprağın yağı, içyağı ve ziftidir derler. Madenlerin meydana gelmesinde asıl olandır. Tabiatı sebebiyle madenlerin babasıdır. Alşimi denen kutsal sanatta nüfûz edici, inceltici, çözücü, yırtıcı, yakıcı, kireçleştirici, bağlayıcı, kesici ve açıcıdır.</span></p>

  <p class="normal"><span class="ideitalik">Bu madenlerin her biri pek çok kutsal sırrı ve sonsuz garip evsafı kendilerinde toplarlar. Madenlerle uğraşan hikmet ehli becerikli ve dikkatli ise madenlerin ana ve babası ile diğer madenlere ulaşabilir. Bu, hekimin gayretine bağlıdır. Eğer muvaffak olursa gözle görülmeyen işaretlerle kâinatın sırlarına ulaşabilir.”</span></p>

  <p class="normal">Mahir’in keyfine diyecek yoktu. Meğer bilmeden ne kadar da değerli bir hazineye sahip olmuştu... Yeterince çalışırsa dünya kadar serveti olabilirdi. Üstelik elinde Esrarname de vardı. Kendisinden daha büyük bir alşimi üstadı olabilir miydi?</p>

  <p class="normal">Esrarname’yi hiç kimsenin bulamayacağını düşündüğü bir deliğe saklamıştı. Kitabın güvende olduğuna emin olduktan birkaç gün sonra, şark hücresinden aldığı yarının ellerinin arasından yok olup gitmesiyle neye uğradığını şaşırdı. Öfke ve şaşkınlığı aynı anda yaşıyor, kitabını kimin çaldığını bilmediğinden geri almak için ne yapması gerektiğini de bilemiyordu. Henüz Harir için paralanan yüreğinin acısı bile dinmemişti. Esrarname’nin yarısının da ellerinden kayıp gitmesiyle dünya başına yıkıldı.</p>

  <p class="normal">Birkaç gün geçip de kitabın yokluğunun acısı biraz küllenir gibi olduğunda kendi kendine bir söz verdi. Bu yolda ömrünü tüketmesi gerekse de alşimi ve kara büyü ilmini iyice öğrenecek ve kendisinden çalınan Esrarname’yi bu yolla bulup o mahlûktan ve Esrarname’yi kendisinden çalandan intikamını alacaktı. Muhakkak biri çalmış olmalıydı, kitap kendi kendine yok olacak değildi ya... Mahir işte bu hırsızı ne pahasına olursa olsun bulacaktı.</p>

  <p class="normal">Bu sözle birlikte Mahir denen adam bâtıni manada öldü. Yerine ise habis yürekli bir adam geldi. Bu adam, içinde öldürdüğü Mahir’in adını sanını unutmak için bundan böyle “Muntazar” ismiyle anılacaktı.</p>
</body>
</html>
