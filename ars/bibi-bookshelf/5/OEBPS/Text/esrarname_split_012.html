<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">YEDİNCİ BÖLÜM</h1>

  <p class="normal">Muntazar cilt cilt kitapları yalayıp yuttuktan, tomar tomar berçimenleri defalarca okuduktan ve sabırla her gece gökkubbeyi gözetleyip yıldızların ilmini çözdükten sonra Esrarname’nin şarkî yarısının neden ellerinden uçup gittiğini öğrenmişti.</p>

  <p class="normal">Tir-i Danende bu kitabı hem arzu, hem de nefretle yazmıştı. Bir yanı eserine duyduğu aşkla yanıp kavrulurken, öteki tarafı ölüm gibi arzın değişmez hakikatlerine büyük bir kin besliyordu. İşte bu iki zıt hissiyatın aynı yürekten dökülüp telif edilmesi Esrarname’yi vücuda getirmişti.</p>

  <p class="normal">Birlikte aynı yerde bulunmaları, birleşmelerine sebep olamayacak şeyler gibi, mesela su ve neft gibi, Esrarname de iki ayrı hissiyatı kendinde barındırmış fakat hiç karışmayan bu iki kuvve onun hep en aciz yeri olmuştu. Günün birinde ayrılmaları için gelen o emirle de elbette en zayıf noktalarından ayrılmışlardı.</p>

  <p class="normal">Şark, arzunun kaynağıydı. Tulû-uş Şems gibi bir mucizeyi hâsıl eden şark, Esrarname’nin arzuyla yazılmış kısmını ifade ediyordu. Garp ise karanlıktı. Nefret, korku ve ölümü çağrıştıran karanlığın tarafı olan garp ise Esrarname’nin nefretle yazılan yarısının mekânıydı.</p>

  <p class="normal">Muntazar nefretle ellerinde tuttuğu Esrarname’nin garbî yarısına sahip olabilmişti ancak. Arzu dolu bir yüreğin şarkî olanı çaldığını ise tüm bunları öğrendikten sonra aklını kullanarak çözmüştü. O arzu dolu yürek işte buradaydı, yani Germiyan’da... Aramaya nereden başlayacağını bilemediğinden, dergâhtan kaçtıktan sonra sığındığı pis kokulu bir handa, zeminin kirden leş gibi olmuş tahtaları gibi çürümekten korkarak yaşamış, sonunda Esved’in adını duyunca kalkıp Germiyan’a gelmişti.Esrarname’sinin yarısının onda olduğuna adı gibi emindi. Fevri davranmamalı, aklını kullanıp kendine ait olanı geri almalıydı.</p>

  <p class="normal">Muntazar imbikte damıttığı bir mayiin şişesini dikkatlice alıp gözünün hizasına kaldırdı ve hafifçe çalkalayarak mum ışığında muayene etti. Berraklığı bu kez tam istediği gibiydi. Körükle ateşi harlayıp bakır kaptaki koyu renkli balçığın üzerine ekledi. Soluk soluğa içeriye giren çırağının eline bakmayı aklına getirmediğine göre kendini işine iyice kaptırmıştı.</p>

  <p class="normal">Küçük çırağı Muntazar’ın işini bölmemesi gerektiğini daha ilk günden acı bir şekilde öğrenmişti. Bu yüzden içeri girip de kambur adamın pis kokular içerisinde fokurdayan küçük kazanı dikkatle karıştırdığını gördüğünde hiç sesini çıkarmadı. Ali Cengiz zeyrek çocuktu; bir tokatla dersini almasını bilir, öteki tokada gerek kalmadan uslu uslu denileni yapardı.</p>

  <p class="normal">Daha kapısına geldiği ilk günden sopa yemesine rağmen çocuk Muntazar’a saygı duyuyordu. Yaptığı iş acayipti, amenna. Yine de sokaktan onun sayesinde kurtulmuş, sırtı aba, karnı lapa görmüştü. Başında kıvrılıp uyuduğu ocak da cabasıydı. Öz babasından görmediği şefkati ve öz babasından yemediği köteği Muntazar’dan nasiplenince onu atası belleyivermişti. Doyduğu kapıdan ayrılmayan sünepe itlerden farkı yoktu zavallının.</p>

  <p class="normal">Ali Cengiz’in kapkara derisi, tarak girmemiş, yağlı, yapış yapış saçları ve sırtından uyurken bile çıkarmadığı keçeleşmiş, pis kokulu cepkeni, insanda tiksinti uyandırıyordu. Yıkanıp keselense çocuktan geriye eser kalmayacağı bile düşünülebilirdi.</p>

  <p class="normal">Fakat Ali Cengiz denen şoparın hamam görmemiş sırtı, onu Muntazar’ın ırgatlığı mertebesine yükseltmişti. Kimsenin konuşmak istemeyeceği, hatta yakınından geçerken suratını ekşitip burnunu tıkayacağı bir mahlûk, kimseciklere sır veremezdi. Muntazar’ın işinin de sırlar üzerine olduğu düşünülürse getir-götür amelesi olarak Ali Cengiz’den daha uygunu bulunamazdı.</p>

  <p class="normal">Ali Cengiz ya acayip otlar, pis kokulu tütsüler, yağlar veya incecik kum gibi tozlar almak için Kapanaltı’na giderdi, ya da şeklini şemailini hiç görmediği biriyle ustası arasında gelip giden, sıcak mum üzerine basılan yüzüklerle mühürlenen pusulaları taşırdı. Konuşmayı hiç sevmeyen ustası tarafından eline pusula verildiğinde nereye gideceğini sormaz, tabanları yağladığı gibi soluğu bir medrese duvarında alırdı. Müstahkem bir gediğe pusulayı bırakır, önceden bırakılmış bir pusula bulursa kapıp ustasına getirirdi.</p>

  <p class="normal">Avucunun içinde tuttuğu pusulalara yiyecekmiş gibi bakardı Ali Cengiz, içlerinde ne yazdığını çok merak ederdi. Ne var ki pusulalar mühürlü olduğundan merakını dizginlemek zorunda kalırdı. Mühür kırılsa veya en azından azıcık hırpalansa bile, kulağının çekile çekile uzatılacağını, avuçlarının ve tabanlarının kızılcık sopasıyla kızartılacağını iyi bilirdi.</p>

  <p class="normal">Zaten okuması olmadığından gözünü karartıp bir düzen çevirse bile işine yaramayacağını bilir, sesini çıkartmadan vazifesini yerine getirirdi. Pek konuşmayan ustasının her yeni pusulayla birlikte gözlerinin ayrı bir ışıltıyla parıldaması da Ali Cengiz’in merakını depreştirir dururdu.</p>

  <p class="normal">Muntazar, kafasını kazandan kaldırıp da çocuğun elindeki pusulayı görünce işini hemen bıraktı ve yeni gelen pusulayı açıp okumaya başladı. Suratındaki şeytani ifade Ali Cengiz’i meraktan kıvrandırıyordu. Adamın kendi kendine mırıldanmasına, kaşının birini kaldırıp gözlerini kısmasına, hatta işaret parmağını büzdüğü dudaklarına pıt pıt vurmasına bakılırsa bu seferki pusulada yazanlar epey karışık, bir hayli de acayipti. Üstelik adamın suratında beliren şaşkınlığa ve sevince bakılırsa pusulanın altında başka bir şey daha yazıyor olmalıydı. Muntazar sonunda, “Hazırlan Ali Cengiz, pusulayı gediğe değil sahibinin avucuna koyacaksın bu sefer.” dediğinde çocuğun meraktan çatlayacak zihni kuş gibi kanatlanıverdi. Anlaşılan konu mühim ve acildi.</p>

  <p class="normal">Çocuk, pusulaların gizli kâtibini hülyalı hülyalı tahmin etmeye çalışadursun, Muntazar çoktan tüy kalemini hokkaya bandırıp kâğıt üzerinde gezdirmeye başlamıştı bile.</p>
</body>
</html>
