<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">ON BİRİNCİ BÖLÜM</h1>

  <p class="normal">Muntazar, pusulaya neden tam gece yarısı yazdığını düşünüp kendi kendine kızıyordu. Yabancı ille de gece yarısı dememişti ki? “Mümkünse” dediğine göre daha erken de olabilirdi. Beklemeye tahammülü yoktu. Zaten Ali Cengiz de mızıkacı düdüğü gibi incecik sesiyle ağlayıp duruyordu. Çocuğun önce avaz avaz, sonra da ince perdeden sızlana sızlana ağlayıp durması sinirlerini hoplatmıştı. Buluşma vakti henüz gelmemiş olsa da evden çıkıp, en azından kafasını dinlemek istiyordu.</p>

  <p class="normal">Ali Cengiz’in derdi, temizlenmiş olmaktı. Anlattığına göre sokaklarda dolaşıp aylaklık ederken yakalanmıştı. Topaç çeviren çocukları seyredip, hoplayıp zıplarken ceplerden düşmesin diye kenara konmuş şekerlerle akçeleri araklarken ense köküne yapışan kupkuru ama kuvvetli mi kuvvetli bir elin dehşetiyle irkilmişti. Ceplerine doldurduğu üç beş akçeyle, ikisinin yarısı yenmiş beş akide şekeri için yakalandığını zannederek böyle vaziyetler için hazırda beklettiği iki damla yaşı gözünden salacakken yaşlı bir kadının kendisine tebessüm ettiğini görmüştü. Keşke öyle olsaydı ama ne kadının, ne de kendisini kedi enikleri gibi ensesinden yakalayan adamın niyeti maalesef kötü değildi.</p>

  <p class="normal">Yaşlı kadın altmışını geçmesine rağmen hâlâ lokum gibi olan teninin nazara gelmesi neticesinde acayip bir kaşıntı marazına tutulmuştu. Önce konağında çalışan kızlardan sırtını kaşımalarını istemiş, kızların, kaşınan yeri bir türlü denk getirememelerinden dolayı mecburen kendi kendine kaşınmaya başlamıştı. Ama illet öyle beterdi ki, kadıncağız kaşınırken kendi kendini yolmasına ve yara içerisinde kalmasına rağmen bir türlü kaşınmaya doyamıyordu. İşin daha da kötü yanı ise kadının bir türlü yıkanamamasıydı. Rahat rahat bir hamam edebilse belki de rahatlayacaktı ama sırtına her su döküldüğünde gözünden yaşlar boşanıyor, kaşınmaktan harap olan teni sızım sızım sızlıyordu.</p>

  <p class="normal">Kadıncağız artık utanıp sıkılmayı bir tarafa bırakıp eşe dosta haber salmış, nihayetinde şifasını ta Mısır’dan gelen bir iksir terkibinde, yani -Allah’ın işine bakın ki- ısırgan otunu kaynatıp merhem yapmakta bulmuştu.</p>

  <p class="normal">Şifa veren Allah’ın adını on iki bin kere tespih ettikten sonra başının gözünün sadakası olsun diye şoparın tekini hamama sokup bir güzel keseletmeyi adamıştı. Ne var ki adak kurbanı Ali Cengiz olunca tellaklar yaşlı kadından fazladan sabun parasıyla üç kat fazla bahşiş istemiş, kadıncağız böylesine kirli bir şopara rast geldiği için kaderine isyan etmişti.</p>

  <p class="normal">Burnu parlayıp sırtından top top çıkanın artık çocuğun derisi olduğu anlaşılana kadar hırpalanan Ali Cengiz, iş bitip de azat edilince ağlaya ağlaya eve gelmişti. Yeniden kirlenmek için kim bilir ne kadar zahmete girmesi gerekecekti. Tel tel uçuşan saçları yeniden yapışıp hizaya gelmeden, üzerine sinen yabancı koku uçup gitmeden sokağa adım atmayacağına yemin etmişti.</p>

  <p class="normal">İşte Ali Cengiz bu sebepten dolayı ağlayıp durmaktaydı. Muntazar ise peşinden gelmek için yalvarıp ayaklarına kapanan bir çocukla uğraşmak zorunda kalmadığı için memnun olmuştu.</p>

  <p class="normal">Hemen köhne evden çıkıp kulağını tırmalayan sesten kurtuldu ve gece yarısına daha bir saat olmasına rağmen medreseye gidip beklemeye koyuldu. Yabancının erken değil ama hiç değilse vaktinde gelmesini temenni ederken kambur gölge, karanlıktan çıkıverince afallayıp kaldı. Demek ki yabancı da kendisi gibi erken gelmeyi sevenlerdendi.</p>

  <p class="normal">Yabancının beklemeye tahammülü yoktu anlaşılan. Muntazar’ın kulağına eğilip hemen fısıltıyla konuşmaya başladı. Sesinde insanla alay eder gibi bir hâl vardı. “İnsan sözleştiği adamın ne zaman geleceğini bilse, sence neden sorar ona ne zaman buluşalım diye?”</p>

  <p class="normal">Muntazar, az önce mezarından kalkıp dikilmiş cesedin vereceği türden bir ürpertinin tesiriyle bir adım geri çekildi. “Biliyor muydun ne zaman geleceğimi?” Yabancı yine insanla alay eder gibi kıkırdayıp başını salladı. “Daha neleri bildiğimi duysan şaşarsın. Biraz kurcalayalım bakalım aklını... Ali Cengiz şimdi evde sızlanıp duruyordur. Söyle ona aylak durmasın. Bedestene gönder, hamallık etsin, terlesin kirlensin. Kirlenmese de üzülmesine gerek yok. Nasılsa pek beğenecek temizliği...” Muntazar’ın gözleri fal taşı gibi açılmıştı. Artık yabancının, kendisi hakkında sahip olduğu malumattan zerre kadar şüphe duymuyordu.</p>

  <p class="normal">Adam devam etti: “Şimdi söyleyeceklerimi iyi dinle. Esrarname’de çözmen gereken üç sır, yani o malum sayfanın sana diğer yarıyı işaret etmesi için kazanman gereken üç kabiliyet kaldı. Bu en esrarlı sayfa, ancak tüm sırlarına vakıf olan birine irşat eder. Ben sana ilk iki sırrı çözmende yardımcı olabilirim. Farisî lisanıyla yazılmasına rağmen Farisî olmayan şu beyitleri belki yüz kez okudun ama ne murad edildiğini idrak edemedin:</p>

  <p class="indentmetin"><span class="ideitalik">Yek Alef Cimel ile Dalet eylese</span></p>

  <p class="indentmetin"><span class="ideitalik">Gayri Yod Zayin Nun demek.</span></p>

  <p class="indentmetin"><span class="ideitalik">Cimel esrarı aşikâr içün</span></p>

  <p class="indentmetin"><span class="ideitalik">Sarrafın ilmi ile hisâb gerek.</span></p>

  <p class="normal">Mevzu bahsin gematriya denen muhasebe nizamı olduğunu şimdi senin benden öğrendiğin gibi, ben de bana gelen benden öğrendim lakin elimi çabuk tutamadığımdan üçüncü sırra vakıf olamadan kaybettim onu. Senin de aynı hataya düşmemek için üç sırra da vakıf olup çabuk davranman lazım.</p>

  <p class="normal">Şimdi, gematriyaya -yahut senin bileceğin lisanla ebced hesabına- işaret eden bu beyitleri medar edinerek kalan üç esrarı da çözmen lazım. Bulacağın rakamlar ilkinde yıldızların usturlap vasıtasıyla tayin edilen zaviyelerini, ikincisinde ise kullanacağın madenin saf suya oranını ifade edecek.</p>

  <p class="normal">Uykuyu, yemeyi, içmeyi unut; elindekine talim etmeye bak. Esrarname yirmi dört gün sonra yatsı ezanları okunurken elinden alınacak. Mani olmak mümkün mü bilmem ama elini çabuk tutsan iyi edersin.”</p>

  <p class="normal">Muntazar, aklını toparlayıp çok mantıklı görünen ama yarısından çoğuna anlam veremediği konuşmayı yeniden düşünürken sersemlemişti. Mesela ‘şimdi senin benden öğrendiğin gibi ben de bana gelen benden öğrendim’ ne demekti? Nasıl bir cümleydi bu böyle?</p>

  <p class="normal">Muntazar’ın yabancıya soracağı çok şey vardı ama gözlerinin önünde buhar olup uçmadan evvel bir tek kim olduğunu sormayı akıl edebilmişti. Yabancı, bunun üzerine Muntazar’a dönüp bakmış, başındaki kapkara örtüyü açıp ay ışığında yüzünü göstermişti. Muntazar gördüklerinin dehşeti karşısında afallamışken yabancının ne dediğini duymamıştı bile. Ancak eve gidip daha sakin kafayla düşününce idrak etmişti yabancının “Ben senim.” dediğini.</p>
</body>
</html>
