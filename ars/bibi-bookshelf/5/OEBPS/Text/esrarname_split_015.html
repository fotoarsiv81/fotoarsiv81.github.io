<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">ONUNCU BÖLÜM</h1>

  <p class="sagnormal"><span class="ideitalik">“Bu define için öldürür müsün masum kardeşini?<br class="chapter" />
  Eğer tamam diyorsan söyleyeceğim sana yerini...”</span></p>

  <p class="sagnormal">Şalom ve İblis, Esrarname, XXIX. Bab, 1. Mesel</p>

  <p class="normal">Kemal’in Konstantiniye’ye geri dönme vakti çoktan geçmişti. Nadide Hanım kendi kendine söylenip duruyor, Suzan Hanım’a kızının Kemal’in istikbaliyle oynadığını ima edip duruyordu. Suzan Hanım da çaresizdi. Birkaç kez kızına ve yeğenine durumu anlatmaya çalışmışsa da laf dinletememişti. Sanki artık ne Konstantiniye, ne de darülfünun vardı Kemal’in aklında. Gece gündüz Nagehan’la fısır fısır konuşmalarına bakılırsa mevzu darülfünundan daha mühimdi. Gülçehre Dadı’nın da pabucu dama atılmıştı. Kızın, sırrı Kemal’le paylaştığını tahmin etmiş, hem rahatlamış hem de kıskanmıştı.</p>

  <p class="normal">Kemal’in Germiyan’da kalma sebebi gerçekten de Nagehan’dı. Bir karar vermesini bekliyor, Nagehan’dan ses çıkmadıkça Konstantiniye’ye dönmeyi reddediyordu.</p>

  <p class="normal">Kemal, İbrahim Ethem Bey’le açık açık konuşmayı ve yardımını istemeyi teklif etmişti. Şansını deneyecekti ama İbrahim Ethem Bey kabul etmez de başlarına bela olursa o zaman durum daha kötü olurdu. Kemal kimliğini yani Ali Paşa’nın yeğeni olduğunu gizlemeyerek görüşmek istiyordu; ama Nagehan bunun hiçbir manası olmayacağını, kendi başına gelenlerin Kemal’in de başına geleceğini söylüyordu. Şimdi Nagehan’ın vermesi gereken karar, Kemal’in kim olduğunu gizlemeden gidip İbrahim Ethem Bey’le konuşmasının iyi olup olmayacağıydı.</p>

  <p class="normal">Sonunda karar verdiler. Mahdut bilgileriyle Esrarname’de bir arpa boyu dahi yol kat edilemeyeceği aşikârdı. Ne olursa olsun İbrahim Ethem Bey’le konuşulmalı, yardımı talep edilmeliydi.</p>

  <p class="normal">Kemal ikindiden sonra hazırlanıp külliyenin yolunu tuttu. Esrarname gibi bir sırrı öğrendikten sonra artık hiçbir şey ona heyecan veremezdi. Bu yüzden İbrahim Ethem Bey’le konuşacaklarının ehemmiyeti zerre kadar heyecanlandırmıyordu onu.</p>

  <p class="normal">Çıkarken yatsıya kadar döneceğini söylemişti. Nagehan ise müptela olduğu adamdan kendisi ile ilgili olmasa da bir haber getirecek olan sütkardeşinin yolunu gözlemeye başlamıştı bile. Fakat saatler ilerlemiş, yatsı vakti çoktan geçip gitmişti. Gece yarısı olmak üzereyken ev ahalisinin de endişesi artmıştı. Kemal’in giderken kimselere bir şey dememiş olması başına bir hal geldiği fikrini getiriyordu akıllara. Nagehan daha fazla oturup bekleyemezdi. Hemen siyahlara bürünüp pencereyi açtı ve etrafına bakınıp gecenin karanlığında gözden kayboldu.</p>

  <p class="normal">Köşe başında kendisi gibi kopuklarla barbut oynayan Hüdaverdi’nin tepesinden hissettirmeden geçip külliyenin yolunu tuttu. İçini saran tuhaf heyecanı bastırmaya çalışarak külliyenin avlusuna girdi. Ne bir ışık, ne de hareket vardı etrafta. Gölgelere gizlenerek beklemeye koyuldu. Bunalmaya başlamışken avlunun uzak köşesindeki kapılardan biri açıldı ve titrek ışıklar karanlığa aktı. Kemal sağ salim çıkıyordu.</p>

  <p class="normal">Nagehan biraz daha saklanıp sütkardeşinin külliyeden çıkmasını bekledi. Kısa bir müddet olsun İbrahim Ethem Bey’i de görebileceğini ummuştu fakat Kemal tek başına çıktığı gibi yapayalnız yürüdü ve avlu kapısından geçip sokağa yöneldi.</p>

  <p class="normal">Daha fazla sabredemeyen Nagehan, sütkardeşi külliyeden görülmeyecek kadar uzaklaşır uzaklaşmaz karşısına dikildi. Genç adam sütkardeşi olduğunu bilmesine rağmen ilk kez gördüğü için aniden önüne dikiliveren kara gölgeden ürkmüştü. Derin bir soluk alıp Nagehan’ın gözlerine baktı: “Yardım edecek... Fakat Esrarname’yi bana vermen icap ediyor.” dedi.</p>

  <p class="normal">Sırtından buz gibi terler boşanmıştı. Yoksa İbrahim Ethem Bey Esrarname iptilasını sütkardeşine de mi bulaştırmıştı? Öylesine şaşkındı ki, Kemal’in ardından gölgeler içerisinde yürürken Sümbülî Medresesi’nin önünden geçtiklerinde duvarın dibinde birbirine sokulmuş, sair zamanda görse dikkat kesilip hafiyelik edeceği, iki kambur gölgeye dönüp bakmamıştı bile.</p>

  <p class="ortayazi">***</p>

  <p class="normal">Ali Paşa Konağı’nda gece yarısı kopan şamatadan sonra herkes yatıp uyumuştu. Nagehan uyumak şöyle dursun, bir an dahi beklemeye tahammül edemiyordu. Zemine değmeden gidebilecek olsa da alışkanlıkla parmaklarının ucuna basa basa çocukluğundan beri yerlerini iyice zihnine kazıdığı gıcırdamayan tahtaları isabet ettirerek sahanlığı geçti ve Kemal’in odasının kapısını çaldı. Az sonra içeriden ses gelince hiç beklemeden odaya girdi.</p>

  <p class="normal">Geleli bir saati geçmişti ama Kemal hâlâ düğmelerinin yarısı çözülmüş alafranga gömleği ve pantolonuyla karyolasının üzerinde öylece oturuyordu. Kuşağı ve kuşağıyla aynı renkteki boyun bağı bir tarafa fırlatılmıştı. Nagehan’ı görünce yana kayıp yer açtı.</p>

  <p class="normal">“Neler konuştunuz? Biraz daha merakta bırakırsan orta yerimden çatlayıveririm vallahi.” Nagehan muziplik yapmazsa Kemal’in rahat rahat konuşmayacağını iyi biliyordu. Sonunda Kemal omuz silkip “Hiç...” dedi. Nagehan sütkardeşinin kayıtsızlığı karşısında çok sinirlenmişti. Nasıl da merakla haber beklediğini bilmiyor muydu sanki? Nasıl “hiç” olabilirdi ki?</p>

  <p class="normal">Kemal Nagehan’ın hiddet ve şaşkınlıkla büyüyen gözlerine bakıp anlatmaya başladı: “Lafın gelişi yani... Önce kendimi tanıttım. Etrafında talebeleri vardı. Hususi konuşacağımı söyleyince bana beklememi söyledi. Talebeler gidene kadar beklemek zorunda kaldım. Mevzuun malum kitapla alakalı olduğunu ifade etsem hemen yollardı herkesi ama seninkini biraz gözetlemek istedim.”</p>

  <p class="normal">Nagehan “seninki” lafını duyunca kulaklarına kadar kızardı. Kemal fark etmemiş gibi yapıp devam etti: “Herkes gidince mevzua damdan düşer gibi giriverdim. Beklediğim müddet boyunca ölçüp tartmış, konuşmaya böylece başlamanın en iyisi olacağına karar vermiştim. Lafı uzatmak lüzumsuzdu. Hem pat diye söylersem daha tesirli olurum diye düşünmüştüm. Bu yüzden hemen ‘Esrarname bende.’ deyiverdim. Bir gözünü kısıp uzun uzun düşündü, hangisi, diye sordu. Benim bu kadar teferruattan haberim olmadığından ve hangisi demekle neyi kastettiğini bilmediğimden aklıma ilk gelen şeyi söyledim ve ‘Hangisi olacak, tabii ki hakiki olanı.’ deyiverdim.”</p>

  <p class="normal">Nagehan kahkahasını tutamamıştı. Güç bela “Eee...” diyebildi. Kemal sinirlenir gibi olmuştu. “Doğru dürüst anlatsan, başıma gelmezdi bunlar. Neyse, seninki hemen anladı tabii malumatımın yarım yamalak olduğunu. Nereden duydun kitabı, kim söyledi, diye biraz sıkıştırdı beni ama ser verip sır vermedim. Sonra amcan mı anlattı diye sordu, hatta, çoluk çocuğun maskarası olduk, diye de söylendi. Ben sinirlendim tabii. ‘Amcam söylemedi, hatta onun haberi bile yok. Kitabı kendi gözlerimle gördüm, isterseniz şuracıkta uçayım.’ dedim, ciddiyetini takındı. Başını sallayıp, ‘Demek şarkî yarısından haberdarsın.’ dedi. Sonra da, ‘Söyle Esved’e yüzünü gözünü sarmadan gelsin otursun karşıma. Hiddetlenip Esrarname’yi imha etmeyi düşünmenin vakti değil şimdi. Garbî yarıyı elinde tutan her kimse muhakkak Germiyan’da olmalı. Birkaç gün evvel elime alşimi bilmeyenin karıştıramayacağı madenlerden müteşekkil acayip sikkeler geçti. Garbî yarıyı elinde tutana göre bir işti bu. Bursa’daki tetkiklerim neticesinde diyebilirim ki, garbî yarının sahibi ilminde neticeye varmak üzere. Elimizi çabuk tutmamız lazım, Esved’i ziyaret etmesi yakındır.’ dedi. Ben, Esrarname’nin bende olmadığını, yahut Esved’in ben olmadığımı nereden anladınız, diye sordum o da ‘Esved’in kadın olduğunu biliyorum. Zaten bilmesem de kitabın sende olmadığı aşikâr... Esved olsan Esrarname’nin gerçeği bende demek yerine ilk yarısı bende derdin. Neyse, madem Esved sen değilsin, söyle ona gelsin de görelim kimmiş.’ dedi.”</p>

  <p class="normal">Nagehan şaşkınlıktan dilini yutmuştu sanki. Kendini toparlayıp “Pekiyi, neden Esrarname’yi bana vermelisin dedin?” diye sordu. Kemal yine omuzlarını silkip önüne baktı: “Ben de Esved olabilirim pekâlâ. İbrahim Ethem Bey’e seni göstermemizin lüzumu yok. İstediği kitapsa kitap... Sana kimsenin zarar vermesini istemem.”</p>

  <p class="normal">Nagehan artık Kemal’i duymuyordu. İbrahim Ethem Bey’i görmek için bahane çıkmıştı. “Hayır,” dedi Kemal’e, “dediğini yapacağım. Madem beni görmeyi bu kadar istiyor, ben de gider gösteririm kendimi.”</p>

  <p class="normal">Kemal sütkardeşini, kadın olduğunu bile bile canını yakan bu adamdan uzak tutmak istediği kadar Nagehan’ın yerinde olmayı da arzu ediyordu. Bu yüzden Esrarname’yi isteyerek şansını denemiş ama başarılı olamamıştı.</p>

  <p class="ortayazi">***</p>

  <p class="normal">İbrahim Ethem Bey talebelerini göndermiş, üzerini değişip odasına kapanmıştı. Külliyede çıt bile çıkmıyordu. Hademe taifesinin cemi cümlesi yorgunluktan bayılıp kalmış olmalıydılar.</p>

  <p class="normal">İbrahim Ethem Bey akşamdan talebelerine ertesi gün erken gelmelerini tembihlemiş, sabah ezanından sonra gözünün çapağıyla kalkıp gelen sabi sübyanı yatsıya kadar ilme ve irfana doyurmuştu. Zaten o kadar erken gelmeye alışık olmayan zavallıların beyinleri uykunun mahmurluğunu henüz atamamışken onlara bir de soluk bile aldırmadan cebir, mukavemet, edebî metinler, coğrafya, artık Allah ne verdiyse öğretmişti.</p>

  <p class="normal">Mankurta dönmüş tıfıllar, ne önlerindeki on günlük müddetin neden tatil edildiğini sormayı akıl edebilmiş, ne de buna sevinebilmişti. Fakat ertesi sabah uyanıp da akılları başlarına geldiğinde hepsi düğün bayram edecekti.</p>

  <p class="normal">Bir haftalık talimin müfredatı talebelere hap yapılıp bir günde yutturulunca hademe taifesinin işleri de başlarından aşmıştı. Bir haftada yenecek yemek de sanki bir günde yenmesi gerekiyormuş gibi ne var ne yok tüketilmiş, kilerdeki malzemelerden Osmanlı mutfağına yepyeni tarifler kazandıracak yemekler uydurulmuştu. Biriken dağ gibi bulaşık ise ancak avluda yakılan ateşler üzerinde kaynatılan kazan kazan suyla yıkanabilmişti.</p>

  <p class="normal">Hem mideler, hem de kafalar bir haftalık doldurulunca can sıkıntısından atılan tüftüf mermilerinin adedinde tahmin edilmedik bir artış cereyan etmiş, helâ kuyruğunda ise ancak bedava tellak bulan hamam müptelalarının arasında yaşanabilecek türden hararetli münakaşalar ve eşi menendi görülmemiş bir izdiham vuku bulmuştu. Elbette tüm bunların tasası, tüftüf mermisi diye tabir edilen, ağızda güzelce çiğnendikten sonra balçık kıvamına getirilmiş kâğıtları, kuruyup yapıştığı kireç sıvalı duvardan itinayla sökmesi gereken hademe taifesini tutacaktı. Helâ temizliği ise ayrı mevzuydu.</p>

  <p class="normal">İşte böyle bir günü atlattıktan gayrı, kıyamet günü bile gözlerinde sanki birazcık daha ehemmiyetini yitirmiş, hademe taifesi âdeta sızıp kaldıktan sonra, debdebeden sıyrılan İbrahim Ethem Bey nihayet yalnız kalmıştı.</p>

  <p class="normal">Elindeki hangi madenden mamul edildiği meçhul sikkeleri evirip çeviriyor, bir yandan da değme sarrafı aldatacak kadar hakikisine yakın altın-bakır karışımını imal eden alşimi üstadını düşünüyordu. Bursa’da iken Esrarname’yi, aynı ilmi bizzat tecrübe edecek kadar yalayıp yutmuş olmasa da, bu denli kısmen-kıymetli sikkeleri imal edebilmek için hangi yollardan geçilmesi gerektiğini idrak etmişti. Ali Paşa’nın yeğenine de söylediği gibi, garbî yarının sahibinin şarkî yarıyı bulması an meselesiydi. Çözülecek düğüm kalmayınca Esrarname’nin o acayip sayfası er geç öteki yarısını işaret edecekti.</p>

  <p class="normal">İbrahim Ethem Bey, alşimide bu raddeye gelinmesi için Esrarname’nin gösterdiği yollardan geçilirken, bir insanın ahlâkından ne gibi tavizler vermesi gerektiğini iyi biliyordu. Bu sebeple de garbî yarının sahibinin, şarkî yarıyı elinde bulunduran Esved gibi iyi niyetli olmadığını tahmin edebiliyordu. Çünkü işin ucunda altın dahi olsa, ahlakı sağlam hiç kimse yeni ölmüş birinin mezarını eşelemez, Şeytan’ı -hâşâ!- Allah’ın yerine koyup ona methiyeler düzmek gibi bir edepsizlik yapmazdı.</p>

  <p class="normal">Esved’e hararetle saldırıp Esrarname’yi imha edilmek üzere kendisine vermesini söylediğine an be an pişman oluyordu. Üstelik bir de canını yakmıştı zavallının. Hiddetle yapışır yapışmaz ezmeye çalıştığının bir kadının nazik pazı kemiği olduğunu anlamıştı ama iş işten geçmişti. Kimin aklına gelirdi ki Esved’in Sevda<sup class="calibre5"><a href="../Text/esrarname_split_054.html#footnote-231-12" id="footnote-231-12-backlink">12</a></sup> olduğu?</p>

  <p class="normal">Fakat şimdi bunu düşünmenin zamanı değildi. Esved’in hangi cesur kadın olduğunu, güzel olup olmadığını, sesinin ve gözlerinin nasıl olduğunu yahut Esrarname’yi nasıl ele geçirip de bu işe kalkıştığını tahmin etmeye çalışmak, aklını meşgul etmesi gereken en son şeylerdi.</p>

  <p class="normal">Sikkelerden sonra iş değiştiğine göre, yarısını ortadan kaldırmak bir işe yaramayacağı için ikisini de bulana kadar kâfir kelamını maalesef baş tacı etmek gerekiyordu. Allah yardım etmişti de Ali Paşa’nın yeğenini göndermişti kendisine. Yoksa Esved’le başka türlü nasıl irtibat kurabilirdi ki?</p>
</body>
</html>
