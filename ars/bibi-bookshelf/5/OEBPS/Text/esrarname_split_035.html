<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_30">OTUZUNCU BÖLÜM</h1>

  <p class="normal">Nagehan’ın Ali Cengiz’le konuşmasını takip eden günlerde konağa bir daha gelen giden olmamıştı. Nagehan, çocuğun hemen ertesi gün elinde Nısfiye’yle konağa geleceğini düşünmekle hata etmişti. Belki de çocuk gelmek istiyordu ama efendisi dışarıya çıkmasına müsaade etmiyordu. Böyle zalim bir efendiden her şey beklenirdi.</p>

  <p class="normal">İbrahim Ethem Bey’den de bir haber çıkmamıştı. Belki de Nagehan’ın sözlerini ayıp karşılamıştı ve bu mevzu ile alakalı bir şey yapmayarak kendince hiçbir şey olmamış gibi davranmaya çalışıyordu. Demek ki onun gönlü yoktu. Nagehan’ı hiçbir zaman bir kadın olarak görmemişti. Ne feci, ne ızdırap verici bir şeydi bu... Pekiyi hiç mi acımıyordu bu zavallının haline? Neden bir haber göndermiyordu? Nagehan delirmek üzereydi. Kalkıp külliyeye gitmemek için kendini zor tutuyordu ama böyle bekleyip durmak da istemiyordu. En iyisi bir mektup yazmaktı. Böylelikle hem İbrahim Ethem Bey’den gelecek cevabı ne kadar sabırsızlıkla beklediğini ifade edebilecek, hem de aklındakileri yüzyüze söylemeyeceği için o rahatsızlık verici duruma yeniden düşmek zorunda kalmayacaktı.</p>

  <p class="normal">Hemen mektubu yazmaya koyuldu. Mürekkep, kâğıdın üzerinde harfleri oluşturmak üzere hazır bekliyordu ama Nagehan ne yazacağına bir türlü karar veremiyordu. Zaten oldu olası süslü kelimelerle konuşmayı, edebiyatın o naif musikisini konuşmalarında kullanmayı becerememişti. En iyisi ne düşünüyorsa kısaca yazıvermekti. Böylelikle hemen yazmaya koyuldu ve mektup denemeyecek, kısa ama pusuladan biraz daha teferruatlı ifadeler ihtiva eden şu kelimeler husule geldi:</p>

  <p class="normal"><span class="ideitalik">Azizim İbrahim Ethem Bey;</span></p>

  <p class="normal"><span class="ideitalik">İçerisinde bulunduğum ahvali tarifle omuzlarımdan ne denli ağır bir yükün kalktığını ifade etmem mümkün değil; ancak sizden gelecek cevabın intizarı, yüreğimi gün be gün daraltmakta. Şu aciz kulunuza acıyınız ve daha fazla eziyet etmeyiniz. Bu mektubun kâtibi, menfi yahut müspet, her cevabınıza muhtaçtır.</span></p>

  <p class="normal"><span class="ideitalik">Hasretle bekleyen müptelanız Nagehan Hanım.</span></p>

  <p class="normal">Çok mu laubali olmuştu? Hayır, gayet iyiydi. Böyle bekleyip durmaktansa hafif kadınlar gibi kendini beğendirmeye çalışarak rezil rüsva olmak yeğdi. Artık bundan da bir cevap çıkmazsa o zaman ağlayıp sızlayabilirdi. Şimdilik son umudu buydu.</p>

  <p class="normal">Mektubu katlayıp mumla mühürledikten sonra koynuna koydu ve hazırlanıp dışarıya çıktı. Elleri buz kesmiş, bacakları titremekten hissizleşmişti. Bir müddet konağın kapısının önünde öylece dikilip cesaretlenmeden tek adım bile atamadı.</p>

  <p class="normal">Fakat külliyeye kadar gitmesine gerek kalmamıştı. İbrahim Ethem Bey, sabah konaktan çıkan Kemal’le birlikte sokağın ucunda görünüvermişti, geliyorlardı.</p>

  <p class="normal">Nagehan onlara hiç görünmeden konağa geri döndü ve odasına çıkıp beklemeye koyuldu. Nasılsa İbrahim Ethem Bey, babasıyla görüşürken Kemal mutlaka yanına gelecekti. Ondan havadisi alabilir, ne diye geldiklerini öğrenebilirdi.</p>

  <p class="normal">Bekledi, bekledi... Aksi gibi Kemal’in de geldiği yoktu. Sanki sözbirliği edip Nagehan’ı meraktan çatlatmaya karar vermişlerdi. Kulak kesilip dinlemeye koyuldu, ama beylerin havadan sudan konuşmalarından başka bir şey duyamadı.</p>

  <p class="normal">Sonra birden mevzu değişiverdi. “Efendim, Ali Beyciğim,” diyordu İbrahim Ethem Bey. “Sebeb-i ziyaretim tarafınızca malumdur. Evvelki gelişimde de izah ettiğim gibi böyle mevzuları konuşmakta pek tecrübeli değilim. Kaderin cilvesine bakınız ki, bu yükün mesuliyetini üzerine atabileceğim bir büyüğüm de mevcut değil... Yaşlı bir teyzeciğim var ama Karahisar’da ikamet ediyor. Her çağırdığımda kalkıp gelemiyor maalesef. Anlayacağınız, ahvali arz etmek bana düştü. Eğer acemilik edip yanlış bir şey söylersem beni mazur görünüz.</p>

  <p class="normal">Efendim, sizinle başlangıcı seneler evveline düşen, hayli samimi bir ahbaplığımız var. İşte ben bu irtibatımızdan kuvvet alarak size istirhamımı arz etme cesaretini gösteriyorum. İnşallah itimadınıza ihanet ettiğim intibaına kapılmazsınız. Lafı uzatmayayım. Ben Allah’ın emri ile kerimeniz Nagehan Hanımefendi’yi kendime zevceliğe istiyorum.”</p>

  <p class="normal">Gerçekten “zevceliğe istiyorum” mu demişti acaba? Yanlış duymamıştı ya... Hayır, yanlış duymamıştı; İbrahim Ethem Bey basbayağı Nagehan’ı kendisine istemişti. Ne büyük bir saadetti bu... Nagehan gözlerinin karardığını hissetti. Sevinçten düşüp bayılıverecekti şimdi. Derin derin nefes alıp, attığı çığlıklar duyulmasın diye elini ağzına bastırarak olduğu yerde zıplamaya başladı. Neden sonra babasının cevabını henüz duymadığı aklına gelip dinlemeye devam etti. Ali Paşa, kızını kendi yaşıtı bir beye vermek istemeyebilirdi. Yani Nagehan’ın sevdası henüz ebedî saadetle noktalanmış değildi.</p>

  <p class="normal">Bir müddet sessizlik oldu. Neden hiçbir şey konuşmuyorlardı? Acaba huzursuz edici bir sessizlik miydi bu? Bilmenin hiçbir yolu yoktu. Bu yüzden dinlemeye devam etti. Nihayet sükûnet son bulup babasının sesini duyduğunda Nagehan derin bir nefes aldı.</p>

  <p class="normal">Babası önce boğazını temizledi. “İbrahim Ethem Beyciğim,” diye söze başladı. “Sizinle aramızdaki muhabbet, benim nazarımda paha biçilemezdir. Ancak kıymetiniz ne kadar paha biçilemez olsa da tefekkürün ardından ifade ettikleriniz örfümüze uymazsa sizinle o noktada ihtilafa düşeriz.”</p>

  <p class="normal">“Eyvah!” dedi Nagehan. Babası izin vermeyecekti bu işe. Merakla dinlemeye devam etti: “Bizim örfümüz ancak yüce dinimizdir azizim. Dinimizin kerih karşılamadığı, hatta kerih karşılamak bir yana, bilakis Peygamber Efendimiz tarafından da tatbik edilmiş bir şeye olmaz demek bize yakışmaz. Bilirsiniz ki Efendimiz de kızlarını en yakın arkadaşlarına vermişlerdir. O nasıl amel ettiyse muhakkak en güzel şekilde etmiştir. Yani bence bir mahzuru yoktur. Sizden daha iyisini bulacak değilim damat olarak. Ancak kızım bu işe ne der bilemem. Sizi gördü mü görmedi mi, aklına yatar mı yatmaz mı onu da bilemem. Eğer o da olur derse sözü keseriz. Hakkımızda hayırlısı olsun azizim.”</p>

  <p class="normal">Olmuş muydu bu iş? Nagehan kulaklarına inanamıyordu. Tamam derse İbrahim Ethem Bey’le izdivaçlarının ilk adımını atmış olacaklardı. Sevincinden yerinde duramıyor, bağırıp çağırmamak için kendisini zor tutuyordu; bir de babasıyla İbrahim Ethem Bey’in yanına gidip “ben de istiyorum, kesin hemen sözümüzü” dememek için...</p>

  <p class="normal">O vakit bir patırtı oldu. Dışarıdan annesi, yengesi ve Gülçehre Dadı’nın sesi geliyordu. “Gördünüz mü...” diyordu Gülçehre Dadı fısıldayarak. “Ben dedim size bu kızın kısmeti bağlı diye. Nasıl da çözüldü hoca efendi üfleyince. Epey gittik geldik, para döktük ama değdi. Baksanıza hemen kısmet çıktı kıza. Hem de ne kısmet... Bundan iyisi Şam’da kayısı...”</p>

  <p class="normal">“Vay vay vay...” dedi Nagehan, dadısı için. “Neler de karıştırıyorlarmış böyle... Demek o gizli saklı konaktan kaybolmalar, bol bol para harcamalar bunun içindi.” Zaten anlamıştı Nagehan bir iş çevirdiklerini ama fırsat bulup da çıkaramamıştı foyalarını ortaya. Fena da olmamıştı hani... Belki de hoca efendinin nefesi hakikaten kuvvetliydi. Nagehan o kadar mutluydu ki, mümkün olsa kısmetinin bağlarını çözen o düzenbaz üfürükçü hoca efendinin ellerini öpebilirdi. Nihayet istediği olmuştu. Artık kimse keyfini bozamazdı.</p>

  <p class="normal">Az sonra odasının kapısı çalındı. Gelen yengesiydi. “Hadi gözün aydın kız kurusu, isteyenin çıktı.” dedi sırıta sırıta. “Oh ne güzel.” dedi Nagehan da hislerini saklamaya ihtiyaç duymadan edepsiz edepsiz. “Eee,” dedi yengesi, “sormayacak mısın kim diye?” Nagehan omuzlarını silkerek “Kimmiş?” dedi adet yerini bulsun diye. “İbrahim Ethem Bey diye geçkin bir adam. Geçkin dediysem tam kıranta... Babanın ahbaplarından birisi... Kaşı gözü yerinde maşallah... Ne diyorsun bu işe?”</p>

  <p class="normal">Biraz düşünür gibi yapsa mıydı? Hayır, hiç gereği yoktu. “Tamam.” dedi Nagehan hemencecik. “İstiyorum ben de. Babam da verirse seve seve varırım. Hatta kına gecemde utanmadan göbek de atarım.” “Bak sen edepsize...” dedi Nadide Yengesi kafasını sallayarak. “Gidip babana söyleyeyim de versin seni. Az daha durursan evde, kuduracaksın maazallah. Hepimizin gözü aydın, kocayıp suratına bakılmaz bir acuze olmadan seni de verdik hayırlısıyla.”</p>

  <p class="normal">Nagehan gülümsemekten yayılan ağzını bir türlü toparlayamıyordu. Sevdiği adama varmıştı. Elbette gülmek hakkıydı. “Oh,” dedi yengesi çıktıktan sonra yatağının üzerine sırtüstü kendini atarak, “ne tatlı şeymiş saadet denilen şey. Ölmeden tattık çok şükür...”</p>

  <p class="ortayazi">***</p>

  <p class="normal">Nagehan o gece dışarıya çıkmamıştı. Yani Esved bir geceliğine ortadan kaybolmuştu. O geceyi tekrar tekrar saadetini düşünmeye tahsis etmişti. Dünya yıkılsa bile umurunda değildi. Sadece İbrahim Ethem Bey’i ve onun lacivert gözlerini düşünmek istiyordu. Yakında sadece kendisine bakacak, sadece kendisine ait olacak o gözleri...</p>

  <p class="normal">Hayallere dalmışken kimbilir kaçıncı kez seslenen çocuğun sesini duydu. “Nagehan Hanım,” diyordu, “işte geldim.” Nagehan hemen fırlayıp pencereden aşağıya baktı. Ali Cengiz beklemekten sıkılmış, ayağıyla yerdeki toz toprağı karıştırıyordu. Zavallıcık epeydir bekliyor olmalıydı.</p>

  <p class="normal">Hemen inip çocuğa baktı. Elinde bir şey vardı. Yoksa Nısfiye miydi? “Aldın mı?” diye sordu Nagehan heyecanla, “Getirdin mi bana?” Çocuk bembeyaz dişlerini göstere göstere sırıtıp kafasını salladı: “Getiririm demiştim ya, getirdim işte. Al, ne yapacağını en iyi sen bilirsin. Ama hemen vermem. Bi kerecik dolaştır beni şöyle tepelerde. Kaç senedir, efendimin git dediği yere gittim, gitme dediği yerden ırak durdum. Onca memleket gezdik, bir yere baktırmadı. Çekti hep yularımdan sütçü beygiri gibi. Bir kerecik efendime muhalefet edeyim. Yarın gene mahpus olacağım. Bari şimdi serbest olayım.”</p>

  <p class="normal">Nagehan acımıştı çocuğa. Öyle yürek paralıyıcı bakıyordu ki, insanın içini acıtıyordu. “Tamam.” dedi. “Bir kerecik dediğin gibi olsun. Kıymetini bil, kimselere yapmam bunu.” Nasıl da sevinmişti çocuk. Gözleri ışıl ışıldı. Çocuktu işte, en ehemmiyetsiz şey bile onlara göre saadet membaı olabiliyordu.</p>

  <p class="normal">Oldukları yerde yükseldiler. Sokaklar bomboştu. Kandillerin ışıkları balıksırtı döşenmiş Arnavut kaldırımlı sokakları titrekçe aydınlatıyordu. Sonra biraz daha yükseldiler. Burunlarına, ta uzaklardan gelen ıslak toprak, çimen, biraz da gübre kokusu çalındı. Serin rüzgâr kimbilir hangi memleketlerin kokusunu getiriyordu. Kulaklarındaki tatlı uğultu ikisine de heyecan vermişti.</p>

  <p class="normal">Daha da yükselmek, her yeri görmek istiyorlardı. Nagehan, çocuğun isteğine karşı çıkmadı. Şimdi Hisar Kalesi’nden Alayunt Müsellesi’ne kadar, Acem Dağı eteklerine incecik uzun bir çizgi gibi yerleşmiş olan Germiyan’ı temaşa ediyorlardı. Rüzgâr sertleşmiş, üşütmeye başlamıştı. “İnelim artık,” dedi çocuk, “üşüdüm biraz. Hem, efendim beni konakta bulamazsa öldürür. Bu kadar yeter...”</p>

  <p class="normal">Yere indiklerinde çocuk az önce koynuna sakladığı şeyi çıkarıp Nagehan’a uzattı. Kendi parçasına ne kadar da benziyordu. Uzanıp aldı, cildine dokundu, sayfalarının tatlımsı kokusunu içine çekti. Elindeki Nısfiye’ydi. Sadece kokusundan bile bunu anlayabilirdi. Kendisininkinin aksine Nısfiye’nin ilk sayfası o acayip çekileri ihtiva ediyordu. Çünkü Nısfiye ikinci kısımdı. O acayip sayfalar belki de birbirine dokunduğunda birleşecekti Esrarname. Artık aramak yoktu, hepsi bitmişti. İşte ikisi de Nagehan’daydı.</p>

  <p class="normal">Çocuk elindekini verip gidince Nagehan hemen açık bıraktığı penceresinden odasına girdi. İçine bir ürperme gelmişti. Esrarname diğer yarısının yaklaştığını anlamış olmalıydı. Artık diğerini de meydana çıkarıp ikisine birden bakmak istiyordu. Dolaba uzandığında konağın ahşap merdivenlerini telaşla çıkan birilerinin patırtısını duydu. Konuşmalar birbirine karışıyor, ne dedikleri anlaşılmıyordu. Yalnızca bir tek kelime üst üste tekrarlanıyordu: Hırsız... Konağa hırsız mı girmişti? Nasıl olurdu? Yalnızca birkaç dakikalığına ayrılmıştı konaktan.</p>

  <p class="normal">Odasından çıktığında endişeyle kendisine doğru gelen babası ve amcasını gördü. Onların ardından konak hanımları göründü ve her biri kendilerine ait odalara dağıldılar. Gülçehre Dadı odasına girerken Nagehan’a “Konağa bir giren olmuş, neler çaldı kim bilir uğursuz...” dedi.</p>

  <p class="normal">Ali Paşa kızının sağ salim olduğuna şükrettikten sonra, “Bir şeyin yok değil mi kızım?” diye sordu. Nagehan kafasını sallayınca “Bekçi Münir Efendi bizim konağın pencerelerinden birinden çıkan bir adam görmüş. Hemen koşup yakalamaya çalışmış ama adam kaşla göz arasında sırra kadem basmış. Sen odandaydın değil mi?” “Evet,” dedi Nagehan, “odamdaydım.” içine bir sıkıntı oturmuştu. Düşündüğü şeyin başına gelmemiş olması için dualar ederek odasına girdi ve hemen Esrarname’yi gizlediği dolaba koştu. Eliyle yoklarken kalbi yerinden fırlayacakmış gibi çarpıyordu. Dolabın içerisinde elini gezdirip de Esrarname’yi bulamayınca başından aşağı kaynar sular döküldü. Yoktu yerinde, çalmışlardı. Konağa giren hırsız onu alıp götürmüştü.</p>

  <p class="normal">Olduğu yere çöküverdi Nagehan. Çalan her kimse tam da Nagehan’ın dışarıda olduğu vakti denk getirmişti. Ya da hepsi kendisine kurulan tuzağın bir parçasıydı. Pekiyi Ali Cengiz? O masum gözler, dokunsan ağlayacak surat... Hepsi mi yalandı? Sinirinden deliye dönmüştü. Nasıl da aldatılmıştı. Çocuğa kendi eliyle göstermişti Esrarname’nin yerini. O da efendisine söylemiş olmalıydı. “Ah Ali Cengiz ah!” dedi dişlerini sıkarak, “Seni bir elime geçirirsem öldüreceğim.”</p>

  <p class="normal">Ya Nısfiye? Onu neden bırakmıştı Nagehan’a? Aklına elindekinin hakiki olmadığı fikri gelmişti ama bu pek mümkün değildi. Öyle hakiki duruyordu ki, sahte olmasına neredeyse imkân yok gibiydi. Bunu anlamanın tek yolu vardı. Hemen sol avucunda küçük bir alev oluşturdu ve kitabın bir köşesini ateşe uzatıp öylece bekledi. Kitabın tutuşabildiğini görünce hayal kırıklığıyla geri çekti. Sönen ateşten geriye simsiyah küller kalmıştı. Üfleyince küller de dağıldı. Elindeki Nısfiye değil, köşesi yanmış, alelade bir kitaptan başka şey değildi.</p>
</body>
</html>
