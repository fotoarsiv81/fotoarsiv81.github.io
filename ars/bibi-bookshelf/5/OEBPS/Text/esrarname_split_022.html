<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_17">ON YEDİNCİ BÖLÜM</h1>

  <p class="sagnormal"><span class="ideitalik">“O kadınlar ve erkekler saptılar efendilerinin buyruğundan,<br class="chapter" />
  Ölümün Efendisi aldığında cisimlerini, pişman oldular bundan.”</span></p>

  <p class="sagnormal">Yaşamın Efendisi’ne Ağıt,<br class="chapter" />
  Esrarname, X. Bab, 3. Mesel</p>

  <p class="normal">İnsanoğlunun rahatlığa alışması ve eski sefil günlerini çabucak unutuvermesi ne tuhaftır... İşte Yaradan bunun için “insan” demiştir adına. İnsan unutan demektir. Zaten unutulmasa çekilir mi dünyanın kahrı?</p>

  <p class="normal">Bir hamalın tırnak ucu kadarcık bir altını kazanması ne kadar zahmetliyse, o tırnak ucu kadarcık altını tahlilhanede vücuda getirmek de o kadar zor gelir olmuştu artık Muntazar’a... Koskoca Sarı Konak’ın işini çekip çevirecek bir hademe ordusu istihdam etmesi lüzumunu idrak edip konağı aşçılar, uşaklar ve ayakçılarla doldurduğundan beri daha fazla altına ihtiyaç duyar olmuştu.</p>

  <p class="normal">Para ihtiyaçtı, fakat şimdilik aklını yalnız ve yalnız çözemediği o son sırra vermesi gerekiyordu. Tuhaf acuzenin Esrarname’nin elinden alınacağını söylediği vaktin gelmesine ise bir gün kalmıştı. Ertesi gün yatsı ezanları okunurken gözünü dört açmalıydı. Pek inanmıyordu doğrusu bu kehanete lakin yine de tedbiri elden bırakmamak lazımdı.</p>

  <p class="normal">Muntazar, bunca işinin arasında kendine hâkim olamayarak bir de kabiliyet avına çıkıyordu. Birkaç gün evvel çözdüğü bir sır, kendisine pek latif bir kabiliyet ihsan etmişti: Muntazar, bir müddet temas ettiği insanların kabiliyetlerini alabiliyordu. Elbette etrafta Esved’den ve kendinden başka insanüstü kabiliyetlere sahip kimseler olmadığından pek de işe yarar şeyler elde edemiyordu ama bu sayede onca para sayarak satın aldığı piyanoyu çalmayı öğrenmiş, hattat ve ressam olmuş, hatta karmakarışık hesapları akıldan yapmaya başlamıştı. Kimin nasıl bir kabiliyete sahip olduğu belli olmuyordu. İşte bu yüzden avcılık pek keyifliydi. Son sırrı da çözünce sırf eğlence olsun diye yine ava çıkabilirdi. Fakat şimdilik bu keyfi ertelemek icap ediyordu.</p>

  <p class="normal">Son günlerde uykusunda bile dilinden düşürmediği “sırr-ul âhir”e yani son sırra dair elinde hiçbir ipucu yoktu. Uğraştıkça aklı hallaç pamuğuna dönüyor, en basit kelimeleri dahi idrake zorlanır hale geliyordu. Böyle durumlarda daha bir dalıyordu evham deryasına, acuzenin kehanetinin gerçekleşeceğinden endişe ediyordu. Ufacık bir fikri olsa galibiyetini ilan edecekti, lakin son lügaza kafa yormaya başladığından beri maatteessüf bir arpa boyu yol gidebilmiş değildi. Vaktinin daraldığını düşünmekse elini ayağına dolaştırıyordu.</p>

  <p class="normal">Bu evham ile düşünüp taşındıkça aklı iyice karıştı Muntazar’ın. Sonunda çaresiz iki saatçik uyuyup öyle devam etmeye karar verdi ve uykusunu çoktan yarılamış olan Ali Cengiz’i uyandırıp çocuğu başına dikti. “Aman ha, iki saati bir dakika bile geçirme. Ne yap et, uyandır beni.” Ali Cengiz uyku mahmurluğuyla kafasını sallayınca tedbiri elden bırakmak istemediğinden “İçin geçecek gibi olursa git vekilharcı uyandır, nöbeti devralsın.” diye de tembihlemeyi ihmal etmedi. Fakat boş gözlerle Muntazar’ın suratına ebleh ebleh bakıp kafa sallayan çocuğun, aslında içinin uyuduğunu maalesef tahmin edemedi.</p>

  <p class="normal">Ali Cengiz vazife aşkıyla Muntazar’ı yerine yatırdı, üstünü örttü ve yine aynı vazife aşkıyla adamın yanına yattığı gibi kıvrılıp uyudu. Pirelerin uçuş istikametleriyle ilgili ciddi muhasebatla meşgul olan vekilharç ise hiç almadığı o nöbetin talimatının ağırlığı olmaksızın yatağında mışıl mışıl uyumaktaydı.</p>

  <p class="normal">Maşallah, yine de hafif uyumuştu Muntazar. Yanıbaşında uyuyan kişinin horultusuyla aynı anda odasından gelen bir tıkırtı üzerine uyanıverdi. Hâlâ karanlıktı. Demek ki Ali Cengiz, uyuyacağını anlayıp vekilharcı nöbetçi dikmiş, sonra da yatağına gitmeye üşenip başucuna kıvrılıvermişti.</p>

  <p class="normal">“Sen misin Vekilharç Efendi?” diye seslendi ama tıkırtının sahibinden ses gelmedi. Uzanıp kandili yaktı ve şöylece odada bir gezdirdi. Evet, odanın en karanlık köşesinde biri oturuyordu. Kandil elinde, kalkıp köşeye gitti ve oturanın konağın vekilharcı olmadığını görünce irkildi. Kara cübbeli adam Muntazar feryadı basmadan evvel başını kaldırıverdi. İşte karşısındaydı; oturan, Muntazar’ın bizatihi kendisinden başkası değildi.</p>

  <p class="normal">“Demek yine geldin...” dedi usulca kendini toparlar toparlamaz. “Fakat konağa nasıl girebildin?” Bu soru ne kadar da abesti... Sanki her türlü tuhaflık bitmişti de bir bu kalmıştı. Oturan Muntazar başını sallayıp “Evet,” dedi “sana yardım etmeye geldim. Fakat ben hakiki değilim. Sen uyuyorsun ve aslında uyuduğunu zannettiğin zihnin bir yandan sırrı çözmeye çalışıyor. İşte ben buyum, yani senin zihninim. Şimdi dilersen seni ezelî ve ebedî, zahirî ve batıni, hatta dünyevi ve uhrevi tüm ilimlerin membaına kavuşturayım. Eğer hazırsan bana hayatının medarını, yani Esrarname’yi getir de başlayalım.”</p>

  <p class="normal">Muntazar çocuklar gibi sevinmişti. Uykuda şuurunu muhafaza etme tecrübelerine vaktiyle çok kafa yormuştu ve nihayet şimdi semeresini alıyordu. Kendi aklı kendine yol gösterecekti. Hemen koşup karyolasının ayakucundaki Acem halısının köşesini kaldırdı ve meydana çıkan küçük kapağı yokladı. El yordamıyla ufak oyuğu bulup parmağını soktu ve kapağı kaldırarak katır derisine sarılmış Esrarname’yi çıkardı.</p>

  <p class="normal">Oturan Muntazar yerinde hafifçe kıpırdayıp ayağa kalktı. Kendisine uzatılan sahifeleri almadan önce Muntazar’ın gözlerinin içine baktı. Fakat Muntazar, Esrarname’yi vermekten vazgeçmiş gibi geri çekiverince hiddetlenir gibi oldu. “Dur bakalım...” dedi Muntazar keyifle sırıtırken. “Önce bana bir sualin cevabını vereceksin. Beni kandırmadığından emin olmam lazım. Mademki sen bensin, yani benim zihnimin mahsulüsün, söyle o zaman: En derin endişem nedir?”</p>

  <p class="normal">Esrarname’yi almak için uzanmış olan Muntazar elini indirip gözlerindeki alaycı gülümsemeyle cevap verdi: “Esrarname’nin senden alınması.” Muntazar ikna olmamıştı. “O belli... Ondan sonra en derin endişem nedir?” diye sordu. Diğeri âlimane bir sesle yanıt verdi: “Ölmek... Elinde bulunan kudreti kullanamadan bu dünyadan göçüp gitmek...” Yanıt Muntazar’ı ikna etmişti. Esrarname’yi uzattı. Yaşadıklarının hakiki olmadığını bile bile içi bir tuhaf oldu.</p>

  <p class="normal">Diğeri Esrarname’yi almadan evvel sordu: “Onu bana veriyor musun?” Muntazar kafasını sallayınca yeniden sordu: “Onu bana kendi aklın ve iradenle veriyor musun?” Sorular Muntazar’ı afallatmıştı ama yine de sakin olmaya çalışıp tereddütlerini bastırdı. Eğer fazla heyecanlanırsa uyanıvereceğini çok iyi biliyordu. Sesinin gür ve kendinden emin çıkmasına gayret ederek cevabını tekrar etti: “Evet, onu sana kendi aklım ve irademle veriyorum.” “İyi.” dedi Muntazar’ın suretini taşıyan varlık ve Esrarname’yi alıverdi.</p>

  <p class="normal">İşte ne olduysa o anda oldu. Karşısındaki varlık bir anda değişti ve bir zamanlar uğruna varını yoğunu, hatta aklını fikrini heba ettiği Harir’e dönüştü. Başından aşağı kaynar sular döküldü Muntazar’ın. Heyhat! İblis’e kanmıştı, hem de ikinci kez! Sanki onu durdurabilecekmiş gibi can havliyle, az önce ellerinden alınan zavallı Esrarname’sinin bahşettiği sürat kabiliyeti ile alevlerden sıcak koluna yapıştı mahlûkun ve avazı çıktığı kadar bağırdı: “Beni kandırdın İblis! Onu sana vermiyorum. Sana ait değil o!” Mahlûk hâlâ Harir gibi bir peri kızı suretinde olmasına rağmen cehennem vadilerine yaraşır çirkinlikteki ağzını göstere göstere güldü, “İş işten geçti. Onu demin düşünecektin.”</p>

  <p class="normal">Nasıl da inanmıştı. Ne kadar dövünürse dövünsün azdı. Mecalsizce başını kaldırıp “Ya korkularım, onları nasıl bildin?” diye sorabildi. Mahlûk uzun uzun gülüp Muntazar’ın kulağına eğildi: “Bir keresinde de sen beni kandırmıştın. Asfar’ı kandıran, kendi aldanır. Bunu hiç aklından çıkarma. Korkularına gelince, bunu bilmeyecek ne var?”</p>

  <p class="normal">Ve gitti... İşte tam o anda yatsı ezanları okunmaya başladı. Ertesi günün yatsı vaktine kadar uyuduğunu anlamasıyla tüm bedenine nüzul inmiş gibi yere yığılıvermesi bir oldu. Ne yazık ki kehanet gerçek olmuştu.</p>

  <p class="ortayazi">***</p>

  <p class="normal">Pencereleri kalın kadife perdelerle kaplı, zifiri karanlık odada hiçbir şeyden haberi olmadan uyuyan Ali Cengiz’i tekme ve yumruklarla uyandırmanın fayda etmeyeceğini bile bile Allah yarattı demeden girişti çocuğa.</p>

  <p class="normal">Hamam sefasının ardından uzun uzun uyumayı kendine huy edinen çocuğun, Esrarname’nin sırrıyla boğuşmaktan bitap düşmüş Muntazar kadar deliksiz uyuması şaşılacak şey değildi. Çocuk şişen gözlerini ovalayarak Muntazar’a bakınca efendisinin gözlerinde yanan alevi görüp irkildi. Neden dayak yediğini anlayamadığına bakılırsa aldığı talimat hiçbir zaman uykunun mahmurluğuyla bulanmış zihnine ulaşmamıştı. Yediği dayağın sebebi ne olursa olsun kendini müdafaa etmek fayda getirmeyecekmiş gibi görünüyordu. Bu yüzden Ali Cengiz bulduğu ilk fırsatı ganimet bilip Muntazar’ın yanından sıvıştı. Konağın merdivenlerini üçer beşer atlayarak inerken Vekilharcın, arkasından “Eyi uyudunuz mu bari? Uyandırmaya gıyamadımdı.” dediğini işitmedi bile...</p>

  <p class="normal">Muntazar, artık feryat etmeyi bırakmış, kendi kendine söylenmeye başlamıştı. “İşte Mahir Efendi,” diyordu, “Muntazar’ı Muntazar yapan Esrarname artık yok. Paralar suyunu çekmeye başladı mı göreceksin gününü. Ya hayat iksiri? Sen de mi ölüp gideceksin şimdi herkes gibi? Alşiminin altından girip üstünden çıkmış, bu uğurda saçını başını ağartıp iki büklüm olmuş ama ne hikmetse hepsi de beş parasız ölüp gitmiş hayalperest âlimlerle hikmet hekimlerinin kitaplarına kaldın şimdi. Bugüne kadar Esrarnamesiz reçeteler kime fayda etti de şimdi sana etsin?”</p>

  <p class="normal">Muntazar, siniri yatışacak gibi oldukça, Ali Cengiz sünepesinin mevcudiyeti aklına geliyor, yeniden deliye dönüyordu. Neden sonra asabı gerilip gerilip gevşemekten harap olunca oturup düşünmeye koyuldu. Aklına kabiliyetleri geldi. Acaba gitmiş miydiler? Hemen süratini tecrübe etti. Çok şükür ki hâlâ berk hızında hareket edebiliyordu. Hemen kandilin alevine elini tuttu ve sukutuhayale uğrayarak, tabii en çok da can havliyle elini çekti. Demek ki muskasız kabiliyetler Esrarname olmadan işe yaramıyordu. Neyse ki geriye kalan, altın yapmak haricinde sahip olduğu kabiliyet olan ‘kabiliyet alma’ muska ile işe yarıyordu. Yine de tecrübe etmeliydi. Hemen odasının kapısını açıp Ali Cengiz’e seslendi ve gelirse hayatını bağışlayacağını, gelmezse hepten bittiğini söyleyip beklemeye koyuldu. Çocuk acıyan etlerini ova ova gelince, kolunu tutup öylece bekledi. Ali Cengiz gidince de hemen dilini çıkarıp ince bir kaval misali yuvarladı. Küçüklüğünden beri bir türlü beceremediğini Ali Cengiz sayesinde becermişti. Kendini biraz daha iyi hissediyordu. Dilini yuvarlayabildiğine sevinse de rahatlamasının asıl sebebi, dokunduklarının kabiliyetlerini hâlâ alabiliyor olmasıydı.</p>
</body>
</html>
