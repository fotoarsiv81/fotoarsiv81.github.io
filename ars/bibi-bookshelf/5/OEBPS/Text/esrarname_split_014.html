<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>esrarname-idefix.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">DOKUZUNCU BÖLÜM</h1>

  <p class="normal">Esved’i bulup kendine ait olanı geri almak için Hamdi Efendi gibi bir beceriksizi kullanmanın yanlış tercih olduğunu anladığında tellağın ortadan kalkması gerekmişti. Muntazar o günden beri yeniden harekete geçmemişti. Esrarname’nin heyecanına kapılıp sonunu düşünmeden adım atmanın bir faydası yoktu. Neyse ki bu yanlıştan çabuk dönmüş, usul değiştirip aklını ve zamanını Esrarname’nin kendisindeki parçasına vermişti. Nasılsa elindeki kısım ona bir gün diğerini işaret edecekti.</p>

  <p class="normal">Çalışmaları neticesinde pek çok şeye muvaffak olmuştu. Cevval için hazırladığı muskanın daha kuvvetlisiyle, insan gözünün idrak edebileceğinden daha hızlı hareket edebiliyor, bu sürat vesilesiyle de kumaş yahut mukavva gibi zayıf perdeler içerisinden geçip uzun mesafeler boyunca hiçbir mani ile karşılaşmadan seyahat edebiliyordu.</p>

  <p class="normal">Muntazar’ın edindiği kabiliyetler bununla da sınırlı değildi. Mesela artık ateşten korkmuyor, bakır ve cıvadan, altına çok benzeyen, altın olmadığı kolayca anlaşılsa da yine de altının yarı fiyatına satabileceği kızılımtırak madenî sikkeler imal edebiliyordu. Bunları satarak Ali Cengiz’in Kapanaltı’ndan aldığı malzemelerin parasını çıkartmaya başlamıştı. Karnını doyurması ve üç beş kuruş da olsa çırağının cebine harçlık koyabilmesi de cabasıydı.</p>

  <p class="normal">Tabii Muntazar, karın tokluğuna çalışmak için girmemişti bunca zahmete. Geceleri Esrarname’nin her iki yarısını da elinde tuttuğu günlerin hayalini kurmadan uyumuyor, şimdiden sahip olduğu kudrete bakıp kendisini kim bilir daha nelerin beklediğini düşünerek sabırsızlanıyordu.</p>

  <p class="normal">Hamdi Efendi’yi ortadan kaldırmaya, Ali Cengiz denen çocuğu yanına almasından iki gün sonra, çocuğun eline birisi tarafından tutuşturulan pusula vesilesiyle karar vermişti. Kapkara çarşaflara bürünmüş biri, çocuğu kolundan yakaladığı gibi kendine çekmiş, “Bunu efendine ver.” deyip buruşuk bir kâğıt parçası uzatmıştı. Ali Cengiz’in anlattığına göre kendini saklayan kişi bir erkekti. Zayıf olsa da uzun boyu ve kâğıdı verirken görünen eli, bir kadına ait olamayacak kadar kaba, sesi de tanıdık birininki kadar aşinaydı.</p>

  <p class="normal">Muntazar hiç beklemediği pusulayı belki yanlışlık olmuştur diyerek açarken ilk gördüğü kelime Esrarname olunca gözleri fal taşı gibi açılıp kâğıdı çocuktan gayriihtiyarî gizleme ihtiyacı hissetmiş; ancak Ali Cengiz akide şekeri alması için kendisine verilen paraya sevine sevine dışarı çıkınca rahatlayıp kâğıda yeniden bakabilmişti.</p>

  <p class="normal">Yabancının yazısı nedense pek tanıdıktı ve alelacele yazılmış gibi karışıktı. Sanki kelimeler bir çırpıda kâğıda dökülüvermişti. Muntazar iç içe geçmiş kelimeleri okumakta hiç zorlanmadı ve çabucak çözdü. Pusulada aynen şöyle yazıyordu:</p>

  <p class="normal"><span class="ideitalik">“Esrarname’nin diğer kısmını bulmaya ne denli hevesli olduğun tarafımca malumdur. Fakat o, kendini hemen teslim ediverecek sırlardan değildir. Bu hususta sana yardım etmem icap ediyor. Çözemediğin cümleleri istediğin vakit bir kâğıda yaz ve Sümbülî Medresesi’nin cenubî duvarının sağ üstten dokuzuncu taşının altındaki boşluğa bırak. Ertesi gün, güneş doğar doğmaz pusulanın cevabını almak için çırağını gönderebilirsin. Pusulaları yüzüğünle mühürlemeyi ihmal etme ki kimsenin okumadığından emin olayım. Kim olduğum, ne diye sana yardım ettiğim ise merakını celbedecek son mevzu olsun.”</span></p>

  <p class="normal">Muntazar’ın içine bir sıkıntı oturmuştu. Esrarname’nin yarısının kendisinde olduğunu bilen kimse yoktu. Aklına biri geliyordu ama buna ihtimal vermiyordu. Harir, yahut peri kızı zannedip âşık olduğu her ne ise o mahlûk olabilir miydi bu yabancı?</p>

  <p class="normal">Adamın kambur sırtında bir ürperti dolaşır gibi oldu. Zaten çocukluğunda öğrendiği iki sureyi okuyup üflemekle o iblisi nasıl alt edebildiğini yıllardır düşünüp durmuştu. Eğer aklına gelen doğruysa pek uzun süre yaşamayacağını iyi biliyordu. O mahlûk muhakkak bir gün Esrarname’yi alıp, elinde bulunduranı da itlaf etmek isteyecekti.</p>

  <p class="normal">Muntazar böylelikle usul değiştirdi ve hemen Hamdi Efendi’yi ayakaltından kaldırdı. Sonra oturup, Esrarname’nin en çetrefil beyitlerini cımbızla çekip çıkardı ve çözmeye muvaffak olamadığı bu ifadeyi itinayla bir kâğıda yazdı. Kan gibi damlayan kırmızı mum soğumadan yüzüğünü bastı ve Ali Cengiz’i çağırdı. Sümbülî Medresesi’nin cenubî duvarında tarif edildiği gibi bir gedik olup olmadığını öğrenmek için sabırsızlanıyordu.</p>

  <p class="normal">Önden Ali Cengiz’i gönderdi, kendisi ise arkadan takip etti. Çocuk gediği kolayca bulup etrafta birilerinin olup olmadığını murakabe ettikten sonra pusulayı gediğe sokunca karanlık bir köşeye pusup beklemeye koyuldu.</p>

  <p class="normal">Dakikalar, hatta saatler geçmesine rağmen gelen giden olmamıştı. Nihayet gece yarısı olup ay tepede iyice yükselince uyumamak için ayakta dikildi. Gözünü dahi kırpmadan sabahı etti ve güneşin ilk ışıklarını hayal kırıklığı içerisinde izledi. Gelen giden olmamıştı. Yine de son bir kez gidip pusulaya bakmadan eve dönmek istemiyordu.</p>

  <p class="normal">Kıpırtısızlıktan taş kesilen bacaklarını güç bela kaldırıp duvara gitti ve gediğe elini soktu. İşte pusula oradaydı. Fakat nasıl işti bu? Elinde tuttuğu pusula kendisine ait olan değil, iki yılanın birbirine sarılmış halini resmeden bir mühürle kapatılmış başka bir tanesiydi. İşler gitgide acayipleşiyor, Muntazar’ı daha da beter ürkütüyordu.</p>

  <p class="normal">Beklediği cevap, karşısında dururken Muntazar’ın kâğıdı tutan ellerini bir zelzeledir almıştı. Pusulaların ne vakit değiştiğine bir türlü akıl sır erdiremiyordu. Bir ara uyuyakaldığına inanmaya çalışsa da aslında sancağı kolaçan eden bir zabitten daha müteyakkız olduğunu çok iyi biliyordu.</p>

  <p class="normal">Beyitlerin tercümesi kusursuzdu. Muntazar daha evvelden aynı beyitleri kelimelerine ayırarak tercüme etmeye çalışmıştı fakat bir türlü birleştirememişti. Ne yaparsa yapsın makul bir ifade elde edilemiyordu. Lakin kendisine yardım eden her kim ise bu işi iyi biliyor gibiydi.</p>

  <p class="normal">İbrani lisanını iyi bilmediği için, “un” diye tercüme ettiği kelimenin aslında küçük bir kelebeği ifade eden “pervane” anlamına geldiğini görüp şaşırmıştı. Dahası cümlede pervane kelimesi geçse de işin pervaneyle pek alakası yoktu. Kısacası lisana hâkim olmayan birinin ne dendiğini anlaması mümkün değildi. Beyitlerin tercümesi şöyleydi:</p>

  <p class="normal"><span class="ideitalik">“Evvela yaz o kelamı hınzır kanıyla, sonra sil pervanenin aşkıyla, Arzın oğlu eridiğinde tekrar, Kurtulup cisminden eylersin firar.”</span></p>

  <p class="normal">Muntazar elbette anlamıştı yapması gerekeni. Yalnızca gökteki dolunayın eriyip hilale dönmesini beklemek sabırsızlıktan sıkışan yüreğine biraz sıkıntı verecekti.</p>

  <p class="normal">İşte Muntazar’ın, bu yardımı neden yaptığını yahut semeresinin ne olduğunu bilmediği o acayip adamla mühürlü pusulalar vasıtasıyla konuşmaya başlaması bu şekilde olmuştu. Nasıl biri olduğunu, neye benzediğini yalnızca Ali Cengiz’in topu topu bir kez görmesinden sonra anlattıklarından biliyordu. O günden sonra bir daha görünmemişti ortalarda ama şimdi kim olduğu ortaya çıkacaktı. Çünkü yazdığı son pusulada, kâğıdın altına hamiş olarak Sümbülî Medresesi’nin kapısının önünde bekleyeceğini, buluşmak için muayyen bir vakit -mümkünse gece yarısı- tayin edip yazmasını, mühürledikten sonra da çırağıyla göndermesini istediğini yazmıştı. Demek ki artık kendini ifşa etmek istiyordu.</p>

  <p class="normal">Ali Cengiz bu merak içerisinde avucunda pusula ile koşa koşa medreseye gittiğinde Muntazar, meraktan divane olmuştu. Fakat çocuk geri döndüğünde yine o kara çarşaflı, kambur acuzeyi tarif etti. Hevesi kursağında kalan Muntazar’ın biraz daha sabretmesi gerekiyordu anlaşılan.</p>

  <p class="normal">Adam pusulayı açıp okuduktan sonra “tamam” dediğine göre buluşmanın vuku bulacağı zaman -yani o gece yarısı- nasılsa kim olduğu ortaya çıkacaktı.</p>
</body>
</html>
