<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<link rel="stylesheet" href="../Styles/styles.css" type="text/css"/>
<title></title>
</head>
<body>
<h1 id="e"><i>Ekonomi Sözlüğü</i></h1>
<p><b>Arz:</b> Piyasaya bir bedel karşılığında satılmak üzere mal veya hizmet sunmaya arz denir.</p>
<p><b>Arz yönlü ekonomi politikası:</b> Üretimi artırmak için vergilerde indirim yapılmasını, üretimi engelleme noktasına varmış çevre standartlarının hafifletilmesini, kuralların gevşetilmesini ve deregülasyona gidilmesini öneren politikalardır.</p>
<p><b>BRIC ekonomileri:</b> Brezilya (B), Rusya (R), Hindistan (I) ve Çin (C) ekonomilerinin birlikteliğini vurgulamak üzere geliştirilmiş bir kısaltmayı ifade ediyor.</p>
<p><b>Bronz çağ:</b> M.Ö. 3000 ile M.Ö. 1200 yılları arasındaki dönem anlaşılıyor. Bakır eriyiğine kalay karıştırılarak bronz elde edilebiliyor. Her ikisi de yumuşak birer metal olan bakır ile kalayın karıştırılması sonucu elde edilen bronz, hem daha sert ve kullanışlı metal araçlar (kap, kacak, bıçak, balta, kılıç gibi) yapılmasına olanak sağlıyor, hem de bakırın tek başına kullanılması sonucunda çabuk aşınmasına yol açan oksitlenme sorununu ortadan kaldırıyordu.</p>
<p><b>Bütçe (<i>T</i> - <i>G</i>):</b> Bütçe, yıllık gelir ve gider tahminlerini ve varsa aradaki farkın nasıl işlem göreceğini ortaya koyan bir belgedir. Kamu kesiminde olduğu gibi özel kesimde de, hatta ailelerde de bütçe söz konusudur. Yalnız kamu kesiminin ötekilerden farkı bunun bir kanuna dayanıyor olmasıdır.</p>
<p><b>Bütçe dengesi:</b> Bütçe gelirleri ile bütçe giderleri arasındaki ilişki. Eğer giderler fazla ise bütçe açığı, gelirler fazla ise bütçe fazlası, eğer ikisi arasında eşitlik söz konusuysa bütçe denkliği var demektir.</p>
<p><b>Coupling:</b> Küreselleşme sonrası dünyadaki bütün finansal ve ekonomik akımların birbirinden etkilenerek hareket ettiğini öne süren tez (tersi görüş için bakınız decoupling hipotezi.)</p>
<p><b>Cari denge:</b> Cari denge = Mal dengesi (mal ihracatı - mal ithalatı) + Hizmet dengesi (hizmet ihracatı - hizmet ithalatı) + Gelir dengesi (çeşitli gelirler - çeşitli giderler) + Cari transferler</p>
<p><b>Çarpan:</b> Bir harcama kaleminde ortaya çıkan bir birimlik artışın gelirde yaratacağı artışın bir birimden daha fazla olacağını anlatan bir kavramdır. Yatırım harcamaları, kamu harcamaları, vergi indirimleri ve ithalat harcamaları için kullanılır.</p>
<p><b>Decoupling hipotezi:</b> BRIC ekonomileri için oluşturulan ortak hisse senedi endeksinin gelişmiş ülke hisse senedi endekslerinden belirli ölçüde bağımsız hareket ettiği gözlemine dayanılarak, ABD’de ve gelişmiş ekonomilerde ortaya çıkacak dalgalanmaların o ülkelerin borsalarında yaratacağı değişimlerin BRIC ekonomilerinin borsalarında aynı etkileri yaratmayacağı, hatta bu ekonomilerdeki sakinliğin gelişmiş ekonomilerdeki dalgalanmaları dengeleyebileceği düşüncesine decoupling hipotezi adı veriliyor.</p>
<p><b>Devlet:</b> Toplumdaki ortak kararları almak ve ortak işleri yürütmek üzere oluşturulmuş tüzel kişiliktir.</p>
<p><b>Deflasyon:</b> Fiyatlar genel düzeyinde sürekli olarak düşüş eğilimi ortaya çıkması haline deflasyon adı verilir.</p>
<p><b>Değer:</b> Bir şeyin önemini belirlemeye yarayan soyut ölçüye değer deniyor. Ekonomi açısından tanımlarsak değer; bir şeyin para ile ölçülebilen karşılığı, paha olarak tanımlanabilir. <b>Nominal değer;</b> herhangi bir şeyin görünürdeki değeridir. <b>Reel değer;</b> herhangibir şeyin değer kayıplarından arındırılarak bulunan satınalma gücü değeridir.</p>
<p><b>Değişken:</b> Çeşitli farklı değerler alabilen bir büyüklüktür. Örneğin faiz ya da fiyat ekonomi teorisinde önemli birer değişkendir. Eğer bir değişken modelin içinde açıklanabiliyorsa <b>içsel ya da bağımlı değişken</b>, modelin dışındaki faktörler aracılığıyla açıklanıyorsa <b>dışsal ya da bağımsız değişken</b> adını alır. <b>Stok değişken;</b> ölçüm yapıldığı ana kadar oluşan birikimi gösteren değişkendir. <b>Akım değişken;</b> bir zaman dilimi içinde olan gelişmeyi işaret eder.</p>
<p><b>Deregülasyon:</b> Ekonomiyi kurallardan arındırma eğilimi.</p>
<p><b>Devalüasyon:</b> Sabit kur yönteminde bir ülke parasının yabancı paralara karşı değerinin düşürülmesi işlemidir.</p>
<p><b>Diğer gelirler:</b> Kamu kesimince kabul edilen hibeler, bağışlar ve toplanan çeşitli fon gelirlerinden oluşur.</p>
<p><b>Dış ticaret politikası:</b> Mali araçların bir bölümünü ve kur politikasını kullanmak suretiyle varılması hedeflenen dış ticaret amaçlarını gerçekleştirmeye çalışmak biçimindeki uygulamalara dış ticaret politikası adı veriliyor.</p>
<p><b>Doğal işsizlik oranı:</b> Beklenen enflasyonun gerçekleşen enflasyona eşit olduğu durumdaki makroekonomik dengede ortaya çıkan işsizlik oranıdır.</p>
<p><b>Döviz rezervi:</b> Bir ekonomide ihtiyat amacıyla Merkez Bankası ve bankaların tuttukları yabancı para varlıkları. Merkez Bankası’nın tuttuğu rezervlere resmi rezervler adı verilir.</p>
<p><b>Durağan beklentiler:</b> Bu yaklaşımın altında, kişi ve kurumların bir önceki dönemde olup bitenleri bir sonraki dönem için temel aldıkları ve beklentilerini ona göre oluşturdukları varsayımı yatar.</p>
<p><b>Dünya Bankası:</b> IBRD, IDA, IFC, MIGA ve ICSID’i bir çatı altında toplayan bir çeşit çatı kurumu.</p>
<p><b>Ekonomi:</b> Ekonomi biliminin temel konusunu kıt kaynakların en yüksek tatmini sağlayacak şekilde insan ihtiyaçlarına tahsis edilmesi oluşturur.</p>
<p><b>Ex ante:</b> “Önceden” anlamına geliyor. Belirli bir dönemin başındaki durum, değer, vb.</p>
<p><b>Ex post:</b> “Gerçekleşmeden sonra” anlamını taşıyan bir deyim. Belirli bir dönemin sonundaki durum, değer, vb.</p>
<p><b>Ekonomik büyüme:</b> Ekonomide belirli bir dönemde üretilen mal ve hizmet miktarında artış olmuşsa, ya da ülkenin GSMH’si artmışsa ekonomik büyüme söz konusu demektir. Bu artış mal ve hizmet miktarındaki artışla ortaya çıkmışsa <b>reel büyüme</b>, fiyatlardaki artışla ortaya çıkmışsa <b>nominal büyüme</b> gerçekleşmiş demektir. <b>Ekonomik kalkınma</b> bazen ekonomik büyüme ile aynı anlamda kullanılmakla birlikte aslında daha geniş bir anlam taşır. Kalkınmada, yalnızca bir nicel gösterge olan büyümeden farklı olarak nitelik artışı da söz konusudur.</p>
<p><b>Enflasyon:</b> Fiyatlar genel düzeyindeki sürekli artış enflasyon olarak adlandırılır.</p>
<p><b>Enflasyon hedeflemesi:</b> Belirli bir dönem sonu enflasyon hedefi konularak para politikası araçlarının bu hedefi yakalamak üzere seferber edilmesi uygulamasına verilen addır.</p>
<p><b>Ekonomik kanun:</b> Belirli koşullar altında değişmesi mümkün olmayan bir gerçeğin ortaya konulmasıdır.</p>
<p><b>Esnek kur yöntemi:</b> Bir ülkenin kendi parasını yabancı paralar karşısında dalgalanmaya bırakması demektir. Bunun, yönetilmiş esnek kurdan dalgalı kura artan azalan esneklikte türleri vardır.</p>
<p><b>Faiz:</b> Paranın ya da para benzeri bir kaynağın kullanım hakkının belirli bir süreyle başkasına devredilmesi karşılığında alınan bedel.</p>
<p><b>Faiz dışı fazla:</b> Bütçe geliri - faiz dışı harcamalar</p>
<p><b>Firma:</b> Emek, sermaye ve doğal kaynakların girişimci tarafından bir araya getirilerek bir üretimin yapıldığı yerdir.</p>
<p><b>Fiyat:</b> Bir mal ya da hizmetin piyasadaki değerinin para cinsinden ifadesidir.</p>
<p><b>Fonksiyonel ilişki:</b> Açıklanan değişkenin açıklayan değişken ile birlikte değişen bir yapı içinde olduğu ilişkidir. Örneğin [<i>y</i> = <i>f</i>(<i>x<sub>i</sub></i>); <i>i</i> = 1, ..., <i>n</i>] ilişkisi bir fonksiyonel ilişkidir ve <i>y</i> değişkeninin <i>n</i> tane <i>x<sub>i</sub></i> değişkenine bağlı olarak değiştiğini açıklar.</p>
<p><b>G7 ülkeleri:</b> ABD, Japonya, Almanya, İngiltere, Fransa, İtalya, Kanada.</p>
<p><i>G8 Ülkeleri:</i> G7 + Rusya</p>
<p><i>G20 Ülkeleri:</i> G8 + Arjantin, Avustralya, Brezilya, Çin, Hindistan, Endonezya, Kore, Meksika, Suudi Arabistan, Güney Afrika Cumhuriyeti, Türkiye.</p>
<p><b>Gayri Safi Milli Hâsıla (GSMH):</b> Bir ekonomideki yerleşik üretici birimlerin belli bir dönemde toplam faaliyetleri sonucu yaratmış oldukları tüm mal ve hizmetlerin üretim değeri toplamından bu mal ve hizmetlerin üretiminde kullanılan girdiler toplamının düşülmesiyle bulunur.</p>
<p><b>Gayri Safi Yurt İçi Hâsıla (GSYH):</b> GSMH’den net dış âlem faktör gelirlerinin (işçi dövizleri, yurtdışından elde edilen müteşebbis gelirleri, yurtdışındaki faaliyetlerden elde edilen kâr transferleri ve yurtdışındaki mali yatırımlardan elde edilen faiz gelirleri) düşülmesiyle bulunur. Dış âlem faktör giderleri de aynı alanda yurtdışına yapılan ödemelerdir. Gelir ve gider farkı net olarak GSYH sayısına ulaşmakta kullanılır.</p>
<p><b>Gelir:</b> Belirli bir dönemde (gün, hafta, ay, yıl gibi) elde edilen ve parayla ifade edilebilen kazançtır. Kişisel açıdan bakıldığında ikiye ayrılabilir: (1) Vergi ve diğer yasal kesinti ya da ödemeler yapılmadan önceki hali olan <b>brüt gelir</b>, (2) vergi ve diğer kesintilerden sonra kişinin kullanabileceği bölüm olan <b>kullanılabilir (ya da harcanabilir) gelir</b>.</p>
<p><b>Gelir dağılımı:</b> Bir ekonomide belirli bir dönemde (genellikle bir yıl içinde) yaratılan gelirin ne şekilde bölüşüldüğünü gösteren bir yaklaşımdır. Gelirin bireyler, aileler ya da nüfus grupları arasındaki dağılımına <b>kişisel gelir dağılımı</b>, gelirin onu yaratan üretim faktörleri, yani toprak sahipleri, sermaye sahipleri, emek sahipleri ve girişimciler arasındaki dağılımına <b>fonksiyonel gelir dağılımı</b> denir.</p>
<p><b>Gini katsayısı:</b> Gelir dağılımında adaleti ölçmekte kullanılan bir ölçüdür. 0 ile 1 arasında değişir. 0 olduğunda gelir dağılımında mutlak adalet elde edilmiş demektir. 0’a yaklaştıkça gelir dağılımında adaletin arttığı anlaşılır.</p>
<p><b>Girişimcilik:</b> Dördüncü üretim faktörü. Emek, doğal kaynaklar ve sermayeyi bir araya getirerek iş yapma yeteneği. Bu organizasyonu yapan kişiye de girişimci adı verilir. Geliri kârdır.</p>
<p><b>Göreli gelir hipotezi (relative income hypothesis):</b> Tüketimle gelir arasındaki ilişkinin doğru olduğu fakat esas alınan gelirin cari gelir değil, o zamana kadar elde edilmiş en yüksek gelir tutarı olduğu görüşüne dayanan ve tüketim harcamasını açıklamaya çalışan bir hipotezdir.</p>
<p><b>Gresham yasası:</b> Eğer madeni paranın üzerinde yazılı değer satınalma gücünden yüksekse bu paralar para olarak kullanılmak yerine metal olarak satılmaya başlanır ki buna Gresham yasası adı veriliyor.</p>
<p><b>Hane halkı:</b> Bir ev içinde yaşayan ve gelirlerini ve giderlerini paylaşan bireylerin oluşturduğu topluluğa hane halkı deniyor.</p>
<p><b>Harcanabilir Gelir (HG):</b> KG’den dolaysız vergilerin çıkarılmasıyla hesaplanır.</p>
<p><b>Heterodoks ekonomi politikaları:</b> Bu politika, ekonomideki üretim faktörlerinin eline geçen bazı gelirlerin (ücret, rant, faiz, kâr gibi) ya da doğrudan doğruya fiyatların ve/veya faizlerin dondurulması şeklinde uygulanır.</p>
<p><b>Hipotez:</b> Gerçek dünyadan deney ya da gözlemlerle test edilmiş bir düşünce ya da öneriye hipotez denir.</p>
<p><b>Hizmet üretimi:</b> Maddi niteliği bulunmaksızın alım satımı yapılabilen faaliyetler hizmet üretimi olarak adlandırılmakta, bu faaliyetlerin toplamına da hizmet kesimi adı verilmektedir.</p>
<p><b>ICSID:</b> Uluslararası Yatırım Anlaşmazlıkları Çözüm Merkezi. Yatırımlar konusunda uluslar arasında çıkan anlaşmazlıkları mahkemeye gitmeksizin hakeme başvurmak yoluyla çözmeyi sağlamak üzere kurulmuş uluslararası kurum.</p>
<p><b>IMF:</b> Uluslararası Para Fonu. Merkezi ABD’nin başkenti Washington D.C.’de olan uluslararası parasal konularda danışmanlık yapmak ve ödemeler dengesi sıkıntısı içine girmiş üye ülkelere destek olmak üzere kurulınuş örgüt.</p>
<p><b>IBRD:</b> Uluslararası İmar ve Kalkınma Bankası. Gelişme yolundaki ülkelerin kamu kesimi kuruluşlarına proje ve/veya yapısal uyum kredisi açmak üzere kurulmuş uluslararası banka.</p>
<p><b>IDA:</b> Uluslararası Kalkınma Ajansı. Fakirlik eşiğinin altında geliri olan gelişme yolundaki ülkelerin kamu kesimi kuruluşlarına kredi açmak üzere kurulmuş uluslararası kurum.</p>
<p><b>IFC:</b> Uluslararası Finans Kurumu. Gelişme yolundaki ülkelerin özel kesim kuruluşlarına kredi açan uluslararası kurum.</p>
<p><b>İşgücü verimliliği:</b> İşçi başına çıktı ya da bir saatlik emek karşılığında elde edilen ürün olarak ölçülür.</p>
<p><b>İşsizlik:</b> Referans olarak alınan dönemde, belirli bir yaş grubundaki insanlardan çalışmak için uygun olduğu ve iş aradığı halde işsiz konumda bulunanları ifade etmektedir.</p>
<p><b>İşsizlik oranı:</b> İşsiz sayısının çalışabilir nüfusa (genellikle 15-65 yaş arası insan sayısı) oranı işsizlik oranı olarak kabul edilir.</p>
<p><b>J Eğrisi:</b> Cari açığın, yerli paranın yabancı paralara karşı değer kaybıyla kapanması sırasında oluşan J harfine benzer eğriye J eğrisi adı verilir.</p>
<p><b>Kâğıt para:</b> üzerinde yazılı olan değeriyle dolanımda bulunan paradır. Bu paranın kâğıt olarak değeri yoktur, değeri devletin (ya da Merkez Bankası’nın) onun üzerine yazdığı sayıdan kaynaklanır.</p>
<p><b>Kamu kesimi:</b> Merkezi hükümet, belediyeler, kamu iktisadi kuruluşları gibi kamu hukuku tüzel kişilerinden oluşur.</p>
<p><b>Kamu kesimi cari giderleri (<i>G<sub>c</sub></i>):</b> Özel kesim için kullanılan tüketim giderleri teriminin kamu kesimindeki karşılığıdır. Kamu kesiminin günlük faaliyetini sürdürebilmesi için sürekli olarak yapması gereken giderlerdir. Bunlar da ikiye ayrılır: Personel giderleri ve diğer cari giderler.</p>
<p><b>Kamu kesimi yatırım giderleri (<i>G<sub>i</sub></i>):</b> Kamu kesiminin yaptığı çeşitli yatırımlar için yapılan ödemeler bu kategoriye girer.</p>
<p><b>Kamu Gelirleri (<i>T</i>):</b> Kamu kesiminin giderlerini karşılayabilmek için topladığı gelirlere kamu gelirleri adı verilir.</p>
<p><b>Kamu kesimi finansman açığı:</b> Kamu gelirleri - kamu giderleri.</p>
<p><b>Kamu borçlanması:</b> Kamu kesimi gelir gider açığının finanse edilmesi için başvurulan borçlanmadır.</p>
<p><b>Kamu kesimi iç borçlanması:</b> Kamu finansman açığının yurtiçi kaynaklardan borçlanarak karşılanmasıdır.</p>
<p><b>Kamu kesimi dış borçlanması:</b> Kamu finansman açığının yurtdışı kaynaklardan borçlanarak karşılanmasıdır.</p>
<p><b>Kanun (ekonomik):</b> Kanun, belirli koşullar altında değişmesi mümkün olmayan bir ekonomik gerçeğin ortaya konulmasıdır.</p>
<p><b>Kâr:</b> Öteki üç üretim faktörünü (emek, doğal kaynaklar ve sermaye) bir araya getirerek üretim yapmak için gerekli yatırımı yapan girişimci bu üretimden dolayı kazanç elde ederse kâr, kayıpla karşılaşırsa zarar (negatif kâr) eder. Dolayısıyla girişimciliğin bedeli kâr ya da zarardır.</p>
<p><b>Kaydi para:</b> Bankalar tarafından kendilerine yatırılan mevduat karşılığında yaratılan bir muhasebe kaydından ibarettir, ancak satınalma gücü vardır.</p>
<p><b>Keynesyen mutlak gelir hipotezi:</b> Tüketim harcamalarının cari dönemde elde edilen gelirin bir fonksiyonu olduğuna ilişkin yaklaşımı ifade eder.</p>
<p><b>Kişisel Gelir (KG):</b> Milli gelirden kurumlar vergisinin, dağıtılmamış firma kârlarının ve sosyal güvenlik ödemelerinin çıkarılması, bulunan meblağa devletin transfer ve faiz ödemelerinin eklenmesiyle bulunur.</p>
<p><b>Kişi başına GSYH:</b> GSYH, ülke nüfusuna bölündüğünde kişi başına GSYH bulunmuş olur.</p>
<p><b>Konjonktür:</b> Konjonktür Türk Dil Kurumu sözlüğünde “1. Geçerli durum, 2. her türlü durumun ve şartın ortaya çıkardığı sonuç” olarak tanımlanmaktadır. Buna karşılık bu sözcük ekonomi jargonunda biraz daha farklı bir anlam taşıyor. Ekonomi söz konusu olduğunda, ekonominin reel üretim hacminde görülen iniş ve çıkışlar konjonktür dalgaları ya da kısaca konjonktür diye adlandırılıyor.</p>
<p><b>Londra Kulübü:</b> Bir devlet garantisi olmaksızın ticari bankalarca devletlere verilen kredilerin geri ödenme koşullarını düzenlemek için oluşturulan bir forum.</p>
<p><b>Lorenz eğrisi:</b> Gelir dağılımında eşitliği ölçmekte kullanılan bir grafik yöntemidir. Dikey eksende gelir dilimleri, yatay eksende nüfus dilimleri gösterilir. Orijinden 45 derecelik açıyla geçen çizgi mutlak eşitliği ifade eder. Gerçek durum bu çizgiden ne kadar uzaksa gelir adaleti o kadar bozuk demektir.</p>
<p><b>Madeni para:</b> Kamu otoritesi tarafından tanımlanmış, genellikle düz bir parça metalden yapılmış para.</p>
<p><b>Makroekonomi:</b> Ekonomi biliminin global büyüklüklerle uğraşan altdalı. Örneğin milli gelir, para arzı, enflasyon, işsizlik, toplam arz ve toplam talep gibi ekonominin tümünü ilgilendiren konular makroekonominin uğraşı alanına girer.</p>
<p><b>Maliye politikası:</b> Mali araçları kullanmak suretiyle varılması amaçlanan ekonomik hedeflere ulaşmaya çalışmak biçimindeki uygulamaların bütünü maliye politikasını oluşturur.</p>
<p><b>Marjinal tasarruf eğilimi (mps):</b> Kullanılabilir gelirdeki bir birimlik artışın neden olduğu tasarruf artışına verilen ad.</p>
<p><b>Marjinal tüketim eğilimi (mpc):</b> Kullanılabilir gelirdeki bir birimlik artışın neden olduğu tüketim harcaması birimi artışına verilen addır.</p>
<p><b>Mezolitik çağ: </b>M.Ö. 12 binde mezolitik çağ (orta taş devri) başladı. Bu dönem insanın kemiklerden alet yapmayı, köpeği evcilleştirmeyi başardığı, ok ve yayı icat ettiği dönemdir.</p>
<p><b>MIGA:</b> Uluslararası Yatırımları Garanti Ajansı. Gelişme yolundaki ülkelere yatırım yapan yabancı sermaye için siyasal risklere karşı oluşturulmuş garanti sistemini yöneten uluslararası kurum.</p>
<p><b>Mikroekonomi:</b> Ekonomi biliminin toplumu oluşturan tek tek bireylerin ve tek tek firmaların ekonomik sorunlarıyla uğraşan alt bilim dalı. Örneğin tüketici dengesi, firma dengesi, bireysel talep, firma arzı gibi konular mikroekonominin uğraşı alanına girer.</p>
<p><b>Milli Gelir (MG):</b> NMH’den yurtiçi işlemlerden doğan (KDV gibi) ve ithalattan alınan dolaylı vergilerin çıkarılması ve bu tutara sübvansiyonların (devlet kuruluşlarının devletin fiyat politikası nedeniyle uğradıkları zararlar karşılığında yapılan ödemeler) eklenmesiyle elde edilir.</p>
<p><b>Model:</b> Model, gerçek yaşamın basitleştirilmiş bir biçimidir. Genellikle bir model, tanımlar, varsayımlar ve hipotezlerden oluşur.</p>
<p><b>Neolitik çağ:</b> M.Ö. 8000-4500 aralığını kapsadığı düşünülen neolitik çağ, insanın birçok ekonomik devrimi peş peşe gerçekleştirdiği bir çağdır. O nedenle insanın binlerce yıl süren macerasının en önemli aşamasını oluşturur. Neolitik çağda insanın göçebelikten çıkarak yerleşik köy yaşamına geçmesi her şeyden önce işbirliğini ve ardından uzmanlaşma ve işbölümünü getirmiştir.</p>
<p><b>Net hata ve noksan:</b> Net hata ve noksan aslında denk olması gereken ödemeler dengesindeki eksiklik ve noksanlıkların giderildiği kalemdir. Çeşitli nedenlerle bazen ekonomiye girdiği halde kayda alınmamış olan ya da ekonomiye girdiği saptanamadığı halde kayıtlara girmiş olan miktarlar bu dengenin tutmamasına yol açar. Bu hatayı gidermek ve denkliği sağlamak üzere ödemeler dengesinde net hata ve noksan adlı kalem bulunur ve söz konusu fark oraya yazılır. Ödemeler dengesinde bazı kalemler anketlerle tahmin edilmekte ve bazen gerçekleşmeyle anket sonuçları birbirini tutmamakta ve fark oradan da kaynaklanabilmektedir. Örneğin turizm gelirleri anketlerle saptanır. O nedenle de gerçekle farklı çıkabilir.</p>
<p><b>Net Milli Hâsıla (NMH):</b> GSYH’den ölçüldüğü dönemde meydana gelen toplam amortisman giderleri düşülerek elde edilir. Amortisman ülkedeki sabit yatırım stokunun dönem içindeki yıpranma miktarıdır.</p>
<p><b>Nominal büyüme:</b> Bir ekonominin bir dönemden sonraki döneme geçişte GSYH’sinde ortaya çıkan artışı ifade eder.</p>
<p><b>Normatif ekonomi:</b> Ekonomi politikasını kapsayan altdaldır. Burada tercihler, bir başka deyişle subjektif hedefler söz konusudur. Örneğin enflasyon nedir, nasıl ortaya çıkar sorusunun cevabını aramak ve bunu bir teori çerçevesinde açıklamak pozitif ekonominin, gelir dağılımının adil olup olmadığını değerlendirmeye tabi tutmak ve buradan bazı sonuçlara ulaşmak normatif ekonominin konusunu oluşturur.</p>
<p><b>Otonom yatırım (<i>I<sub>o</sub></i>):</b> Yatırımın gelire duyarlı olmayan bölümüne otonom yatırım adı veriliyor.</p>
<p><b>Özelleştirme:</b> Kamu kesimi mülkiyetindeki ya da yönetimindeki işleri özel kesime devretme veya yönettirme işlemi.</p>
<p><b>Paleolitik çağ:</b> Yaklaşık M.Ö. 300 binlerde paleolitik çağı (eski taş devri) başladı. Bu devir alt, orta ve üst paleolitik olarak üç alt döneme ayrılarak inceleniyor. Bu dönemde insanın ataları lisan kullanmayı, ateşi, taşlardan alet yapmayı, avlanmayı, mağara duvarlarına resim yapmayı öğrendiler. Paleolitik çağ M.Ö. 12 bine kadar devam etti.</p>
<p><b>Para:</b> Ekonomik varlıkların değişimine aracılık eden, değer ölçüm birimi olarak kullanılabilen herhangibir şeydir.</p>
<p><b>Para arzı (<i>M</i>):</b> Belirli bir zamanda bir ekonomide dolanımda bulunan toplam para miktarını ifade eder. Çeşitli para arzı tanımları söz konusudur.</p>
<p><i>M<sub>0</sub></i> = emisyon - bankalardaki TL nakit = dolaşımdaki yerli para</p>
<p><i>M<sub>1</sub></i> = <i>M<sub>0</sub></i> + vadesiz mevduat</p>
<p><i>M<sub>2</sub></i> = <i>M<sub>1</sub></i> + vadeli mevduat</p>
<p><i>M<sub>3</sub></i> = <i>M<sub>2</sub></i> + repo + B tipi likit fon</p>
<p><b>Paranın dolanım hızı:</b> Her bir para biriminin bir yılda kaç kez el değiştirdiğini ifade eder.</p>
<p><b>Para ikamesi:</b> Bir ekonomide ülkenin kendi parasının işlevlerini yitirmesi sonucu yabancı paraların kullanılmaya başlanması olgusu.</p>
<p><b>Para talebi (<i>L</i>):</b> John Maynard Keynes’e göre insanlar ellerinde üç nedenle para tutarlar: Günlük harcamalarını yapabilmek için (işlem güdüsüyle), ileride doğabilecek ihtiyaçlara karşılık hazırlıklı olabilmek için (ihtiyat güdüsü) ve değer biriktirmek için (spekülasyon güdüsü).</p>
<p><i>Para politikası:</i> Parasal araçlar ile ulaşılmak istenen ekonomik amaçlar arasında ilişki kurmaya ve bu araçları kullanarak o amaçlara ulaşmaya çalışan uygulamalara para politikası adı veriliyor.</p>
<p><b>Paris Kulübü:</b> Dış borç ödemede sıkıntıya düşen ülkelerin yabancı devletlerce verilmiş olan kamu kesimi dış borçlarının ödenebilmesi için çözüm yolları aramak üzere oluşturulmuş gayriresmi bir organizasyon.</p>
<p><b>Piyasa:</b> Mal veya hizmetlerin alınıp satıldığı yerdir. Bu tanım kuşkusuz klasik bir piyasa tanımıdır. Bugün bazı piyasalar herhangi bir yere ihtiyaç duymadan da bir araya gelebilen alıcı ve satıcıların buluşma biçimini ifade ediyor.</p>
<p><b>Piyasa dengesi:</b> Ekonomik anlamda her piyasadaki denge, arz ile talebin kesiştiği noktada oluşur.</p>
<p><b>Pozitif ekonomi:</b> Ekonomi biliminin teoriye dönük bölümüdür. Türkçe’de kısaca ekonomi, İngilizce’de “economics” dendiğinde bu ayrım anlaşılır. Pozitif ekonomide tercihler ve inançlar söz konusu değildir. Söz konusu olan, bir olgunun bilimsel olarak ortaya konulup analize tabi tutulmasıdır. Önermelerin doğru olup olmadığı ispat edilebilir olmalıdır.</p>
<p><b>Rant:</b> Doğal kaynakları üretim faaliyetine sokabilmek, bir başka ifadeyle üretim faktörü olarak kullanabilmek için ödenen bedele rant adı verilir.</p>
<p><b>Rasyonel beklentiler:</b> Ekonomideki veri ve bilgilerin yaygın ve bilinir olmasının yanı sıra, alınacak önlemleri uygulamaya geçirmenin zaman alıcı bir iş olması, kişi ve kurumların geçmiş deneyimlere göre bekleyiş içine girmelerine gerek olmaksızın alınan önlemlere göre karar vermelerini mümkün kılar.</p>
<p><b>Reel büyüme:</b> Bir ekonominin bir dönemden sonraki döneme geçişte, enflasyondan arındırılmış olarak GSYH’sindeki artışı ifade eder.</p>
<p><b>Regülasyon:</b> Ekonomiyi kurallara bağlama eğilimi.</p>
<p><b>Resesyon:</b> Ekonominin üst üste iki çeyrekte eksi büyümeyle karşılaşması hali.</p>
<p><b>Revalüasyon:</b> Sabit kur yönteminde bir, ülke parasının yabancı paralara karşı değerinin yükseltilmesi işlemine revalüasyon denir.</p>
<p><b>Reyting (rating):</b> Bir ülke, bir firma ya da ihraç edilecek tahvil için belirlenen, AAA gibi en yüksek nottan başlayıp aşağıya doğru düşen ve ona göre de kredinin koşullarının belirlenmesine yarayan not.</p>
<p><b>Rezerv hareketleri:</b> Ödemeler dengesinin son kalemi olan rezerv hareketlerine resmi rezervler adı altında TC Merkez Bankası’nın döviz rezervleri ile IMF’den yapılan kullanımların son durumu girer. Eğer resmi rezervler + işaret taşıyorsa söz konusu dönemde resmi rezervlerde azalma, - işaret taşıyorsa artma olmuş demektir. Eğer IMF kredileri + işaret taşıyorsa söz konusu dönemde Türkiye IMF’den kredi kullanmış, - işaret taşıyorsa kredi ödemiş demektir.</p>
<p><b>Ricardo denkliği (Ricardian equivalence):</b> 19. yüzyılın en önemli iktisatçılarından biri olan David Ricardo’ya göre, kamu kesiminin vergi indirimleri ve harcama artışları yoluyla kişi ve kuruluşlara aktaracağı paralar, bunların harcamalarını artırmalarına yol açmaz. Kişi ve kuruluşlar kamu kesiminin bu yolla karşılaşacağı bütçe açıklarını ileride borçlanarak kapatacağını tahmin ederler. Bir süre sonra ister istemez vergilerin artacağını, kendilerinden ek vergi talep edileceğini görürler ve harcamalarını artırmayıp bu aktarılan paraları tasarruf olarak tutarlar. Yani bu eylem yalnızca tasarrufların kamu ve özel kesim arasında yer değiştirmesine neden olur, toplam tasarruflar değişmez ve dolayısıyla bu eylem talep artışı doğurmaz.</p>
<p><b>Sabit kur yöntemi:</b> Bir ülkenin kendi parasını belirli bir pariteyle yabancı paralara karşı sabitlemesi demektir.</p>
<p><b>Sabit sermaye yatırımı:</b> Bir işletmenin üretimde kullanacağı binalar, makine ve ekipman için yaptığı harcamalardır.</p>
<p><b>Satmalma gücü paritesi (SAGP):</b> Ülkeler arasında fiyat düzeyi farklarını ortadan kaldırmaya yarayan bir para birimi dönüştürme oranıdır.</p>
<p><b>Sanayi üretimi:</b> Hammaddeden mamul madde üretebilmek amacıyla yapılan faaliyetler olarak tanımlanabilir. Sanayi faaliyetinin yürütüldüğü üretim birimine fabrika denir. Sanayi üretimi bu fabrikalarda birbiriyle bağlantılı olan birçok işlemin belli bir düzen içinde yürütülmesiyle ortaya çıkar.</p>
<p><b>Sermaye hareketleri:</b> Sermayenin ülkeden ülkeye hareketini ifade etmek üzere kullanılan bir deyimdir.</p>
<p><b>Sermaye malı:</b> Başka malların üretimi için kullanılan, insan yapımı olan ve üretim süreci içinde hammadde ya da ara mallar gibi hemen yok olup gitmeyen mallara sermaye malı adı veriliyor.</p>
<p><b>Sermayenin marjinal etkinliği (mec):</b> Yatırıma eklenecek son sermaye biriminin belirli bir dönemde sağlayacağı getiriye (r) sermayenin marjinal etkinliği (MEC) deniyor.</p>
<p><b>Servet:</b> Kişilerin ya da kurumların sahip oldukları varlıkların toplamıdır. Servet, kişi ya da kurumların gelirlerinden zaman süresi içinde yaptıkları tasarruflar, edindikleri bina gibi gayrimenkuller, hisse senedi gibi menkul değerler, taşıt gibi menkul mallardan oluşur.</p>
<p><b>Sıcak para:</b> Bir ekonomiye portföy yatırımı ya da kredi (borç) formunda giren ve koşullar bozulmaya başladığında ekonomiyi terk eden yabancı kaynaklara verilen addır.</p>
<p><b>Slumpflasyon:</b> Slump; batma, çökme anlamına geliyor. Enflasyonla birleştirildiğinde çöküş içinde enflasyon gibi bir anlam çıkıyor. Yani ekonomi küçüldüğü halde enflasyon olgusunun varlığını ifade ediyor.</p>
<p><b>Stagflasyon:</b> Stagflasyon iki ayrı sözcüğün birleştirilmesiyle oluşturulmuş bir sözcüktür. İlk bölümü durgunluk anlamına gelen stagnation’dan, ikinci bölümü de enflasyondan alınmıştır. Durgunluk içinde enflasyon anlamına geliyor. Yani reel ekonomik büyüme olmaksızın fiyatların artmaya devam etmesi halini ya da GSYH’nin nominal olarak büyümesine karşılık reel olarak büyümemesi halini ifade ediyor.</p>
<p><b>Stok yatırmıları:</b> İşletmelerin elde stok bulundurmak amacıyla ürettikleri mal ve malzeme için yaptıkları yatırımlardır.</p>
<p><b>Sürekli gelir hipotezi:</b> Gelir ile tüketim arasındaki ilişkiyi açıklamaya yönelik, Milton Friedman tarafından ortaya atılan bu hipoteze göre, bir kişinin tüketim harcamaları onun cari geliriyle değil, yaşamı boyunca elde edeceği geliriyle orantılıdır.</p>
<p><b>Talep:</b> Piyasada bir bedel karşılığında satılmak üzere sunulmuş olan mal veya hizmeti satın almak üzere istekte bulunulmasına talep denir.</p>
<p><b>Tarımsal üretim:</b> Bitki yetiştiriciliği, avcılık, ormancılık ve balıkçılık (ya da su ürünleri) gibi tarım kesiminde yapılan üretimi ifade etmek üzere kullanılmaktadır.</p>
<p><b>Tasarruf (<i>S</i>):</b> Gelirin harcanmayan bölümüdür.</p>
<p><b>Teori:</b> Gerçek dünyada olan bir şey hakkında çok sayıda tutarlı gözlem ya da deneyle desteklenerek ortaya konmuş öneriye verilen addır.</p>
<p><b>Ters para ikamesi:</b> Bir ekonomide istikrarın sağlanması sonucu ülkenin kendi parasının yeniden işlevlerine kavuşmasıyla birlikte yabancı para kullanımının azalmaya başlaması olgusu.</p>
<p><b>Toplam üretim fonksiyonu:</b> Teknolojik olarak belirlenmiş bir üretim sürecinde kullanılan üretim faktörleri ile elde edilen ürün arasındaki fonksiyonel ilişkiyi tanımlamayı amaçlar.</p>
<p><b>Transfer giderleri (<i>T<sub>r</sub></i>):</b> Ya karşılıksız olarak veya geçmişte yapılan bir işlemin cari dönemdeki karşılığı olarak ya da ileride verilecek bir hizmete karşılık olmak üzere yapılan ödemelerden oluşur. En tipik örneği emeklilere yapılan maaş ödemeleridir.</p>
<p><b>Tüketici:</b> Tüketim eylemini yapan kişiye tüketici denir.</p>
<p><b>Tüketim (<i>C</i>):</b> Bir faydanın elde edilmesi için bir şeyin kullanılarak yok edilmesi eylemine denir. Söz konusu yok etme çok kısa süreli olursa yok edilen şeye tüketim malı, uzun süreli olursa dayanıklı tüketim malı adı verilir.</p>
<p><b>Tüketim fonksiyonu:</b> Farklı gelir düzeylerinde tüketime yönelik olarak yapılan harcamaları ortaya koyan bir ilişkidir.</p>
<p>Uyarılmış yatırım (<i>I<sub>i</sub></i>): GSYH’de ortaya çıkan artışın yarattığı talep canlanmasını karşılamaya yönelik olarak yatırım artışı ortaya çıkıyorsa buna uyarılmış yatırım deniyor.</p>
<p><b>Uyarlanmış beklentiler:</b> Kişi ve kurumların, uygulanacak ekonomi politikalarına ilişkin beklentilerinin geçmişte uygulanmış politikalara göre şekilleneceğini ileri süren bir yaklaşımdır.</p>
<p><b>Ücret:</b> Emeğin geliri.</p>
<p><b>Üçüz açık:</b> Eğer iç ekonomik dengenin iki alt dengesi (bütçe dengesi ve özel kesim gelir gider dengesi) açık veriyorsa ekonomi cari açık da veriyor ve üçüz açıkla karşılaşıyor dernektir.</p>
<p><b>Üretim faktörleri:</b> Üretim sürecinde kullanılan ve üretimin yapılmasına imkân veren kaynaklardır.</p>
<p><b>Üretim imkânları eğrisi:</b> Bir ekonominin elindeki kaynaklarla yapabileceği üretimin en üst sınırını belirleyen bir eğridir.</p>
<p><b>Varsayım</b>: Herhangi bir konuda bir tahmin yapılırken tahmin yapılan göstergeyle ilgili olan bazı konuların hangi yönde değişeceğine ilişkin beklentilere varsayım deniyor.</p>
<p><b>Vergi gelirleri:</b> Kamu giderlerine katılmaları için kişilerden ve kuruluşlardan alınan karşılıksız bedele vergi adı verilir. Eğer alınan vergi doğrudan tanımlanabilen bir hizmet karşılığında alınmışsa buna harç, belirli bir işlem karşılığında alınmışsa buna da resim adı verilir.</p>
<p><b>Vergi dışı normal kamu gelirleri:</b> Devletin sahip olduğu taşınmaz malları kiraya vermesinden, kamu iktisadi teşebbüslerine koyduğu sermaye karşılığında aldığı kâr payları ve temettülerden ve benzeri gelirlerden kaynaklanır.</p>
<p><b>Yastık altı tasarruf:</b> Kişiler tasarruf ettikleri değerleri ekonomiye sokmaz ve ya evlerinde ya da banka kasalarında saklarlarsa yastık altı tasarruf denen olgu ortaya çıkar. Bu değerler ekonomiye girmez, çünkü bir başkasına kredi olarak verilmediği için yatırıma dönüşmez.</p>
<p><b>Yaşam boyu gelire bağlı tüketim hipotezi:</b> Bu hipotezin temel dayanağı da kişilerin tüketim harcamalarını cari dönemde elde ettikleri gelire göre değil, yaşam boyu elde edecekleri gelire göre biçimlendirdikleri esası üzerine kuruludur.</p>
<p><b>Yatırım (<i>I</i>):</b> Sermayeyi çoğaltma faaliyetidir. Bir imalatçı firmanın elde ettiği kârdan bir bölümünü biriktirip onunla yeni bir torna tezgâhı satın alması o firma açısından yatırımdır.</p>
<p><b>Yoksulluk:</b> Gün, hafta, ay ya da yıl gibi belirli bir dönemde belirli bir düzeyin altında gelir elde edilmesi halini tanımlar.</p>
</body>
</html>