<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<link rel="stylesheet" href="../Styles/styles.css" type="text/css"/>
<title></title>
</head>
<body>
<h1 id="I">BİRİNCİ BÖLÜM<br/> <i>Ekonomiye Giriş</i></h1>
<h2 id="1">1. EKONOMİNİN KONUSU VE TARİHÇESİ</h2>
<h3 id="11">1.1. Ekonomi Biliminin Konusu</h3>
<p>İnsanın ihtiyaçları sonsuz denebilecek kadar çoktur. Bir Çin atasözü, “Taşlar altın olsa insanoğlu doymaz” der. Buna karşılık, insanın ihtiyaçlarını tatmin edecek olan kaynaklar kıttır. Su, yiyecek, içecek, giyecek, konut hep kıt kaynaklardır. Sonsuz gibi görünen tek kaynak belki de havadır. Ama o bile hava kirliliği nedeniyle kıt kaynak konumuna dönüşmek üzere gibi görünüyor.</p>
<p>Ekonomi biliminin temel konusunu kıt kaynakların en yüksek tatmini sağlayacak şekilde insan ihtiyaçlarına tahsis edilmesi oluşturur. Tahsis sorunu iki farklı aşamada iki farklı biçimde karşımıza çıkar: İlk olarak, kişiler ellerindeki sınırlı kaynakları hangi ihtiyaçlarına ayıracaklarına karar vererek kişisel tahsislerini yaparlar. İkinci olaraksa toplum, elindeki üretim faktörleri ile hangi malların üretimini yapacağına karar vermek suretiyle kaynak tahsisi yapar. Tarih boyunca toplum adına tahsis sorununun çözümü için başlıca iki sistem uygulanmıştır: Piyasa yöntemi ve kumanda yöntemi. Piyasa yönteminde kıt kaynakların insan ihtiyaçlarına tahsisi sorunu piyasada arz ve talep dengesiyle belirlenen fiyat ve miktar ilişkisiyle çözülür. Kumanda ekonomisinde ise kimin hangi kaynağı ne kadar kullanacağını kamu adına otorite kullananlar belirler. Bir de karma yöntem adı verilen ve bazı mal ve hizmetlerin piyasa güçleri tarafından, bazı mal ve hizmetlerin fiyatlarınınsa kumanda yöntemine göre belirlendiği bir sistem vardır. Aslında dünyada en yaygın olan sistem karma sistemdir. Bir ekonomide kamu kesiminin üretim ilişkileri içindeki ağırlığı karma sistemin piyasaya mı yoksa kumandaya mı daha yakın olduğunu belirler.</p>
<p>Ekonomi bilimini çeşitli altbaşlıklar altında toplayıp sınıflandırmak gelenek olmuştur. Bunlar arasında makro ve mikroekonomi ayırımı ile pozitif ve normatif ekonomi ayırımları üzerinde durmakta yarar var. Makroekonomi dendiğinde küresel büyüklüklerle uğraşan ekonomi bilimi altdalı anlaşılır. Örneğin milli gelir, para arzı, enflasyon, işsizlik, toplam arz ve toplam talep gibi ekonominin tümünü ilgilendiren konular makroekonominin uğraşı alanına girer. Mikroekonomi dendiğinde ise toplumu oluşturan tek tek bireylerin ve tek tek firmaların ekonomik sorunlarıyla uğraşan alt bilim dalı anlaşılır. Örneğin tüketici dengesi, firma dengesi, bireysel talep, firma arzı gibi konular mikroekonominin uğraşı alanına girer.</p>
<p>Pozitif ekonomi deyimi, ekonomi biliminin teoriye dönük bölümüdür. Türkçe’de kısaca ekonomi, İngilizce’de “economics” dendiğinde bu ayırım anlaşılır. Pozitif ekonomide tercihler ve inançlar söz konusu değildir. Söz konusu olan bir olgunun bilimsel olarak ortaya konulup analize tabi tutulmasıdır. Önermelerin doğru olup olmadığı ispat edilebilir olmalıdır. Normatif ekonomi, ekonomi politikasını kapsayan altdaldır. Burada tercihler, bir başka deyişle sübjektif hedefler söz konusudur. Örneğin enflasyon nedir, nasıl ortaya çıkar sorusunun cevabını aramak ve bunu bir teori çerçevesinde açıklamak pozitif ekonominin, gelir dağılımının adil olup olmadığını değerlendirmeye tabi tutmak ve buradan bazı sonuçlara ulaşmak normatif ekonominin konusunu oluşturur.</p>
<h3 id="12">1.2. Ekonomi Biliminin Özellikleri</h3>
<p>Ekonomi biliminin özelliklerinden biri, hipotez, kanun ve teorilerin zaman ve mekâna göre değişebilir nitelikte olmasıdır. İnsan ve toplum davranışlarının değiştiği noktada ekonominin kanunları da değişime uğrar. Bu nedenle ekonomik kanunlar, teoriler, fizik bilimlerinin kanun ve teorilerine göre çok daha kolay ve çabuk değişebilir bir yapıdadır. Bu değişebilirlik, ekonomi bilimine büyük bir dinamizm verir. O nedenledir ki, ekonomi biliminde aynı konuda farklı hipotez, kanun ya da teoriler bir arada bulunabilmektedir.</p>
<p>Ekonomi biliminin temel amacı, ekonomik olgular arasındaki neden-sonuç ilişkilerini açıklayan genellemeleri geliştirmektir. Ekonomi bilimi, neden-sonuç ilişkilerini açıklarken bilimsel yöntemin hipotez, kanun ve teori aşamalarından geçer ve diğer sosyal bilimlerde olduğu gibi, test etme aracı olarak gözlemlemeyi deney yerine kullanır.</p>
<p>Ekonomi bilimindeki neden-sonuç ilişkilerinin açıklanmasında genellikle fonksiyonel ilişkiler kullanılır. Fonksiyonel ilişkiden, açıklanan değişkenin açıklayan değişkenle birlikte değişen bir yapı içinde olduğu anlaşılmalıdır. Örneğin [<i>y</i> = <i>f</i>(<i>x<sub>i</sub></i>); <i>i</i> = 1, ..., <i>n</i>] ilişkisi bir fonksiyonel ilişkidir ve <i>y</i> değişkeninin <i>n</i> tane <i>x<sub>i</sub></i> değişkenine bağlı olarak değiştiğini açıklar. Ekonomi biliminde bunun pek çok örneği vardır. <i>a</i> malının talep miktarı (<i>D<sub>a</sub></i>), ikame mallarının veya tamamlayıcı malların fiyatları ve gelir gibi diğer değişkenler sabit tutulduğunda, <i>a</i> malının fiyatı (<i>P<sub>a</sub></i>) ile fonksiyonel ilişki içindedir: <i>D<sub>a</sub></i> = <i>f</i>(<i>P<sub>a</sub></i>). Ya da tüketim giderleri (<i>C</i>), kullanılabilir gelirin (<i>Y<sub>d</sub></i>) bir fonksiyonudur: <i>C</i> = <i>f</i>(<i>Y<sub>d</sub></i>). Bu tür fonksiyonel ilişkilerden hareketle, ekonomide modeller kurarak gerçek hayat açıklanmaya çalışılır.</p>
<p>Ekonomi biliminin kanun ve teorileri, fizik bilimlerinin kanun ve teorileri kadar kesinlik taşımaz. Çünkü tıpkı diğer sosyal bilimler gibi, ekonomi bilimi de insan ve toplum davranışları üzerine kuruludur. Bu davranışlar toplumdan topluma ve zamandan zamana değişim gösterir. O nedenle de ekonomi bilimi zaman geçtikçe, davranış kalıpları ve toplumsal yapılanma değiştikçe değişim gösterir. Alfred Marshall ekonomi kanunlarını şöyle ifade ediyor: “Ekonomi kanunları, az çok belirli ve az çok kesin eğilimlerin ifadesinden ibarettir.” Alfred Marshall’ın bu tanımında ekonomi kanunlarını fizik kanunlarından ayırmak için kullanılabilecek iki önemli fark vardır; “az çok” ve “eğilim” sözcükleri. O halde ekonomik kanun ve teoriler, gerçeğin tam ve kesin ifadeleri yerine, az çok bir eğilim ifade eden hususlardır.</p>
<p>Fizik bilimlerine göre ortaya çıkan bütün bu eksikliklerine karşılık ekonomi biliminin de nihai amacı gerçeğin anlaşılmasını sağlamaya çalışmaktır. Ekonomi biliminin gerçeğin anlaşılmasını sağlamaya yönelik yöntemi “bilimsel soyutlama”dır. Soyutlama, karmaşık gerçeği açıklayabilmek için, bazı varsayımlarla olayı basite indirgeyip ortaya koymak ve aşama aşama basitleştirici varsayımları kaldırmak suretiyle karmaşık gerçeğin açıklanmasına ulaşma yöntemidir.</p>
<p>Ekonomi bilimi, gerçek hayatın karmaşık ve anlaşılması güç yapısını basite indirgeyerek analiz edebilmek amacıyla, yukarıda açıklanan gözlem, fonksiyonel ilişkiler ve soyutlama yöntemlerine dayalı olarak kurulan modellere dayanır.</p>
<p>Örneğin bir toplumun toplam üretiminin parasal değeri ya da aynı anlama gelen Gayri Safi Milli Hâsılasını (GSMH) bir model çerçevesinde belirlerken ekonomiyi dört kesime ayırmak âdet olmuştur:</p>
<figure>
<table class="left top noline">
<tbody>
<tr><td>Hane halkları</td>
<td>: Tüketim Giderleri</td>
<td>= (<i>C</i>)</td>
</tr>
<tr><td>İşletmeler</td>
<td>: Yatırım Giderleri</td>
<td>= (<i>I</i>)</td>
</tr>
<tr><td>Devlet</td>
<td>: Devlet Giderleri</td>
<td>= (<i>G</i>)</td>
</tr>
<tr><td>Dış Alem</td>
<td>: Net İhracat = İhracat - İthalat</td>
<td>= (<i>X</i> -<i>M</i>)</td>
</tr>
</tbody>
</table>
</figure>
<p>Bu şekilde oluşan bir ekonomide GSMH’yi (<i>Y</i>) hesaplamak için bu dört kesimin giderlerini toplamak gerekir:</p>
<p><i>Y</i> = <i>C</i> + <i>I</i> + <i>G</i> + (<i>X</i> - <i>M</i>)</p>
<p>GSMH bir ülkede genellikle bir yıllık bir dönem içinde yaratılan akımların derlenmesinden oluştuğu için, hesaba katılacak olan yalnızca akım değişkenlerdir. Stoklar ve stokların el değiştirmesi hesaplamalara katılmayacaktır.</p>
<h3 id="13">1.3. Ekonominin Gelişim Süreci</h3>
<h4 id="sigil_toc_id_1">1.3.1. Piyasa Öncesinde Ekonomi</h4>
<p>İnsanın toplayıcılık, devşiricilik ve avcılıkla yaşadığı bu dönem yaklaşık olarak günümüzden 500 bin yıl önce başlıyor ve insanın yerleşik yaşama geçtiği günümüzden 10.000 yıl öncesinde sona eriyor. İnsanın hangi evrede avcılığa başladığı tam olarak bilinmiyor. Ama geçmişinin çok büyük bölümünü ağaçlar üzerinde, öteki primatlarla birlikte, bulduğunu yiyerek ve hiçbir birikim yapamayarak geçirdiği sanılıyor. Bu dönemde insan meyveleri, ağaç kabuklarını, bitki köklerini yiyerek yaşamını sürdürmüş. Bir başka deyişle, yalnızca üç temel gereksinimini, beslenme, barınma ve üreme güdülerini karşılamış görünüyor. Günümüzde primatlar neleri yapıyorsa insan da o dönemde aşağı yukarı onları yapıyordu. Bundan ötesini yapabilmek zaman fazlasına, yani bu üç ihtiyacı karşıladıktan sonra zaman kalmasına bağlıydı. İnsanın o dönemde böyle bir artık zaman üretmesine olanak yoktu. Bütün zamanı bu üç gereksinimini karşılamaya gidiyordu.</p>
<p>İlk kez toprağa yerleşimin başladığı M.Ö. 12.000-8.000 yılları aralığı, avcılığın doruk noktaya çıktığı bir dönemdir. Bunda ok ve yayın icadı da etkili olmuş olsa gerek. Bu dönemde ayrıca ilk kez tahılların bir bölümünün evcilleştirilmeye başladığını görüyoruz.</p>
<p>İnsanın büyük av hayvanlarını avlamaya başlamasıyla ortaya artık zaman çıkmaya başladı. O zamana kadar günübirlik yiyecek derleyip beslenen insan büyük av hayvanlarını avlayınca birkaç günlük yiyeceğini çıkarmaya başladı. İşte bu gelişme sonucunda gün içinde sürekli yiyecek peşinde koşmaktan kurtulan insan başka şeyler yapabilmeye başladı. Şema 1, bu dönemdeki ekonomiyi çerçeveleyebilir.</p>
<figure id="S01">
<img alt="Şema 1" src="../Images/x01.jpg"/>
<figcaption>Şema 1: Neolitik Çağ Öncesi Ekonomik İlişkiler</figcaption>
</figure>
<p>Kişinin geliri (elde ettiği kazançlar) iki biçimde kullanılabilir: Tüketim veya tasarruf. Tüketimi (<i>C</i>), insanın ihtiyaçlarının karşılanması olarak; tasarrufu (<i>S</i>) ise bu ihtiyaçların karşılanmasında kullanılacak araçların ileride kullanılmak üzere saklanması olarak tanımlıyoruz.</p>
<p>Ya da belki bu kısıtlı faaliyeti bir kişisel gelir (Y<sub>p</sub>) eşitliği çerçevesinde şöyle formüle edebiliriz:</p>
<figure>
<table class="left top noline">
<tbody>
<tr><td>Kişisel gelir</td>
<td>=</td>
<td>Toplanan, devşirilen meyve ve<br/>kökler ile avlanan hayvanlar</td>
</tr>
<tr><td></td>
<td>=</td>
<td>Tüketim + tasarruf</td>
</tr>
</tbody>
</table>
</figure>
<p>Bunu tüm kabilenin paylaşımı biçimine dönüştürürsek toplam kabile gelirini (<i>Y</i>) şöyle ifade edebiliriz:</p>
<figure>
<table class="left top noline">
<tbody>
<tr><td>Kabile geliri</td>
<td>=</td>
<td>Kabileye dahil kişilerin gelirleri toplamı</td>
</tr>
<tr><td></td>
<td>=</td>
<td>Kabile tüketimi + kabile tasarrufu</td>
</tr>
<tr><td style="text-align:right;"><i>Y</i></td>
<td>=</td>
<td><i>C+S</i></td>
</tr>
</tbody>
</table>
</figure>
<p>O halde bu dönemdeki ekonomik faaliyetler gelir yaratan faaliyetlerin tüketim ve tasarruf arasında paylaştırılmasıyla kısıtlıydı diyebiliriz.</p>
<p>M.Ö. 8 binlerde neolitik çağ (cilalı taş devri) başladı. M.Ö. 8000-4500 aralığını kapsadığı düşünülen neolitik çağ, insanın birçok ekonomik devrimi peş peşe gerçekleştirdiği bir çağdır. İnsanın, neolitik çağla birlikte göçebelikten çıkarak yerleşik köy yaşamına geçmesi her şeyden önce işbirliğini ve ardından uzmanlaşma ve işbölümünü getirmiştir.</p>
<p>O zamana kadar tabiatın verdiğini tüketen insan, bu kez tabiatın ürettiklerinin yanı sıra kendisi de üretim yapmaya girişti. Tahılları ekmeye, hayvanları besleyerek onların sütünden, etinden, postundan yararlanmaya başladı. Buna tarım devrimi adı da veriliyor. İnsan tabiatın verdiklerinden kat kat fazlasını üretmeye başlayınca, başka işlerle uğraşmak için artık zaman kalır oldu.</p>
<p>Şema 2, neolitik çağ ekonomisini çerçeveleyebilir.</p>
<figure id="S02">
<img alt="Şema 2" src="../Images/x02.jpg"/>
<figcaption>Şema 2: Neolitik Çağda Ekonomik İlişkiler</figcaption>
</figure>
<p>Daha önce değindiğimiz gibi gelir, tüketim ve tasarrufa eşittir:</p>
<p><i>Y</i> = <i>C</i> + <i>S</i></p>
<p>Neolitik dönem, kendinden önceki dönemden farklı olarak yalnızca tabiatın sunduğunu tüketmekten üretime geçmeyi içerdiği için ortaya yatırım da çıkmış olmaktadır. Yani insanlar elde ettikleri yabani bitkileri evcilleştirerek onlardan elde ettikleri tohumları üretimde kullanmaya ve yabani hayvanları ehlileştirerek bunları üretime koşmaya başlamışlardır. Böylece bir yılda elde edilen örneğin buğday tanelerinin tohum olarak kullanılıp ekilmesi yatırımın ilk biçimini oluşturmaktadır. Kapalı bir toplumda yatırımın miktarı tasarrufa eşittir. Yani;</p>
<p><i>S</i> = <i>I</i></p>
<p>Bu durumda yatırımı yukarıdaki eşitlikte tasarrufun yerine koyarsak şu denklem çıkıyor:</p>
<p><i>Y</i> = <i>C</i> + <i>I</i></p>
<p>Yani bir toplumda bir dönemde yaratılan toplam ürün tüketim ve tasarruf arasında bölüştürülür, tasarruf edilen miktarlar da yatırıma kullanıldığında elde edilen toplam ürün tüketim ve yatırım olarak kullanılmış olur.</p>
<p>İnsanların yerleşik düzende bir araya gelmesiyle birlikte, ortaya eskisine göre çok daha karmaşık ve çok daha gelişmiş bir örgütlenme çıkmaya başlar. Çağdaş kavram olarak devlet adını verdiğimiz bu örgütlenme o dönemde bugünkü kadar büyük olmasa da köylerde kabile şefliği gibi başlamış olsa gerek. Köyün yöneticisi konumuna gelen kişinin çevresinde küçük çapta bir koruma ekibinin bulunduğunu ve bunların üretimde doğrudan yer almayıp, üretim yapanların verdiği katkılarla geçindiklerini tahmin etmek zor olmasa gerek. Bu durumda yukarıdaki şemaya devlet giderlerini de (<i>G</i>) eklememiz gerekiyor. Buna göre denklemimiz şu biçimi alıyor:</p>
<p><i>Y</i> = <i>C</i> + <i>I</i> + <i>G</i></p>
<p>M.Ö. 3000 ile M.Ö. 1200 yılları arasındaki dönemde insanoğlu her ikisi de yumuşak birer metal olan bakır ile kalayın karıştırılması sonucu bronzu elde etmeye başladı. Bronz, hem daha sert ve kullanışlı metal araçlar (kap, kacak, bıçak, balta, kılıç gibi) yapılmasına olanak sağlıyor, hem de bakırın tek başına kullanılması sonucunda çabuk aşınmasına yol açan oksitlenme sorununu ortadan kaldırıyordu.</p>
<p>M.Ö. 2000’lere doğru, Anadolu’da çok yaygın bir Asur ticareti egemendi. Asurlu tüccarlar Anadolu’nun o dönemdeki halklarıyla yaygın bir ticaretin içine girmişlerdi.</p>
<p>Bu ticareti yürütmek üzere Anadolu’da kurulmuş pazar kentlerinden oluşan bir koloni vardı. Asurlu tüccarlar, Mezopotamya’dan Anadolu’ya çoğunlukla tekstil ürünleri ve kalay getirip karşılığında altın, bakır ve tahıl alıyorlardı. Gümüş, bir ticari meta olmaktan çok, bir değer ölçüm ve ödeme aracı işlevi görüyordu.</p>
<p>Bronz çağda Ortadoğu’da kurulu kent devletleri ve imparatorluklarda, günümüzde paranın gördüğü işlevi görecek biçimde hesap birimi yerine kullanılan, başta gümüş olmak üzere, bazı değerli madenler söz konusuydu. Para yerine kullanılan madenler hem ağırlık, hem de para birimi konumundaydı. Üzerinde uzlaşılmış bir metal değer ölçüsünün kabulü, doğal ekonomi denen bir ekonomiden bir para ekonomisine geçişe eşdeğer bir olaydır.</p>
<p>Hiç kuşkusuz tarım, bronz çağında, bütün öteki ekonomik faaliyetlerin yanında çok büyük ağırlığa sahipti. Ortadoğu uygarlıkları arasında aktif bir ticaret faaliyeti bulunmasına karşın bunların ekonomileri asıl olarak tarıma dayalıydı. O dönemdeki sanayinin zanaat biçiminde olduğu açıktır. Zanaat, sanayiden çok daha fazla emeğe ihtiyaç duyan bir üretim biçimidir. Dolayısıyla bu çerçevedeki bir üretimin hizmet üretimiyle iç içe olması kaçınılmazdır. Öte yandan, bu şekilde mal üretenlerin çoğu aynı zamanda ürettiği malın satıcısı durumunda olduğu için ticaret de bir anlamda zanaat ve hizmet üretimi ile bir arada yer alıyordu. Bronz çağda serbest meslekle uğraşanlar arasında hekim, terzi, meyhaneci, balıkçı, aşçı, kapıcı, büyücü ve falcıları sıralamamız mümkün. Ticaret de ülkeden ülkeye değişim göstermekle birlikte bronz çağ ekonomisinde oldukça ağırlığı olan bir faaliyet konumundaydı.</p>
<p>Neolitik çağda başlayan dışa açılma eğilimi bronz çağda doruğa çıkmış görünüyor. Bu durumda bir anlamda kapalı ekonomi dış dünyaya açılmış olmakta, yani elde edilen ürünün bir bölümü içeride tüketilir ya da yatırımda kullanılırken bir bölümü dışarıya satılır hale gelmekte (<i>X</i>), buna karşılık içeride üretilmeyen bir bölüm ürün de dışarıdan alınmaya (<i>M</i>) başlanmaktadır.</p>
<p>Bu durumda şemamızı aşağıdaki şekle dönüştürelim (Şema 3):</p>
<p>Toplama, Devşirme, Avlanma ve Alet Yapımı + Tarım ve Hayvancılık</p>
<figure id="S03">
<img alt="Şema 3" src="../Images/x03.jpg"/>
<figcaption>Şema 3: Neolitik Çağda Dış Ticaretle Birlikte Değişen Ekonomik İlişkiler</figcaption>
</figure>
<p>Bu durumda dış ticaret ilişkileri de GSYH denklemine girecek demektir. Yani GSYH denklemi şu şekle gelecektir:</p>
<p><i>Y</i> = <i>C</i> + <i>I</i> + <i>G</i> + (<i>X</i> - <i>M</i>)</p>
<p>Böylece, günümüzde bir ülkenin gayrisafi yurtiçi hâsılasını ölçmekte kullanılan denklemin neolitik çağdan itibaren geçerli olduğunu ortaya koymuş oluyoruz.</p>
<h4 id="sigil_toc_id_2">1.3.3. Piyasa Ekonomisi</h4>
<p>Bronz çağ piyasa öncesi ekonomisiyle piyasa ekonomisi arasındaki geçiş köprüsünü oluşturuyor. Kentlerin doğuşu ve yükselişi, kentler arası ticaretin ortaya çıkıp gelişmesi hep bu dönemde olmuştur. Dolayısıyla piyasa bu dönemde giderek yükselen bir kurum niteliğindedir. Hiç kuşkusuz piyasanın bu ilk şekli bugünkünden oldukça farklıydı. Bazı malların fiyatları serbestçe belirlense de bazı malların fiyatları serbestçe belirlenemiyordu.</p>
<p>Ortaçağda yönetim biçimi feodaliteydi. Feodaliteyle birlikte toprakların feodal beyler tarafından çevrilerek kendi malikâneleri çevresinde küçük yurtlar yaratmaları olgusu gerçekleşti. Bu topraklarda feodal beyler adına üretimi yapan, onlara hizmet eden serfler yaşıyorlardı. Bu aşama, tarımsal artık değerin yaratılması ve bu artığın birikerek başka alanlarda yatırımlara yol açmasını sağladı. Buna ek olarak serfler artık kendileri için değil başkaları için üretim yapan insanların, bir anlamda ilk ücretli emeğin temsilcisi oldular. Bu ekonomik devrime “artık değer yaratılması devrimi” adını veriyoruz.</p>
<p>15. yüzyılda Avrupa devletleri, zenginlik ve refahın kaynağının değerli maden stoklarından geldiğini düşündükleri için, yeni sömürgeler elde etmek amacıyla birbirleriyle kıyasıya bir mücadele içine girmişlerdi. Özellikle İspanya, Portekiz, Hollanda ve İngiltere bu yeni akımın öncülüğünü yapmış, daha sonra bunlara diğer Avrupa ülkeleri de katılmıştır. Osmanlı İmparatorluğu ise yeni kıtalar keşfedip sömürgeler oluşturmak yerine, bilinen topraklar üzerinde egemenliğini yaygınlaştırıp buralardan vergi ve benzeri adlarla pay alma yolunu seçmiştir. Bu yaklaşıma merkantilizm adı verilmektedir. 15. yüzyılda kâğıt para yoktu. Madeni para altın, gümüş gibi değerli madenlerden üretiliyor ve reel değeriyle işlem görüyordu. Altın, gümüş rezervleri sınırlı olduğu için, kıtlık bu metallere doğrudan doğruya bir değer veriyordu. Herkes tarafından değişim aracı olarak kabul edilmesi bunlardan metal para yapılmasını olanaklı kılıyordu. Bu dönemde sömürgelerden elde edilen altın ve gümüş eritilerek metal para yapımında kullanıldığı için aslında sömürgelerden elde edilen metal doğrudan doğruya para oluyor ve ülkenin zenginliğinin artmasına katkıda bulunuyordu.</p>
<p>Ekonomik devrimlerin en önemlilerinden biri olan sanayi devrimi 19. yüzyılda ortaya çıktı. İngilizler’in buhar makinesini sanayiye sokmalarıyla birlikte kitlesel sanayi mamulleri üretimi başladı. Feodal beylerin toprak çevirme hareketinin devam eden izlerinin yarattığı köylerdeki işsizlik pek çok tarım işçisini kentlerdeki sanayi kuruluşlarında çalışmaya itti. Böylece, daha önce tarım işçiliği yapanlar yavaş yavaş sanayi işçisi olmaya başladılar. Piyasa ekonomisinin bugünkü çerçeveye en yakın biçimde ortaya çıkışı sanayi devrimiyle birlikte başladı. Klasik iktisatçılar, aralarında farklılıklar olmasına karşın, genelde parayı ikinci plana koyarak merkantilizmin temel felsefesi olan bulyonizme (değerli metaları biriktirme) karşı çıkmanın yanında, devletin ekonomiye karışmasına da şiddetle karşı çıkarak piyasa ekonomisinin yerleştirilmesinden yana olmuşlardır. Klasik iktisatçılara göre, ekonomi kendi kendine işleyen birtakım mekanizmalara sahiptir. Onlara göre ekonomi tam istihdam durumunda denge halindedir. Bu dengeden sapmalar geçici olgular olarak ortaya çıkar. Piyasada her aktör kendi çıkarını (tatminini) azamiye çıkaracak şekilde davranır. Böylece toplumun çıkarları da (refahı) azamiye çıkarılmış olur.</p>
<p>1930’ların büyük dünya ekonomik bunalımı klasik iktisatçıların “piyasanın kendi haline bırakıldığında ideal dengeyi sağlayacağı” iddiasının yıkılmasına neden oldu. Piyasalara devletin gerektiğinde karışmasını öneren Keynesyen ekonomik yaklaşım bunalımın aşılmasında etkili olunca, bu ekonomik yaklaşım 1960’lara kadar herhangi bir meydan okumayla karşılaşmadan kapitalist dünyaya egemen oldu. Keynesyen yaklaşım, genellikle klasik yaklaşımın tam tersini savunmaktadır. Keynes’e göre, ekonomide tam istihdam dengesi tesadüfî bir dengedir ve sürdürülebilmesinin hiçbir garantisi yoktur. Devletin müdahalesi olmazsa ekonomideki dengesizlik (işsizlik) sürekli bir durum halini alabilir. Ekonominin canlandırılması ve denetlenmesi de talep politikalarıyla yapılabilir. Bütçe denkliği, nötr vergi gibi politikalar doğru yaklaşımlar değildir. Keynesyen ekonomi bir anlamda klasik ekonomi ile sosyalist ekonominin bağdaştırılma çabası olarak ortaya konabilir. Hatta belki bir adım daha ileri gidilerek, klasik ekonomi kapitalizmin, Marksist ekonomi sosyalizmin, Keynesyen ekonomi de sosyal demokrasinin ekonomi teorisi olarak ele alınabilir.</p>
<p>1960’lardan itibaren yeniden, klasik ekonomi görüşü çerçevesinde gelişen görüşler ekonomik yaklaşıma temel oluşturmaya başladı. Bunlar arasında monetarizm, yeni klasik ekonomi görüşü ve arz yönlü ekonomi görüşü en önde gelenleridir. Bu görüşlerin sahipleri devletin piyasalara karışımının doğru olmadığını öne sürmüşler ve piyasanın kendi haline bırakılması gerektiğini savunmuşlardır.</p>
<p>Bugün geldiğimiz aşama sermaye ve mal hareketlerinin serbestleştiği bir küresel ekonomik düzendir. Sermaye akımlarının serbestliğine karşılık henüz emek akımları serbest değildir. Dolayısıyla küresel serbest piyasa ekonomisi olarak adlandırılsa da, henüz o aşamaya gelmiş bir ekonomik yapı yoktur. 2008 yılında yaşanan küresel finansal kriz Keynesyen ekonomik yaklaşımı yeniden ön plana taşımış oldu.</p>
<p>Günümüzde ekonomik ilişkiler neolitik çağda eriştiği düzeyden çok az farklılık göstermektedir (Şema 4). Üretim ilişkilerindeki değişiklik dışında, yaratılan üretimin bölünüm biçimi hemen hemen aynıdır. Üretim ilişkilerindeki temel değişiklik ise tarım kesiminin yanında yer alan sanayi ve hizmetler kesiminde ortaya çıkan hızlı gelişmedir. Neolitik çağda asıl üretim tarımda yapılırken, günümüzde üretimin ağırlığı sanayi ve hizmetlere kaymıştır. Bir başka büyük değişim de üretimin ağırlığının özel kesime geçmiş olmasıdır.</p>
<figure id="S04">
<img alt="Şema 4" src="../Images/x04.jpg"/>
<figcaption>Şema 4: Günümüzde Ekonomik İlişkiler</figcaption>
</figure>
<p><i>Y</i> = Tarımsal üretim + Sanayi üretimi + Hizmet üretimi</p>
<h3 id="14">1.4. Türkiye Ekonomisinin Kısa Geçmişi</h3>
<p>1923 yılında kurulan Türkiye Cumhuriyeti, Osmanlı İmparatorluğu’ndan tarıma dayalı fakir, geri kalmış ve dış borçları yüksek bir ekonomik yapı devraldı. Cumhuriyetin ilk yöneticileri 1923-1930 yılları arasında liberal ve piyasaya dayalı bir ekonomik model izlediler. Bu yaklaşım geniş ölçüde klasik iktisatçıların yaklaşımlarına dayalı uygulamalara sahne oldu. Beklenti, devletin yanında özel kesimin de sahneye çıkacağı bir ekonomik yapıydı.</p>
<p>Gerek özel kesimin sermaye yetersizliği ve sermaye birikimi sağlayamaması gibi nedenlerle beklendiği gibi girişimlerde bulunmaması, gerekse de 1930’ların ekonomik bunalımı sonucunda, devlet ağırlıklı planlama modeline dönüldü. Bu model, geniş ölçüde gümrük duvarlarıyla korunan, ithal ikamesine dayalı bir sanayileşmenin hedef alındığı, döviz denetiminin en üst düzeyde gerçekleştirildiği, sermaye hareketlerinin kısıtlı olduğu, sabit kur politikasına dayalı bir modeldir. Keynesyen ekonomi politikasının egemen olduğu bu uygulama küçük değişikliklerle esas olarak 1980’lere kadar sürdü. Devlet ekonomide önemli bir ağırlığa sahipti. Bu yalnızca ekonomi politikasının belirlenmesine değil, aynı zamanda üretimin doğrudan devlet kuruluşları aracılığıyla yapılmasına da yayılıyordu. 1980’lerin ilk yarısından başlayarak sanayileşme modelini ihracata dayalı sanayileşmeye çeviren Türkiye, yavaş yavaş serbest faiz, piyasada oluşan fiyat, serbest döviz yöntemine geçiş yaptı. Sabit döviz kuru yöntemi terk edilerek esnek döviz kuru yöntemi benimsendi. Sermaye hareketlerinin 1990’da serbest bırakılmasıyla yeni liberal uygulama doruk noktasına çıktı.</p>
<p>2000’li yılların başında iki kez kriz yaşamasına karşın, Türkiye piyasaya dayalı ekonomi modelinde yol almaktadır. Bu dönemin en temel değişimi Türkiye’nin Avrupa Birliği’ne üye olma yolunda 2005 yılında müzakerelere başlamış olmasıdır.</p>
<p>Bütün bu yıllar süresince Türkiye’de demokrasi 27 Mayıs 1960, 12 Mart 1971 ve 12 Eylül 1980 tarihlerinde olmak üzere 3 kez kesintiye uğradı ve askeri yönetim sivil yönetimin yerini aldı. Üç askeri müdahalenin ardında çeşitli sosyal, siyasal ve ekonomik nedenler vardır.</p>
<p>Tablo 1, 1923’ten 2008’e Türkiye ekonomisinin geçirdiği ekonomi politikası evrelerini özetliyor.</p>
<figure id="t01">
<table class="left">
<caption>Tablo 1: Türkiye Ekonomisinin Geçirdiği Ekonomi Politikası Evreleri</caption>
<thead>
<tr><th>Dönem</th>
<th>Uygulanan ekonomi politikasının ayrıntıları</th>
</tr>
</thead>
<tbody>
<tr><td>1923-30</td>
<td>Liberal ekonomi politikası, serbest dış ticaret</td>
</tr>
<tr><td>1930-35</td>
<td>Devletçi ekonomi politikası, dış ticarette kısıtlamalar</td>
</tr>
<tr><td>1935-50</td>
<td>Sanayi planları, devletçi politikalar, dış ticaret kısıtlamaları</td>
</tr>
<tr><td>1950-59</td>
<td>Liberal politikalar, yabancı sermaye teşvikleri, dış ticaret kısıtlamaları</td>
</tr>
<tr><td>1959</td>
<td>Devalüasyon</td>
</tr>
<tr><td>1960</td>
<td>Askeri darbe</td>
</tr>
<tr><td>1960-70</td>
<td>Planlama, ekonomiye devlet müdahaleleri, ithal ikamesine dayalı kalkınma modeli</td>
</tr>
<tr><td>1971</td>
<td>Askeri müdahale</td>
</tr>
<tr><td>1972-79</td>
<td>Koalisyon hükümetleri ve ekonominin 70 sent’e muhtaç konuma gelmesi</td>
</tr>
<tr><td>1980</td>
<td>Devalüasyon ve askeri darbe</td>
</tr>
<tr><td>1980-92</td>
<td>İhracata yönelik büyüme, liberal politikalar, dış ticarette serbestleşme, özelleştirme, kamu kesimi ağırlığının azaltılması, borçlanmayla finansman</td>
</tr>
<tr><td>1993-94</td>
<td> Ekonomik kriz ve devalüasyon</td>
</tr>
<tr><td>1994-99</td>
<td>Yönsüz politikalar, AB ile gümrük birliği</td>
</tr>
<tr><td>2000-02</td>
<td>Ekonomik kriz dönemi, IMF ile ortak politikalar</td>
</tr>
<tr><td>2003-08</td>
<td>Liberal politikalar, özelleştirmeler, yabancı sermayenin girişi, AB ile müzakere dönemi ve uyum süreci</td>
</tr>
<tr><td>2008</td>
<td>Küresel kriz dönemi</td>
</tr>
</tbody>
</table>
</figure>
<p>Bu uygulama evreleri çerçevesinde ekonominin yaşadığı gelişmeleri de yine bir tablo yardımıyla ortaya koymak mümkündür (Tablo 2).</p>
<figure id="t02">
<table>
<caption>Tablo 2: Türkiye Ekonomisinin Geçmişten Bugüne Görünümü</caption>
<thead>
<tr><th></th>
<th>Büyüme</th>
<th>Enflasyon<br/>(TÜFE)</th>
<th>Bütçe<br/>Açığı/GSMH</th>
<th>Dış ticaret<br/>Açığı/GSMH</th>
</tr>
</thead>
<tbody>
<tr><td>1923-29</td>
<td>9,4</td>
<td>veri yok</td>
<td>0,2</td>
<td>-3,8</td>
</tr>
<tr><td>1930-39</td>
<td>6,0</td>
<td>veri yok</td>
<td>-0,3</td>
<td>0,7</td>
</tr>
<tr><td>1940-49</td>
<td>-0,9</td>
<td>27,4</td>
<td>0,7</td>
<td>0,5</td>
</tr>
<tr><td>1950-59</td>
<td>7,0</td>
<td>8,8</td>
<td>-0,5</td>
<td>-1,8</td>
</tr>
<tr><td>1960-69</td>
<td>5,7</td>
<td>5,0</td>
<td>-0,7</td>
<td>-2,2</td>
</tr>
<tr><td>1970-79</td>
<td>5,9</td>
<td>25,7</td>
<td>-1,2</td>
<td>-4,3</td>
</tr>
<tr><td>1980-89</td>
<td>4,0</td>
<td>50,2</td>
<td>-2,7</td>
<td>-5,3</td>
</tr>
<tr><td>1990-99</td>
<td>3,9</td>
<td>71,2</td>
<td>-6,2</td>
<td>-7,6</td>
</tr>
<tr><td>2000-08</td>
<td>6,0</td>
<td>27,0</td>
<td>-6,1</td>
<td>-5,9</td>
</tr>
</tbody>
</table>
<figcaption>(Kaynak: www.tuik.gov.tr)</figcaption>
</figure>
<p>Tablo 2 bize ekonomideki en başarılı dönemin ilk kuruluş yılları olduğunu gösteriyor. O döneme ait enflasyon verileri bulunmamakla birlikte diğer veriler başarılı bir dönemi işaret ediyor. Ekonominin savaşlar nedeniyle bütün üretimini durdurmuş olduğu bir dönemden çıkılıp bir yeniden üretim dönemine girilmesinin bunda büyük etkisi var kuşkusuz. Bununla birlikte, toplumun Kurtuluş Savaşı’ndan galip çıkmasının yarattığı moral de bu başarıda etkili olmuştu. Bu dönemin ardından gelen en başarılı dönem 1950-59 arasındaki dönemdir. Bu da yine önemli bir savaş döneminin, II. Dünya Savaşı’nın ardından gelen çıkışı gösteriyor.</p>
<p>Türkiye savaşa girmemiş olmakla birlikte savaşın sıkıntılarını çekmiş ülkelerden biriydi. Savaştan sonra Demokrat Parti’nin iktidara gelmesiyle birlikte liberal politikalara geçiş yapan Türkiye’de ekonomik büyüme yaşandı. Bu dönemde enflasyonda ciddi bir artış olmakla birlikte diğer veriler dönemin başarılı olduğunu gösteriyor. Bu on yıllık dönemler içinde en başarısız dönemse 1990-99 dönemidir. Bu dönemde büyümenin düştüğü, enflasyon, bütçe açığı ve dış ticaret açığının rekor düzeylere çıktığı görülüyor.</p>
<p>Tablo 3 bize 1990’lara kadar katlamalı olarak büyüyen ekonominin 1990’larda yavaşlayan bir tempoya girdiğini gösteriyor. Cumhuriyet’in ilan edildiği 1923 yılı sonunda GSMH’mizin 570 milyon dolar ve kişi başına gelirimizin yalnızca 47,5 dolar olduğuna dikkat edilmelidir. 1980’li yıllar GSMH büyümesi açısından dönüm noktası olmuş gibi görünüyor. Benzer bir ivmenin 2000’lerde yakalandığı görülüyor. Bu sıçramalardaki en önemli etkinin baz yılının ve hesaplama yöntemlerinin değiştirilmesinden kaynaklandığına dikkat edilmelidir. 1980’lerde 1987 yılını baz alan yeni seri, 2000’lerde de 1998 yılını baz alan yeni seri GSYH hesaplaması devreye girmiş ve GSYH’nin artmasına neden olmuştur.</p>
<p>Buna ek olarak, gerek 1980’lerdeki gerekse 2000’lerdeki sıçramanın ciddi ekonomik krizler sonrasında gelmiş olması bir başka dikkat çekici konudur.</p>
<figure id="t03">
<table>
<caption>Tablo 3: Türkiye Ekonomisi 1923-2008</caption>
<thead>
<tr><th></th>
<th>GSMH<br/>(Milyon USD)</th>
<th>Kişi Başına<br/>GSMH (USD)</th>
</tr>
</thead>
<tbody>
<tr><td>1923</td>
<td>570</td>
<td>47,5</td>
</tr>
<tr><td>1930</td>
<td>746</td>
<td>51</td>
</tr>
<tr><td>1940</td>
<td>1.742</td>
<td>98</td>
</tr>
<tr><td>1950</td>
<td>3.462</td>
<td>167</td>
</tr>
<tr><td>1960</td>
<td>9.866</td>
<td>359</td>
</tr>
<tr><td>1970</td>
<td>19.029</td>
<td>539</td>
</tr>
<tr><td>1980</td>
<td>68.391</td>
<td>1.540</td>
</tr>
<tr><td>1990</td>
<td>152.001</td>
<td>2.682</td>
</tr>
<tr><td>2000</td>
<td>265.384</td>
<td>3.500</td>
</tr>
<tr><td>2005</td>
<td>481.497</td>
<td>7.000</td>
</tr>
<tr><td>2006</td>
<td>526.429</td>
<td>7.500</td>
</tr>
<tr><td>2007</td>
<td>658.786</td>
<td>9.333</td>
</tr>
<tr><td>2008</td>
<td>746.430</td>
<td>10.436</td>
</tr>
</tbody>
</table>
<figcaption>(Kaynak: www.tuik.gov.tr ve tahminler)</figcaption>
</figure>
<p>Türkiye ekonomisi bugün piyasa ağırlıklı bir karma ekonomi modeli uygulamaktadır. Ekonomi dışa açıktır. Fiyatlar, faizler ve döviz kurları da piyasada belirlenmektedir. Bununla birlikte T.C. Merkez Bankası, kendi borçlanma ve borç verme faizlerini değiştirerek piyasaya sinyal vermekte ve faizlerin oluşumunu yönlendirmektedir.</p>
<p>Yine aynı şekilde, dalgalı döviz kuru uygulanıyor olsa da, Merkez Bankası ihale yoluyla ya da doğrudan döviz alım satımı yaparak döviz kurlarını etkileyebilmektedir. Kamu kesimi, kamu iktisadi teşebbüsleri aracılığıyla üretimde doğrudan faaliyette bulunmakta ve dolayısıyla fiyat mekanizması üzerinde az da olsa dolaylı bir etki yaratabilmektedir. Bununla birlikte, kamu kesiminin üretimdeki ağırlığı, özelleştirmeler sonucunda giderek azalmaktadır.</p>
<div class="konu">
<h3 id="mey">MERKANTİLİST EKONOMİK YAKLAŞIM</h3>
<p>Her ne kadar ekonominin tarihi insanlık tarihi kadar eski kabul edilse ya da en azından Aristoteles’in kuramının içinde izlerine rastlansa da, bir sistem olarak ortaya çıkışına ancak 15. yüzyılda rastlayabiliyoruz. 15. yüzyılda Avrupa devletleri, zenginlik ve refahın kaynağının değerli maden stoklarından geldiğini düşündükleri için, yeni sömürgeler elde etmek amacıyla birbirleriyle kıyasıya bir mücadele içine girmişlerdi. Özellikle İspanya, Portekiz, Hollanda ve ingiltere bu yeni akımın öncülüğünü yapmışlar, daha sonra bunlara diğer Avrupa ülkeleri de katılmıştır. Osmanlı İmparatorluğu ise yeni kıtalar keşfedip sömürgeler oluşturmak yerine, bilinen topraklar üzerinde egemenliğini yaygınlaştırıp buralardan vergi ve benzeri adlarla değerli madenleri toplama yolunu seçmiştir.</p>
<p>Ekonominin bir bilim olarak değilse de sistematik bir sezgisel yaklaşımlar seti olarak ortaya çıkışı bu dönemlere rastlamaktadır. Bu yaklaşıma merkantilizm adı verilmektedir. Önde gelen temsilcileri Thomas Mun, Gerard de Malynes ve Edward Missel'dir. Merkantilist felsefenin altında yatan kabuller şunlardır: (1) Değerli madenleri ele geçirmek zenginlik sağlar (Bulyonizm). (2) Devletin ekonomik yaşama aktif olarak karışması şarttır. (3) Dış ticaret kısıtlamaları uygulayarak yurtiçinde üretimi mümkün malların dışarıdan alınmasının yasaklanması ve dolayısıyla ülkeden değerli maden çıkışının sınırlanması gereklidir. (4) Hızlı nüfus artışı ülkenin lehinedir çünkü bu yolla işgücü artarken ücretler düşer ve bu da ihracatı artırıcı etki yaratır.</p>
<p>Merkantilizmin temel taşlarından biri de dış ticaret politikalarının dış ticaret fazlası (ihracatın ithalattan fazla olması) verdirecek şekilde izlenmesiydi. Bu amaca yönelik olarak gerekirse ithalat sınırlandırılıyordu. Bunun temelinde yatan neden de gerçekte bulyonizm felsefesine dayanmaktadır. Aşırı ithalat, ülkeden metal para, bir başka deyişle altın ya da gümüş çıkışına neden olacak ve ülkenin fakirleşmesine yol açacak, oysa ihracat fazlası bunun tam tersine ülkeye değerli metal girişini artıracak ve dolayısıyla zenginliğin artmasını sağlayacaktır. Bu genel yaklaşım Avrupa devletlerini dış ticarete ve oradan giderek bütün ekonomik hayata aktif olarak karışmaya yöneltmiştir. Dış ticaretteki korumacılık, yüksek gümrük duvarlarıyla ithalatın kısıtlanmasının yanında, çeşitli teşviklerle ihracatın özendirilmesine dayanıyordu.</p>
<p>Para gerçekten merkantilistlerin savundukları kadar önemli midir? Her şeyden önce cevap aranması gereken soru şudur: Para bir araç mı yoksa amaç mı? Ya da tek başına para zenginlik yaratır mı? Paranın ekonomik yaşama etkileri merkantilizmi izleyerek gelişen bütün ekonomi teorilerinin merkezinde yer alan sorunlardan biri olmuştur.</p>
<p>Merkantilizmin sona erişi klasik iktisatçılar olarak adlandırılan Adam Smith, David Ricardo, Thomas Robert Malthus, John Stuart Mill gibi iktisatçıların yazdıklarının oluşturduğu yeni teorik yapıyla oldu. Merkantilizmin temel yaklaşımlarından birini oluşturan ithalatı kısıtlayıcı önlemIer önce Adam Smith’in “mutlak üstünlükler teorisi” ile sarsıldı, ardından da David Rivardo’nun “karşılaştırmalı üstünlükler teorisi” ile tamamen çöktü. Böylelikle de merkantilizm tarihe karıştı.</p>
<p>Buna karşın, bugün bile ithalatı kısıtlayıcı, yerli malı kullanımını özendirici yaklaşımlar bütün dünyada taraftar bulabilmektedir.</p>
</div>
<h2 id="2">2. EKONOMİNİN ÇERÇEVESİ</h2>
<h3 id="21">2.1. Bazı Önemli Konular</h3>
<p><b>Ekonomide dönem farkları:</b> Ekonomik teorilerin geçerliliğini belirleyen bazı farklılıklar vardır. Bunların başında, seçilen dönem gelir. Kısa dönemde doğru olan yaklaşımlar ve çözümlemelerin çoğu kez uzun zamanda doğru olmadığı bilinen bir gerçektir. Örneğin 1960’lı, 70’li, hatta 80’li yıllara damgasını vuran Phillips eğrisi analizi enflasyonla işsizlik arasında ters yönlü bir ilişki olduğunu ortaya koymuş ve bütün batı dünyasının politikacılarının ekonomi politikası uygulamasında elini kolunu bağlamıştı. Buna göre enflasyonu düşürecek politikalar işsizliği yükselten, ya da tersine işsizliği azaltıcı politikalar enflasyonu artıran sonuçlar verdiği için, uygulanması pek tercih edilmeyen politikalar konumuna girmişti. Sonraki yıllarda bu analizin kısa dönem için doğru olduğunu, ama uzun dönemde bu ters ilişkinin yumuşamaya başladığını ve bu katı ilişkinin koptuğunu ortaya koyan araştırmalar yayımlanınca işin rengi değişmeye yöneldi. Edmund S. Phelps (2006 Nobel ekonomi ödülü sahibi) bu konuyu araştıran iktisatçılardan biridir. Phelps, uzun dönemde beklentilerin de devreye girmesiyle enflasyon ile işsizlik arasında bu kadar katı bir birliktelik olmadığını ileri süren araştırmalar yayımladı. Bu yeni araştırmalar enflasyon ya da işsizlikle mücadele etmeye kararlı politikacıların karar alma gücünü artırdı.</p>
<p><b>Mikro - makro farkı:</b> Mikro Yunanca küçük, makro ise büyük anlamına geliyor. Ekonomide mikro olarak doğru olan her şeyin makro olarak da doğru olması gerekmiyor. Hatta tam tersine, bazen mikro ölçekte doğru olan bir şey makro ölçekte yanlış sonuç veriyor. Bunun en tipik örneği tasarruf çelişkisidir. Tasarruf yapmak mikro anlamda doğru bir davranıştır. Çünkü tasarruf yapan kişi, bu tasarrufunu doğru yerde değerlendirirse karşılığında bir getiri elde eder. Örneğin tasarrufunu bankada mevduat olarak tuttuğunda bunun karşılığında faiz elde eder. Eğer reel faiz pozitifse o zaman bir kazanç sağlamış olur. Benzer biçimde tasarruf eden bir kişi bu tasarrufuyla devlet tahvili alırsa ya da hisse senedi alırsa yine faiz ya da temettü kazancı elde eder. Hisse senedinde değer artışı olursa ayrıca bundan da değer artış kazancı sağlar. Ayrıca bu tasarruf o kişiye geleceğini sağlama alacak bir birikim de sağlar. Buna karşılık bütün toplum aynı anda bu kişi gibi tasarruf etmeye başlarsa o toplum birden fakirleşir. Çünkü tasarrufun artması (ihracatı bir kenara bırakırsak) tüketimin ve dolayısıyla üretimin ve yatırımların azalmasına yol açar. Üretim düşüşü ise GSYH’nin düşmesiyle sonuçlanır ve toplum fakirleşir. Bu basit örnek mikro olarak doğru olan bir davranışın makro olarak yanlış olabileceğinin en tipik örneğidir.</p>
<p><b>Kurallar - seçimlik politikalar:</b> Makroekonominin önemli güncel konularından birini kuralların kabul edilip uygulanmasının mı yoksa seçimlik politikalara başvurulmasının mı doğru olduğu tartışması oluşturur. Aslında bu tartışma bir iktisatçının hangi ekonomi okuluna dahil olduğuna göre şekillenir. Örneğin klasik ekonomi öğretisinin taraftarları, kurallar konduktan ve herkese eşit uygulanması sağlandıktan sonra ekonominin ve dolayısıyla piyasaların işleyişine karışılmaması gerektiğini savunurlar. Keynesyen okula dahil iktisatçılar ise ekonominin kendiliğinden dengeye gelemeyeceğini ve dolayısıyla piyasalara siyasal iktidarın karışması gerektiğini savunurlar.</p>
<p>Piyasalar gerçekten de kurallar tam anlamıyla uygulandığında kendiliğinden dengeye gelebilir mi? Cevaplanması gereken soru budur.</p>
<p>Keynes ve izleyicileri, klasik ekonomi okulunu eleştirirken, en çok 1929 Dünya Ekonomik Bunalımını ve onun neden olduğu büyük enflasyon ve işsizliği kanıt olarak göstermişlerdir. Gerçekten de o dönemde piyasalar bu büyük bunalımı kendiliginden çözememiş, ancak devletin büyük boyutlu müdahaleleri sonucunda enflasyon denetim altına alınarak yeni iş sahaları açılabilmiş ve işsizlik önlenmiştir.</p>
<p>Bu noktada bir soru daha sormak gerekiyor: Acaba o dönemde kurallar tam anlamıyla işleyebiliyor muydu ve herkese eşit biçimde uygulanıyor muydu? Eğer böyle ise o zaman seçimlik politikaların kurallara üstün olduğu sonucuna varabiliriz.</p>
<p>Bu tartışmada bir başka nokta da Türkiye gibi gelişme yolundaki ülkelerin durumudur. Gelişme yolundaki ülkelerde kuralların uygulanabileceği bir depolitize edilmiş piyasalar sistemine gereksinim vardır. Bunun için de öncelikle siyasal iktidarın kendi siyasal iktidarını kısıtlayacak bir dizi seçimlik politikayı uygulamaya koyması ve hemen ardından da kuralları geliştirip herkese eşit koşullarla uygulaması gerektir. Ancak bundan sonradır ki piyasalar müdahaleden arındırılıp kurallara terk edilebilir.</p>
<p><b>Zaman ve Yere Göre Değişen Anlayışlar:</b> Makroekonomi teorileri zamana ve yere göre değişiklik gösterir. Belirli bir dönemde veya yerde geçerli olan bilimsel kanun başka bir dönem ya da yerde geçerliliğini kaybedebilir. Örneğin klasik ekonomi teorisinin belkemiğini oluşturan kanunlardan biri, “her arz kendi talebini yaratır” biçiminde özetlenebilecek olan Say kanunudur. Bu kanun ekonominin henüz tam olarak parasallaşmadığı ve trampa (barter) ekonomisinin büyük ölçüde geçerli olduğu dönemlerdeki durumu son derecede güzel biçimde özetliyordu. Çünkü pazara satmak için koyununu getiren kişi, onu pazara satmak için koltuk getirmiş kişiyle değiştokuşa soktuğunda her arz gerçekten de kendi talebini yaratmış, oluyordu. Ama ekonomi parasallaşıp da araya para girince işler karıştı. O zaman arzın mı talep yarattığı, talebin mi arz yarattığı, yoksa ikisinin de birbirini etkilediği bir ortam mı oluştuğu konusu karışmaya başladı. Yani zaman değişti, işin içine para girince talep arzı yaratmaya başladı. 200 yıl önce arz talebi yaratıyordu, şimdi talep arzı yaratıyor.</p>
<p>Bugün Afrika’daki veya Avustralya’daki ya da Endonezya’ya bağlı Sulaves adasındaki ormanlarda yaşayan ve parayı kullanmayan kabileler hâlâ var. Bunlar arasında barter (takas) ekonomisi halen geçerliliğini koruyor ve orada Say kanunu hâlâ yürüyor. Yani zaman değiştiği halde bazı yerler bu değişime ayak uyduramadığı için hâlâ eski kanunlar geçerliliğini koruyor.</p>
<p>Demek ki ekonomi örneğin İngiltere’de 200 yıl önce farklı bir yasaya göre işlerken şimdi farklı bir yasaya göre yürüyor. Ya da bugün İngiltere’de ekonomi farklı bir yasaya göre işlerken Avustralya’daki kabileler arasında farklı bir yasaya göre işliyor. Bunun temel nedeni, iki yer arasındaki gelişmişlik farkının yarattığı üretim ilişkileri farklılığıdır. Bir yerde feodal sistem hatta kabile sistemi egemenliğini sürdürür ve ekonomik ilişkiler ona göre biçimlenirken, bir başka yerde ekonomik ilişkiler çok daha ileri bir sistem olan piyasa sistemine göre biçimlenebilmektedir. Bu açıdan bakınca ekonominin bilim olarak evrenselliği de tartışılabilir hale geliyor.</p>
<h3 id="22">2.2 Temel Kavramlar</h3>
<p><b>Ex ante:</b> Latince kökenli “önceden” anlamına gelen bir terimdir. Bunu dönem başı beklentisi olarak da ifade edebiliriz. <i>t</i> yılının GSYH’si 360 milyar dolar olarak gerçekleşmiş ve buna dayanarak <i>t</i>+1 yılı için yapılan tahminlerde GSYH’nin 380 milyar dolara ulaşacağı tahmin edilmişse, bu 380 milyar dolarlık tahmin ex ante tahmini gösterir. Ekonominin <i>t</i> yılı için planlanmış yatırımları toplamı 60 milyar dolar ise bu ex ante değeri gösterir. Ya da bir şirketin <i>t</i> yılında yapacağı personel giderleri toplamını yılbaşında <i>X</i> TL olarak tahmin etmesi ex ante bir değerdir.</p>
<p><b>Ex post:</b> Latinceden gelen ve “gerçekleşmeden sonra” anlamını taşıyan bir terimdir. Dönem sonu gerçekleşmesi olarak da ifade edebiliriz. Örneğin <i>t</i>+1 yılının sonunda GSYH 360 milyar dolar olarak gerçekleşmişse bu <i>t</i>+1 yılı için ex post GSYH değerini ifade eder. Diyelim ki bir şirketin <i>t</i> yılında yaptığı personel giderleri toplamı <i>X</i> TL olarak gerçekleşti. Bu şirket enflasyondaki gelişmeyi tahmin ederek personel giderlerini <i>t</i>+1 yılı için <i>X</i>+1 olarak planlamış olsun (ex ante). Yine varsayalım ki enflasyon tahminlerin ötesinde bir artış gösterir ve bu durumda şirket personel giderlerini <i>X</i>+1 yerine <i>X</i>+2 ile tamamlarsa, <i>X</i>+2 ex post değeri gösterir. Dikkat edilecek olursa. ex ante değer (<i>X</i>+1) ile ex post değer (<i>X</i>+2) arasında bir fark vardır. Bazen bu fark ex ante lehine, bazen de ex post lehine olabilir. İkisinin denk gelmesi ise tahminlerin doğru yapıldığını ve tuttuğunu ortaya koyar.</p>
<p><b>Değişken:</b> Çeşitli farklı değerler alabilen bir büyüklüktür. Örneğin faiz ya da fiyat ekonomi teorisinde önemli birer değişkendir. “Hazine’nin yıllık nominal bileşik faizi yüzde 15’tir” dediğimizde Hazine’nin 100 TL’lik bir tahvili bir yıl vadeyle sattığında yüzde 15 faiz ödeyeceğini belirtmiş oluyoruz. Burada faiz değişken bir kavramdır çünkü zaman içinde birçok başka büyüklükle bağlantılı olarak değişik değerler alabilir. Eğer bir değişken modelin içinde açıklanabiliyorsa <b>içsel</b> ya da <b>bağımlı değişken</b>, modelin dışındaki faktörler aracılığıyla açıklanıyorsa <b>dışsal</b> ya da <b>bağımsız değişken</b> adını alır. <b>Stok değişken</b>; ölçüm yapıldığı ana kadar oluşan birikimi gösteren değişkendir. Örneğin iç borç stoku ya da para arzı bize böyle bir değişkeni gösterir. <b>Akım değişken</b>; bir zaman dilimi içinde olan gelişmeyi işaret eder. Hazine’nin geçen hafta yaptığı ihalede yaptığı borçlanma ya da Merkez Bankası’nın para arzının belirli bir miktar olması akım değişkene örnektir.</p>
<p><b>Fonksiyonel ilişki:</b> Ekonomi bilimindeki neden-sonuç ilişkilerinin açıklanmasında genellikle fonksiyonel ilişkiler kullanılır. Fonksiyonel ilişkiden, açıklanan değişkenin açıklayan değişkenle birlikte değişen bir yapı içinde olduğu anlaşılmalıdır. Örneğin [<i>y</i> = <i>f</i>(<i>x<sub>i</sub></i>); <i>i</i> = 1, ..., <i>n</i>] ilişkisi bir fonksiyonel ilişkidir ve <i>y</i> değişkeninin <i>n</i> tane <i>x<sub>i</sub></i> değişkenine bağlı olarak değiştiğini açıklar. Ekonomi biliminde bunun pek çok örneği vardır. Bir malın talep miktarı (<i>D<sub>a</sub></i>), ikame mallarının veya tamamlayıcı malların fiyatları ve gelir gibi diğer değişkenler sabit tutulduğunda, o malın fiyatı (<i>P<sub>a</sub></i>) ile fonksiyonel ilişki içindedir: <i>D<sub>a</sub></i> = <i>f</i>(<i>P<sub>a</sub></i>). Ya da tüketim giderleri (<i>C</i>), kullanılabilir gelirin (<i>Y<sub>d</sub></i>) bir fonksiyonudur: <i>C</i> = <i>f</i>(<i>Y<sub>d</sub></i>). Bu tür fonksiyonel ilişkilerden hareketle ekonomide modeller kurarak gerçek hayat açıklanmaya çalışılır.</p>
<p><b>Varsayım:</b> Herhangi bir konuda bir tahmin yapılırken tahmin yapılan göstergeyle ilgili olan bazı konuların hangi yönde değişeceğine ilişkin beklentilere varsayım deniyor. Örneğin enflasyonun yıl sonunda yüzde 8’de kalacağı tahmini yapılırken bunu etkileyecek büyüme, kur, dış olaylar, petrol fiyatları gibi diğer göstergelerle ilgili beklentiler de ortaya konur. “Diğer bütün göstergeler bugünkü gibi kalırsa enflasyon yüzde 8 olur” dendiği zaman, büyüme, kur ve siyasal ilişkilerin hiç değişmeden kalacağı varsayımı yapılmış olur.</p>
<p><b>Hipotez, teori, kanun:</b> Hipotez gerçek dünyadan deney ya da gözlemlerle test edilmiş bir düşünce ya da öneridir. Teori, gerçek dünyada olan bir şey hakkında çok sayıda tutarlı gözlem ya da deneyle desteklenerek ortaya konmuş bir öneridir. Kanun ise belirli koşullar altında değişmesi mümkün olmayan bir gerçeğin ortaya konulmasıdır.</p>
<p><b>Model:</b> İktisatçılar çoğu kez teorilerini geliştirmek için modeller üzerinde çalışırlar. Model, gerçek yaşamın basitleştirilmiş bir biçimidir. Genellikle bir model, tanımlar, varsayımlar ve hipotezlerden oluşur. Hane halkı tüketimi, hane halkının kullanılabilir geliriyle pozitif bir ilişki içindedir dediğimiz zaman bir tüketim modeli kurmuş oluyoruz. Bu model, hane halkının kullanılabilir geliri arttıkça tüketiminin de arttığını söyler.</p>
<p><b>Değer:</b> Mal ya da hizmet gibi bir şeyin önemini belirlemeye yarayan soyut ölçüye değer deniyor. Ekonomi açısından tanımlarsak değer; bir şeyin para ile ölçülebilen karşılığı, paha olarak tanımlanabilir. Üç tür değer söz konusu olabilir. <b>Nominal değer</b>; herhangi bir şeyin görünürdeki değeridir. Örneğin 50 TL’lik bir kâğıt para görünürde 50 TL değer taşır. Nominal değer o kâğıt paraya biçilmiş olan, o paranın üstünde gösterilen değerdir. Ne var ki bu 50 TL’lik kâğıt paranın gerçek değeri 50 TL’den çok daha düşüktür. Bu paraya harcanan kâğıt, mürekkep, baskı giderleri toplandığında karşımıza 50 TL’den çok daha düşük bir değer çıkar. Buna <b>gerçek değer</b> adı verilir. Gerçek değer bazen kâğıt parada olduğu gibi nominal değerden düşük, bazen de bazı madeni paralarda olduğu gibi nominal değerden yüksektir. <b>Reel değer</b>; herhangi bir şeyin enflasyon ya da devalüasyon gibi nedenlerle oluşabilecek değer kayıplarından arındırılarak bulunan, satın alma gücü değeridir. Örneğin yılbaşında 50 TL satın alma gücü olan bir kâğıt paranın yıl sonundaki satın alma gücünü bulabilmek için, yıl içinde yaşanan enflasyonun yarattığı değer kaybından arındırılması gerekir. Diyelim ki yıl boyunca yüzde 10 enflasyon olmuşsa yıl sonunda o 50 TL’nin satın alma gücü yani reel değeri [(50 - (50 x 0,10)] 45 TL’ye düşmüş demektir.</p>
<p><b>Gelir:</b> Belirli bir dönemde (gün, hafta, ay, yıl gibi) elde edilen ve parayla ifade edilebilen kazanç. Gelir, emeğin elde ettiği ücret, bir mal sahibinin elde ettiği kira bedeli, tasarruf sahibinin elde ettiği faiz biçiminde karşımıza çıkabilir. Gelir, bir akım değişkendir. Kişisel açıdan bakıldığında ikiye ayrılabilir: (1) Vergi ve diğer yasal kesinti ya da ödemeler yapılmadan önceki hali olan brüt gelir, (2) Vergi ve diğer kesintilerden sonra kişinin kullanabileceği bölüm olan kullanılabilir (ya da harcanabilir) gelir.</p>
<p><b>Servet:</b> Kişilerin ya da kurumların sahip oldukları varlıkların toplamıdır. Servet, kişi ya da kurumların gelirlerinden zaman süresi içinde yaptıkları tasarruflar, edindikleri bina gibi gayrimenkuller, hisse senedi gibi menkul değerler, taşıt gibi menkul malların toplamıdır. Servet, bir stok kavramdır.</p>
<p><b>Ekonomik büyüme:</b> Ekonomide belirli bir dönemde GSYH artmışsa ekonomik büyüme söz konusu demektir. Bu artış mal ve hizmet miktarındaki artışla ortaya çıkmışsa <b>reel büyüme</b>, fiyatlardaki artışın da etkisiyle ortaya çıkmışsa <b>nominal büyüme</b> gerçekleşmiş demektir. <b>Ekonomik kalkınma</b> bazen ekonomik büyümeyle aynı anlamda kullanılmakla birlikte aslında daha geniş bir anlam taşır. Kalkınmada, yalnızca bir nicel gösterge olan büyümeden farklı olarak nitelik artışı da söz konusudur. Örneğin GSMH’nin artmasının yanı sıra okuryazar sayısının artması, temiz su kullanımının yaygınlaşması, elektrik tüketiminin yükselmesi, beslenme standartlarının iyileşmesi, hastane ve doktor sayısının artması gibi gelişmeler ekonomik kalkınmanın göstergeleridir. Türkiye, 2004 yılında yüzde 9,4 oranında büyümüştür. Bu oran o yıl için dünyanın en yüksek büyüme oranlarından biridir.</p>
<p><b>GSYH:</b> Bir ülkede belirli bir dönem içinde üretilen mal ve hizmetlerin fiyat cinsinden toplam değeridir. Bu toplama yurtdışındaki işçilerin gelirleri, yurtdışı yatırımlardan elde edilen faiz gelirleri gibi yurtdışı faktör gelirlerinin netleştirilmiş değeri eklendiğinde <b>GSMH</b> bulunur. Makroekonomi açısından en önemli ekonomik göstergelerin başında GSYH yer alır ve bu kavram birçok uluslararası karşılaştırmanın da temelini oluşturur. GSYH, ülke nüfusuna bölündüğünde <b>kişi başına GSYH</b> bulunmuş olur. Türkiye’nin 2008 yılı sonundaki GSYH’si 746 milyar dolar, kişi başına GSYH’si de 10.436 dolardır.</p>
<p><b>Satın alına gücü paritesi (SAGP):</b> Ülkeler arasında fiyat düzeyi farklarını ortadan kaldırmaya yarayan bir para birimi dönüştürme oranıdır. Ülkeler arasında fiyat farklılıkları söz konusudur. Örneğin aynı kalite domatesin kilosu <i>A</i> ülkesinde 1 dolar, <i>B</i> ülkesinde 0,5 dolar olabilir. Bu durumda <i>A</i> ülkesindeki tüketicinin domates için satın alma gücü <i>B</i> ülkesindeki tüketicininkinin yarısı kadardır (bu konuda aynı kalitedeki malların karşılaştırma konusu olması önemlidir).</p>
<p><b>Ekonomilerin sınıflandırılması:</b> Dünya Bankası, ekonomileri kişi başına düşen gelire göre sınıflandırmaktadır. 2005 yılı için belirlenen sınıflandırma ölçülerine göre kişi başına yıllık geliri 875 dolar ve daha az olan 54 ekonomi, düşük gelirli ülkeler; 876-3.465 dolar arasında olan 58 ekonomi, alt orta gelirli ülkeler; 3.466-10.725 dolar arasında olan 40 ekonomi, üst orta gelirli ülkeler; 10.726 dolar ve daha yukarı olan 56 ekonomi yüksek gelirli ülkeler olarak sınıflandırılmaktadır. Türkiye 2005 yılındaki kişi başına 4.710 dolarlık gelirle üst orta gelirli 40 ekonomi arasında yer almaktadır. IMF’nin 2005 yılında yaptığı sınıflandırmaya göre hesaba alınan 173 ülkenin sınıflandırılışı Tablo 4’teki gibidir. Türkiye bu listede gelişmekte olan 143 ekonomi arasında yer almaktadır.</p>
<figure id="t04">
<table>
<caption>Tablo 4: Ekonomilerin Smıflandırılması<br/>(Satın alma gücü paritesine göre)</caption>
<tbody><tr><th></th>
<th>Sayı</th>
<th>GSYH/<br/>Dünya(%)</th>
<th>Nüfus/<br/>Dünya(%)</th>
<th>İhracat/<br/>Dünya(%)</th>
</tr>
</tbody>
<tbody>
<tr><td>Gelişmiş ekonomi</td>
<td>30</td>
<td>52</td>
<td>15</td>
<td>67</td>
</tr>
<tr><td>Gelişmekte olan eko.</td>
<td>143</td>
<td>48</td>
<td>85</td>
<td>33</td>
</tr>
<tr><td>Toplam</td>
<td>173</td>
<td>100</td>
<td>100</td>
<td>100</td>
</tr>
</tbody>
</table>
<figcaption>(Kaynak: IMF World Economic Outlook 2007, www.imf.org)</figcaption>
</figure>
<p><b>İşsizlik:</b> Mevcut ücret üzerinden çalışmak istediği halde iş bulumayan kişiler işsiz olarak adlandırılır. İşsiz sayısının çalışabilir nüfusa (genellikle 15-65 yaş arası insan sayısı) oranı <b>işsizlik oranı</b> olarak kabul edilir. Örneğin bir ülkenin 15-65 yaş arası nüfusu 30 milyon ve belli bir dönemde işsizlerin sayısı da 2,5 milyon kişi olsun. Bu durumda işsizlik oranı [(2.500.000 / 30.000.000) x (100)] yüzde 8,3 olarak bulunacaktır. Türkiye’nin 2007 yılındaki işsizlik oranı yüzde 9,91 olmuştur.</p>
<p><b>Enflasyon:</b> Fiyatlar genel düzeyindeki sürekli artış enflasyon olarak adlandırılır. Bu tanım çerçevesinde enflasyonun iki önemli ayırt edici özelliğine dikkat çekmekte yarar vardır. İlki, enflasyon tek tek fiyat artışları değil, fiyatlar genel düzeyindeki artıştır. İkincisi de bu artış bir defaya mahsus değil sürekli olmalıdır. Bir tek malın fiyatı artmışsa bu fiyat artışıdır. Ya da bütün malların fiyatları bir tek sefer artmışsa bu da fiyat artışıdır, enflasyon değildir. Eğer enflasyon düşük veya negatif ekonomik büyüme ve işsizlikle birlikte ortaya çıkmışsa buna <b>stagflasyon</b> adı verilir. Türkiye’nin 2008 yılı sonundaki enflasyon oranı (tüketici fiyatları endeksi bazında) yüzde 10,1 olmuştur.</p>
<p>Şekil 1’de kırıklı <i>A</i> doğrusu, enflasyon olgusunu gösteriyor. Burada fiyatlar genel düzeyinin (<i>P<sub>g</sub></i>) zaman içinde sürekli olarak arttığı görülüyor. <i>B</i> doğrusu ise zaman içinde yalnızca <i>t<sub>1</sub></i> döneminde bir sefere özgü bir fiyat artışını ifade ediyor. Dolayısıyla <i>A</i> doğrusu enflasyonu, <i>B</i> doğrusu ise bir seferlik fiyat artışını gösteriyor. Türkiye bu iki olguyu da zaman içinde yaşamaktadır.</p>
<figure id="s01">
<img alt="Şekil 1" src="../Images/s01.jpg"/>
<figcaption>Şekil 1: Fiyat Artışı ile Enflasyon Farkı</figcaption>
</figure>
<h3 id="23">2.3. Ekonomide Kesimler</h3>
<p>Ekonomide 4 kesim arasında ayrım yapılır: Kişiler (hane halkı), özel kesim (firmalar, ya da iş âlemi), kamu kesimi (devlet) ve dış âlem.</p>
<p><b>Kişiler (hane halkı):</b> Ekonomide çalışarak, yani emeğini satarak geçinenler ile emekli olarak emekli aylığı alanlar bu kategoriye girerler. Bir ekonomik kesim olarak değerlendirildiğinde, kişiler tek tek ele alınıp incelenmek yerine aile olarak ele alınırlar. Örneğin tüketim anketi hane halkı esas alınarak uygulanır. Tek tek kişilerin tüketim eğilimlerinin saptanması yerine hane halkı olarak yaptıkları tüketim inceleme ve değerlendirmeye tabi tutulur. Kişiler genellikle emeğini kamu kesimine, firmalara ya da yabancı yatırımcılara satarak ücret elde eden kesim olamk ele alınır.</p>
<p><b>Özel kesim (firmalar):</b> Üretim faktörlerini istihdam ederek mal ve/veya hizmet üretimini gerçekleştiren kuruluşlar bu kategoriye girerler. Bunlar arasında reel kesim kuruluşları, bankalar ve sigorta şirketleri gibi mali kesim kuruluşları yer alır. Firmalar bir yandan üretim faktörlerini kiralayarak onlara bu kiralama karşılığında bedel ödemek suretiyle onlar açısından gelir yaratırlar, bir yandan da birbirlerinden, kişilerden ve kamu kurumlarından mal ve hizmet satın alarak gider yaparlar.</p>
<p><b>Kamu kesimi:</b> Merkezi hükümet, belediyeler, kamu iktisadi kuruluşları gibi kamu hukuku tüzel kişilerinden oluşur. Bunların her biri makroekonomi açısından harcama yapan, gelir toplayan ve aldıkları kararlar ve uygulamalarıyla ekonomiyi ilgilendiren kurumlardır. Kamu kesiminin ekonomi politikası açısından önemli kuruluşları Maliye Bakanlığı, Hazine ve Merkez Bankası’dır. Merkez Bankası birçok ülkede özel kesim kuruluşu olarak kabul edilir. Buna karşılık devletin parası üzerinde kullandığı yetki bir kamu yetkisidir.</p>
<p><b>Dış âlem:</b> Ülkenin dışındaki dünya, ya da bir başka anlatımla dünyanın geri kalanı, dış âlem adı verilen kesimi oluşturur. Kişiler, özel kesim ve kamu kesimi mal ve hizmet alım satımı açısından dış âlemle ilişki içindedir.</p>
<p>Kesimlerin birbiriyle ilişkilerini bir şema yardımıyla gösterebiliriz (Şema 5).</p>
<figure>
<img alt="Şema 5" src="../Images/x05.jpg"/>
<figcaption>Şema 5: Günümüz Dünyasında Kesimler Arası Ekonomik İlişkilerin Görünümü</figcaption>
</figure>
<h3 id="24">2.4. Ekonominin Politikayla İlişkisi ve Ekonomi Politikası</h3>
<p>Ekonomi en fazla politikayla ilgilidir. Her ne kadar saf teorik ekonomi biliminin politikayla bir ilişkisi olmasa da, iş uygulamaya gelince ekonomi, politikayla iç içe giriverir. Aslında ekonomi saf bir bilim olarak politikanın etkisindeki ekonomi politikasından ayrılmadan önce ideolojinin ve dolayısıyla politikanın etkisi altındaydı. Hatta politikanın bir parçası, bir çeşit yan dalı olarak düşünülürdü. O nedenledir ki uzun süre bu bilim dalı ekonomi politik ya da politik ekonomi (İngilizcede “political economy”, Fransızcada “economie politique”) adıyla anılmıştır. Klasik iktisatçıların ekonomiyle ilgili kitaplarının hepsi politik ekonomi adı taşır.</p>
<p>Zaman içinde ekonomi, bilim olarak ideolojiden, politikadan soyutlanmaya başladı. İşte, teorik çerçeveyi ortaya koyan ekonomi bilimi ile işin sisteme uygulanması anlamını taşıyan ekonomi politikası arasındaki ayrım da o zaman ortaya çıkmaya başladı. Ekonomi bilimi, hangi sistem, hangi politik rejim içinde ve hangi ideolojiye bağlı olursa olsun insanın ve dolayısıyla toplumun davranışlarını objektif olarak ortaya koymaya çalışan bir bilim dalı olarak politikadan, ideolojiden ve sistemden bağımsızdır. Örneğin insanın gelirini kullanma biçimi, yani gelirini tasarruf ve tüketim arasında bölmesi sistem, politika ya da ideoloji ne olursa olsun söz konusudur. Buna karşılık gelenekler, politika, ideoloji ve sistem bu bölünümün toplumlar arasında farklılık göstermesine neden olabilir. Ekonomi bilimi insanların tüketim ve tasarruf eğilimini saptar ve analiz eder. Ekonomi politikası ise bu eğilimlerin toplumlar arasında nasıl farklılık gösterdiği ve bir toplumda bu eğilimlerin değiştirilmesi için neler yapılması gerektiği üzerinde çalışır. Dikkat edilecek olursa, ilki objektif bir saptamadır, ikincisi ise bu objektif durumun nasıl değiştirilebileceği üzerine yapılacak sübjektif yaklaşımlardır. Enflasyon objektif bir saptamadır. Bunun nedenlerinin belirlenmesi de objektif bir saptamadır. Enflasyonun herhangi bir toplumda niçin ortaya çıktığı da zaman zaman tartışma konusu olmakla birlikte genelde ortak anlayışlar egemendir. Buna karşılık, enflasyonun hangi politikalar uygulanarak düşürüleceği sübjektif yaklaşımlar içerir ve dolayısıyla üzerindeki düşünce birliği çok daha zayıftır. Bazı iktisatçılara göre para politikası, bazılarına göre maliye politikası araçlarının uygulanması, bazılarına göre de her ikisinin bir arada yürütülmesi daha uygundur. İş bu kadarla da kalmaz. Para politikasının etkili olması gerektiğini savunanlar arasında da faiz politikasının mı yoksa kur politikasının mı uygulanması gerektiği konusunda anlaşmazlıklar çıkar.</p>
<p>Tartışma konuları ne olursa olsun ekonomi, politikayla yakından ilişkilidir. Herhangi bir siyasal parti iktidara geldiğinde, vergi oranlarını düşüreceğini veya gelir vergisi tarifesini artıracağını, ya da kambiyo denetimlerini kaldıracağını ifade ettiği andan itibaren ekonomi üzerinde etkili olmaya başlar. Bütçe açığını düşürmek üzere vergi oranlarını artıran bir siyasal iktidar ekonomiye bir müdahale yapmış olmaktadır. Bu alan ekonomi biliminin dışındadır. Yani kimse çıkıp da bu siyasal iktidara objektif bir itirazda bulunamaz. Olsa olsa uyguladığı yaklaşımın yanlış olduğu, fakirin daha çok ezildiği gibi bir sübjektif iddia ortaya atılabilir.</p>
<div class="konu">
<h3 id="fey">FİZYOKRATLARIN EKONOMİYE YAKLAŞIMI</h3>
<p>Bu yaklaşımın kurucusu Dr. François Quesnay tıp doktoru olduğu için, bu yaklaşım ekonominin insan vücudunun işleyişiyle olan benzerliğine dayalı birtakım görüşlerle hareket etmiş, ekonominin çalışmasını insan vücudunun çalışmasına göre açıklamaya çalışmıştır. Fizyokratlar ekonomiyle ilgili görüşlerini oluştururken insan vücudunda kanın dolaşımıyla ilgili görünümden etkilenmiştir ve ekonomik aktivitenin de bu yolla tanımlanmasına çalışmışlardır. Ekonominin doğal yasalara uygun olarak işlediğini savunmuşlar, o nedenle fazla müdahalenin doğru olmayacağını öne sürmüşlerdir. Bu yaklaşımları doğrultusunda, ekonomiye aktif müdahaleyi savunan merkantilist yaklaşımı ağır biçimde eleştirmişlerdir. Dr. Quesnay’in yanı sıra başlıca fizyokratlar arasında Paul Pierre le Mercier de la Riviere, Pierre Samuel du Pont de Nemours, Anne Robert Jacques Turgot sayılabilir.</p>
<p>Fizyokratlara göre en iyi ekonomi politikası, devletin özel kesime hiçbir biçimde karışmadığı, onu serbest bıraktığı politikadır. Devlet dış ticaret dahil hiçbir konuya karışmamalı ve hiçbir konuda rol almamalıdır.</p>
<p>Fizyokratların önem verdiği konu tarım kesimiydi. Onlara göre bir toplumun zenginlik kaynağı topraktır. Sanayi kesimi nötrdü, toprak sahipleri sınıfı ise üretken değildi. Fizyokratlar üretken olan tek kesim olarak toprakta, yani tarım kesiminde çalışanları görüyorlardı. Fizyokratlara göre, bir toplumda yaratılan ekonomik fazlanın yani artı değerin kökeni topraktı. Bir toplumun zenginliği elindeki malları başka toplumlarla değiştirmekten değil, tarım kesiminin üretiminden kaynaklanıyordu.</p>
<p>Dr. François Quesnay, tarım kesimi ve diğer kesimlerin üretime olan katkılarını gösteren ve artı değeri hengi kesimin yarattığını ortaya koyan bir tablo hazırlamıştır. Buna <i>Tableau Economique</i> (Ekonomik Tablo) adını vermiştir. Tabloya göre, tarım kesiminde çalışanlar dışında artı değer yaratabilen bir kesim yoktur.</p>
<p>Fizyokratlar dış ticareti ancak kısa vadede kazançlı bir faaliyet olarak niteliyorlardı. Bu faaliyet uzun vadede kazancı kaybına eşit hale gelen bir faaliyetti. O nedenle de eldeki üretim imkânlarını tarım kesiminden ayırıp dış ticarete yönelik işlere aktarmak kaynak israfına yol açacak bir tercih oluyordu.</p>
<p>Başta Turgot olmak üzere fizyokratlar, kişisel çıkarın ekonominin her alanında önemli bir itici güç görevi gördüğüne, bu itici gücün de ekonominin refahı artırma görevi açısından en önemli manivela olduğuna inanıyorlardı. Bu nedenle de kişisel çıkarların önünde engel oluşturabilecek her şeyin giderilmesi gerektiği üzerinde duruyorlardı.</p>
<p>Turgot, sonradan azalan getiri yasası olarak ekonomi literatürüne geçmiş olan konuya ilk dikkat çeken kişidir. Turgot’ya göre, değişken girdilerden birinin, örneğin emeğin üretim sürecine eklenmeye başlaması başlangıçta üretim miktarında artışa yol açmakla birlikte, bu işleme devam edildiğinde üretim miktarında düşüş ortaya çıkmaktadır. Fizyokratlar bu saptamayı doğal bir düzen olarak niteledikleri ekonomi için de doğal limit olarak kabul etmişlerdir. Yani toplumsal zenginlik artırılabilir ama sonsuz değildir.</p>
<p>Sermaye, çiftçiler için gereklidir. Çünkü bu sermaye, üretim sürecinin başlatılmasını sağlayacak ve işçilerin ücretlerinin ödenmesinde kullanılacaktır. Bununla birlikte, izleyen yıllarda sermaye, üretimin bir bölümünün tüketilmeyip tasarruf edilmesiyle oluşturulacaktır.</p>
<p>Fizyokratlar, ortaya koydukları birçok görüşle kendilerinden hemen sonra ortaya çıkan Adam Smith ve öteki klasik iktisatçıları derin biçimde etkilemişlerdir. Bugün klasik iktisatçılara mal edilen bazı görüşler ve yaklaşımlar aslında ilk olarak fizyokratlar tarafından ortaya atılmıştır. Adam Smith de Fransa’da geçirdiği iki yıl boyunca fizyokratlardan fazlasıyla etkilenmiş, bireyin çıkarının itici gücü, bırakınız yapsınlar yaklaşımı, toplumların zenginliğinin kökeni gibi konularda onların görüşlerinden yararlanmıştır.</p>
</div>
<h2 id="3">3. GEOMETRİK GÖSTERİM VE FONKSİYONEL İLİŞKİLER</h2>
<h3 id="31">3.1. Koordinat Sistemi ve Ekonomide Kullanılışı</h3>
<p>Birbirini 90 derecelik açıyla kesen iki eksen düşünelim ve bunlardan dikey olanına <i>y</i>, yatay olanına <i>x</i> adını verelim. <i>x</i> ve <i>y</i>’nin birbirini kestiği noktaya sıfır, ya da başlangıç noktası dersek <i>x</i>’in sıfır noktasına göre sol tarafta kalan bölümündeki sayılar eksi, sağ tarafta kalan bölümündeki sayılar artı; <i>y</i>’nin sıfırın üzerinde kalan bölümündeki sayılar artı, altında kalan bölümündeki sayılar ise eksi olacak demektir. Bunu bir şekil üzerinde gösterelim (Şekil 2).</p>
<figure id="s02">
<img alt="Şekil 2" src="../Images/s02.jpg"/>
<figcaption>Şekil 2: Kartezyen Koordinat Sistemi</figcaption>
</figure>
<p>Şekilde görüleceği gibi sıfırın sol ve alt tarafı eksi, sağ ve üst tarafı artı sayılara sahiptir. Bu durumda sol üst alan <i>y</i>’nin artı, <i>x</i>’in eksi; sağ üst alan hem <i>y</i>’nin hem de <i>x</i>’in artı; sağ alt alan <i>y</i>’nin eksi <i>x</i>’in artı; sol alt alan ise hem <i>y</i>’nin hem de <i>x</i>’in eksi değer taşıyacağı alanlar olacaktır.</p>
<p>Ekonomi biliminde yaygın bir anlatım biçimi olan geometrik gösterim uygulamasında kartezyen koordinat sisteminin yalnızca sağ üst bölümü, yani hem <i>y</i>’nin hem de <i>x</i>’in artı değer taşıdığı alanı kullanılır. Bunu da bir şekille gösterebiliriz (Şekil 3).</p>
<figure id="s03">
<img alt="Şekil 3" src="../Images/s03.jpg"/>
<figcaption>Şekil 3: Koordinat Sisteminin Ekonomik Gösterimlerde Kullanılan Alanı</figcaption>
</figure>
<p>Bir örnek vermek gerekirse, şekildeki <i>K</i> noktası <i>y</i>’nin +2 ve <i>x</i>’in +4 olduğu; <i>M</i> noktası ise <i>y</i>’nin 5, <i>x</i>’in +1 olduğu noktayı gösterir. <i>K</i> ve <i>M</i> noktalarını birleştiren <i>D</i> doğrusu da üstündeki her noktanın pozitif değer taşımasına karşılık <i>y</i>’den <i>x</i>’e doğru azalan bir eğim içinde olan bir doğruyu gösterir. Buradan hareketle <i>y</i> ile <i>x</i> arasındaki ilişkinin negatif -yani birisi artarken öteki azalan- bir ilişki olduğunu söyleyebiliriz.</p>
<p>Ekonomik analizde kullanılan bölümdeki eğilimler pozitif ya da negatif ilişkileri göstermekte kullanılabilir (Şekil 4).</p>
<figure id="s04">
<img alt="Şekil 4" src="../Images/s04.jpg"/>
<figcaption>Şekil 4: Pozitif ve Negatif İlişkiler</figcaption>
</figure>
<p>Şekil 4’te <i>D</i> eğrisi negatif eğimli, yani <i>P</i> ile <i>Q</i>’nun negatif yönlü fonksiyonel ilişkide olduğunu gösteren bir konumdadır. Bir başka ifadeyle, <i>P</i> arttıkça <i>Q</i> azalmakta, <i>P</i> azaldıkça <i>Q</i> artmaktadır.</p>
<p>Buna karşılık <i>S</i> eğrisi pozitif eğimli, yani <i>P</i> ile <i>Q</i>’nun pozitif yönlü fonksiyonel ilişkide olduğunu gösteren bir konumdadır. Yani <i>S</i> söz konusu olduğunda <i>P</i> arttıkça <i>Q</i> da artmakta, <i>P</i> azaldıkça <i>Q</i> da azalmaktadır.</p>
<p>Bazı ilişkiler önce pozitif (ya da negatif) başladığı halde sonra negatife (ya da pozitife) dönebilir. Ekonomide bunun tipik örneği Engel Eğrisi’dir. Ekmek gibi mallarda gelir artışı başlangıçta ekmek tüketiminin artışına yol açar, fakat gelir artışı devam ederse ekmek tüketimi azalmaya, daha kaliteli malların tüketimine yönelme artmaya başlar. Pozitif ve negatif ilişkilerin durumunu eğrilerin eğimleriyle ölçmek mümkündür.</p>
<p>Ekonomik analizde ve özellikle de esneklik analizlerinde eğimler önem taşır. Şekil 4’teki <i>S</i> eğrisinin eğimi <i>dP</i> / <i>dQ</i> orantısıyla ölçülür. <i>P</i>’de artış olurken <i>Q</i>’da da artış olduğu için <i>dP</i> / <i>dQ</i> pozitif bir değer taşıyacak demektir. Yani <i>S</i> eğrisinin eğimi pozitiftir. Örneğin <i>P</i>’de 1 birim artış olduğunda <i>Q</i>’da 1,5 birim artış oluyorsa, <i>S</i> eğrisinin eğimi (1 / 1,5 =) 0,67’dir. Şekildeki <i>D</i> eğrisinin eğimi ise negatiftir. Çünkü <i>P</i>’de azalma olduğunda <i>Q</i>’da artış olmaktadır. Örneğin <i>P</i>’de 1 birim azalma olduğunda <i>Q</i>’da 1,5 birim artış oluyorsa <i>dP</i>/<i>dQ</i> (-1 / 1,5 =) - 0,67 çıkacaktır. Bununla birlikte ekonomik gösterimlerde negatif eğimler için eksi işareti koymak âdet değildir.</p>
<p>Şekil 5’te ekonomik gösterimlerde sık sık kullanılan çeşitli ilişkileri ve esneklik ve eğimleri gösteren eğrilere yer verilmektedir.</p>
<figure id="s05">
<img alt="Şekil 5" src="../Images/s05.jpg"/>
<figcaption>Şekil 5: Çeşitli Eğimler</figcaption>
</figure>
<p>Şekilde <i>a</i> eğrisi negatif eğimli, <i>b</i> eğrisi pozitif eğimli, <i>c</i> eğrisi sonsuz eğimli ve <i>d</i> eğrisi katı eğimli durumu göstermektedir.</p>
<h3 id="32">3.2. Zaman Serisi ve Ekonomide Kullanılışı</h3>
<p>İstatistikte yaygın olarak kullanılan bir araç ve gösterim biçimi zaman serisidir. Bunda yatay eksen zamanı, dikey eksen de zaman içinde değişim gösteren bir değişkeni temsil eder. Bunu da Şekil 6’da gösterelim.</p>
<figure id="s06">
<img alt="Şekil 6" src="../Images/s06.jpg"/>
<figcaption>Şekil 6: Zaman Içinde Enflasyondaki Gelişme</figcaption>
</figure>
<p>Bu şekilde, dikey eksende yüzde olarak yıllık ortalama enflasyon oranları, yatay eksende de yıllar gösterilmiştir. Her yılın enflasyon değerini o yıldan çıkılacak bir dikey çizgi üzerinde işaretler ve sonra bu işaretlenen noktaları bir çizgiyle birleştirirsek şekildekine benzer bir eğri elde ederiz. Şekildeki eğri bize enflasyonun zaman içinde inişli çıkışlı fakat artan bir eğilim içinde olduğunu göstermektedir.</p>
<p>Zaman serileri ekonomide pek çok gösterge için kullanılır.</p>
<h3 id="33">3.3. Fonksiyonel İlişkiler</h3>
<p>Fonksiyon, en genel anlamda, bir göstergenin bir başka gösterge ile olan ilişkisini ifade eder. Her fonksiyonel ilişkide bir <b>bağımsız değişken</b> bir de <b>bağımlı değişken</b> söz konusudur.</p>
<p><i>y</i> = <i>x</i> + 3 biçimindeki bir fonksiyonel ilişkide <i>y</i>’nin, <i>x</i>’in bir fonksiyonu olduğunu, <i>x</i>’in bağımsız (yani kendi başına değişebilir), <i>y</i>’nin ise bağımlı (yani <i>x</i>’deki değişime bağlı olarak değişen) birer değişken olduğunu söyleyebiliriz. Bu ilişkide <i>x</i> eğer 2’ye eşitse <i>y</i>, 5’e (2 + 3) eşit olacak demektir. Yani denklemin sonundaki 3, <i>y</i>’nin alacağı değeri etkileyen bir sabittir.</p>
<p>Ekonomide fonksiyonel ilişkiler daha çok bu ilişkiyi ortaya koymak amacını güttüğü için daha çok örneğin <i>P</i> = <i>f</i>(<i>M</i>) gibi bir formatta gösterilir. Bu son ifade bize fiyatlar genel düzeyinin (<i>P</i>), para arzının (<i>M</i>) bir fonksiyonu olduğunu anlatmaktadır. Yani bağımsız değişken olan para arzı (<i>M</i>) artarsa, bağımlı değişken olan fiyatlar genel düzeyi de (<i>P</i>) artar.</p>
<p>Birkaç örnek verelim.</p>
<p><i>C</i> = <i>c</i>(<i>Y<sub>d</sub></i>)</p>
<p>Tüketim (<i>C</i>), kullanılabilir gelirin (<i>Y<sub>d</sub></i>) bir fonksiyonudur. Yani bağımsız değişken konumunda <i>Y<sub>d</sub></i> artarsa bağımlı değişken konumundaki <i>C</i> de artar.</p>
<p>Burada dikkat edilmesi gereken bir şey de işarettir. İşaret olmadığına göre ilişki pozitif yönlü demektir. Eğer işaret eksi olsaydı ilişki negatif yönlü olacaktı. Bunu bir şekil yardımıyla gösterelim (Şekil 7).</p>
<p>Şekilde görülebileceği gibi, kullanılabilir gelir (<i>Y<sub>d</sub></i>) arttıkça (<i>dY<sub>d</sub></i>) tüketim de (<i>C</i>) artmakta (<i>dC</i>) ve dolayısıyla <i>C</i> = <i>Y<sub>d</sub></i> + 3 doğrusu soldan sağa doğru yükselen bir eğim izlemektedir. Buna karşılık, insanların aç kalamayacağı dikkate alındığında geliri olmasa da bir tüketim yapacağı ve dolayısıyla tüketim fonksiyonu eğrisinin sıfırdan değil örneğin 3’ten başladığına dikkat etmek gerekir.</p>
<figure id="s07">
<img alt="Şekil 7" src="../Images/s07.jpg"/>
<figcaption>Şekil 7: <i>C</i> = <i>Y<sub>d</sub></i> + 3</figcaption>
</figure>
<p>Eğer tüketim fonksiyonu <i>C</i> = (<i>Y<sub>d</sub></i>) biçiminde olsaydı o zaman eğri orijinden geçecek ve 45 derecelik bir eğim gösterecek, böylece gelir artışının tamamının tüketime gittiği anlaşılacaktı.</p>
<div class="konu">
<h3 id="ket">KLASİK EKONOMİ TEORİSİ</h3>
<p>Kapitalizmin temel felsefesi, her şeyi piyasaya bırakınca görünmeyen elin her şeyi düzenleyeceği yaklaşımıdır. Piyasa, bireylerin kendi çıkarlarını maksimize etmek üzere bir araya geldikleri ve bu yolla toplumsal refahı maksimize ettikleri yerdir.</p>
<p>Kapitalizmin ekonomik yaklaşımı, yukarıda değindiğimiz gibi, klasik ekonomi okulu olarak adlandırılıyor. Klasik ekonomi okulunun temel yaklaşımlarını şöylece özetlemek mümkündür:</p>
<ol>
<li>Ekonomi tam istihdam durumunda denge halindedir. Bu dengeden sapmalar geçici olgular olarak ortaya çıkar. Ücretlerin piyasada belirlendiği bir ekonomide tam istihdamdan başka bir denge söz konusu olamaz.</li>
<li>Piyasada her aktör kendi çıkarını (tatminini) azamiye çıkaracak şekilde davranır. Böylece toplumun çıkarları da (refahı) azamiye çıkarılmış olur.</li>
<li>Ekonomide ücret ve fiyatlar esnektir. Aslında tam istihdam düzeyindeki uzun dönemli dengeyi sağlayan da bu esnekliktir. Emek fiyatı olan ücretler yükseldiğinde emek talebi düşecek, düşen talep ücretlerin düşmesine ve giderek ucuzlayan emek talebinin artmasına ve işsizliğin otomatik olarak azalmasına yol açacaktır. Mal ve sermaye piyasalarında ise bu dengeyi esnek fiyatlar ve faizler sağlayacaktır.</li>
<li>Her arz kendi talebini yaratır (Say Kanunu). Ekonomide uzun dönemde bir üretim fazlası olması söz konusu değildir. Kısa dönemde ortaya bir arz fazlası çıkabilir. Bu durumda talep eksikliğine bağlı olarak mal ve hizmet fiyatları düşecek, fiyat düşüşü talep artışına ve dolayısıyla arz ve talebin yeniden dengelenmesine yol açacaktır.</li>
<li>Piyasa dengesizlikleri ve tam istihdam dengesinden sapmalar kısa dönemli olgulardır. Yukarıda değinilen esnek ücret ve esnek fiyat mekanizmalarının işlemesi sonucu piyasalar tekrar dengelenir ve bu, uzun dönemde ekonominin tekrar asıl dengesi olan tam istihdam düzeyine ulaşılmasına neden olur.</li>
<li>Ekonominin kendi kendini düzelten mekanizmalara sahip olması nedeniyle, devletin ekonomiye, dengesizlikleri gidermek amacıyla karışmasına gerek yoktur. Devletin ekonomiye karışması dengesizlikleri daha uzun süreli kılar ve kaynak dağılımını olumsuz etkiler. Bu nedenle, devletin ekonomiye karışmasını ortadan kaldıracak şekilde en iyi bütçe “denk bütçe” ve en iyi vergi “nötr (kaynak dağılımını etkilemeyen) vergidir”.</li>
<li>Para, gerçek (reel) ekonomik faaliyetin yalnızca bir aracısıdır. Diğer mallardan bir farkı olmayan paranın da talebini ve dolayısıyla fiyatını arz belirler.</li>
<li>Dış ticarette uluslararası uzmanlaşma ve işbirliği mümkün olduğunca geliştirilirse bundan her ülkenin yararlanması söz konusu olur (David Ricardo’nun karşılaştırmalı üstünlükler teorisi).</li>
</ol>
<p>Klasik ekonomi teorisinin önde gelen teorisyenleri arasında Adam Smith, David Ricardo, Jean Baptiste Say, Thomas Robert Malthus ve John Stuart Mill sayılabilir. Bu iktisatçılar arasında en önemlisi, teorinin hatta modern anlamda ekonomi biliminin kurucusu olarak kabul edilen Adam Smith’dir.</p>
<p>Adam Smith, 1723’te İskoçya’da Kirkaldy’de doğduğunda dünyada geçerli ekonomik sistem merkantilizmdi. Ekonomiler henüz yarı takas yarı para ekonomisi durumundaydı. Adam Smith, 1751 yılında Glasgow Üniversitesi’nde Ahlak Felsefesi kürsüsü başkanı olarak ahlak felsefesi dersleri vermeye başladı. Dönemine göre öyle ilginç şeyler anlatıyordu ki dünyanın her köşesinden öğrenciler onun derslerini dinlemeye geliyorlardı. 1759’da yayımlanır yayımlanmaz büyük bir ilgiye yol açan <i>Ahlak Felsefesi Teorisi</i> (<i>The Theory of Moral Sentiments</i>) adlı kitabı piyasaya çıktı. Ona asıl büyük ün getiren kitabı <i>Ulusların Zenginliği</i> (<i>An Inquiry into the Nature and Causes of the Wealth of Nations</i>) 1776’da yayımlandı. Kitap, kapitalizmin esaslarını ortaya koyuyor, üretimin dayanaklarını çerçeveliyordu.</p>
<p>Kapitalist sanayileşmenin altyapısını oluşturan işbölümü ve uzmanlaşmaya ilk kez bu kitapta değiniliyordu. Kitap, kapitalizmin çerçevesini çizmesinin yanı sıra, o zamana kadar ahlak felsefesinin bir parçası olarak ele alınan ekonominin de ayrı bir bilim dalı olarak ortaya çıkmasına yol açıyordu.</p>
</div>
<h2 id="4">4. MAKRO ANALİZİN MİKRO TEMELLERİ</h2>
<h3 id="41">4.1. Ekonomide Karar Alıcılar</h3>
<p>Ekonomiyi bir tiyatro oyununa benzetirsek, her oyunda olduğu gibi ekonomi oyununda da rol alan bazı oyuncuların varlığını keşfedebiliriz. Bunlara ekonominin aktörleri denir. Ekonominin aktörleri, daha önce değinilen ekonomideki kesimlerde yer alan karar alıcılardan oluşur. Bunları; hane halklarını oluşturan kişiler, firmaların sahip ve yöneticileri, devleti yönetenler (hükümet üyeleri, bürokratlar) ve dış dünyada yaşayıp da aldıkları kararlarla ülke ekonomisi üzerinde etkili olan yabancılar olarak sıralayabiliriz. Ekonomi denen olay bu aktörler arasında ve piyasa adı verilen bir ortamda geçer.</p>
<p>Ekonomide karar alıcılar çok önemlidir. Çünkü ekonomideki gerçekleşmeler büyük ölçüde onların kararlarına göre biçimlenir. Firma sahip ve yöneticileri, ekonomide işlerin açılacağına, siyasetin yolunda gideceğine inanıyorlarsa o zaman yeni işlere girişir, yeni yatırımlar yaparlar. Yeni yatırımlar yeni istihdam demektir. Yatırım ekonominin büyümesine yol açar. Böylece daha çok hane halkı işe girer ve ekonomide talep de artar. Devleti yönetenler, kamu harcamalarını artırırlarsa daha fazla vergi toplamak zorunda kalırlar. Bu durumda ekonomideki canlılık kaybolmaya başlar. Daha yüksek vergi alınan kesimlerde çalışan firma sahipleri daha az yatırım yapmaya başlarlar ve ekonomideki canlılık azalmaya yönelir.</p>
<p>Ekonomideki aktörlerin hem konumları, hem de beklentileri ve bu çerçevede oluşan tutumları ekonomiyi en fazla etkileyen unsurların başında gelir.</p>
<h3 id="42">4.2. Piyasa</h3>
<p>Piyasa ya da pazar belirli mal veya hizmetlerin alınıp satıldığı yerdir. Bu tanım kuşkusuz klasik bir piyasa tanımıdır. Bugün bazı piyasalar herhangibir yere ihtiyaç duymadan da bir araya gelebilen alıcı ve satıcıların buluşma biçimini ifade ediyor. Buna göre, kuruluş yeri ya da biçimine göre piyasalar ikiye ayrılır: (1) Belirli bir toplanma yeri olan ve alıcıyla satıcının fiilen karşılaştığı piyasalar. Bunların en bilinen örneği mahalle pazarları veya alışveriş merkezleridir. (2) Belirli bir toplanma yeri olmayan ve alıcıyla satıcının fiilen karşılaşmasına gerek olmayan piyasalar. Bunların en bilinen örneği malların ilerideki fiyatlarıyla bugünden alınıp satılabildiği future piyasalarıdır.</p>
<p>Piyasa kapitalist sistemin temel unsurudur. Bir ekonomik sistemin yanıtlaması gereken sorular şunlardır: Üretim, kimin için, hangi bedelle ve ne miktar yapılacaktır? Kapitalist sistemde bütün bu soruların yanıtını piyasa sistemi verir. Bu çerçeveden bakıldığında piyasanın 5 fonksiyonu olduğunu söylemek mümkündür: (1) Piyasa, değerleri belirler. Herhangi bir mal ya da hizmetin fiyatı piyasada arz ve talep kuralları çerçevesinde oluşur. Oluşan bu fiyat o mal ya da hizmetin değeri demektir. (2) Piyasa, üretimi örgütler. Üretim piyasada oluşan talebe göre biçimlenir. (3) Piyasa, üretilen mal ve hizmetin dağıtımını sağlar. Talep neredeyse üretilen mal ve hizmetler oraya kayar ve arz ile talebin buluşması sağlanır. (4) Piyasa, rasyonelliği sağlar. Piyasada belirlenen ve talep fazlası olduğu sürece yükselen fiyat talep fazlasını frenler ve arz ve talep arasındaki dengeyi sağlar. (5) Piyasa, geleceği biçimlendirir. Ekonomik gelişme piyasada oluşan tasarruf ve ondan desteklenen yatırım sayesinde olur. Piyasanın bu beş fonksiyonu bir arada, üretimin kimin için, hangi bedelle ve ne miktar yapılacağı sorularının kendiliğinden çözümünü de birlikte getirir.</p>
<p>Piyasada sunulan bir mal ya da hizmetin fiyatı veya emeğin ücreti arz ve talebe göre belirlenir.</p>
<h3 id="43">4.3. Arz (S)</h3>
<p>Piyasaya bir bedel karşılığında satılmak üzere mal veya hizmet sunmaya arz denir. Mal ya da hizmete ödenen bedel o mal ya da hizmetin fiyatını oluşturur.</p>
<p>Kartezyen koordinat sisteminin ekonomide kullanılan bölümünü ele alacak olursak, herhangi bir malın fiyatını dikey eksende ve miktarını da yatay eksende gösterirsek bu alandaki her bir nokta bize o malın belirli fiyattan ne kadar arz edileceğini gösterir. Bir başka ifadeyle, bu alandaki her bir nokta bize o malın satıcılarının hangi fiyattan ne miktar satmaya razı olduklarını ifade eder (Şekil 8).</p>
<figure id="s08">
<img alt="Şekil 8" src="../Images/s08.jpg"/>
<figcaption>Şekil 8: Arz Eğrisinin Gösterimi</figcaption>
</figure>
<p>Şekildeki <i>X</i> noktası, burada konu olan malı satmak isteyenlerin <i>p<sub>1</sub></i> fiyatından <i>q<sub>1</sub></i> kadar, <i>Y</i> noktası da <i>p<sub>2</sub></i> fiyatından <i>q<sub>2</sub></i> kadar mal satmaya razı olacaklarını gösterir.</p>
<p>Bir malın fiyatı ne kadar yükselirse o malı satmak isteyenler o kadar fazla üretmeye yönelirler (arz yasası). O nedenle, arz eğrisi malın fiyatı ile arz edilen miktarının paralel ilişkisini gösterir. Yani fiyat yükselirken arz edilen miktar arttığı için arz eğrisi (<i>S</i>) soldan sağa yukarı doğru yükselen bir eğim izler.</p>
<h3 id="44">4.4. Talep (D)</h3>
<p>Piyasada bir bedel karşılığında satılmak üzere sunulmuş olan mal veya hizmeti satın almak üzere istekte bulunulmasına talep denir.</p>
<p>Kartezyen koordinat sisteminin ekonomide kullanılan alanındaki her bir nokta bize o malın alıcılarının hangi fiyattan ne miktar satın almaya razı olduklarını ifade eder.</p>
<figure id="s09">
<img alt="Şekil 9" src="../Images/s09.jpg"/>
<figcaption>Şekil 9: Talep Eğrisinin Gösterimi</figcaption>
</figure>
<p>Şekil 9’daki <i>X</i> noktası, burada konu olan malı almak isteyenlerin <i>p<sub>1</sub></i> fiyatından <i>q<sub>1</sub></i> kadar, <i>Y</i> noktası da <i>p<sub>2</sub></i> fiyatından <i>q<sub>2</sub></i> kadar mal almaya razı olacaklarını gösterir.</p>
<p>Bir malın fiyatı ne kadar yükselirse o malı almak isteyenler o kadar az talep ederler (talep yasası). O nedenle, talep eğrisi malın fiyatı ile talep edilen miktarının ters ilişkisini gösterir. Yani fiyat yükselirken talep edilen miktar azalacağı için talep eğrisi (<i>D</i>) soldan sağa aşağı doğru alçalan bir eğim izler.</p>
<h3 id="45">4.5. Piyasa Dengesi (<i>S</i> = <i>D</i>)</h3>
<p>Ekonomik anlamda her piyasadaki denge arz ile talebin kesiştiği noktada oluşur. Bu noktada söz konusu mal ya da hizmet denge fiyatını ve denge miktarını bulmuş olur.</p>
<p>Şekil 10’da, arz eğrisi (<i>S</i>) ile talep eğrisi (<i>D</i>)’nin kesiştiği <i>X </i>noktası piyasanın denge noktasıdır. Yani bu noktada mal ya da hizmeti arz edenlerle talep edenler fiyat ve miktar üzerinde anlaşmaya varmışlar demektir. Piyasada o anda söz konusu mal ya da hizmetin fiyatı <i>p</i> ve satılan/alınan miktarı da <i>q</i> olarak oluşmuş olur.</p>
<figure id="s10">
<img alt="Şekil 10" src="../Images/s10.jpg"/>
<figcaption>Şekil 10: Piyasa Dengesi (Arz = Talep)</figcaption>
</figure>
<p>Mal piyasası dendiğinde malların satıldığı piyasalar anlaşılır. Bunların bir bölümü pazar, hal, çarşı ya da mal borsası binası şeklinde fiziki mekânlar, bir bölümü ise internet üzerinden satış yapan kitapçı ya da telefonla sipariş alıp gereğini yapan satış ajansları örneğinde olduğu gibi tümüyle sanal ortamda faaliyet gösteren kuruluşlardır.</p>
<p>Mal piyasası dendiğinde akla ilk gelen piyasa mahalledeki pazar yeridir. Buralarda çeşitli mallar tezgâh üstüne konur ve satışa sunulur. Eğer belediyelerin uyguladığı fiyat kısıtlamaları söz konusu değilse, bu pazarlarda satılan malların fiyatı serbestçe saptanır. Buna karşılık alıcılar pazarlık yapabilirler. Akşama doğru pazarın kapanma saati yaklaştıkça, pazarcı esnafı yavaş yavaş fiyatları düşürmeye başlar. Bunun iki nedeni vardır: İlki o malları toplayıp taşımanın ve yeniden depolamanın bir maliyeti vardır. Dolayısıyla pazarcı esnafı bu maliyeti hesaplayarak fiyatı düşürür. İkinci nedeni ise, akşama doğru kalan malların yeniden taşıma dolayısıyla bozulup çürümesi söz konusudur ve o nedenle değeri düşer. Bu anlattıklarımız sebze ve meyve gibi çabuk bozulan mallar için geçerlidir. Tekstil ürünleri ya da mutfak eşyaları için taşıma maliyetinden başka bir neden söz konusu olmaz.</p>
<p>Mal piyasasında fiyatın oluşumu arz ve talep kuralları ve eğer söz konusuysa belediyenin uyguladığı fiyat denetimine göre belirlenir. Bazı hallerde belediyeler fiyatların belirli bir noktanın ötesinde serbestçe belirlenmesini engellemek amacıyla narh adı verilen bir azami fiyat düzeni (tavan fiyat) uygulaması yaparlar. Bu durumda satıcının malını tavan fiyattan ucuza satma hakkı vardır ama onun üzerinde satma hakkı yoktur. Tavanın üzerindeki satışlar ceza uygulamasına neden olur.</p>
<figure id="s11">
<img alt="Şekil 11" src="../Images/s11.jpg"/>
<figcaption>Şekil 11: Mal Piyasasında Fiyat Oluşumu (Narh yokken ve varken)</figcaption>
</figure>
<p>Normal koşullarda <i>a</i> malının fiyatı, talep eğrisi (<i>D</i>) ile arz eğrisinin (<i>S<sub>a</sub></i>) kesiştiği nokta olan <i>X</i> noktasında oluşur (Şekil 11). Bu noktada <i>a</i> malı <i>p<sub>1</sub></i> fiyatından <i>q<sub>1</sub></i> miktarı kadar alışverişe konu olur. Belediyenin <i>a</i> malı için 170 fiyatını tavan fiyat olarak belirlediğini varsayalım. Bu durumda <i>a</i> malı <i>p<sub>0</sub></i> fiyatından <i>q<sub>0</sub></i> miktarı kadar bir alışverişe konu olacak demektir. Fiyat indirimi aynı zamanda satış miktarının da düşmesine neden olur, çünkü üreticiler düşük fiyattan daha az mal arz ederler. Narh uygulaması fiyatı <i>p<sub>1</sub></i>’den <i>p<sub>0</sub></i>’a düşürmekte ve aynı zamanda satışa konu olan miktarı da <i>q<sub>1</sub></i>’den <i>q<sub>0</sub></i>’a düşürmektedir.</p>
<p>Emek arzı, eğer işgücünün dolaşımı serbest değilse, ülkenin işgücü ile sınırlıdır. O nedenle emek arzı tam istihdam düzeyine ulaşıldığında katı hale gelir.</p>
<figure id="s12">
<img alt="Şekil 12" src="../Images/s12.jpg"/>
<figcaption>Şekil 12: Emek Arzı ve Talebi</figcaption>
</figure>
<p>Şekil 12’de görüldüğü gibi, ücretler <i>w<sub>1</sub></i> düzeyindeyken emek arzı <i>L<sub>1</sub></i>, emek talebi ise <i>L<sub>3</sub></i> kadardır. Arz ve talep yasaları gereği fiyat (emeğin ücreti) düşük olduğunda arz düşük, talep fazla olacaktır. Bu durumda arz eksiği ve talep fazlası (<i>L<sub>1</sub></i> ile <i>L<sub>3</sub></i> arasındaki fark) olacağı için ücretler yükselecek ve ekonomi <i>w<sub>2</sub>L<sub>2</sub></i> yani <i>X</i> noktasında dengeye gelecektir. Bu noktadan öteye ücret artışı emek arzı artışı sağlayamamaktadır, çünkü bu noktadan sonra artık istihdam edilecek emek faktörü kalmamıştır. O nedenle bu noktadan öteye ücret artışı, yani örneğin <i>w<sub>3</sub></i> noktasına gelinmesi halinde emek arzı <i>L<sub>2</sub></i> noktasından öteye gidemeyecektir.</p>
<p>Döviz piyasası yabancı paranın işlem gördüğü piyasadır. Yabancı paraların yerli paraya göre değerine Fransızca’da eşitlik anlamına gelen parite adı verilir. Günümüz küresel sisteminde yerli paranın yabancı paralar karşısında değerine müdahale giderek azaldığı ve dalgalı kur rejimi yaygınlık kazandığı için, yerli paranın yabancı paralara karşı değerini gösteren parite de döviz piyasasında oluşur.</p>
<p>Döviz piyasasını etkileyen temel etken, bütün öteki mallarda olduğu gibi, dövizin bolluğu ya da kıtlığıdır. Bir ekonomide uygulanan faiz oranlarının yüksek olması döviz paritesini doğrudan etkilemez. Buna karşılık reel faizin yüksekliği yabancı fonların para kazanmak üzere o ülkeye gelmesine yol açar. Yabancı fonların girişi demek o ülkede döviz arzında bolluk olması demektir. Döviz arzı bollaştıkça ülkenin parası değerlenir, yabancı paralar değer kaybeder. Bu işlem, diğer koşullar değişmediği varsayımı altında (<i>ceteris paribus</i>), teorik olarak ülkenin faiz oranlarının dış dünya faizlerine eşitlenmesine kadar sürer.</p>
<figure id="s13">
<img alt="Şekil 13" src="../Images/s13.jpg"/>
<figcaption>Şekil 13: Yabancı Para Karşısındaki Pariteler</figcaption>
</figure>
<p>Yabancı parayı da bir mal gibi kabul edersek dövizin fiyatı piyasadaki arz ve talebe göre belirlenecek demektir (Şekil 13). Bu durumda serbest piyasada dalgalı kur rejimi altında yabancı paranın (örneğimizde <i>f<sub>x</sub></i>) fiyatı <i>f<sub>x1</sub></i> iken <i>q<sub>1</sub></i> düzeyinde yabancı para alışverişi olmaktadır. Şimdi Merkez Bankası’nın piyasaya müdahale ederek <i>f<sub>x</sub></i> sattığını ve yabancı parayı bollaştırıp TL’yi azaltarak yabancı para arz eğrisini <i>S<sub>fx1</sub></i>’den <i>S<sub>fx2</sub></i>’ye kaydırdığını ve dolayısıyla TL’nin <i>f<sub>x</sub></i> karşısındaki değerini artırdığını varsayalım. Bu durumda yabancı paranın TL karşılığı <i>f<sub>x1</sub></i>’den <i>f<sub>x2</sub></i>’ye gerilemiş, bu yeni fiyattan alım satım miktarı da <i>q<sub>1</sub></i>’den <i>q<sub>2</sub></i>’ye artmış olacaktır. Yabancı paranın TL karşısındaki ilk paritesi 1 TL = <i>f<sub>x1</sub></i>, iken, sonraki paritesi 1 TL = <i>f<sub>x2</sub></i> olacaktır. İkinci parite yabancı paranın TL’ye göre değer kaybetmiş halidir.</p>
<p>Hisse senetleri piyasası, şirketlere ait hisse senetlerinin alınıp satıldığı borsalardır. Bazı ülkelerde piyasaya ilk kez ihraç edilen hisse senetleri de ikinci elden satılan hisse senetleriyle birlikte borsada satışa sunulur, bazı ülkelerde ise ilk ihraçlar borsa dışında satışa sunulur, ikinci el satışlar borsada yapılır.</p>
<figure id="s14">
<img alt="Şekil 14" src="../Images/s14.jpg"/>
<figcaption>Şekil 14: Hisse Senedi Piyasasında Denge</figcaption>
</figure>
<p>A şirketinin hisse senedine (<i>a</i>) olan talep ile (<i>D<sub>a</sub></i>) bu hissenin arzının (<i>S<sub>a</sub></i>) kesiştiği noktada hisse senedi için alış satış fiyatı olan <i>p</i> oluşacak demektir (Şekil 14). Bununla birlikte, bu denge fiyatı (<i>p</i>) ile bu fiyattan oluşan denge miktarı (<i>q</i>) diğer pek çok malın piyasasındaki denge fiyatı ve miktarına göre çok daha kısa süreli dengeleri ifade eder. Her hisse senedi kendine özgü bir mal olduğu için bu dengeler sık sık değişir. Bir başka ifadeyle, hisse senedi piyasasında bir hisse senedinin fiyatı ve satış miktarı diğer piyasalardakinden çok daha sık değişen anlık dengeleri ifade eder.</p>
<p>Borç verilebilir fonlar piyasası, kaynak fazlalarını borç olarak sunanlar ile kaynak açıklarını kapatmak üzere borç almayı talep edenlerin buluştuğu piyasadır. Bu buluşmanın mutlaka doğrudan bir buluşma olması gerekmez. Hatta günümüzde bu çok ender rastlanan bir durumdur. Genellikle kaynak fazlası olanlar tasarruflarını mevduat şeklinde aracı kurumlara yatırır, kaynak açığı olanlar da açıklarını bu aracı kurumlardan kredi alarak kapatırlar. Bu ikisi arasında alışverişi sağlayan şey faizdir.</p>
<p>Aracı kurumlar (genellikle bankalar) kaynak fazlası olan kişi ve kurumlardan belirli bir faiz karşılığında fazla fonlarını belirli bir süre için alır ve onlara borçlanırlar. Sonra bu fonları kaynak açığı olanlara daha yüksek bir faizle kullandırarak faiz farkı kadar kazanç sağlarlar. Şekil 15’te <i>D</i> özel kesimin talebini, <i>X</i> noktası yalnızca özel kesimin piyasada bulunduğu durumun dengesini ifade etmektedir. Bu durumda borç verilebilir fonlar piyasasında <i>i<sub>1</sub></i> faiz düzeyinde <i>q<sub>1</sub></i> kadar borç alınıp verilmektedir.</p>
<figure id="s15">
<img alt="Şekil 15" src="../Images/s15.jpg"/>
<figcaption>Şekil 15: Borç Verilebilir Fonlar Piyasası’nda Denge ve Piyasa Dışına İtilme Olgusu</figcaption>
</figure>
<p>Kamu kesiminin piyasaya ek bir taleple girmesi halinde yalnızca özel kesimin talebini temsil eden <i>D</i> talep eğrisi sağa doğru kayacaktır (<i>D'</i> eğrisi). <i>D'</i> eğrisi özel kesim ve kamu kesiminin, borç verilebilir fonlara olan talep toplamını temsil etmektedir. Bu durumda yeni denge noktası, diğer koşullar değişmediği sürece, <i>D'</i> talep eğrisinin, arz eğrisi (<i>S</i>) ile kesiştiği <i>Y</i> noktası olacaktır. Bu yeni denge noktasında borç verilebilir fonların kullanım miktarı <i>q<sub>1</sub></i> - <i>q<sub>2</sub></i> kadar artmış, buna karşılık arzda bir değişiklik olmadığı için faiz oranları <i>i<sub>1</sub></i> - <i>i<sub>2</sub></i> kadar yükselmiştir.</p>
<p>Hazine ile özel kesimin borç verilebilir fonlar piyasasından talepte bulunma nedenleri farklıdır. Hazine bu piyasadan bütçenin finansman gereksinimini karşılamak üzere borç talep ettiği için faiz artışına özel kesim kadar duyarlı değildir. Buna karşılık özel kesim, piyasadan, ileride kâr sağlayacağı yatırım projelerini finanse etmek amacıyla borçlandığı için faiz artışlarına karşı son derecede duyarlıdır. Faizlerde ortaya çıkacak artışlar özel kesimin yatırım maliyetlerini ve dolayısıyla ilerideki kârlılığını etkileyeceği için, böyle bir durumda özel kesimin yatırım projelerinden bir bölümünü ertelemesi ve dolayısıyla piyasadaki borçlanma talebini düşürmesi normaldir.</p>
<p>Amaçlardaki bu farklılık nedeniyle faizlerde Hazine’nin piyasaya girişi nedeniyle ortaya çıkan <i>i<sub>1</sub></i> - <i>i<sub>2</sub></i> faiz artışı, özel kesimin, borç verilebilir fonlar piyasasındaki talebinde düşmeye neden olur. Bu nedenle özel kesim <i>D'</i> eğrisi üzerine geçmez ve <i>D </i>eğrisi üzerinde sola doğru kayarak borçlanma talebini azaltır. Bu durumda özel kesim için yeni denge noktası <i>Z</i> noktası olur. <i>Z</i> noktasında özel kesim, yeni faiz oranı olan <i>i<sub>2</sub></i> oranında eskiden olduğu gibi <i>q<sub>1</sub></i> kadar değil, bundan <i>q<sub>1</sub></i> - <i>q<sub>3</sub></i> kadar daha düşük olan <i>q<sub>3</sub></i> miktarı kadar borçlanabilmektedir. Hazine’nin yarattığı ek taleple, faizlerin yükselmesine ve özel kesimin borçlanma miktarını düşürmesine <b>“özel kesimin piyasa dışına itilmesi olgusu”</b> ya da <b>“kalabalıklaşma etkisi”</b> (crowding out effect) adı verilir.</p>
<h3 id="46">4.6. Piyasa Ekonomisi ve Katılıklar</h3>
<p>Piyasa ekonomisi terimiyle kastedilen şey, fiyatların ve üretim faktörlerinin, yani ücret, faiz ve rantın piyasada arz ve talebe göre belirlenmesidir.</p>
<p>Ücret emek piyasasındaki arz ve talebe göre belirlenir. Ne var ki bu piyasa tam anlamıyla bir serbestlik taşımaz. Gerek işçi sendikaları, gerekse işveren sendikaları bu piyasadaki oluşumun serbestçe yürümesini bir miktar engeller. Ücretler üzerinde işçi ve işveren sendikalarının pazarlıkları sırasında anlaşma sağlanamazsa işçilerin grev yaparak, işverenlerinse lokavta giderek kendi teklifini karşı tarafa kabul ettirme yolunda silahları vardır. Öte yandan bazı ülkelerde uygulanan asgari ücret uygulaması da emek piyasasında ücretlerin serbestçe belirlenmesinin önünde engel oluşturur. Dolayısıyla, emek piyasasında bir ölçüde katılık vardır. Bu katılığı aşabilmek için, bu görüşmelere devlet ya da devleti temsilen yetki verilmiş olanlar arabulucu olarak katılabilirler.</p>
<p>Faiz, borç verilebilir fonlar piyasasında belirlenir. Bu piyasadaki serbestlik emek piyasasına göre daha yüksektir. Bununla birlikte bu piyasada da yukarıda değindiğimiz gibi kamu kesiminin büyük oranlara varan açıklarla talepte bulunması halinde özel kesimin piyasa dışına itilmesi olgusu yaşanır. Dolayısıyla, borç verilebilir fonlar piyasasında kamu kesiminin yüklü miktarlarda talepte bulunması piyasada faizin serbestçe belirlenmesinin önünde engel oluşturur ve piyasada katılık oluşmasına yol açar.</p>
<p>Rant da piyasadaki arz ve talebe göre belirlenir. Doğal kaynaklar arzı sınırlı olduğu için, talebin yüksekliği rantların da yükselmesine yol açar. Buna karşılık bu tür piyasalarda kamu otoritesi bazen kısıtlayıcı politikalar uygulayarak ranta sınırlama getirebilir.</p>
<div class="konu">
<h3 id="net">NEOKLASİK EKONOMİ TEORİSİ</h3>
<p>Neoklasik ekonominin üzerine oturtulabileceği üç temel kabul söz konusudur: (1) İnsanların, sonuçlar hakkında bir değer ölçüsüyle ifade edilebilecek bir rasyonel tercihleri vardır. (2) Bireyler elde edecekleri yararı, firmalar da elde edecekleri kârı maksimize etmek isterler. (3) İnsanlar tam ve yaygın enformasyon doğrultusunda serbestçe hareket edebilirler.</p>
<p>Neoklasik ekonomi teorisi, bu maksimizasyon ilkesini denge kavramına vardırır. Herkesin çıkarını ya da kârını maksimize etmeye çalıştığı bir toplumda refah da maksimize olur.</p>
<p>Neoklasik ekonomi, ekonomik aktörlerin kararlarını marjlar üzerinde verdikleri görüşünden yola çıkar. Bir birey satın aldığı bir malın ikincisini, üçüncüsünü, dördüncüsünü alırken, hep bir önceki birimin ona ne kadar tatmin sağladığını düşünerek hareket eder. Ya da bir firma kiraladığı veya satın aldığı bir üretim faktörünün ikincisini, üçüncüsünü, dördüncüsünü alırken, önceki birimin ne kadar getiri sağladığına bakar. Bu son birime <i>marjinal birim</i> ve onun sağlayacağı yarara <i>marjinal yarar</i>, ya da getiriye <i>marjinal getiri</i> adı verilir. Neoklasik ekonomi yarar ya da kârın maksimize edilmesinde bu marjinal birimlerin durumuyla ilgilenir. Ekonomiye yapılan bu yeni yaklaşıma <i>Marjinal Devrim</i> adı verilmiştir.</p>
<p>Neoklasik ekonomi genellikle William Stanley Jevons, Carl Menger ve Leon Walras’ın aşağı yukarı aynı tarihlerde yayımladıkları kitaplarda savundukları tezlerle ortaya çıktı. Jevons, Jeremy Bentham’ın faydacılık yaklaşımını ekonomiye uyarlayarak marjinal fayda kavramını geliştirdi. Menger bu kavramı daha çok kaynakların alternatif kullanım alanları arasında doğru seçim amacıyla kullandı. Walras ise daha çok piyasaların birbiriyle karşılıklı etkileşimi açısından bu kavramı kullanmaya yöneldi.</p>
<p>1890 yılında Cambridge’in ünlü hocalarından, Keynes’in de hocası Alfred Marshall’ın <i>Ekonominin İlkeleri</i> adlı ders kitabı yayımlandı. Bu kitap, ekonomi eğitiminde bir kuşağın başucu kitabı haline geldi. Marshall kitabında fiyatların oluşumunu arz ve talep eğrileriyle ve bunların karşılıklı dengeleşimiyle oluştuğunu açıkladı. Dahası, ekonomide dönemler arasındaki ayrımları ilk kez keskin biçimde ortaya koydu.</p>
<p>Alfred Marshall ile birlikte ikinci kuşak neoklasik iktisatçılar ortaya çıkmaya başladı. Bunlar arasında en ünlüleri Phillip Henry Wikcsteed. Eugen Böhm Bawerk, Friedrich von Wieser, Wilfredo Pareto ve Francis Ysidro Edgeworth’dur.</p>
<p>Edgeworth, 1881’de yazdığı <i>Mathematical Physics</i> adlı kitabında, faydanın ölçülebilir mal ve hizmetlerin bir fonksiyonu olduğu varsayımına dayalı farksızlık eğrileri analizini ortaya koymuştur. Böylece neoklasik ekonomi teorisi farksızlık eğrileri ve benzeri yöntemlere dayalı olarak analiz sınırını iyiden iyiye genişletmiştir.</p>
<p>Neoklasik teorinin dayanağı olan marjinalizm, gözlemlenemeyen, ölçülemeyen veya denenemeyen bir kavram olan marjinal birim kavramına dayanan soyut ve sübjektif bir yöntem olduğu gerekçesiyle ağır biçimde eleştirilmiştir.</p>
<p>Değerin nereden ve nasıl kaynaklandığını çarpıttığı gerekçesiyle Marksistler tarafından da eleştirilmiştir. Önde gelen Marksist iktisatçılardan Ernest Mandell arz ve talebe dayalı olarak fiyat oluşumunu gerçekten sapma olarak nitelendirmiştir. Buna karşılık bir başka önde gelen Marksist iktisatçı Oscar Lange neoklasik teoriyle Marksist ekonomik analizi bağdaştırmaya çalışmıştır. Ona göre Marksist teori fiyatların oluşumunu açıklamakta, klasik ve neoklasik teori ise sosyal çerçeveyi ve ekonomik faaliyetleri açıklamakta yetersiz kalmaktadır. Dolayısıyla ikisinin bir araya getirilerek bu eksikliklerin giderilmesi en doğru yoldur.</p>
<p>Neoklasik teori daha çok mikroekonomi dalına yönelik gibi görünse de, daha sonra makroekonomi alanında da yaygın biçimde kullanılan birçok ekonomik aracın geliştirilmesine katkıda bulunmuştur. Bugün makroekonomide kullandığımız birçok araç neoklasik teorinin geliştirdiği araçların toplama uygulanmasıyla ortaya çıkmıştır.</p>
</div>
</body>
</html>