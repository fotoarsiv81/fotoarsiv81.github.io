<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>100fikir</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik1" id="calibre_toc_44"> <br class="chapter"/> <br class="chapter"/> <br class="chapter"/>   <span class="solbaslik2">Hareket Yasaları</span><br class="chapter"/><br class="chapter"/></h2>
				<p class="normal1"> <br class="chapter"/>   Modern fiziğin omurgası</p>
				<p class="indentmetin"><span class="idebold">Prof. Dr. Frank Close</span>, Oxford Üniversitesi fizik</p>
				<p class="indentmetin">öğretmeni ve Neutrino (Nötrino) kitabının yazarı</p>
				<p class="indentmetin"> </p>
				<p class="normal">Isaac Newton bilim sahnesini paylaşmayı sevmezdi. 1710 yılında Royal Society yeni binasına taşındığında Robert Hooke'un portresi şüpheli bir şekilde "kaybolmuştu". Söylentiye göre onun baş rakibi ve o zamanlar cemiyetin başkanı olan Newton, resmin imha edilmesini emretmişti. Gelecek nesillerin göreceği bir Hooke resmi olmayınca onun bir ömürlük çalışması da karanlığa karışabilirdi.</p>
				<p class="normal">Neyse ki karışmadı. Hooke hem 1666'da Büyük Yangın'dan sonra Londra'nın yeniden inşasında Christopher Wren'in başyardımcısı olarak, hem de "hücre" terimini ortaya atmaktan esneklik yasasını keşfetmeye kadar bilime yaptığı büyük katkılarla hatırlanmaya devam ediyor.</p>
				<p class="normal">Fakat Newton'ın çevresiyle güçlü ilişkileri, Hooke'un hareket yasalarından birini tarif eden ilk kişi olduğunu unutturdu. Hooke, 1674'te yazdığı <span class="ideitalik">An Attempt to Prove the Motion of the Earth by Observations</span> (Dünya'nın Hareketlerini Gözleme Dayanarak Kanıtlama Girişimi) adlı kitapta şöyle diyordu: "Doğrudan ve basit bir hareket içindeki bütün cisimler düz bir çizgide ilerlemeye devam eder, ta ki etkin kuvvetlerce yolundan saptırılana kadar." Bu, Newton'ın on yılı aşkın bir süre sonra <span class="ideitalik">Principia</span> adlı kitabını yayınlayana dek saklı tuttuğu Birinci Hareket Yasası'na fena halde benziyordu.</p>
				<p class="normal">Aslında bu olguya ilk dikkat çeken kişi Galileo Galilei idi: "Düz bir yüzeyde hareket eden bir cisim dışarıdan bir etkiye maruz kalmadığı sürece sabit hızla aynı yönde hareketine devam eder." Aslında bahsettiği şey, örneğin şeker pekmezinden geçen bir topun hemen duracağıydı. Eğer top suda yuvarlanırsa yoluna yavaşlayarak da olsa devam edecekti. Öte yandan eğer havada yuvarlanırsa yavaşladığını pek fark edemeyecektiniz.</p>
				<p class="normal">"Bundan yola çıkan Galileo topun geçtiği ortam inceldikçe, topun daha uzun mesafe yol aldığı sonucuna vardı," diyor Close. "Oradan da topun bir vakumda hiç durmadan yol alacağı fikrine ulaştı."</p>
				<p class="normal">Zamanına göre olağanüstü bir keşifti bu. "Bir çocukken cisimlerin sırf kendi istekleriyle doğal olarak durduğunu sanırsınız. Bir şeyi itersiniz ve o şey sonunda durur," diyor Close. "Dolayısıyla bir kuvvet etki etmediği sürece bir cismin aynı hızla düz bir çizgi üzerinde hareketine devam etmesi mantığa ters gelmektedir."</p>
				<p class="normal1">Devlerin Omuzlarında</p>
				<p class="normal">Bilimsel buluşlar genellikle bilimcilerin başka bilimcilerin sonuçlarından yola çıkarak çalışmalarıyla elde edilir. Newton, 1676'da Hooke'a şu satırları yazarken bu gerçeği bizzat kabul ediyordu: "Descartes iyi bir adım attı. Siz de başka yollarla katkıda bulundunuz… Eğer ben biraz daha ilerisini görmüşsem, devlerin omuzlarında durduğum içindir."</p>
				<p class="normal">Bu ifadenin hafif kamburu olan Hooke'u küçümsemeye yönelik iğneleyici bir söz mü, yoksa başka birinin büyüklüğünü sahiden takdir etme yüce gönüllülüğü mü olduğu tartışılır. Newton sık sık başka bilimcilerle nahoş tartışmalara girerdi. Geçimsiz hırçın karakteri mutsuz bir çocukluk geçirmesine ve okuması için evden uzağa gönderilmesine bağlanabilir.</p>
				<p class="normal">Kendisi nahoş bir karakter olsun ya da olmasın, Newton'ın bilime yaptığı katkılar su götürmez. Hareket yasaları için bir dizi matematik denklemi bulan ilk kişidir. Bu yasalar modern fiziği büyük ölçüde şekillendirmiş, Einstein'ın genel izafiyet ve uzay-zaman kuramlarını haber vermiş ve pek çok teknolojik gelişmeye yol açmıştır. Close'un dediği gibi, "Newton aslında makine yapmamızı ve Ay'a uzay gemisi göndermemizi sağlayan hareket yasalarını bulmuştur."</p>
		<div class="calibre1" id="calibre_pb_45"/></body>
</html>