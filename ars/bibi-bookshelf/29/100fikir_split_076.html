<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>100fikir</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik1" id="calibre_toc_67"> <br class="chapter"/> <br class="chapter"/> <br class="chapter"/>   <span class="solbaslik2">Genetik Rekombinasyon</span><br class="chapter"/><br class="chapter"/></h2>
				<p class="normal1"> <br class="chapter"/>   İnsan genomunu haritalandırmaya yol açan keşif</p>
				<p class="indentmetin"><span class="idebold">Dame Kay Davies</span>, Anatomi profesörü, Oxford Üniversitesi</p>
				<p class="indentmetin">Fizyoloji, Anatomi ve Genetik Bölümü Başkanı ve MRC</p>
				<p class="indentmetin">Fonksiyonel Genomlar Birimi yöneticisi</p>
				<p class="indentmetin"> </p>
				<p class="normal">Biyolog Thomas Hunt Morgan, Columbia Üniversitesi'ndeki meşhur "Uçuş Odası"nda, <span class="ideitalik">Drosophila melanogaster</span> adında sirke sinekleri yetiştiriyordu. 1911'de kalıtımın kromozom kuramı üzerinde çalışırken ilginç bir fenomenin farkına vardı. Göz rengi ve cinsiyet gibi "bağlantılı" özellikler her zaman aynı sirke sineğinde kendini belli ediyordu. Bu da onların genlerinin mayoz bölünme aynı olmayan yavru hücrelerin oluştuğu hücre bölünmesi– sırasında birbirine yapıştığını gösteriyordu.</p>
				<p class="indentmetin"> <br class="chapter"/>"Genetik rekombinasyon ilk genetik haritaların yapılmasını sağladı. Özelliklerin kalıtımını açıkladı ve genlerin haritalanmasının önünü açtı. Ayrıca insanlardaki hastalıkların kromozomlardaki yerinin saptanmasını mümkün hale getirdi."<br class="chapter"/>Kay Davies</p>
				<p class="indentmetin"> </p>
				<p class="normal">Diğer özelliklerse herhangi bir kayda değer bağlantı göstermiyordu. Bu anormal durum üzerinde bir müddet düşünen Morgan, kromozomların çaprazlandığını ve çaprazlanmanın gerçekleştiği yerde bilgi ve dolayısıyla özelliklerin paylaşıldığını fark etti.</p>
				<p class="normal">Bu "rekombinasyon"un mayozdaki profaz evresinde –eş kromozom çiftlerinin (kromatitler) çaprazlanıp genlerin karıştığı evre– gerçekleştiğini artık biliyoruz. Morgan, ayrıca bir kromozom üzerinde bulunan iki gen arasındaki mesafenin o genler arasındaki bağlantının ne kadar olacağını belirlediğini de keşfetti. Boyuna birkaç kez dolanmış bir kolyedeki boncuklar gibi bir arada olan iki genin birlikte yavruya aktarılma ihtimali, kromozomun iki karşıt ucunda bulunan iki geninkine kıyasla daha büyüktü.</p>
				<p class="normal">Bu düşünceyi aklında tutan Alfred Henry Sturtevant, Columbia Üniversitesi'nde henüz öğrenciyken Morgan'la birlikte çalıştı ve genlerin haritalandırılabileceğini fark etti. Böylece genetikçiler her türden hayvan ve nihayet insan genomunun haritasını çıkarmaya başladılar.</p>

		</body>
</html>