<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>100fikir</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik1" id="calibre_toc_50"> <br class="chapter"/> <br class="chapter"/> <br class="chapter"/>   <span class="solbaslik2">Radyo Dalgaları</span><br class="chapter"/><br class="chapter"/></h2>
				<p class="normal1"> <br class="chapter"/>   Mevcut elektromanyetik dalgaların kablosuz<br class="chapter"/>   iletişime nasıl kapı araladığını göstermek</p>
				<p class="indentmetin"><span class="idebold">Iain Lobban</span>, Devlet İletişim Merkezi yöneticisi</p>
				<p class="indentmetin"> </p>
				<p class="normal">David E. Hughes üretken bir mucitti. Edison'un telefon vericisini geliştirdi ve metal dedektörünün çok önemli bir parçasını icat etti. Fakat asıl ününü radyo dalgası vericisini ve dedektörü icat etmekle yaptı. Umarız sesini gerçekten birisine ulaştırmıştır.</p>
				<p class="indentmetin"> <br class="chapter"/>"Basit bir taşıyıcı dalga modülasyonuyla işe başlayan Marconi'nin radyo vericisini icat etmesi, bir anda dünyanın neresinde olursa olsun insanların birbirleriyle iletişim kurmasına olanak sağladı."<br class="chapter"/>Iain Lobban</p>
				<p class="indentmetin"> </p>
				<p class="normal">James Clerk Maxwell'in elektromanyetik dalgaların varlığını keşfetmesinden on beş yıl sonra 1879'da Hughes bir vericinin devresinden çıkan kıvılcımların yüzlerce metre uzaklıktaki bağlantısız telefon sistemini etkilediğini saptadı. Önemli bir şey üzerinde olduğunu anlayıp Royal Society'deki arkadaşlarından kendisini dinlemelerini istedi. Ama onlar bunu manyetik alandan geçen bir iletkenin voltaj üretirken oluşturduğu basit bir elektromanyetik indüksiyon zannederek ciddiye almadılar. Bunun üzerine şansını Postane'de denedi, ama yine kimse ilgilenmedi. Böylece Hughes'un icadı unutulmaya yüz tuttu.</p>
				<p class="normal">İrlandalı fizikçi George F. Fitzgerald'ın radyo dalgalarının keşfindeki rolü de genellikle unutulmuştur. 1883'te bir iletkenden ileri geri akan bir akımın nasıl düşük frekansta uzun dalga boyunda "radyo dalgaları" dediğimiz elektromanyetik dalgalar ürettiğini anlatmıştır. Fitzgerald'ın kuramı vardı, ama kanıtı yoktu. Hughes'un ise kanıtı vardı, ama kuramı yoktu. 1888'de Alman bir biliminsanı hem kurama hem de kanıta sahip oldu.</p>
				<p class="normal1">Hertz'in Kanıtı</p>
				<p class="normal">Arapça ve Sanskritçe dahil pek çok dil bilen biri olmanın yanı sıra kuramsal fizik alanında da müthiş bir zekaya sahip olan Heinrich Hertz, Karlsruhe Üniversitesi'nde ders verirken en önemli keşfini yaptı.</p>
				<p class="normal">1888'de Hertz önce Maxwell'in düşündüğü, sonra Fitzgerald'ın öngördüğü radyo dalgalarını üretmeyi başardı. Bu radyo dalgalarını üretmek için iki antenli bir cihaz geliştirdi. Bir kapasitörün sağladığı ani bir enerji patlaması, uzun bir telde titreşen elektronlar üretip bir antenden radyo dalgalarının çıkmasına yol açtı. Bu radyo dalgaları ikinci antene çarptığında başka bir akım yarattılar.</p>
				<p class="normal">Hertz başkalarının sadece tahmin ettiği şeyi kanıtladı ve bundan dolayı radyo dalgalarındaki titreşimleri tarif etmek için kullanılan birime onun adı verildi. Öte yandan böyle bir cihazın ticari kullanımı Sırp kökenli bir mühendise kaldı.</p>
				<p class="normal1">Tesla'nın Dehası</p>
				<p class="normal">Nikola Tesla şimdilerde Hırvatistan'da bulunan bir Sırp köyünde rahip bir baba ile eğitimsiz bir annenin çocuğu olarak dünyaya geldi. Tesla fotografik hafızası ve kalem kullanmadan zihninde tasarladığı ayrıntılı resimlerden icatlar yapma yeteneğiyle tam bir dahiydi. Çalkantılı bir gençlik yaşadı, ailesiyle bağını kesti, hastalıklar ve sinir krizleri geçirdi, Budapeşte'den Paris'e geçti ve sonunda soluğu New York'ta aldı.</p>
				<p class="normal">Tesla, ABD'ye vardığında eski patronlarından biri onun için Thomas Edison'a bir tavsiye mektubu gönderdi. Rivayete göre mektupta şöyle yazıyordu: "İki büyük adam tanıyorum, biri sizsiniz, diğeri de bu genç adam."</p>
				<p class="normal">Tesla mektubu haksız çıkarmadı, kendi şirketini kurmadan önce Edison'un şirketi için çok önemli elektrik mühendisliği problemlerini çözdü. 1890'larda yüksek frekanslı radyo dalgalarını uzun mesafelere yayan anteni yaparak radyo iletişimine çok önemli katkılarda bulundu. Ne yazık ki büyük bir mucit olmasına rağmen iyi bir işadamı değildi ve hayatı yoksul ve kimsesiz olarak sona erdi.</p>
				<p class="normal1">Kablosuz Çalışmak</p>
				<p class="normal">Tesla'nın çalışmalarını okuyan İtalyan mucit Guglielmo Marconi kablosuz telgraf sistemi için yeni parçalar geliştirdi; bunların arasında radyo sinyallerini saptamaya yardım eden ve değişken bir elektrik direnci üreten bir cihaz da –"koherer"– vardı.</p>
				<p class="normal">Başkalarının kablosuz sistemleri birkaç yüz metreyle sınırlıyken, Marconi zamanla antenin menzilini büyütüp sonunda tepelerin üzerinden sinyal aktarmayı başardı. Daha iyi araçlarla sinyalleri iletme mesafesinin sınırsız olabileceğini fark ederek, para bulmak üzere Londra'ya gitti. Postane, daha önce Hughes'un radyo dalgası keşfiyle ilgilenmemişti, ama o sıralarda kurumun baş elektrik mühendisi, Marconi'nin uzun menzilli kablosuz telgrafında muazzam bir potansiyel gördü. Britanya desteğiyle 1897'de Marconi'nin sistemi ilk kez Salisbury Ovası'ndan, sonra Bristol Kanalı'ndan Mors alfabesiyle sinyal göndermeyi başardı. Nihayet 1901'de Cornwall'daki Poldhu'dan Ternöv'e Atlantik üzerinden kablosuz mesaj gönderildi.</p>
				<p class="normal">1904'te Britanyalı fizikçi John A. Fleming ilk tüp diyotunu geliştirdi. Bu cihaz bir antenin aldığı titreşen sinyalleri daha kolay saptanabilen düz akıma çeviriyordu. Fakat kablosuz yayında en büyük buluş 1900'lerin başında gerçekleşti.</p>
				<p class="normal1">AM ve FM</p>
				<p class="normal">Kablosuz yayın düşük frekanslı ses dalgalarını yüksek frekanslarda iletmek zor olduğundan yıllarca gelişme kaydedemedi. Bu sorunu çözmek için Kanadalı mucit Reginald Fessenden "heterodin sistem"i icat etti. Bu sistem ses dalgasını yüksek frekanslı taşıyıcı dalgayla birleştirip sinyalin gücünü taşıyıcınınkinin seviyesine çıkararak çalışıyordu. Bu "genlik modülasyonu" (AM) diye bilinmektedir. Ama parazit hala sorun teşkil ediyordu. Bu nedenle 1930'larda ABD'li mucit Edwin H. Armstrong başka bir yöntem geliştirdi: Frekans modülasyonu (FM).</p>
				<p class="normal">AM ve FM sistemleriyle modülasyonun icadı ses dalgalarının uzun mesafeler boyu temiz şekilde gönderilebilmesi demekti. Radyo dalgaları ve sesi ayarlama kapasitesi bilgiyi alış tarzımızı, ama daha önemlisi iletişim biçimimizi büyük ölçüde değiştirdi.</p>
		<div class="calibre1" id="calibre_pb_53"/></body>
</html>