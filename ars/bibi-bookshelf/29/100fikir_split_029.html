<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>100fikir</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik1" id="calibre_toc_32"> <br class="chapter"/> <br class="chapter"/> <br class="chapter"/>   <span class="solbaslik2">Merkezde Güneş</span><br class="chapter"/><br class="chapter"/></h2>
				<p class="normal1"> <br class="chapter"/>   Güneş Sistemi'nin güneş merkezli modeli</p>
				<p class="indentmetin"><span class="idebold">Prof. Dr. Jim Al-Khalili</span>, kuramsal fizikçi, yazar ve sunucu</p>
				<p class="indentmetin"> </p>
				<p class="normal">On yedinci yüzyıldan önce bilimle uğraşmak tehlikeliydi. Radikal bir fikre sahipseniz hapse atılma veya daha kötüsü diri diri yakılma riskini göze almanız gerekiyordu. Din, bilim tarihinin büyük bir bölümüne şekil vermişti, herhalde en çok da astronomi ile Dünya'nın Güneş Sistemi'ndeki yeri tartışmasına. Tanrı'yı ve onun "büyük tasarım"ını sorgulamak günahtı, bunu yaptığınızda sizi bir kazık ile büyük bir ateş bekliyordu.</p>
				<p class="indentmetin"> <br class="chapter"/>"Tarih boyunca bir dizi astronom Dünya'nın Güneş etrafında döndüğünü ve bunun tersinin doğru olmadığını öne sürdü. Ne var ki bu gerçeğin kanıtlanması için Galileo'nun yeni icat edilen teleskobu gökyüzüne çevirmesini beklemek gerekti."<br class="chapter"/>Jim Al-Khalili</p>
				<p class="indentmetin"> </p>
				<p class="normal">Sözgelimi İtalyan keşiş ve astronom Giordano Bruno, 1500'lerin sonunda evrende birden çok dünyanın bulunabileceği ve Güneş'imizin gece gökyüzünde parlayan çok sayıdaki diğer yıldızlara benzeyebileceğini öne sürme cüretinde bulundu. Bu garip fikirlerinden dolayı 1600'de dalaletle suçlanıp kazıkta yakıldı.</p>
				<p class="normal">Bruno, Dünya'nın evrenin büyük tasarımındaki yerini sorgulayan ilk kişi değildi. MÖ 350'li yıllarda Yunan filozof Aristo gezegenimizin daha büyük bir varlığın parçası olup olmadığı üzerine düşünüyordu. Güneş ve Ay'ın yörüngelerinde dönen küreler olduğunu fark etmişti, fakat bir hayli kafa patlattıktan sonra Dünya'nın Güneş Sistemi'nin merkezinde yer aldığı fikri ile yetindi.</p>
				<p class="normal">Dünya'yı tahtından indirmek için Kopernik'in (1473-1543) ortaya çıkması gerekiyordu. Kopernik hukukçuydu, ancak daha önemlisi amatör bir astronom olarak yıldızları seyretmeyi seven bir matematikçiydi. Eğer yıldızlar Dünya'nın yörüngesini her 24 saatte bir turluyorsa, daha uzaktaki yıldızların Dünya'nın yörüngesinde inanılmaz hızlarla dönüyor olmaları gerekirdi. Böylece 1543 yılında <span class="ideitalik">De revolutionibus</span> <span class="ideitalik">orbium coelestium</span> (Göksel Kürelerin Hareketleri) adlı kitabında Güneş'in Güneş Sistemi'nin merkezinde yer aldığını öne süren ve tartışmalara yol açan "Güneş merkezli model" fikrini ortaya attı.</p>
				<p class="normal">Rivayete göre ölüm döşeğindeyken Kopernik'e kitabı uzatıldı. O da komadan uyanıp kitaba şöyle bir göz attı ve hemen son nefesini verdi. Bu rivayetin aslı olabilir, çünkü Bruno'nun kaderinden öğrendiğimiz kadarıyla göksel tasarımı sorgulamak iyi bir fikir değildi. Öte yandan Kopernik'in kazıktan kurtulmuş olmasının nedeni kitabını Papa'ya adayarak Kilise'yi oyuna getirmiş olmasıydı.</p>
				<p class="normal1">Nihai Kanıt</p>
				<p class="normal">Şimdi Kopernik'inki gibi bir fikre sahip olmak gayet iyi, ama kabul görebilmesi için onu ispatlayacak kanıtları toplamanız gerekir. Bu noktada devreye Galileo Galilei giriyor.</p>
				<p class="normal">İtalyan Galileo matematikçi, fizikçi ve astronomdu. 1609'da Flaman gözlük yapımcısı Hans Lippershey'in yeni icadını duyan Galileo, daha iyi mercekler yaparak teleskobu geliştirdi. Teleskobu gökyüzüne çevirince gözlerinin önünde yeni bir evren açıldı. Ay'ın yüzeyindeki kraterleri ve Satürn'ün halkalarını gördü, fakat daha önemlisi Jüpiter'in çevresinde bazı ilginç şekiller saptadı.</p>
				<p class="normal">"Galileo, Jüpiter'in yörüngesinde dolanan uyduları gördüğünde, bu gözlemi Kopernik ve ondan önce gelen diğerlerinin cesaretle öne sürdükleri resmi doğruluyordu: Biz insanlar evrenin merkezinde değildik," diyor Al-Khalili.</p>
				<p class="normal">Galileo'nun kanıtı ve Kopernik'i desteklemesi onun sonu oldu ve son günlerini ev hapsinde geçirdi. Fakat 1632'de yayınladığı <span class="ideitalik">Dialogue Concerning the Two Chief World Systems</span> (Dünyanın İki Esas Sistemi Üzerine Diyaloglar) adlı kitabı İtalya'nın dışına sızdı. Böylece bilimde yeni bir çağ başlamış oldu ve çok geçmeden Avrupa'nın iyi eğitimli insanları Dünya'nın Güneş etrafında döndüğü fikrini benimsediler.</p>

		</body>
</html>