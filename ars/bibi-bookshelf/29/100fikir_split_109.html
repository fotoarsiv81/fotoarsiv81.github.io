<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>100fikir</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik1" id="calibre_toc_92"> <br class="chapter"/> <br class="chapter"/> <br class="chapter"/>   <span class="solbaslik2">Tekerlek</span><br class="chapter"/><br class="chapter"/></h2>
				<p class="normal1"> <br class="chapter"/>   Taşımacılığı değiştiren ve makineleri dönüştüren icat</p>
				<p class="indentmetin"><span class="idebold">Charlie Turner</span>, Top Gear isimli otomobil dergisinin yazı işleri müdürü</p>
				<p class="indentmetin"> </p>
				<p class="normal">Disk sürücülerinden arabalara kadar, hareketli aksamı olan hemen her makinede tekerlek var.</p>
				<p class="normal">Nesneleri taşımak için kütükler binlerce yıldır kullanılsa da, ilk tekerleğin ne zaman icat edildiği veya ne için kullanıldığı tam olarak bilinmiyor. Öte yandan MÖ 3500 civarına ait bir çömlekçi tekerleği bulunduğundan, o zamanlarda bile tekerleğin var olduğunu biliyoruz.</p>
				<p class="normal">2002 yılında, Slovenya'da Ljubljana yakınlarındaki bir bataklıkta, bilinen en eski taşıt tekerleği ve dingili bulundu. Çamurlu su, normalde iyi muhafaza edilemeyen ahşabı bakteri ve mantarlardan korumuştu. Radyokarbon yaş tayinine göre tekerleğin yaşı 5100 ile 5350 arasında değişiyordu.</p>
				<p class="normal">Kil tabletlerden öğrendiğimize göre, tekerleklerin taşıtlarda kullanılması hemen olmuyor, çünkü toprağı öküzler sürerken, insanları da develerden atlara kadar çeşitli hayvanlar kolaylıkla taşıyor.</p>
				<table class="generictable">
					<tr class="calibre4">
						<td class="calibre5" colspan="2">          <span class="solbaslik2">Taşıtlarda Tekerleğin Kullanılması</span></td>
					</tr>
					<tr class="calibre4">
						<td class="calibre5" valign="top">MÖ 3300-3000</td>
						<td class="calibre5" valign="top">İlk taşıt tekerleği sert odundan yapılarak dingille bağlandı.</td>
					</tr>
					<tr class="calibre4">
						<td class="calibre5" valign="top">MÖ 3000</td>
						<td class="calibre5" valign="top">Metal şeritler ve çivilerle desteklenen sert kasnaklar, tekerlekleri daha dayanıklı hale getirdi.</td>
					</tr>
					<tr class="calibre4">
						<td class="calibre5" valign="top">MÖ 2600</td>
						<td class="calibre5" valign="top">Daha ince ve hafif kalaslar yük arabalarını, yavaşlatıp hantallaştıran sert tahta tekerleklerin yerini aldı.</td>
					</tr>
					<tr class="calibre4">
						<td class="calibre5" valign="top">MÖ 1600</td>
						<td class="calibre5" valign="top">Mısırlılar parmaklıklı tekerleği icat etti.</td>
					</tr>
					<tr class="calibre4">
						<td class="calibre5" valign="top">MÖ 800-600</td>
						<td class="calibre5" valign="top">Keltler ön dingilleri bir milin üzerinde döndürdüler, bu da taşıtın manevra kapasitesini artırdı.</td>
					</tr>
					<tr class="calibre4">
						<td class="calibre5" valign="top">1400-1500</td>
						<td class="calibre5" valign="top">İlk dış lastik –demir bantlar– tekerlek jantını takviye etti.</td>
					</tr>
					<tr class="calibre4">
						<td class="calibre5" valign="top">1820'ler</td>
						<td class="calibre5" valign="top">Metal tekerlek göbeğinin icadı ağır buharlı taşıtların tekerlek parmaklığını kırmadan yol almalarını sağladı.</td>
					</tr>
					<tr class="calibre4">
						<td class="calibre5" valign="top">1846</td>
						<td class="calibre5" valign="top">Robert William Thomsen hava basınçlı dış lastiğin –şişkin lastik kayış– patentini aldı.</td>
					</tr>
					<tr class="calibre4">
						<td class="calibre5" valign="top">1967</td>
						<td class="calibre5" valign="top">Çelikten daha hafif olan ve frenlerden çıkan ısıyı daha etkin dağıtan alaşım tekerlekler icat edildi.</td>
					</tr>
				</table>
				<p class="normal">Tüm bunlara ek olarak, taşıtlar tekerleklerin rahatça ilerleyebileceği yollar olmadan çabuk ve verimli hareket edemiyordu, ancak buna uygun yolların yapılması da talebe bağlıydı. Sonunda daha uygun yollar inşa edildi, fakat birkaç asır sonra da tekerlek ve taşıt tasarımının evrilememesi başka bir paradoksa yol açtı. Neyse ki modern yol planlamaları bu sorunu da çözdü.</p>
				<p class="normal">Fransız Pierre Marie Jérôme Trésaguet, 1700'lerin ortalarında bilimi yol yapımının hizmetine sundu. Tasarımları yolun her iki yanında kavisli kenarları ve su yollarını içeriyordu. Ama asıl önemli buluşu, büyük taşlardan oluşan zeminin üzerini ince tabaka küçük taşlarla örtme fikriydi. Bu zekice fikir sayesinde, trafik aktığında taşlar birbirlerine kenetlenerek güçlü bir yüzey oluşturuyordu.</p>
				<p class="normal">İskoç John Loudon McAdam bu tasarımı geliştirerek, 1820'lerde güçlü ve dayanıklı bir yüzey oluşturmak için sıkıştırılmış kırık taş kütlesini çimentoyla karıştırdı. Derken 1901'de Edgar Purnell Hooley, icadı "asfalt"ın patentini aldı: Çakıl ve yoğun bir zift karışımı. Yol yapımı malzemeleri geliştikçe tekerlek tasarımı da alıp başını gitti ve taşıtlar giderek daha da hızlandılar.</p>

		</body>
</html>