<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>100fikir</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik1" id="calibre_toc_56"> <br class="chapter"/> <br class="chapter"/> <br class="chapter"/>   <span class="solbaslik2">Astronomik Tayf Ölçümü</span><br class="chapter"/><br class="chapter"/></h2>
				<p class="normal1"> <br class="chapter"/>   Spektroskop genişleyen evrenimizi nasıl açığa vurdu?</p>
				<p class="indentmetin"><span class="idebold">Prof. Dr. Richard Dawkins</span>, evrimsel biyolog ve Oxford New</p>
				<p class="indentmetin">College emekli öğretim görevlisi, The Selfish Gene (Bencil Gen)</p>
				<p class="indentmetin">ve The God Delusion (Tanrı Yanılsaması) gibi kitapların yazarı</p>
				<p class="indentmetin"> </p>
				<p class="normal">Hem başarılı bir bilimci, hem iş dünyasında parlak bir isim olmak her pratisyen hekimin harcı değildir, ama zaten William Hyde Wollaston da sıradan bir doktor değildi. 1804'ten 1816'ya kadar Royal Society'nin sekreterliğini yapan Wollaston paladyum ve rodyum elementlerini keşfetti; platin filizini ticari amaçla işleme yöntemini geliştirip servet kazandı ve –her ne kadar tartışmalı olsa da– camera lucida'yı (aydınlık oda) icat etti. Yine de Wollaston'un bilime en büyük katkısı 1802'de güneşin elektromanyetik spektrumundaki gizemli karanlık yapıları keşfetmesi de olabilirdi.</p>
				<p class="indentmetin"> <br class="chapter"/>"Filozofların şüphelerini gideren bir yıldızın spektrumundaki Fraunhofer çizgileri o spektrumdaki elementleri gösterdi. Her galaksinin kızıla kayma oranı o galaksinin uzaklaşma hızını bize söyler ve bu tüm varlıkların kökeninin tarihini verir. Spektroskop sayesinde uzay, zaman ve gerçekliğin 13,7 milyar yıl önce başladığını biliyoruz."<br class="chapter"/>Richard Dawkins</p>
				<p class="indentmetin"> </p>
				<p class="normal">Alman fizikçi Joseph von Fraunhofer, 1814'te spektroskobu icat etti ve Wollaston'un deneylerini daha dikkatlice tekrarladı ve güneşin elektromanyetik spektrumundaki garip yapıları karanlık çizgiler (Fraunhofer çizgileri) olarak belirledi. Kırk beş yıl sonra Robert Bunsen ve meslektaşı Gustav Robert Kirchhoff farklı elementlerin ve maddelerin farklı Fraunhofer çizgileri yaydığını gösterdi.</p>
				<p class="normal">Spektroskop buluşları Güneş Sistemi ile sınırlı kalmadı. William Huggins ve karısı, Güney Londra'daki Tulse Tepesi'nde bulunan özel gözlemevinden her türlü gök cismini gözlemliyordu. Huggins yıldızların esasen hidrojenden oluştuğunu anlayan ilk kişiydi; 29 Ağustos 1864'te bir gezegensi bulutun –ölen bir yıldızdan yayılan parlak gaz katmanı– spektrumunu saptayan ilk kişi de o oldu.</p>
				<p class="normal">Astronomik spektroskoptaki sonraki büyük buluş 1900'lerin başında gerçekleşti. Vesto Slipher'in sonuçlarını kullanan Edwin Hubble nebulaların yeryüzünden uzaklaştığını gösterdi. Hubble galaksilerin "kızıla kaydığını" keşfetti. Bir ambulans size ne kadar yaklaşırsa sirenin sesi o kadar yüksek olur. Sizin yanınızdan geçip gittiğindeyse sesi alçalır. Aynı şekilde, hareket halindeki bir yıldız veya galaksi dünyaya yaklaştıkça ışığı spektrumun mavi ucuna kayar, dünyadan uzaklaştıkça ışığı kızıl uca kayar.</p>
				<p class="normal">Hubble gözlemlediği kızıla kayma ile galaksilerin dünyadan uzaklaştığını göstererek evrenin genişlediğini kanıtladı. Hayret verici bu keşif Büyük Patlama'nın tarihini hesaplamamızı sağladı. Buna göre evrenimiz 13,7 milyar yaşındadır.</p>

		</body>
</html>