<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>100fikir</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="solbaslik1" id="calibre_toc_68"> <br class="chapter"/> <br class="chapter"/> <br class="chapter"/>   <span class="solbaslik2">DNA'nın Yapısı</span><br class="chapter"/><br class="chapter"/></h2>
				<p class="normal1"> <br class="chapter"/>   Çift sarmalı açmak</p>
				<p class="indentmetin"><span class="idebold">Dr. Francis Collins</span>, ABD Ulusal Sağlık Enstitüleri</p>
				<p class="indentmetin">yöneticisi ve İnsan Genomu Projesi'nin eski başkanı</p>
				<p class="indentmetin"> </p>
				<p class="normal">Friedrich Miescher'in kana ihtiyacı vardı. Hastalıkların doğasını incelemeye niyetli bir doktordu ve bunun için enfeksiyonla mücadele eden beyaz kan hücrelerinden çok miktarda bulması gerekiyordu. Ama bunun için nereye gidebilirdi ki? Elbette bir savaş bölgesine.</p>
				<p class="normal">1868'de Almanya'nın Tübingen Kalesi'nde tezgahı kurup civardaki Prusya ile savaşan yaralı askerlerden kanla ıslanmış bandajlar topladı. Beyaz kan hücrelerinin duvarlarını yıkmak ve hücre çekirdeğini ayırmak için bölgedeki domuzların midesinden pepsin enzimi çıkardı. Fakat her çekirdeğin içinde kafasını karıştıran bir şey buldu: Kimya elementi fosfor.</p>
				<p class="normal">Önceden bilimciler çekirdeğin protein olduğuna inanıyorlardı. Ama proteinlerde fosfor olmazdı. Fakat işte burada, her hücrenin tam merkezinde vardı. Miescher çalışmalarını hayvanları da katarak genişletince incelediği her hücrede fosfora rastladı. Doktor farkında olmadan, "nüklein" adını verdiği, bilim için yeni bir şeyi ortaya çıkarmıştı.</p>
				<p class="normal">Aradan altmış yıl geçti, ama kimse Miescher'in önemsiz "nüklein"iyle ilgilenmedi. Derken 1928'de zatürrenin sebebini araştıran mikrobiyolog Fred Griffith nükleinin önemini fark etti. İki farklı bakteri türüyle çalışan Griffith, onları fareye enjekte ettikten sonra bir türün fareyi öldürürken diğerinin öldürmediğini saptadı. Griffith ayrıca ölümcül ve zararsız bakteri türlerini birbirine karıştırdığında zararsız türün genellikle sonunda fareyi öldürdüğünü tespit etti. Ne yazık ki gizemi hiçbir zaman tamamen çözemedi. II. Dünya Savaşı araya girince Griffith bir saha saldırısında öldürüldü.</p>
				<p class="normal1">Nobel Haksızlığı</p>
				<p class="normal">Atlantik'in diğer ucunda New York'ta zatürre üzerinde çalışan başka bir mikrobiyolog Griffith'inkiyle aynı sonuçları buldu. Oswald Avery, Griffith'in ortaya çıkardığı değişime tam olarak neyin sebep olduğunu bulmak için bakterileri parçaladı. Sonunda nükleini veya bizim bugün deoksiribonükleik asit (DNA) dediğimiz maddeyi buldu. Avery her bir bakterinin DNA'sını çekip çıkardığında fare ölmüyordu.</p>
				<p class="normal">Avery'nin müthiş buluşu çoğu zaman bilim yıllıklarında göz ardı edilir. Ulaştığı sonuçları, 1944'te yayınlayınca patronu böylesi bir buluşun önemini kavramayıp kendisinin hak ettiği ödülü Avery'nin asla almaması için Nobel Ödülü komitesine başvurdu. Ne var ki Avery, Nobel kodamanlarının hakkını yediği tek kişi değildi.</p>
				<p class="normal">1950'lerde biyologlar hücrelerin işleyişini kontrol eden ve uzun zamandır aranan genlere taşıyan materyalin DNA olduğuna giderek daha fazla kani oldular. Öte yandan basit görünen bu molekül hala anlaşılmamış bir beceriyi nasıl sergileyebiliyordu? Bunu anlamak DNA yapısının ayrıntılı bilgisini, dolayısıyla da "X-ışınları kristalografisi" gibi esoterik tekniklerin kullanılmasını gerektiriyordu. King's College'ta aralarında Rosalind Franklin'in de bulunduğu bir uzman takımı araştırmaya başladı.</p>
				<p class="normal">X ışınları kristalografisinde, hedef bileşiğin kristallerine X ışınları ateşlenir. Hedef kristalin düzenli atom yapısı bir fotoğraf filminin üzerinde hedef materyale özgü bir "kırınım" modeli üretir. Bu tekniği kullanan Franklin, DNA'nın üç boyutlu yapısını ortaya çıkardı, X-ışınları kırınım modellerini 100'ü aşkın fotoğraf filmine geçirdi. Onlardan biri "Foto 51" diye bilinmekteydi.</p>
				<p class="normal">Foto 51'de Franklin görüntünün ortasındaki bir "X"i apaçık görebiliyordu. Bu "X", X-ışınlarının spiral bir yapının içinden geçtiğini ve yapının iki spiralden, yani çift sarmaldan oluştuğunu gösteriyordu. Franklin, DNA'nın gerçek yapısını bulmaya çok yaklaşmıştı, ama kafasında oluşan düşünceyi kanıtlamak istiyordu, bu nedenle daha fazla sonuç elde ederim düşüncesiyle ulaştığı sonuçları yayınlamayı erteledi.</p>
				<p class="normal1">Çift Sarmal</p>
				<p class="normal">Yeni Zelandalı Maurice Wilkins, Franklin'in King's College'taki üstüydü. Franklin, elde ettiği sonuçları yayınlamada tereddüt edince Wilkins sabırsızlandı ve onun bilgisi olmadan elde ettiği görüntüleri Cambridge Üniversitesi'ndeki iki bilimciye, James Watson ve Francis Crick'e gösterdi. İkili, DNA'nın sarmal bir yapıya sahip olduğunu tahmin ediyorlardı, ama ancak Franklin'in görüntülerine baktıktan sonra DNA'nın bileşenlerinin nasıl birbirlerine uyduklarını gördüler.</p>
				<p class="normal">"Watson ve Crick'in Rosalind Franklin'in X-ışını kırınımı verilerini kullanarak DNA'nın çift sarmal yapısını keşfetmeleri biyolojik bilginin yapısını tanımladı ve kalıtımın kimyasal temelini açıkladı," diyor Collins. Rivayete göre 28 Şubat 1953'te Crick, Cambridge'deki Eagle Pub'dan içeri girerek, "Hayatın sırrını çözdük," demişti. Doğruydu, ancak bir noktaya kadar. Avery ve iş arkadaşları DNA'yı hücrelerin içindeki genetik materyal diye tanımlarken, Crick ve Watson bu molekül içindeki birbirine kenetlenmiş iki sarmal boyunca dizilmiş DNA'nın yapıtaşı zincirleri olarak genlerin molekül içindeki düzenini gösterdiler.</p>
				<p class="normal">"Bütün canlıların birbiriyle bağlantılı olduğu görüşüne hemen büyük destek verildi. Artık hayatın moleküler temelini aydınlatmak ve tıbbın nihai dönüşümünü sağlamak için sahne hazırdı," diyor Collins. "Bilimde böylesine büyük bir etki yapmış başka bir an bilmiyorum."</p>
				<p class="normal1">Aşırı Doz Radyasyon</p>
				<p class="normal">1953 yılında Watson ve Crick <span class="ideitalik">Nature</span> dergisinin 25 Nisan sayısında çalışmalarını yayınladılar. Franklin'in çalışması da bu sayıda yayınlandı. Fakat 1962'de DNA'nın yapısı üzerine çalışmalarından dolayı Nobel Ödülü'nü kazanan Watson, Crick ve Wilkins oldu, Franklin değil. 37 gibi erken bir yaşta öldü ve Nobel ödülleri öldükten sonra verilmiyordu. Ne yazık ki onu büyük olasılıkla çalışmaları öldürmüştü, saatlerce maruz kaldığı X-ışınlarından zarar görmüş olmalıydı ki 1958 yılında yumurtalık kanseri hayatına son vermişti. Watson, 1968'de yayınladığı <span class="ideitalik">The Double Helix</span> (Çift Sarmal) kitabında DNA'nın yapısının keşfinde Franklin'in oynadığı büyük rolü teslim etti.</p>
		<div class="calibre1" id="calibre_pb_78"/></body>
</html>