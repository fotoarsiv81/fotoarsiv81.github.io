<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block_32" id="toc_id_66">PAZARIN YERİNİ BELİRLEMEK</h2>

  <p class="block_1">Yukarıdaki iki bölüme bir sonuç yerine geçmek üzere, acaba pazarı gerçek yeri itibariyle “belirlemek” mümkün müdür? Bu göründüğü kadar basit değildir, çünkü kelime bizatihi çok ikirciklidir. Bir yandan, çok geniş bir anlam içinde, kendine yeterliğin biraz üzerine çıkılmasından itibaren her tür mübadele biçimine uygulanmakta; tasvir ettiğimiz tüm ilkel veya üst çarkları, ticari yüzeylere (kentsel pazar, ulusal pazar) veya şu veya bu ürüne ilişkin (şeker, değerli maden, baharat piyasası) tüm kategorileri kapsamına almaktadır. Kelime bu durumda mübadelenin, dolaşımın, dağıtımın eşanlamlısı olmaktadır. Öte yandan aynı kelime, çoğu zaman <i class="calibre1">pazar ekonomisi</i> de denilen, oldukça geniş bir mübadele biçimini, yeni bir sistemi işaret etmektedir.</p>

  <p class="block_1">Zorluk şudur:</p>

  <div class="calibre18">
    <div class="block_28">
      <span class="bullet_">- </span><span class="calibre19">Pazar karmaşası ancak, yıllarla birlikte değişen ekonomik ve ondan hiç de az olmamak üzere, toplumsal bir hayatın içine yerleştirilirse anlaşılabilmededir,</span>
    </div>

    <div class="block_28">
      <span class="bullet_">- </span><span class="calibre19">bu karmaşa kendiliğinden gelişmeye ve dönüşmeye devam etmektedir; demek ki bu andan diğerine ne aynı anlama, ne de aynı kapsama sahip olacaktır.</span>
    </div>
  </div>

  <p class="block_1">Onu somut gerçekliği içinde tanımlayabilmek için, ona üç yoldan yaklaşacağız: iktisatçıların basitleştirici kuramları; <i class="calibre1">lato</i> <i class="calibre1">sensu</i> tarihin, yani en uzun süresi içinde ele alınan tarihin tanıklığı; bugünkü dünyanın bulanık ama herhalde yararlı dersleri.</p>

  <h3 class="block_8" id="toc_id_67">Kendi Kendini Düzenleyen Pazar</h3>

  <p class="block_1">İktisatçılar pazarın rolünü ayrıcalıklı kılmışlardır. Adam Smith’e göre, pazar işbölümünün düzenleyicisidir. Pazarın hacmi, üretimin hızlandırıcısı olan sürecin, yani işbölümünün ulaşacağı düzeye hükmetmektedir. Üstelik pazar “görünmez el”in yeridir, arz ve talep burada karşılaşmakta ve fiyatlar aracılığıyla otomatik olarak dengeye gelmektedirler. Oskar Lange’nin formülü daha da güzeldir: pazar insanların hizmetine sunulan ilk düzenleyici, ekonomik faaliyetlerin dengesini kendinden sağlayan, kendi kendine düzen sağlayan otomatik bir makinadır. D’Avenel kendi döneminin, yani iyi huylu liberalizmin diliyle “bir devlette hiçbir şey serbest olmasa bile, en azından fiyatlar özgür kalacak ve hiç kimsenin kendilerini köleleştirmelerine izin vermeyeceklerdir. Gümüşün, toprağın, emeğin, tüm zahirenin ve malların fiyatları her zaman serbest olmuştur: hiçbir yasal zorlama, hiçbir özel anlaşma onları köleleştirmeyi başaramamıştır” demektedir.</p>

  <p class="block_1">Bu yargılar örtülü bir şekilde, hiç kimse tarafından yönetilmeyen pazarın, tüm ekonominin sürükleyici mekanizması olduğunu kabul etmektedirler. Avrupa’nın, hatta dünyanın gelişmesi, rasyonel düzenin içine daha çok insan, kendi başlarına bir dünya birliği yaratmaya yönelen uzak ve yakın tafikleri daha büyük oranda kendi alanı içine alarak, sürekli büyüyen bir pazar ekonomisinin gelişmesidir. Bundan sonra artık mübadele üretimi yönlendirerek, bundan sonra kendi hayatları için zorunlu hale gelen mübadele esnasındaki dayanışma içinde, geniş ekonomik bölgelerin uzmanlaşmasına yol açarak, hem arzı, hem de talebi uyandırmıştır. Bu konuda örnek vermeye gerek var mıdır? Akitanya’da bağcılık, Çin'de çay, Polonya, Sicilya veya Ukrayna’da buğday, sömürge Brezilya’sının birbirini izleyen ekonomik uyarlamaları (boya tahtası, şeker veya kahve)... Sonuç olarak mübadele, ekonomileri birbirine bağlanmaktadır. Mübadele halkadır, birleşme noktasıdır. Alıcılarla satıcılar arasında, fiyat orkestra şefidir. Londra borsasında fiyat yükselir veya düşerse, bears’ı bulls’a dönüştürecektir veya tersini yapacaktır -Borsa argosunda <i class="calibre1">bears</i> düşüşe, <i class="calibre1">bulls</i> yükselmeye oynayanlardır-.</p>

  <p class="block_1">Kuşkusuz faal ekonomilerin kıyısındaki, hatta göbeğindeki az veya çok geniş alanlara, pazar ekonomisinin hareketi tarafından ancak şöyle bir temas edilebilmektedir. Yalnızca bazı çizgiler, para, yabancı ürünlerin gelişi, bu küçük evrenlerin tamamen kapalı olmadıklarını göstermektedir. Böylesine ataletler veyahut hareketsizlikler Georgeların İngiltere’sinde veya XVI. Louis’nin Fransa’sında bile bulunmaktadır. Fakat ekonomik gelişme aslında bu soyutlanmış alanların küçülmesi, onların genel üretim ve tüketime katılmaya davet edilmeleridir; endüstri devrimi sonunda pazar mekanizmasını genelleştirmektedir.</p>

  <p class="block_1">Kendi kendini düzenleyen, fetihçi, her ekonomiyi rasyonelleştiren bir pazar; gelişme tarihi esas olarak böyle olacaktır. Cari Brinkmann, iktisat tarihinin para ekonomisinin gelişmesinin ve muhtemel çözülmesinin kökenlerinin incelenmesi olduğunu söylemiştir. Bu basitleştirici bakış açısı, birçok iktisatçı kuşağının öğrettikleriyle uyum içindedir. Oysa tarihçiler buna katılmamaktadırlar, çünkü onlara göre pazar yalnızca içsel bir olgu değildir. Pazar ekonomik faaliyetlerin bütünü, ne de hatta, bu faaliyetlerin evriminin belli bir aşaması da değildir.</p>

  <h3 class="block_8" id="toc_id_68">Birçok Yüzyıllık Zaman Boyunca</h3>

  <p class="block_1">Madem ki mübadele insanlık tarihi kadar eskidir, o halde pazarın <i class="calibre1">tarihsel</i> olarak incelenmesi, yaşanmış ve yakalanabilir olan zamanların tümünü kapsamalıdır ve bu işe kalkışırken, diğer insan bilimlerinin yardımlarını, onlar olmazsa evrimleri, uzun soluklu yapıları, yeni hayatları yaratan konjonktürleri kavramasının olanaksız olacağı, bu bilimlerin muhtemel açıklamalarını kabul etmek zorundadır. Fakat eğer böylesine bir genişletmeyi kabul edecek olursak, aslında ne başı, ne de sonu olan muazzam bir araştırmanın içine yuvarlanmış oluruz. Tüm pazarlar tanıktır: ilk önce, tufan öncesi bir dünyanın her zaman hayatta kalan türlerine benzeyen eski gerçekler olan, şu geri mübadele yerlerine, şurada veya burada hâlâ görülen biçimlere tanıktırlar. Etrafında tünemiş gibi duran köylerin altındaki boş mekânın ortasından düzenli bir şekilde fışkırıyormuşa benzeyen, bugünkü Kabili pazarlarının veya çok renkli olup, köylerin dışında kurulmalarıyla bir öncekilerin benzeri olan, şimdiki Dahomey’in pazarlarının, veyahut dün Pierre Gourou tarafından özenle incelenmiş olan Kızıl nehir deltasındaki şu ilkel pazarların, beni kendilerine aşık ettiklerini itiraf ediyorum. Ve birçok diğeri. Örneğin daha dün, Bahia’nın iç kesimlerinde, ülke içlerinin yarı vahşi çoban ve sürüleriyle ilişkide olanları gibi. Veya Malinoski'nin anlattığı haliyle, İngiliz Yeni Gine’sinin güneybatısındaki Trobriand takımadalarındaki, çok daha eski olan, törensel mübadeleler. Burada güncel olan ile çok eski, tarih ile tarihöncesi, sahra antropolojisi ile geriye yönelik bir sosyoloji, köhne bir ekonomi birbirlerine karışmaktadırlar.</p>

  <p class="block_1">Karl Polanyi ile öğrencileri ve sadık taraftarları bu tanıklık kitlesinin oluşturduğu meydan okumaya göğüs germişlerdir. Bir açıklama, hatta adeta bir kuram getirebilmek için, bu kitleyi iyi kötü kat’etmişlerdir. Bu teoriye göre, toplumsal hayatın yalnızca bir “alt-bütünü”nden ibaret olan ve onun kapsamı içinde kalarak, onun kurduğu ağlara ve zorlamalara tabi olan ekonomi, bu çoklu bağlantılarından ancak çok geç olarak sıyrılmıştır (ve sıyrılmayı hâlâ sürdürmektedir). Eğer bu konuda Polanyi’ye inanılacak olursa, “büyük dönüşüm”ün ortaya çıkması, “kendi kendini düzenleyen” pazarın gerçek boyutlarına ulaşması o zamana kadar egemen olan toplumsala boyunduruğu altına alabilmesi için, XIX. yüzyılda kapitalizmin tam olarak serpilmesini beklemek bile gerekecektir. Bu dönüşümden önce, terim yerindeyse dizginlerinden tutulan pazarlar, sahte pazarlar veya pazar-olmayan pazarlardan başka bir şey varolmayacaktır.</p>

  <p class="block_1">“Ekonomik” denilen davranış alanına ait olmayan mübadele örneği olarak, Polanyi üretimi müsadere eden devletin mallarının <i class="calibre1">karşılıklılık</i> veya <i class="calibre1">yeniden dağıtım</i> amacına yönelik, törensel mübadelelerini; veya tüccarın duruma egemen olan kişi durumunda olmadığı tarafsız mübadele yerleri olan <i class="calibre1">ports of trade'i</i> vermektedir; bu gibi yerlerin en iyi örneği Fenike kolonilerindeki küçük limanlardır, buralarda, duvarlarla çevrelenmiş bir alan içinde kalmak üzere, tüm Akdeniz ölçeğinde sessiz bir ticaret uygulanmaktadır. Kısacası <i class="calibre1">trade</i> (ticaret, mübadele) ile <i class="calibre1">market</i> (kendi kendini düzenleyen, fiyatların pazarı) arasında ayırım yapmak gerekmektedir; bu “İkincisinin geçen yüzyılda ortaya çıkışı çok büyük bir toplumsal alt-üst oluş meydana getirmiştir”.</p>

  <p class="block_1">Ne yazık ki teori tamamen, bu birkaç heterojen sondaja dayanan bu ayırımın üzerine yaslanmaktadır. XIX. yüzyılın “büyük dönüşümü” hakkındaki bir tartışmaya <i class="calibre1">potlatch</i> veya <i class="calibre1">kula’yı</i> (XVII. ve XVIII. yüzyılların çok çeşitlenmiş ticari örgütlenmesi yerine) katmayı hiçbir şey, tabii ki engellememektedir. Fakat bu, tıpkı İngiltere’de kraliçe Victoria dönemindeki evlilik kuralları konusunda, Levi-Strauss’un akrabalık bağlarına ilişkin açıklamalarına atıfta bulunmak gibidir. Gerçekten de, tarihin somut ve <i class="calibre1">çeşitli</i> gerçeğine yanaşmak, sonra da buradan yola çıkmak üzere, hiçbir gayret sar- fedilmemiştir. Ernest Labrousse’a veya Wilhelm Abel’e veya fiyat tarihi konusunda çok sayıdaki klasik esere hiçbir atıf yoktur. “Merkantilist” denilen dönemdeki pazar sorunu, yirmi satır yazıyla çözülmüş olmaktadır. Dün sosyolog ve iktisatçılar, bugün de antropologlar, bizi ne yazık ki, tarih konusunda neredeyse tam olan cehaletlerine alıştırmışlardır. İşleri de bu yüzden kolaylaşmıştır.</p>

  <p class="block_1">Ayrıca, bize önerilen “kendi kendini düzenleyen” pazar kavramı -bu kavram şudur, budur, belli bir şey değildir, şu veya bu engelin varlığını kabul etmektedir-, tanımlananın teleolojik yanıyla öne çıkmaktadır. “Yalnızca talebin, arz maliyetinin ve fiyatların müdahale ettiği ve bunların da karşılıklı bir anlaşmanın ürünü olarak ortaya çıktığı” bu pazar, tüm “dış unsur”ların yokluğu halinde, zihinde yaratılan bir şeydir. Şu veya bu toplumsal biçimi ve mübadeleyi değil de, bir başkasını ekonomik olarak adlandırmak fazlasıyla kolaydır. Fiili durumda bütün biçimler ekonomiktir, hepsi toplumsaldır. Yüzyıllar boyunca çok çeşitli sosyo-ekonomik mübadeleler olmuştur ve bunlar çeşitliliklerine rağmen veya <i class="calibre1">ondan ötürü</i> bir arada yaşamışlardır. Karşılıklılık ve yeniden dağıtım da ekonomik biçimlerdir (D. C. North bu noktada tamamen haklıdır) ve çok erkenden ortaya çıkan, karşılıklı olma anlamındaki pazar da hem toplumsal, hem de ekonomik bir gerçek olmuştur. Mübadele her zaman bir diyalogtur ve fiyat bir anda veya bir başkasında ortaya çıkan bir rastlantıdır. Fiyat bazı baskılara maruz kalmaktadır (bir hükümdarınkine veya kapitalistinkine vs.), fakat zorunlu olarak kıt veya bol arzın, ve ondan hiç de az olmamak üzere, talebin emirlerine de itaat etmektedir. XIX. yüzyıldan önce “gerçek" bir kendi kendini düzenleyen pazarın ortaya çıktığını inkâr etmenin esas kanıtı olan fiyat denetimi, her zaman olmuştur ve bugün de sürmektedir. Fakat endüstriöncesi dünyaya ilişkin olarak, pazar narhlarının arz ve talebin rolünü yok ettiklerini düşünmek hata olacaktır. İlke olarak, pazarın sert bir şekilde denetimi, tüketiciyi, yani <i class="calibre1">rekabeti</i> korumak içindir. Aslında, limitte hem denetimi, hem de rekabeti yok etmeye yönelen “serbest" pazar, örneğin İngiliz <i class="calibre1">private market'ı</i> olacaktır.</p>

  <p class="block_1">Bana göre, tarihsel olarak, belli bir alanın pazarlarındaki fiyatlar arasındaki dalgalanma ve birleşme olduğunda, pazar ekonomisinden söz etmek gerekir. Bu o kadar karakteristik bir olaydır ki, farklı yargı ve iktidar alanları boyunca meydana gelebilmektedir. W. C. Neale’e göre, kendi kendini düzenleyen pazarlara sahip olmakta rakipsiz olan XIX. ve XX. yüzyıllardan önceleri de, bu anlamda pazarlar vardır. Daha Antik Çağdan itibaren fiyatlar dalgalanmaktadır; XIII. yüzyılda ise, tüm Avrupa ölçeğinde dalgalanmaya başlamışlardır bile. Daha sonra bu birlik giderek daha kesin hale gelen sınırların içinde daha da belirginleşecektir. XVIII. yüzyıl Savua’sında, bağlantı kurulmasına pek uygun olmayan bu yüksek dağlar ülkesindeki minik Faucigny kasabaları bile, fiyatlarının bölgenin tüm pazarlarında hasatlara ve ihtiyaçlara, arz ve talebe göre ve bir haftadan diğerine ölçüye uyarak dalgalandığına tanık olmaktadırlar.</p>

  <p class="block_1">Bunu söyledikten sonra, tersine bir şekilde, rekabete yaklaşan bu pazar ekonomisinin tüm ekonomiyi kapsamına aldığım iddia etmiyorum. Oranların ve nedenlerin çok farklı olmasına rağmen, bugün bile bu noktaya ulaşılamamıştır. Gerçekten de, pazar ekonomisinin kısmi olana önceliği, ya kendine yeterlilik sektörünün önemine, ya üretimin bir bölümünü ticari dolaşımdan çeken devlet otoritesine, ya da en azından bunlar kadar, belki de daha fazla olmak üzere, fiyat oluşumuna binlerce yoldan yapay bir şekilde müdahale edebilen paranın ağırlığına bağlanabilir. Demek ki pazar ekonomisi geri kalmış veya çok ilerlemiş ekonomilerde alttan veya üstten oyulabilir.</p>

  <p class="block_1">Kesin olan şey, Polanyi’nin sevdiği pazar olmayanların yanı sıra, ne kadar mütevazi olursa olsun, tamamen karşılıklılık esasına dayalı mübadelelerin uzun zamandan beri varolmalarıdır. Çok vasat olsalar bile, tek bir köyün veya birçok köyün çerçevesi içindeki pazarlar çok eskiden beri varolmuşlardır; bu durumda, pazarı gezgin bir köy gibi düşünmek mümkündür -gezgin ve hayali bir <i class="calibre1">kent</i> olan fuarın imgesinde-, Fakat bu bitmez tükenmez tarihin belirleyici adımı, o zamana kadar vasat olan pazarların, birgün kent tarafından ilhak edilmesidir. Kent onları yutmakta, eğer onların yasalarına maruz kalırsa, onları kendi boyutlarına varana kadar büyütmektedir. Büyük olay, hiç kuşkusuz <i class="calibre1">ağır birim</i> olan kentin ekonomik dolaşımı ortaya koymasıdır. <i class="calibre1">Kentsel</i> pazarın Fenikeliler tarafından icad edilmiş olması mümkündür. Onlarla aşağı yukarı çağdaş olan Yunanlılar, her halükârda, merkezi meydanlar olan <i class="calibre1">agora</i>'ya bir pazar yerleştirmişlerdir. Yunanlılar ayrıca parayı, pazarın sine <i class="calibre1">qua non</i> koşulu değilse bile, aşikâr çoğaltanı olan parayı da icad etmişler, veya en azından yaymışlardır.</p>

  <p class="block_1">Yunan <i class="calibre1">polis'i,</i> uzak mesafeden iaşe edilen büyük kentsel pazarı bile tanımıştır. Başka türlü yapabilir miydi? Kent belli bir ağırlığa ulaştıktan sonra, taşlı, kuru, çoğu zaman verimsiz yakın kırsal alanı sayesinde yaşamaktan aciz kalır. Başkasına başvurmak, tıpkı daha sonra, XII. yüzyılda, hatta daha erkenden İtalyan kent-devletlerinde de olacağı gibi, zorunlu hale gelmektedir. Ezelden beri en fazlasından kumdan kazanılmış bahçelere sahip olan Venediği kim doyuracaktır? İtalya’nın tüccar kentleri, daha sonra uzak mesafe ticaretinin uzun akımlarına egemen olmak için, büyük pazar olma aşamasından daha yukarı çıkarak, zengin tüccarların gündelik toplantılarını, etkin bir silah olarak devreye sokacaklardır. Atina ve Roma daha o sıralarda, banka ve “borsa” olarak nitelendirilebilecek toplantıların oluşturduğu yüksek basamakları yaratmış değiller miydi?</p>

  <p class="block_1">Sonuç olarak, pazar ekonomisi adım adım biçimlenecektir. Marcel Mauss’un dediği gibi, “insanı ekonomik bir hayvan haline, bizim Batı toplumlarımız çok yakınlarda getirmişlerdir”. Ama, “çok yakında”nın anlamı üzerinde anlaşmak gerekmektedir.</p>

  <h3 class="block_8" id="toc_id_69">Şimdiki Zaman Tanıklık Yapabilir mi?</h3>

  <p class="block_1">Evrim dün, kendi kendini düzenleyen pazarın güzel günlerinde durmamıştır. Gezegenin muazzam mekânlarında, sosyalist sistemler, fiyatların otoriter denetimi yoluyla muazzam insan kitleleri için pazar ekonomisine son vermişlerdir. Bu sistemlerde, pazar ekonomisi yaşamayı sürdürdüğü durumlarda, kenârdan dolaşmak, minik faaliyetlerle yetinmek zorunda kalmıştır. Bu deneyler, Cari Brinkmann’ın önceden çizdiği eğriye son vermektedirler ve bu sonuncusu değildir. Sonuncusu değildir, çünkü günümüzün bazı iktisatçılarına göre, “özgür" dünya bugün çok özel bir dönüşüme tanık olmaktadır. Üretimin artan gücü, büyük insan topluluklarının -tabii ki hepsi değil- nedret ve kıtlık noktasını aşmış olmaları ve böylece gündelik hayatları açısından büyük kaygılara sahip olmamaları olgusu, çoğu zaman çokuluslu olan büyük girişimlerin devasa kapsamları; bütün bu dönüşümler, pazarın efendi, müşterinin efendi olduğu belirleyici pazar ekonomisini alt-üst etmişlerdir. Pazar yasaları artık yalnızca büyük firmalar için mevcuttur; bu firmalar aşırı derecede etkin reklamlarıyla talep üzerinde ağırlık yapma, fiyatları keyfi olarak saptama yeteneğine sahiptirler. J. K. Galbraith çok açık bir kitapta, <i class="calibre1">endüstriyel</i> sistem adını verdiği şeyi tasvir etmiştir. Fransızca yazan iktisatçılar ise, daha çok örgüt’ten söz etmektedirler. François Perroux, <i class="calibre1">Le Monde</i>'da yayınladığı yakın tarihli bir makalesinde (29 Mart 1975), “Örgüt, pazardan çok daha önemli bir model..." diyecek kadar ileri gitmiştir. Fakat pazar varlığını sürdürmektedir: herhangi bir piyasadaki bir dükkâna giderek, oldukça mütevazi müşteri ve tüketici krallığını test edebilirim. Küçük imalatçı için de aynı durum söz konusudur -klasik konfeksiyon örneğini alalım-, bunlar çoklu rekabet oyununun içine emredici bir şekilde dahil edilmişlerdir, pazar kanunu tam anlamıyla mevcuttur. J. K. Galbraith, son kitabında “küçük firmalar -pazar ekonomisi dediği şey- ile büyük firmaların sığınağı olan endüstriyel sistemin çakışmasının çok yakından" incelenmesini önermekte değil midir? Fakat Lenin de, “emperyalizm" adım verdiği şey ile (veya XX. yüzyılın başında yeni doğmuş olan tekelci kapitalizm), rekabet temelinde yararlı olduğuna inandığı basit kapitalizmin birlikte yaşamalarından söz ederken, aşağı yukarı aynı şeyi söylemekteydi.</p>

  <p class="block_1">Galbraith ve Lenin ile tamamen aynı fikirdeyim. Ama şu farkla ki, benim “ekonomi" (veya pazar ekonomisi) ile “kapitalizm” adını verdiklerim arasındaki sektörel ayırım, bana yeni bir olgu olarak değil de, Avrupa’nın Orta Çağdan beri sabit bir özelliği olarak gözükmektedir. Gene başka bir farklılık da, endüstri-öncesi modele bir üçüncü sektörü katma gerekliliğidir -ekonomi-dışının zemin katı, pazarın köklerini saldığı, ama kitlesi itibariyle kavrayamadığı bir cins taban-. Onun üzerinde pazar ekonomisinin alanı, çeşitli pazarlar arasındaki yatay bağları çoğaltmaktadır; belli bir otomatiklik bu alanda, olağan olarak arz, talep ve fiyatı birbirlerine bağlamaktadır. Nihayet bu örtünün yanında, daha doğrusu üstünde pazar-zıddı yer almakta ve burada en güçlü olanın hükmü geçmektedir. Kapitalizmin en mükemmelinden alanı burası olmaktadır; dün olduğu gibi bugün de, endüstri devrimi öncesinde olduğu gibi, sonrasında da.</p>

  <p class="block_35" id="calibre_pb_11"> </p>
</body>
</html>
