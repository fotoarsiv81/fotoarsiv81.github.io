<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block_37" id="toc_id_179">AVRUPA DIŞINDA KAPİTALİZM</h2>

  <p class="block_1">Dünyanın geri kalanı, tıpkı Avrupa gibi, yüzyıllardır üretim yapma gereklilikleri, mübadele zorunlukları, paranın acelecilikleri tarafından işlenmiştir. Bu bileşimlerin ortasında, belli bir kapitalizmi haber veren veya gerçekleştiren bazı işaretleri aramak saçma mıdır? Deleuze ve Guatteri gibi “kapitalizmin hiçbir toplum biçiminin, belli bir tarzda olmak üzere, yakasım bırakmadığı”nı istekle söyleyeceğim, en azından kavradığım biçimi ile kapitalizmin. Ama kıvırtmadan kabul edelim ki, inşa Avrupa'da başarıya ulaşmış, Japonya’da taslağı ortaya çıkmış, adeta tüm diğer yerlerde başarısız olmuştur (istisnalar kuralı teyid ederler), ama buralarda tamamlanamadığını söylemek daha iyi olacaktır.</p>

  <p class="block_1">Bunun iki büyük açıklaması vardır, bunlardan biri ekonomik ve mekânsal, diğeri de siyasal ve toplumsaldır. Bu açıklamaların ancak taslağı çizilebilir. Ama Avrupalı ve Avrupalı olmayan tarihçiler tarafından iyi planlanmamış ve yeterli ölçüde toplanmamış veriler çerçevesinde yürütülecek, böylesine bir araştırma ne kadar yetersiz ve sonuçta olumsuz olursa olsun, bu araştırma aşikâr başarısızlıkları, kapitalizm hakkında hem bütünsel sorun olarak, hem de Avrupa’nın özel sorunu olarak tanıklıklar getirmektedir.</p>

  <h3 class="block_26" id="toc_id_180">Uzak Mesafe Ticaretinin Harikaları</h3>

  <p class="block_1">Her kapitalizmin öncesinde yer alan koşullar dolaşıma bağlıdır; hatta ilk bakışta sadece ona bağlı olduğu söylenebilir. Ve bu dolaşım ne kadar fazla mekân kaydederse, o kadar verimlidir. Bu başat belirleyicilik her yerde etki etmektedir. Örneğin Evelyn Sakakida Pawski’nin yakın tarihli çalışması, XVI. yüzyıl Fu-kien’inde ve XVIII. yüzyıl Hu-nan’ında, bu iki Çin eyaletinin denizin lütuflarına mazhar olan ve mübadeleye açık sahil kesiminin müreffehe benzeyen köylüler tarafından iskân edildiğini, gelişme halinde olduğunu; buna karşılık kara içlerindeki bölgelerin aynı pirinçlikler ve aynı insanlarla, kendi üstüne kapanmış olarak, daha sefil bir durumda olduğunu göstermektedir. Bir yanda canlılık, diğer yanda kireçlenme: kural dünyanın tüm bölgelerinde ve tüm basamaklar için geçerlidir.</p>

  <p class="block_1">Ve bu temel zıtlık bizi özellikle Çin’de ve bu uzak yüzyılların Asya'sında çarpıyorsa, bunun nedeni mekânın burada aşırı bol olması ve aşılacak karaları, deniz uzantılarını, azgelişmişlikten yarı ölü bölgeleri ölçüsüzce büyütmesidir. Ayırım, anık Avrupa'nınki olmayan bir ölçekte meydana gelmektedir. Bu azametin karşısında canlı bölgeler, teknelerin, malların ve insanların dolaştıkları hatlar boyunca, daha da dar olarak gözükmektedirler. Öylesine ki, eğer Japonya Asya’nın doğusunda ayrı bir yere sahipse, bunun nedeni her şeyden önce denizin onu çevreleyerek her tür ulaşımı kolaylaştırması; Seto no Uşi'nin küçük ve çok canlı bir Japon Akdeniz'i olmasıdır. Fransa’da Lyon’dan Paris'e uzanan bir iç deniz düşünün! Kuşkusuz Japonya'nın tümü yalnızca tuzlu bir suyun erdemleriyle açıklanamaz, ama bu erdemler olmazsa, bu özel tarihin zincirleri ve süren hemen hemen hayal edilemez nitelikte olur. Oya gibi işlenmiş denizin kıyıları içeri sokularak, Fu-çen ve Amoy’dan Kanton’a kadar uzandığı, Çin’in güney kıyıları için de aynı durum söz konusu değil midir? Burada deniz yolculuğu, maceraları belli bir Çin kapitalizminin suç ortaklarıdır; bu kapitalizm gerçek boyutuna ancak, gözetim altında tutulan ve zorlayan bir Çin’in elinden kurtulduğunda ulaşabilirdi. Bu canlı dış Çin, 1638’den ve Japonya’nın dış ticarete yarı kapatılmasından sonra bile, Nippon takımadalarının bakır ve gümüş piyasalarına, Hollandalılarla aynı haklarla ve onlardan daha iyi girebilmektedir. Gene bu Çin, Acapulco’dan gelen kalyondaki beyaz madeni Acapulco’da toplamakta; insanlarını ve çeşitli mallarını, zenaatkarlarını ve toptancı tüccarlarını, ezelden beri ve benzersiz bir şekilde tüm Endonezya-Filipinler alanına serpmektedir. Daha sonra, “Çin tarzı” Avrupa ticaretinin gözü dönmüşlüğü, Kanton’u ışık saçan, talepçi, Çin ekonomisinin tümünü yerinden oynatan ve üst düzlemde yer alan bir pazar haline getirmiştir. Pekin hükümetinin Kanton’da Avrupalılarla başa çıkma görevini verdiği, 1720’de kurulan, 1771’den beri yerli yerinde olan tüccar grubu Ko-Hong. bir karşı Hindler kumpanyası, muazzam Çin servetlerinin aletidir.</p>

  <p class="block_1">Eğer, Portekizlilerin burayı fethettikleri yıl olan 1510 öncesindeki Malaka; veya 1600’ler civarında, Sumatra adasındaki Aşem; veya Hollandalıların 1683’teki tahripkar yerleşmelerinin öncesindeki, Tropiklerin Venediği veya Raguza’sı Bentam; veya Hind,’in veyahut İslam’ın ezelden beri tüccar olan kentleri gibi, aşırı voltajlı kentlere yaklaşırsak da, farkına varışlarımız aynı olacaktır. Bu işi yaparken, tek gerçek sıkıntımız, bunların arasından seçim yapmak olacaktır.</p>

  <p class="block_1">Bu durumda, Hind’de, Kambay körfezindeki Surat’ı seçtiğimizi düşünün. İngilizler “loca”larını buraya 1609’da, Hollandalılar 1616’da, Fransızlar ise oldukça geç, ama talihli bir şekilde 1665’te kurmuşlardır. Eğer bu sonuncu tarihin civarına yerleşirsek, Surat tam bir gelişme içindedir. Kıyıdaki küçük ırmak Topta, Surat’a kadar çıkmakta, ama yalnızca hafif teknelerin geçişine izin vermektedir, bu durumda ırmağın ağzındaki önliman Suali’de durulmaktadır. Suali’deki saz kulübeler Avrupalı ve Avrupalı olmayan tayfaları karşılamaktadır. Ama büyük tekneler burada hiç vakit kaybetmemektedirler, çünkü kötü hava burada oldukça düzenli bir tehlike yaratmaktadır: bu limanda kışlamak iyi değildir. Yalnızca tüccarlar burada kalmakta ve Surat’taki localarına gitmektedirler.</p>

  <p class="block_1">Bir Fransızın dediğine göre, 1672’de Surat, büyüklük olarak Lyon kadardır. Ve burada cömert bir şekilde bir milyon kişi yığılmaktadır ki, bu tahmin karşısında kuşkulu olabiliriz. Piyasaya Banyan bankacı, tüccar ve komisyoncular egemendir ve bunların hepsi de, haklı olarak, dürüstlükleri, becerileri, zenginlikleriyle övünmektedirler. “Bunların 200.000 eküye sahip zenginleri otuz kadardı ve bunların da üçte birinden fazlası iki veya üç milyona sahipti”. Servet rekoru bir vergi mültezimine (30 milyon) ve “müslüman ve Avrupalı tüccarlara faiz karşılığı borç veren” bir tüccara (25 milyon) aittir. Surat o sıralar, Kızıldeniz, İran ve Filipinler-Endonezya arasında, Hind Okyanusunun büyük menzillerinden biridir. Moğol İmparatorluğunun bir giriş-çıkış limanı, yani Hind’in tümünün bir karşılaşma yeri, armatörlerin ve büyük maceraya borç verenlerin tercihli buluşma yeridir. Kambiyo senetleri buraya akmaktadır; Tavernier, buraya varan herkes orada para bulacağına emindir demektedir. Hollandalılar, Bengal'deki ticaretleri için ihtiyaçları olan rupileri buradan edinmektedirler^ Büyük ticaretin başka bir işareti: tam bir etnik ve dinsel kozmopolitik. Ban- yanların (bunlar aracı olarak birinci sıradadırlar) ve kent ile çevresinin geniş zenaatkar kitlesinin yanı sıra, Hindularla eşit (veya hemen hemen) düzeyde sayılması gereken, iş ilişkilerini Kızıldeniz’den Sumatra’ya ve bu bölgedeki adaların tümüne yayan tüccar bir müslüman toplumunu, artı faal bir Ermeni kolonisi sıralamak gerekir. Gautier Schouten adlı bir seyyah, Çinliler ve Japonlar hariç, tüm uluslararası seyyahlar ve “Hindlerin her ulusundan tüccarlar” burada mevcuttur demektedir. “Burada devasa bir ticaret yapılmaktadır”.</p>

  <p class="block_1">Tabii ki Surat’ın talihi, yukarı ve aşağı noktalara tanık olacaktır. Ama 1758’de, İngilizlerin Bengal’e el koymalarının ertesinde, İngiliz Henry Crose, Surat karşısında şaşkın olduğu kadar, hayrandır da. Kuşkusuz “büyük tüccar Abdülgafur’a... tek başına İngiliz kumpanyasındaki kadar” ticaret hacmi vehmeden abartmaya itiraz etmektedir, ama gene de bu tüccarın “denize her yıl, herbiri sekiz yüz tonilatoluk olup, en azından yirmi bin sterlinlik, bazıları da yirmibeş bin sterlinlik malla yüklü, yirmi gemi çıkardığını” işaret etmektedir. Üstelik bir de dürüst olan ve “yarım saatlik bir zaman içinde... az laf ederek otuz bin sterlinlik bir işi bağlayan” şu Banyan simsarlar karşısında biraz apışmıştır. Bunların dükkânları hiç de gösterişli değildir, ama “burada bulunamayacak hiçbir mal yoktur” ve “tüccarlar mallarını başka depolarda tutmak alışkanlığına sahiptirler; dükkânlarında yalnızca, satış yapmak üzere numune bulundurmaktadırlar”. Hind kumaşları, özellikle de bazı çiçek motifleri, bazı kırmızı fonlar İngilizimizin hiç hoşuna gitmemiştir, ama elinize bir Kaşmir şah alın, “yumuşacık” malzemesi karşısında Büyülenirsiniz; bu o kadar “harika bir şekilde incedir ki, bu kumaşlardan birini bir yüzüğün içinden geçirmek mümkündür”.</p>

  <p class="block_1">Hindistan ve Filipinler-Endonezya adaları kıyılarında, hemen hemen Surat kadar canlı on kadar kent, binlerce tüccar, girişimci, taşıyıcı, simsar, banker, imalatçı düşünelim. Ama öyleyse, kapitalistler, kapitalizm yok mu? hayır demekte tereddüt edilecektir. O zamanın Avrupa’sının tüm karakteristikleri yerli yerindedir: sermayeler, mallar, simsarlar, toptancı tüccarlar, banka; toptan ticaret araçları, hatta zenaatkârlardan oluşan proleterya, hatta Ahmedabad gibi büyük dokuma merkezlerinde manüfaktür edalı atelyeler, hatta tüccarların siparişini verdikleri ve uzmanlaşmış aracılar tarafından yürütülen eve iş verme (bunun mekanizması, İngiltere’nin Bengal’deki ticareti hakkındaki bazı makalelerde iyice tasvir edilmiştir), nihayet, hatta ve özellikle uzak mesafe ticareti. Ama bu yüksek gerilimli ticari gerçeğin yalnızca bazı noktalarda varolduğu, muazzam mekânlarda ise görülmediği de doğrudur. Bu XIII.- XIV. yüzyıllar Avrupa’sı mıdır?</p>

  <h3 class="block_26" id="toc_id_181">Nomıan Jacobs’un Bazı Kanıtları ve Vahiyleri</h3>

  <p class="block_1">İlân ettiğimiz ikinci açıklamaya -siyasal ve toplumsal- gelmeden önce, Norman Jacobs’un 1958’de Hong Kong’da yayınlanan <i class="calibre1">The origin of modern capitalism and Eastern Asia</i> adlı kitabının ilham ettiği, uzun ve yararlı bir parantez açacağız.</p>

  <p class="block_1">N. Jacobs’un derdi, görünüşte basittir. Uzak Doğu’da <i class="calibre1">bugün</i> yalnızca Japonya’nın kapitalist olduğunu farketmektedir. Endüstriyel kapitalizmin burada, yalnızca Avrupa endüstrileşmesinin basit bir taklidinden ibaret olduğunu söylemek, yeterli bir açıklama değildir. Çünkü bu durumda, diğer Uzak Doğu ülkeleri modeli kendi hesaplarına tekrarlamakta neden yetersiz olmuşlardır? <i class="calibre1">Eski</i> yapıların kapitalizmi kabul etme yatkınlığı veya yatkın olunmaması konusunda sorumlu olmaları muhtemeldir. Bu durumda cevabı önkapitalizmin vermesi, geçmişin varış noktasını açıklaması gerekmektedir. Bu amaçla eski Japonya 1) kültürel olarak yakın, ama gene de çok farklı Çin’le, 2) kültürel olarak çok uzak, ama herhalde Japonya’yla bazı benzerlikleri olan Avrupa’yla karşılaştırılacaktır. Ve eğer Japonya ile Çin’in benzemezliğini kültür değil de, toplum, toplumsal örgütlenme, siyasal aygıt temsil ediyorlarsa; Japonya’nın Avrupa’yla benzerliği anlamlı bir boyut kazanacaktır. Bununla birlikte, genel olarak kapitalizm ve toplumsal kökenleri hakkında, geniş anlamda, oldukça yeni aydınlatmalara sahip olabiliriz.</p>

  <p class="block_1">Nitekim, N. Jacobs'un kitabı Avrupa önkapitalizminin esas çizgilerini önceden biliniyor kabul etme hatasına sahiptir; sonra yazar kendini ayrıntılı bir kıyaslamayla sınırlandıracaktır. Çin ile Japonya’yı adım adım kıyaslayan yazar, Çin örneğinin kapitalist olmayan örnek olduğunu kabul etmekte ve bu durumun <i class="calibre1">mutatis</i> <i class="calibre1">mutandis</i> Hind için de geçerli olduğunu (bu kesinlikle tartışmalıdır) düşünmektedir. İslam alemine ise değinmemektedir ve bu da önemli bir boşluktur. Bize önerilmiş olan iki terime indirme tavrının en büyük sakıncası ise, Çin ile Japonya arasındaki zıtlıkları aşırı vurgulamaktır. Böylece iki kanatlı bir tabloya ulaşılmaktadır: bir tarafta kara olan öteki tarafta aktır, bunun yanı sıra ışık ve karanlık arasında, tıpkı Georges de la Tour’un bir tablosunda olduğu gibi, şiddetli zıtlıklar vardır. Bu nedenle ortaya keyfi basitleştirmelerin riski çıkmaktadır. Ama izleyen kıyaslama gene de ilginç ve öğreticidir.</p>

  <p class="block_1">N. Jacobs, Çin ve Japonya’nın <i class="calibre1">tüm geçmişlerini</i> terazinin iki kefesine yerleştirmekte tereddüt etmemektedir. Aslında çok taraflı bir yargıç olarak bunu onaylıyorum: ben de çoğu zaman XI. yüzyıl kopuşuna, hatta bu belirleyici kırılmanın daha gerilerine giderek, Avrupa konusunda aynı şeyi yapmadım mı? Jacobs eserinde buna benzeyen bir kural ile Han sülalesinin (M.Ö. lll. yüzyıl) Çin özel mülkiyeti konusundaki bir kararını veya VII. yüzyılda bazı toplumsal kategorilere bırakılan topraklara vergi bağışıklığı getiren Japon kararnamesini -Japon feodalitesinin ilk temeli- olduğu kadar; Japonya’nın denize yönelmesinin belirgin hale gelmesine ve güçlü bir korsanlığın Uzak Doğu denizlerinde kendini kanıtlamasına yol açan Aşikaga döneminin (1368-1573) bazı anlamlı ayrıntılarını ve bununla birlikte serbestisini veya daha iyisi serbestliklerini -serbestlikten, Avrupa Orta Çağındaki “serbestliklerce benzeyen bir şeyi, yani diğerlerine karşı olan ayrıcalıkları anlayınız- arayan bir ekonominin başarılarını gündeme getirmektedir. Demek di Norman Jacobs, açık veya örtülü bir şekilde, kapitalizmin öncellerini çok uzun süreli, yüzlerce yıla yayılan bir evrime götürmektedir ve sorunu çözme işini, topladığı tarihsel kanıtlara bırakmaktadır. Bu, bir sosyoloğun tarihe güvenmesinin nadir örneklerinden biridir.</p>

  <p class="block_1">Böylece yüzyıllar ve yüzyıllar boyunca, toplumların, ekonomilerin, hükümet politikalarının, dinsel kuruluşların çeşitli <i class="calibre1">işlevsel</i> faaliyetlerini gündeme getirecektir. Her şey kapsama alınacaktır: mübadeleler, mülkiyet, siyasal otorite, işbölümü, toplumsal tabakalaşma ve hareketlilik, akrabalık, miras sistemleri, dinsel hayatın yeri; sorun her seferinde, bu süreklilikler içinde Avrupa geçmişine en çok benzeyenin ne olduğunu ve böylece kapitalist bir geleceğin taşıyıcısının ne olduğunu araştırmaktır. Sonuç özgün ve sözü gereksiz yere uzatan bir kitaptır. Bu kitabı, yol alırken aldığımız notları ve kendi yorumlarımızı ekleyerek, biraz kendi keyfimize göre özetleyeceğiz.</p>

  <p class="block_1">Çin’de engel devlet, bürokrasinin tutarlığıdır; ben buna bir de, kuşkusuz uzun aralıklarla kırılan, ama her zaman kendinin aynı olarak kendini yeniden inşa eden bu devletin uzun ömürlülüğünü de ekliyorum. Bu devlet merkezileştirici olduğu kadar kendi ahlakını da dayatmakta, çoğu zaman güne uyarlanan bir Konfiçyusçu ahlak sistemine katı bir şekilde uymakta, ama kültürü, ideolojiyi ve dini devletin hizmetine sokan yönlendirici ilkelere, kabaca sadık kalmaktadır. Ve devletin kendisi ortak refahın hizmetindeki her dereceden mandarinlerdir. Kamu inşaatları, nehirlere set çekilmesi, yollar, kanallar, kentlerin güvenlik ve yönetimi, sınırlardaki yabancı tehdidiyle mücadele, bütün bunlar devletin sorumluluğundadır. Aynı şekilde, kıtlığa karşı mücadele, yani tüm ekonominin kilit taşı olan tarımsal üretimi hem sağlamak, hem de korumak; gerektiğinde köylülere, ipek üreticilerine, girişimcilere avans vermek; güvenlik ihtiyatları oluşturmak üzere kamu ambarlarını doldurmak; nihayet bu heryerde hazır ve nazır müdahalenin karşılığı olarak, uyrukları vergilendirme hakkını yalnızca devlete tanımak. İmparator ahlaklı olmaktan çıkarsa, kuşkusuz gökler onu terkedecek, hükümdar tüm otoritesini kaybedecektir. Ama olağan durumda otoritesi tam ve kesindir, teorik olarak her tür iktidara sahiptir. Toprak üzerinde bireysel mülkiyetin Han'lara kadar geri gittiği doğrudur, ama hükümet ilke olarak toprağın sahibi olmaya devam etmektedir. Köylüler, hatta büyük toprak sahipleri, İmparatorluğun bir yerinden başka bir yerine gönderilebilirler; ve bu da ortaklaşa çıkar ve tarımsal iskanın gerekleri adına yapılmaktadır. Aynı şekilde, devasa bir girişimci olan devlet, köylü angaryalarını kendine ayırmaktadır. Bir toprak soyluluğunun köylünün omuzlarına bindiği ve onların emek gücünü kullandığı doğrudur, ama doğrudan gözetim yapmadığı ve devletin bu gibi soyluların devlet hesabına vergi toplamalarını kabul ettiği hallerde ortaya çıkmaktadır. Demek ki, soyluluk da devletin lütfuna tabidir.</p>

  <p class="block_1">Aynı durum, yüzlerce gözü olan yönetimin her zaman hizaya sokacağı, elinin altında tuttuğu ve faaliyetlerini sınırlandırabileceği büyük tüccarlar ve imalatçılar için de söz konusudur. Limanlarda tekneler, geliş ve gidişlerinde, o bölgenin mandarinleri tarafından denetlenmektedirler. Hatta bazı tarihçiler, XV. yüzyılın başındaki geniş ölçekli deniz harekatlarının, devlet için, özel dış ticaretin karlarını denetlemenin bir yolu olduğunu düşünmektedirler. Bu mümkündür, ama kesin değildir. Tüm kentler aynı şekilde gözetlenmekte, tuzakta tutulmakta, mahalleler, her gece kapılarını kapatan farklı sokaklara bölünmektedir. Bu koşullarda ne tüccarlar, ne tefeciler, ne sarraflar, ne de devletin bazen şu ya da bu yönde hareket etmek üzere yardım ettiği imalatçılar, iyi tarafta yer almaktadırlar. Hükümet kamu çıkarı adına, canının istediğini vurabilir ve vergilendirebilir; zaten bu kamu çıkarı da, bireylerin aşırı bolluk içinde olmalarını. ahlak dışı bir eşitsizlik ve adaletsizlik olarak mahkûm etmektedir. Kurala uydurulan suçlu yakınamaz: ona vuran kamusal ahlâktır. Yalnızca mandarin (yani memur) veya bu çok güçlü kişilerin koruduğu birey kural dışındadır, ama bunların da ayrıcalığı hiçbir zaman garanti altında değildir. İmparator Kianlong’un gözde bakanı Heşen'in bireysel örneğinin anlamını fazla zorlamak istemeksizin verelim. İmparator 1799’da ölünce, halefi, Heşen’i öldürtmüş ve mallarını müsadere etmiştir. Bakan muhteris, yozlaşmış, nefret edilen bir adamdır, ama özellikle çok fazla şeye sahiptir: eski ustaların eserlerinden bir koleksiyon, rehin karşılığı alacaklardan gelen birçok ev, muazzam bir altın ve mücevher yığını; kısacası çok zengindir ve ek bir kusur olarak, artık görevde değildir.</p>

  <p class="block_1">Devletin diğer ayrıcalıkları: sınırsız ölçüde kötü para basma hakkı (bakır ve kurşun karışımı, ağır <i class="calibre1">caixalar),</i> bunların çoğu zaman ayarı bozuktur (ama bu nedenden ötürü daha az tedavül etmekte değillerdir) ve onlara gerçeklik veren yazılar silindiğinde veya birileri bunları sildiğinde değer kaybetmektedirler; ellerinde bulunduranların kendilerine bir gün ödeme yapılacağına her zaman inanmadıkları kâğıt parayı da sınırsız ölçüde basma hakkı. Aslında düşük düzeyde olan hayatlarını çoğu zaman devlete olan yükümlülükleri toplayarak kazanan tüccarlar, çok sayıdaki tefeciler, banker-sarraflar, ilk zenginlik işaretinde vergilendirileceklerinden veya devletin eşitleyici iktidarını onlara karşı yöneltmek isteyen bir rakip tarafından ihbar edileceklerinden korkarak yaşamaktadırlar.</p>

  <p class="block_1">Böylesine bir sistemde, birikim ancak devlet için ve devlet aygıtı tarafından yapılması halinde mümkündür. Nihayette Çin belli bir "totaliter” rejim altında yaşamıştır (kelimenin yakınlarda kazandığı iğrenç anlam dışlanacak olursa). Ve Çin örneği tam da zamanında, bizim <i class="calibre1">ekonomi</i> ile <i class="calibre1">kapitalizm</i>'i ayırma konusundaki güçlü inadımızı desteklemek üzere yardıma gelmektedir. Çünkü Oacobs'un bir cins <i class="calibre1">a priori</i> akıl yürütme ile inanmak istediği şey olan, kapitalizm yoksa, pazar ekonomisi de yoktur'un tersine), Çin birçok kereler tasvir ettiğimiz, yerel pazarların kırlentleri, küçük zenaatkâr kitlesinin ve gezginci tüccarların kaynaşması, dükkânların ve kentsel buluşmaların yığılmalarıyla, sağlam bir pazar ekonomisine sahiptir. Demek ki temelde, tarımsal performansın onun için esas olduğu bir hükümet tarafından teşvik edilen canlı ve iyi beslenen mübadeleler vardır: ama <i class="calibre1">üstte,</i> devletin her yerde hazır ve nazır vesayeti ve “anormal” bir şekilde zenginleşen her bireye karşı duyduğu net düşmanlık yer almaktadır. Bu düşmanlık öylesinedir ki, Çin’de kentlere yakın topraklar (buraları Avrupa’da, onları düşük fiyattan alanlar için gelir ve önemli rant kaynağıdırlar) ağır bir şekilde vergilendirilmişler ve böylece onların pazara uzak topraklara nazaran avantajlarına el konulmuştur. Öyleyse, XIII. yüzyıldaki tuz tüccarları veya Kanton’un Ko-Hong’u gibi, her zaman az çok devletin insafına kalan, onun tarafından gözetim ve izin altında tutulan belli bir burjuvaziden söz edilebilir. Ve özellikle Filipinler-Endonezya Çinlileri arasında bugüne kadar sürmüş olan, bir cins sömürgeci kapitalizm zikredilebilir.</p>

  <p class="block_1">N. Jacobs’un açıklamalarını zorlamadan söyleyelim, Japonya’da kapitalist bir geleceğin zarları Aşikaga döneminden itibaren (1368-1573), devletten bağımsız ekonomik ve toplumsal güçlerin yerleşik hale gelmeleriyle (bunlar esnaf birlikleri, uzak mesafe ticareti, serbest kentler, çoğu zaman kimseye hesap vermek zorunda olmayan birlik halindeki tüccarlardan ibaret olsa bile) atılmıştır. Hatta bu nisbi devlet otoritesi yokluğunun ilk işaretleri kendilerini daha önce de, sağlam bir feodal sistemi yerleşik hale geldiğinde göstermiştir. Ama bu başlangıç tarihi sorun yaratmaktadır; feodal sistem kendini belli edecek şekilde, 1270'de ortaya çıktığını söylemek; kesinliğin yanıltıcı olma tehlikesinin fazla olduğu bir alanda fazlasıyla kesin olmak ve bu oluşumun öncellerini, imparator topraklarının aleyhine olmak üzere, büyük özel malikânelerin oluşumunu karanlıkta bırakmak demektir. Bu özel mülkler, hukuken ırsi hale gelmeden önce bile sürekliliklerini sağlamak ve özerkliklerini savunmak üzere, ordular oluşturacaklardır. Bütün bunlar az veya çok uzun dönemde, fiili olarak kendi kentlerine, tüccarlarına, esnafına kendilerine özgü çıkarlara sahip, adeta bağımsız ve güçlü eyaletlerin ortaya çıkmasına yol açmışlardır.</p>

  <p class="block_1">Çin’i Mingler döneminde (1368-1644) ve hatta sonrasında, Moğol fethinin (1644-1680) yol açtığı felâketlere rağmen, feodal bir rejimden kurtaran, herhalde dengeye muhtemel geri dönüşleri gerektiren, yoğun bir insan kitlesinin sürekliliğidir. Nitekim ben, feodal bir sistemin kökenine sıfır bir durum veya kazaların, ya felâketlerin, ya da güçlü nüfus azalmalarının sonucu olan düşük bir nüfus koyma eğilimindeyim, ama gerektiğinde, nisbeten yeni bir ülkede, bir hareket noktası da olabilir. Japonya başlangıçta, dörtte üçü boş bir takımadadır. Michel Vie’ye göre,“egemen olgu, (Japonya’nın) kıtaya göre gecikmişliğidir”, Kore’ye ve özellikle de Çin’e göre. Japonya bu uzak yüzyıllarda, Çin uygarlığının yansımasının peşinden koşmaktadır, ama sayının kalınlığından yoksundur. Bitmez tükenmez savaşlarının oluşturduğu vahşi kesimde, küçük gruplar rakip veya rakiplerine zorlukla üste gelebilmekte ve bu savaş ortamı kronik bir azgelişmişliği beslemekte, takımada zorlamanın tam birleştiremediği ve ilk fırsatta kendi yollarına giden, özerk birimler halinde bölünmüş olarak kalmaktadır. Böylece oluşan Japon toplumları kaotik, eşitsiz ve kapatılmış durumdadırlar. Bunların parçalanmışlığının" karşısında Tenno’nun (Kyoto’da oturan imparator) dünyevi olduğundan çok teorik ve kutsal olan otoritesi ile; çeşitli başkentlerden itibaren kendini gösteren, şogunun (Merovenj tarzında, bir cins saray nazırı) şiddetli ve meydan okunan otoritesi vardır, ama pek bir işe yaramamaktadır. Sonunda <i class="calibre1">bakafu</i> yönetimini kuracak ve bunu, Tokugava hanedanının (1601-1868) kurucusu ledoşyi’yle birlikte Japonya’nın tümüne yaygınlaştıracak olan şogunluk rejimidir. Bu haneden Meiji devrimine kadar iktidarda kalacaktır.</p>

  <p class="block_1">Basitleştirerek denilebilir ki, Avrupa Orta Çağını andıran bir anarşiyle birlikte, Japonya’nın yavaş oluşumuna tanık olan yüzyıllar boyunca, bu ülkenin çeşitlenmiş sahnesinde her şey birlikte büyümüştür: merkezi hükümet, feodaller, kentler, köylüler, zenaatkârlar, tüccarlar. Japon toplumu, Orta Çağ Avrupa’sınınkine benzeyen özgürlüklerle; aslında arkasında barikat kurulan, korunan, hayatta kalınan özgürlüklerle donanmıştır. Ve hiçbir şey bir kerede ebediyete kadar geçerli olmak üzere kurala bağlanmamıştır, hiçbir şey tek yanlı bir çözümü kabul etmemektedir. Acaba burada da, çatışma ve hareket yaratan Avrupa “feodal” toplumlarının çoğulluğundan bir şeyler yok mudur? Koşunun sonunda gelen Tokugavalarla, sürekli olarak yeniden kurulması gereken ve unsurları birbirlerine uyum sağlamak zorunda olan bir denge düşünmek gerekir; Çin tarzında totaliter olarak örgütlenmiş bir rejim değil. Tokugavaların, tarihçilerin abartma eğiliminde oldukları zaferleri ancak yarım bir zafer olabilirdi -gerçek ama tam değil-; tıpkı Avrupa monarşilerininki gibi.</p>

  <p class="block_1">Bu zafer kuşkusuz piyadeye ve Avrupa’dan gelen ateşli silahlara (özellikle çakmaklı tüfekler, çünkü Japon topçusu zarar vermekten çok gürültü çıkartmaktadır). Daimyolar er veya geç, sağlam bir orduya dayanan, gözetimi ve etkin müdahaleleri kolaylaştıran iyi örgütlü menzilleri olan büyük yollara sahip olan, çevik bir hükümete boyun eğmek, onun otoritesini kabul etmek zorunda kalmışlardır. İki yıldan bir yılını, şogunun yeni ve eksantrik başkenti Edo'da (Tokyo) geçirmeyi ve burada bir cins gözetim altındaki konutta kalmayı kabul etmek zorunda kalmışlardır. Bu <i class="calibre1">sankin</i> zorluluğudur. Fieflerine yeniden gittiklerinde, karılarını ve çocuklarını rehine olarak bırakmaktadırlar. Tenno’nun akrabalarından biri de Edo’da oturmakta ve rehine olarak tutulmaktadır. Kıyaslama olarak, Fransız soyluluğunun Louvre ve Versailles’dakı yaldızlı köleliği, çok özgürce olarak gözükecektir. Demek ki güç ilişkileri şogununun lehine bozulmuştur. Ama gerilim sürmekte ve şiddet gündemde kalmaktadır.</p>

  <p class="block_1">Bunun kanıtı, şogun Iemitsu'nun 1632'de çok genç yaşta babasının yerine geçtiğinde, herkesi hükümdarlık yetkisi konusunda ikna etmenin gerekliliğine inanmasıdır. <i class="calibre1">Daimyo</i>ları toplantıya çağırmıştır. Bunlar saraya geldiklerinde ve olağan olarak sonuncu sofada toplandıklarında, yalnız olduklarını anlamışlardır. Beklerler; sert soğuk onları gafil avlamıştır; onlara hiçbir yiyecek sunulmaz; gece ve sessizlik çökmektedir. Aniden ara levhalar çekilir ve şogun kendini onlara meşale ışıkları altında gösterir. Efendi olarak konuşmaktadır: “tüm <i class="calibre1">daimyo</i>lara, hatta en büyüklerine bile, uyruklarım olarak davranacağımı iddia ediyorum. Aranızda bu boyun eğmeden hoşlanmayanlar varsa, topraklarına gitsinler ve savaşa hazırlansınlar; aramızdaki durumu silahlar belirleyecektir”. 1635’te sankin’i kuracak ve kısa bir süre sonra Japonya'yı dış ticarete kapatacak olan -birkaç Hollanda gemisi ve birkaç Çin <i class="calibre1">Jonque</i>’u hariç olmak üzere- bu aynı şogundur. Bu da tüccarları, tıpkı soyluluğu elinde tuttuğu gibi tutmanın bir biçimidir.</p>

  <p class="block_1">Demek ki feodal senyörlerin sırtı yere getirilmiştir, ama bunların fiefleri dokunulmadan durmaktadır. Şogun müsaderelere girişmiştir, ama aynı zamanda fief de dağıtmaktadır. Ve feodal aileler günümüze kadar, bu filiz daldırma yöntemiyle süreceklerdir -güzel bir uzun ömürlülük sınaması-. Zaten her şey sülalelerin uzun ömürlülüğünü teşvik etmektedir. Bunların başında özellikle ekber evlat kuralı gelmektedir, oysa Çin'de miras erkek çocukların tümü arasında paylaşılmaktadır. Bu güçlü ailelerin gölgesinde (ki bunlardan bazıları endüstriyel kapitalizme muzaffer bir şekilde geçeceklerdir), küçük soyluların <i class="calibre1">(samuray)</i> yanaşma grupları da uzun süre tutunacaklardır. Ve bunlar da Meiji'yi izleyen endüstriyel devrimde rollerini oynayacaklardır.</p>

  <p class="block_1">Ama bizim açımızdan en önemli şey, serbest pazarların, serbest kentlerin -bunların ilki, 1573’de Sakai limanıdır- gecikmiş olarak ortaya çıkmaları ve çabucak etkin hale gelmeleridir. Güçlü meslek birlikleri ağlarını ve tekellerini bir kentten diğerine yaymakta ve meslek birlikleri gibi örgütlenmiş olan ticari ortaklıklar, XVII. yüzyıldan itibaren yerleşik hale gelmektedirler. Bunlar 1721'de resmen tanınmışlardır ve şurada veya burada Batı'dakilerin benzeri, ayrıcalıklı ticari kumpanyaların edasına bürünmektedirler. Nihayet sonuncu güçlü hat olarak, tüccar hanedanları kendilerini kanıtlamakta ve bazı felâketlere rağmen, Henri Pirenne tarafından saptanan tüm sürelerin ötesinde, hatta bazen yüzyıllar boyunca sürmektedirler: Kanoikeler, Sumimoto- lar, Mitsuiler. <i class="calibre1">Bugün bie</i> fazlasıyla güçlü olan bu sonuncu grubun kurucusu, "1620'de Ise eyaletine yerleşen bir <i class="calibre1">sake</i> imalatçısı idi”. Bunun oğlu 1690'da Edo’da (Tokyo) “hem şogunun, hem de imparatorluk sarayının mali ajanı” olacaktır.</p>

  <p class="block_1">Böylece <i class="calibre1">daimyo</i>ları, <i class="calibre1">bakufu'yu,</i> hatta Tenno'yu sömüren ve süreklilik gösteren tüccarlar: para oyunlarından erkenden avantaj sağlamayı öğrenen uyanık tüccarlar -modern bir birikimin zorunlu aleti, çoğaltıcı para-. Hükümet parayı kendi hesabına manipüle etmeye karar verip, XVII. yüzyılın sonunda devalüasyona gittiğinde, o kadar güçlü bir muhalefetle karşılaşacaktır ki, birkaç yıl sonra geriye çark edecektir. Ve tüccarlar her seferinde, halkın geriye kalanının sırtından olmak üzere, kendilerini kurtaracaklardır.</p>

  <p class="block_1">Ancak toplum tüccarları sistematik olarak teşvik etmemektedir; onlara hiçbir toplumsal prestij tanımadığı gibi, bir de üstelik tersini yapmaktadır. İlk Japon iktisatçısı Kurnazava Banzan (1619-1691) onları hiç de sevmemekte ve anlamlı bir şekilde, Çin toplum ülküsünü öne çıkartmaktadır. Tüm belirtilere göre içsel nedenlere bağlı ve yerli olan bir ilk Japon kapitalizmi ise, gene de kendiliğinden büyümektedir. Tüccarlar <i class="calibre1">daimyo</i>ların veya <i class="calibre1">daimyo</i> hizmetkârlarının onlara teslim ettikleri pirinçlerin satın alınması yoluyla, bizzat Japon ekonomisinin kavşağında, pirincin (eski para) gerçek paraya dönüştüğü şu belirleyici hat üzerinde yer almaktadırlar. Öte yandan, pirinç fiyatının hasada bağlı olduğunda kuşku yoktur, ama aynı zamanda, artık ürünün esas bölümüne el koymuş olan tüccarlara da bağlıdır. Tüccarlar bunun yanı sıra, üretim merkezi Osaka ile, bir milyondan fazla nüfuslu, muazzam asalak başkent Edo’nun meydana getirdiği tüketim merkezi arasındaki belirleyici eksen üzerindeki efendilerdir de. Nihayet, bu tüccarlar bir gümüş kutbuyla (Osaka), bir altın kutbu (Edo) arasındaki aracılardır. Bu iki maden birbirlerine karşı oynamakta, 1636'da düzenlenen ve fakirlerin parası olup, mübadelelerin zemin katında yer alan bakır dolaşımının üzerine sarkmaktadırlar. Bu üçlü para akımına, kambiyo senetleri, çekler, banknotlar, yani gerçek bir <i class="calibre1">Stock</i> <i class="calibre1">Exchange</i>'in değerli kâğıtları da eklenmektedir. Nihayet, muazzam bir geleneksel zenaat kitlesinin içinden manüfaktürler de çıkmaktadır. Böylece her şey ne yabancının taklidinden, ne de herhangi dinsel bir çerçeveden kaynaklanan bir ilk kapitalizmin yönü doğrultusunda, birbirleriyle buluşmaktadır. Tüccarların rolü, başlangıçta çok canlı bir rekabet yapan budist manastırları devre dışı bırakma yönünde olmuştur, zaten şogunluk da bunları tahrip yönünde hareket etmiştir.</p>

  <p class="block_1">Kısacası, ilk aşamada her şey eski, canlı, yayılmacı pazar ekonomisinin bir büyümesinin sonucu olarak ortaya çıkmıştır: pazarlar, fuarlar, seyrüsefer, mübadeleler (kara içlerinde balığın yeniden dağıtımından ibaret olsa bile). Sonra o da erkenden gelişen ve özellikle Çin'e yönelik olan bir uzak mesafe ticareti, göz kamaştırıcı kârlarla (XV. yüzyılın ilk yolculuklarında % 1100) birlikte ortaya çıkmıştır. Zaten tüccarlar, 1570'lere doğru şogun Filipinleri fethetmeye kalkıştığında çok cömert davranmışlardır. Ancak ne yazık ki, kapitalist bir üst yapı için gerekli olan bu harç maddesi -uzak mesafe ticareti- kısa bir süre sonra Japonya'nın gündeminden düşecektir. 1638 kapanmasından sonra, dış ticaret şogunluk tarafından yokedilmediyse bile, çok kısıtlı hale getirilmiştir. Bazı tarihçiler, kaçakçılığın özellikle güney adası Kyuşu ve Kore yolu üzerindeki meskûn olmayan Sessizlik adası denilen adacıktan hareketle, bu tedbirlerin sonuçlarını telafi ettiğini düşünmektedirler. Diğerlerinin arasında, Na- gazaki tüccarlarının faal kaçakçılıklarına veya güçlü Şimatzu ailesinden olan Satsuma senyörünün 1691’de, yasadışı ticaretini daha iyi örgütlemek için Çin’de adamlarının olduğuna dair kanıtların olmasına rağmen, bu gene de bir abartmadır. 1638-1868 arasında dayatılan kısıtlamalar ve sınırlamaların, iki yüzyıldan daha uzun bir süre boyunca, öngörülebilir bir ekonomik serpilmeyi geciktirdiklerini kabul etmek gerekir. Japonya daha sonra gecikmişliğini çabucak kapatmıştır. Ve bunun birçok nedeni vardır ki, bazıları konjonktüre bağlıdır. Ama herhalde hepsinden önce, Japonya'nın yakınlarda meydana gelen ve Avrupa'yı taklid eden endüstriyel atılımının, kendini tek başına ve sabırla inşa etmeyi bilmiş olan eski bir ticari kapitalizme yaslanmış olması asıl nedeni meydana getirmektedir. “Buğday, uzun süre kar altında büyümüştür”. Bu imgeyi Takehoşi'nin eski kitabından (1930) alıyorum. O da, herbiri kendi cephesinde, sonuçları aynı olmasa bile, benzer süreçlere göre ilerlemiş bir Avrupa ile bir Japonya arasındaki ekonomik ve toplumsal benzerliği şaşırtıcı bulmaktadır.</p>

  <h3 class="block_26" id="toc_id_182">Siyaset Ondan da Fazlası Toplum</h3>

  <p class="block_1">Bu uzun parantezi kapatalım ve sorunu bütünlüğü içinde yeniden ele alalım. Marxist terimlerle, feodalizm kapitalizme giden yolu hazırlamaktaydı; bilindiği üzere Marx’ın analizini, üzerinde hiçbir zaman yoğunlaştırmadığı geçiş. Ve Jacobs kendi hesabına, bir yandan feodalizmin kapitalizmin zorunlu bir ön aşaması olduğunu reddetmek; diğer yandan da, “tarihsel olarak kapitalizmi geliştirmesi gereken unsurların”, “feodalizm döneminde <i class="calibre1">başka amaçlarla</i> yerleşmiş olan hak ve ayrıcalıklara ilişkin bazı değerlerin” içinde “kendi konumlarını kurumsallaştırmak üzere” uygun bir iklim bulduklarını ileri sürmek üzere bu konuya yaklaşmaktadır. Ben ise, kişisel olarak işleri şöyle görüyorum. Mal ticaretinden kaynaklanan bir kent hemşehrisi grubunun toplumun sonuncu katını işgal ettiği bağımsız, <i class="calibre1">erkenden özerk bir şekilde gelişmiş kentler hariç</i> -Venedik veya Cenova veya Augsburg-, Batı’da veya Japonya’da yüksek mertebeden tüccar aileleri, ekonominin veya devletin modernliği onları ileri ittiğinde, ancak ikinci sıradadırlar. Tıpkı bir duvara rastlayan bir bitki gibi, bir sınıra çarpmaktadırlar. Eğer engel direnirse, saplar ve kökler çıkmakta, duvarın boyunca büyümekte ve uzantısına yayılmaktadırlar. Bu burjuvazilerin kaderidir. Engelin aşıldığı gün, muzaffer aile için bir statü değişikliği olmaktadır. Başka bir kitapta, burjuvazinin o zaman ihanet ettiğini yazdım. Bu aşırıya kaçmak oldu. Aslında burjuvazi hiçbir zaman bütünü itibariyle ihanet etmez; ve engele karşı kendini yeniden biçimlendirir.</p>

  <p class="block_1">Kabın içine konulmuş, önlerine engel çıkartılmış ve ışığa doğru, toplumsal başarının eşiklerine doğru büyüyen bu aileler, engel varoldukça pintiliğe, hesaba, ihtiyata, birikimin erdemlerine mahkûmdurlar. Üstelik, onların üzerindeki soyluluk müsrif, gösterişe düşkün ve ekonomik olarak narin olduğu için, bu soyluluğun terkettiği veya alınmasına izin verdiği şeyler, komşu sınıfın eline geçmektedir. Hızlı ama ikna edici bir örnek olarak, bir Fransız ailesi olan Seguier’nin tefecilik faaliyetlerine, daha iyisi siyasetlerine bakınız. Burjuvazinin ve şu diğer burjuvazi olan <i class="calibre1">noblesse de</i> <i class="calibre1">robe</i>’un servetleri daha XVI. yüzyılda, yalnızca görev, toprak, gayrimenkul alımı veya kraldan sağlanan arpalıklar veya düzenli bir şekilde toplanan drahomalar veya aile babası yöntemlerinin iş yönetimine egemen kılınmasıyla gelişmemektedir; aynı zamanda bu dünyanın büyüklerine verilen bir dizi hizmet de (tefecilik ve başkaları, ama esas olarak tefecilik) buna katkıda bulunmaktadır. Başkan Pierre Seguier (15041580) mevduat kabul etmekte, borç vermekte, rehin almakta, faiz sağlamaktadır. Nevers düşesi Marie d’Albret’yle verimli anlaşmalar yapmıştır; ödeme zamanı gelince, düşes Segier’ye “yılda ortalama 9.000 ekü getiren, ama geri kalanı borç ödemede kullanıldığından, eline yalnızca 3.600’ü geçen, Dreux yakınındaki Sorel senyörlüğünü” satmıştır. Ve bu, işlerin on tanesine karşılık bir tanesidir. Başkan aynı zamanda Montmorencylerle de tefeci ilişkiler içindedir; ama bunlar kendilerini ona karşı oldukça iyi savunmaktadırlar. Seguier Silly ailesinin çeşitli üyeleriyle de benzeri ilişkiler sürdürmektedir. Bu işlerin devamında, Pierre Seguier’nin hesabında, Melun yakınlarında bir “yetişmiş uluağaç” ormanı, Anneau yakınındaki Escury’de yarıcılıkla işletilen bir toprağın ve diğer bir çoğunun olduğu bildirilmektedir. Burada asalaklık, sömürü, yutuculuk vardır. Toprak zenginliklerinin ve geleneksel iktidarın yavaşça olgunlaşmış ürünü olan üst sınıf, aslında birkaç riske karşılık çok avantajlı olan tercihli bir beslenme olanağı olarak ortaya çıkmaktadır. Osakalı tüccarın, <i class="calibre1">daimyo</i>ların felâketleri ve israfından yararlandığı Japonya’da da süreç aynıdır. Burada, Marx’ın diline göre, bir sınıfın aleyhine, diğer birinin karına olmak üzere bir merkezileşme vardır. Egemen sınıf bir gün veya başka bir gün, ayakta kalanların yemeği olmaktadır; tıpkı Eupatrides’in Atina veya başka yerlerde siteler, <i class="calibre1">poleis</i> tarafından yenilmeleri gibi. Eğer bir sınıf kendini savunacak ve tepki gösterecek güce sahipse, diğerlerinin zenginliğe ve iktidara doğru yükselmeleri tabii ki güç veya anlık olarak olanaksız hale gelecektir. Avrupa’da bile bu konjonktürlerden olmuştur. Ama toplumsal hareketlilik tamamen yeterli değildir. Sonuç olarak, bir sınıfın başka bir sınıf tarafından etkin bir şekilde yani uzun dönemde sürekli olarak tüketilebilmesi için, ayrıca bu sınıflardan birinin biriktirme ve bu birikimi kuşaktan kuşağa, bir kartopu biçiminde aktarabilme yeteneğine sahip olması gerekir.</p>

  <p class="block_1">Çin'de, bürokratik toplum, Çin toplumunu uygulamada yutulması mümkün olmayan ve gerektiğinde kendini gene kendi gibi yeniden oluşturan, tek bir üst örtüyle örtmektedir. Hiçbir grup, hiçbir sınıf, okumuş mandarinlerin muazzam prestijine yaklaşamaz. Kamu düzeni ve ahlâkının bu temsilcilerinin hepsi de mükemmel değildir. Özellikle limanlarda olmak üzere, birçok mandarin, onların yardımını memnuniyetle satın alan tüccarlara para yatırmaktadırlar. Avrupalı bir seyyahın Kanton’da aldığı bir not, yerel mandarinleri adeta doğal bir suistimal içinde ve hiç utanmadan zenginleşirlerken göstermektedir. Ama yalnızca tek bir kişiye ait olan bir servet birikiminin ne değeri vardır? Bir göreve bağlı olan, üst bir eğitimin ve oldukça demokratik bir yarışmanın kazanılmasının ürünü olan bu ömürle sınırlı birikim ne işe yarar? Mandarinlerin prestiji, zengin tüccar ailelerini çoğu zaman oğullarını bu parlak ve arzu edilen konuma yönlendirmeye itmektedir; bu da onların “ihanet etme” biçimidir. Ama mandarinin oğlu çoğu zaman mandarin olamayacaktır. Ailenin yükselmesi aniden kesilme tehlikesini taşımaktadır. Mandarinlerin ne servetleri, ne de güçleri, egemen aile hanedanları içinde devam edebilmektedir.</p>

  <p class="block_1">İslam alemindeki durum, kökleri itibariyle farklı olmakla birlikte, sonuçları ilginç bir şekilde aynı olmaktadır. Farklı konum: üst sınıf değişmeye değil de, değiştirilmeye bir türlü son vermemektedir. İstanbul’daki Osmanlı sultanı bunun tipik örneğini sunmaktadır: üst toplumu, gömlek değiştirir gibi değiştirmektedir. Hıristiyan çocukların arasından yeniçeri devşirilmesine bakınız. Çoğu zaman sözü edilen Osmanlı feodalitesi, <i class="calibre1">beneficium</i> (görev süresince geçerli temlik) sahiplerinin (tımar) bir önfeodalitesinden başka bir şey değildir; sipahilikler ancak ömür boyu geçerli olan temliklerdir. Gerçek bir Osmanlı feodalitesinin, yeni ekim alanlarının kapitalist bir çizgi üzerinde iyileştirilmesi ve işler hale getirilmesi doğrultusunda, taslak halinde ortaya çıkabilmesi için, XVI. yüzyılı beklemek gerekecektir. Bu tarihten sonra, fiefli bir aristokrasi, özellikle Balkanlarda yerleşik hale gelmiş ve toprakları ile senyör- lüklerini aile egemenliği altında, uzun süre tutabilmiştir. Nicolai Todorov adlı bir tarihçiye göre, toprak rantını ele geçirme konusundaki mücadele, zaten devletin tüm yüksek yönetsel görevlerini elinde tutmakta olan, egemen tabakaların tam bir zaferiyle sonuçlanacaktır. Tam zafer mi? Buna biraz daha yakından bakmak gerekir. Kesin olan şey, bu toplumsal tersine dönüşün, tarihin geniş bir alt üst oluşunun, askeri, savaşçı ve fetihçi ve daha o sıralarda hile bir “hasta adam” olan eski bir devletin parçalanmasının nedeni ve sonucu olduğudur. İslam aleminde sıradan ve olağan imge, devletin elinde tuttuğu, gerektiğinde patakladığı, besleyici topraktan bir keresinde ebediyen kopartılmış bir topluma ait olanıdır. Manzara heryerde aynıdır: ömür boyu geçerli senyörler olan hanların İran’ı kadar, büyük Moğol zamanında ihtişamının zirvesindeki Hindistan'da da.</p>

  <p class="block_1">Nitekim, Delhi'de kendini surdürebilen "büyük aileler” yoktur. Montpellier tıp fakültesi doktoru ve Colbert’in çağdaşı olan, Büyük Moğol’u çevreleyen askeri toplumun içinde sıla hasreti çeken François Bernier, onun için şaşırtıcı olanların ne olduğunun harika bir şekilde hissettirmektedir. Ümera ve racalar aslında paralı askerler, ömür boyu geçerli senyörlerden ibarettirler. Büyük Moğol onları atamakta, ama çocuklarına intikali garanti etmemektedir. Kesinlikle etmemektedir: büyük bir orduya ihtiyacı vardır ve adamlarının ücretini bizim <i class="calibre1">beneficium</i> diyeceğimiz bir şeyle, Türkiye’deki gibi konuşursak, bir sipahilikle, hükümdarın -toprak hukuken ona aittir- verdiği ve hak sahibinin ölümünde geri alacağı bir varlıkla ödemektedir. Demek ki hiçbir soyluluk, elinden sürekli olarak kaçırılan böylesi bir toprakta kök salamaz. Bernier “krallığın tüm toprakları ona (Büyük Moğol) ait olduğundan, bunun sonucunda ne düklük, ne markilik, ne toprağa dayanan ve kendi gelirleriyle, mal varlıkları sayesinde geçinen hiçbir zengin aile yoktur” diye açıklamaktadır. Bu, sürekli olarak kartların yeniden ve otomatik dağıtıldığı bir <i class="calibre1">new deal</i> içinde yaşamak demektir. Öylesine ki, bu savaşçıların Batı’dakine benzer soyadları yoktur. “Yalnızca savaşçılara layık adları vardır: Şimşeksavuran, Yıldırımsavuran, Safkıran, Sadıksipahi, Mükemmel, Bilgin ve bunun gibi başkaları”. Demek ki, Batı’da olduğu gibi coğrafi adlardan, köy veya bölge adlarından hareketle oluşturulan şu lezzetli adlandırmalar yoktur. Hiyerarşinin zirvesinde hükümdarın gözdeleri, maceracılar, köksüzler, “hiçten gelenler”, hatta eski kölelerden başka kimse yoktur. Bu garip, geçici, havadaki piramidin tepesinin, İngiliz fethiyle tahrip olması normaldir, çünkü bu zirve hükümdarın gücüne bağlıydı ve ancak onunla birlikte çökebilirdi. Daha az normal olan şey, İngiliz mevcudiyetinin ırsi mal varlığına sahip aileleri tüm baştan imal etmesidir. İngiliz, böyle bir arzusu olmadığı halde, Hind’e Avrupalı imgelerini ve alışkanlıklarını getirmektedir. Bunları kendisinin ötesine yansıtmakta, bunlar da onun, Bernier’yi çok etkileyen benzersiz toplumsal yapıyı anlamasını ve ciddiye almasını engellemektedir. Cehalete dayanan ve suistimali de kapsayan İngiliz hatası, zemindarları (sabit bir sahibi olmayan köylerin vergisini toplayanlar) gerçek malikler olarak kabul etmesi ve buna bağlı olarak, yeni efendiye sadık, Batı tarzında bir hiyerarşinin üstüne oturtmasıdır. Bu oluşumdan çıkan aileler bugüne kadar sürmüşlerdir.</p>

  <p class="block_1">Hind’in tanıdığı yegane egemen aileler sınıfı -geleneksel olarak ekonomiyi ve örneğin büyük limanları veya Ahmedabad gibi canlı bir dokuma kentinin oluşturduğu büyük ticaret kentlerinin yönetimini üstlenmiş olan imalatçı ve banker tüccarları sınıfı- kendini daha iyi ve daha uzun süre savunacaktır. İyi bildiği bir silahla: para silahıyla istilacıyı yozlaştıracak, ama kendi de onun tarafından yozlaştırılacaktır.</p>

  <p class="block_1">Lord Clive’in 30 Mart 1772’de, Avam kamarasında, onu birkaç gün sonra intihara kadar sürükleyecek rüşvetçilik suçlamalarına karşı, şerefini ve hayatını savunduğu dramatik bir söylevde ne dediğine bakınız. Yazıcı olarak (biz küçük bürokrat derdik) Bengal’e giden genç bir İngilizin durumunu örnek vermektedir: “Bu yeni- yetmelerden biri Kalküta sokaklarında dolaşmaktadır, çünkü geliri henüz arabayla gezmesine izin vermemektedir. Bazıları meslekte ondan çok daha eski olmayan yazıcılar görür; bunlar harika koşumlara sahip muhteşem atların koşulduğu parlak arabalardadır veya bir tahtırevanın içinde salınmaktadırlar. Ve evinde oturduğu Benjam’a (Banyan) arkadaşının tavrını anlatır. (Ve Banyan)” ihtişamda ona eşit olmanıza ne engel oluyor’ diye sorar. ‘Ben yeteri kadar paraya sahibim, bunu almanız yeterlidir ve bunu isteme zahmetine katlanmanıza da gerek yoktur...’ Genç adam yeme yakalanır; atları, arabası, tahtırevanı, haremi vardır; ve bir servet yapayım derken, üç servet harcar. Ama acaba Banyan’ın ödülü ne olmaktadır? Konumu sürekli yükselen ve mecliste büyük adımlarla ilerleyen Yazıcı Beyin otoritesi altında, Banyan da yükselmekte ve hiçbir cezaya uğramadan birçok sahtekârlık yapmaktadır. Bu uygulama o kadar yaygındır ki, böylece tam bir güvenlik içindedir. Sizi temin ederim ki, zulmü doğrudan yapanlar Büyük Britanya doğumlular değil de, onların otoritesine bürünen ve para sayesinde her tür bağımlılıktan kurtulan Hintlilerdir... İnsanların... maruz kaldıkları çeşitli cazibelere av olmaları o kadar şaşırtıcı mıdır? . . Evinize bir Hintli gelmekte, size para kesesini göstermektedir. Bunu bir hediye olarak kabul etmenizi rica etmektedir. Eğer erdeminiz bu cazibeye direnirse, ertesi gün tekrar, aynı keseyi altın doldurmuş olarak gelmektedir. Stoacılığınız devam mı ediyor, bir üçüncü kez gelmektedir ve kese elmasla doludur. Eğer açığa çıkar korkusuyla bu armağanı bile reddederseniz, mal balyalarını açmaktadır. Hiçbir ticaret adamı bu tuzağa düşmeden duramaz. Memur bu malları düşük fiyattan almakta ve uzak bir pazara göndermektedir (geçerken, uzak mesafe ticaretine sunulan bu saygıya dikkat ediniz) ve %300 kazanmaktadır. İşte topluma karşı, yeni bir alçak yağmacı”. O zamanlar yapılmış Fransızca bir çeviriden aktardığım bu söylev kişisel bir savunudur, ama çizilen resim yanlış değildir. Eski, canlı bir Hind kapitalizmi, yeni efendinin “boyun eğdirmesine” karşı mücadele etmekte, İngiliz egemenliğinin oluşturduğu yeni deriyi delmektedir.<span class="tab">      </span></p>

  <p class="block_1">Çok sıkıştırılmış ve fazlasıyla hızlı bir gösterime tabi tutulmuş olan tüm bu örnekler, gene de, bu çeşitli örnekleri kesiştikleri ve kesişirlerken de, bize tatmin edici bir problematik sundukları ölçüde, oldukça doğru olma olasılığı taşıyan bütünsel bir açıklamayı resmetmekte değiller midir? Avrupa en azından çift bir üst sınıfa sahip olmuştur, bunlar tarihin arızalarına rağmen, aşılamaz engellerle karşılaşmadan hanedanlarını oluşturabilmişlerdir, çünkü karşılarında ne her şeyi kapsayan tiranlık, ne de keyfi hükümdarın tiranlığı vardır. Avrupa böylece zenginliklerin sabırla biriktirilmesini teşvik etmekte ve çeşitlenmiş bir toplumda, çoklu hiyerarşilerin ve güçlerin gelişmesi mümkün olmaktadır; böylesine bir toplumda rekabetler çok çeşitli yönlerde rol oynayabilmektedirler. Avrupa kapitalizmine ilişkin olarak, ekonominin iktidarı üzerine kurulu toplumsal düzen, kuşkusuz ikinci olma durumundan yarar sağlamıştır: yalnızca doğumdan getirilen ayrıcalık üzerine dayanan toplumsal düzene zıt olarak, kendini ölçüye, bilgeliğe, çalışmaya, belli bir haklılığa bağlı olarak kabul ettirmiştir. Siyasal olarak egemen olan sınıf, yıldırım çeken noktalar gibi, dikkatleri üzerinde toplamaktadır. Böylece, senyörün ayrıcalığı, tüccarın ayrıcalığını bir kez daha unutturmuştur.</p>

  <p class="block_36" id="calibre_pb_25"> </p>
</body>
</html>
