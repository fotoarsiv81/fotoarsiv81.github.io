<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block_37" id="toc_id_171">UYGARLIKLAR HER ZAMAN HAYIR DEMEZLER</h2>

  <p class="block_1">Uygarlıklar veya kültürler -bu kelimeler burada, zararsız bir şekilde birbirlerine karışmaktadır-, alışkanlıklar, zorlamalar, rızalar, tavsiyeler, olumlamalar, herbirimize kişisel ve kendiliğindenmiş gibi görünen, ama aslında bize çok uzaklardan gelen tüm gerçeklerden meydana gelen okyanuslardır. Uygarlıklar veya kültürler, tıpkı konuştuğumuz dil gibi, birer mirastırlar. Bir toplumda çatlak ve çukurların açılma eğilimine girdiği her seferinde, her yerde hazır olan kültür bunları doldurmakta veya en azından onları gizlemekte, bizi görevimize hapsetme işini sonuna erdirmektedir. Necker’in din hakkında söylediği (uygarlığın tam da kalbi) fakirler için “güçlü bir zincir ve gündelik bir tesellidir” sözü, uygarlık ve tüm insanlar için de söylenilebilir.</p>

  <p class="block_1">Avrupa’da XI. yüzyılda hayat yeniden doğduğundan, pazar ekonomisi, paranın incelmiş bir araç haline gelmesi; bütün bunlar “rezalet”e varan yenilikler sayılmışlardır. Yaşlı bir kişi olan uygarlık, ilke olarak yeniliğe karşıdır. Demek ki pazara, sermayeye, kara hayır diyecektir. En azından kuşkucu kalacak ve uzaktan bakacaktır. Sonra yıllar geçince, gündelik hayatın talep ve basınçları yemlenmektedir. Avrupa uygarlığı, onu bocalatan sürekli bir çatışmanın içine düşmüştür. Bu durumda bu uygarlık bazen çok istekle olmasa bile, yeşil ışık yakmaktadır. Ve bu yalnızca Batı tarafından yaşanan bir deney değildir.</p>

  <h3 class="block_26" id="toc_id_172">Kültürel Yayılmadan Payını Almak; İslam Modeli</h3>

  <p class="block_1">Bir uygarlık, aynı anda hem süreklilik, hem de harekettir. Bir mekanda mevcut olarak, orada tutunmakta, yüzyıllar boyunca buraya tırnaklarını geçirmektedir. Aynı zamanda, komşu veya uzaktaki uygarlıkların kendine sunduğu bazı ürünleri kabul etmekte ve kendi ürünlerini de, kendinden çok uzaklara yaymaktadır. Taklit, salgın bazı iç eğilimlerle aynı ölçekte olmak üzere, alışkanlığa, oluşmuşa, bilinene karşı etki etmektedir.</p>

  <p class="block_1">Kapitalizm de bu kuralların dışında kalmamaktadır. Tarihinin her anında, tartışmasız bir şekilde kültürel ürünler olan ve bu nedenle de yolculuk yapan ve değiş tokuş edilen bu araçlar, aletler, uygulamalar, düşünce alışkanlıkları toplamıdır. Luca Paccioli Venedik’te <i class="calibre1">De Aritmetica</i> (1495) adlı kitabını yayınladığında, çifte kayıtlı muhasebe konusunda uzun zamandan beri bilinen (örneğin Floransa’da XIII. yüzyıldan beri) çözümleri özetlemiştir Jakob Fugger <i class="calibre1">der Reiche</i> Venedik’te ikamet ettiği sıralar bu çifte kayıt sistemini inceleyerek, onu bagajlarıyla birlikte Augsburg’a götürmüştür. Bu usul sonunda, şu veya hu yoldan, ticari Avrupa’nın bir kesimini fethetmiştir.</p>

  <p class="block_1">Kambiyo senedi de, llalya'dan hareketle, piyasadan piyasaya yayılarak kendini dayatmıştır. Ama çok daha uzaklardan gelmekte değil midir? E. Eshtor’a göre, islami <i class="calibre1">sutfaya</i>’nın Batı’nın kambiyo senediyle hiçbir ortak yanı yoktur. Hukuki yapı olarak, bu ikisinin arasında derin farklar vardır. Pekiyi. Ama, onun Avrupa kambiyo senedinden önce varolduğu kesindir. İslam liman ve pazarlarına erkenden gitmeye başlayan İtalyan tüccarların, sadece bir yazıyla belli bir para miktarının uzağa aktarımını sağlayan bu usule karşı dikkatsiz kaldıklarını nasıl düşünebiliriz? İtalyanların icat ettiği söylenilen kambiyo senedi, Avrupa’da aynı sorunu çözmektedir, ama islam aleminde bulunmayan koşullara uyum sağlamak zorunda kaldığı da doğrudur. Özellikle faiz karşılığı borç vermeyi yasaklayan Kilise hükümlerine uyum sağlamak zorunda kalmıştır. Ancak Doğu Akdeniz’de borçlanma, bana muhtemel gözükmektedir.</p>

  <p class="block_1"><i class="calibre1">Commenda</i> tipi ticari ortaklık konusunda da aynı durum geçerli olabilir. Bu tarz ortaklık islam aleminde çok eskidir (Peygamber ve zengin bir dul olan karısı bir <i class="calibre1">commenda</i> oluşturmuşlardır) ve Hind, Endonezya, Filipinler ve Çin’e kadar uzanan uzak mesafeli ticaretin olağan biçimidir. Kesin olan şey, ister alınsın, ister kendiliğinden olsun, <i class="calibre1">commenda</i>’nın İtalya’da ancak XI.-XII. yüzyıllarda ortaya çıktığıdır. Burada bu tarihlerde bir kentten diğerine yol almaya başlamıştır ve onu XIV. yüzyılda, değişmiş bir şekilde Hansa kentlerinde buluyoruz ve hiç şaşmıyoruz, çünkü yerel etkiler rollerini oynamaktadırlar. İtalya’da komi -sözleşme imzalayanlardan, emeğini katan ve malla birlikte yolculuk yapanı- işlemin karından pay almaktadır. Buna karşılık Hansa ortamında, <i class="calibre1">diener</i> olağan olarak, sermayeyi sağlamış olandan sabit bir ücret almaktadır; böylece o da ücretli tavrına girmektedir. Ama ortaklık örnekleri de ortaya çıkmaktadır.</p>

  <p class="block_1">Demek ki bazen modelin bozulduğu olmaktadır. Ve bazı durumlarda, şurada veya burada aynı çözümün dayatılmış olmasına rağmen, başka birinden yararlanma söz konusu olmaktadır. Batı Orta Çağının başlangıcının karanlık yüzyılları bize her türden kesinliğe ulaşmayı yasaklamaktadır. Ama Orta Çağ tüccarlarının gezginci niteliklerine ve ticaretlerinin bilinen yollarına bakınca, mübadele biçimlerinin en azından birkaçı aktarılmış olmalıdır sonucuna varılmaktadır. Batı’nın islam aleminden ödünç aldığı kelime haznesinin akla getirdiği budur: gümrük, mağaza, mavna, fonduk, <i class="calibre1">mohatra</i> (hemen perakende satışı yapılan vadeli alım, XIV. yüzyılın tefeciliğe ilişkin metinleri buna <i class="calibre1">contractus mohatrae</i> adını vermektedirler). Diğer işaretler de, Doğu'nun Avrupa’ya yaptığı şu bağışlardan gelmektedir: ipek, pirinç, şekerkamışı, kağıt, pamuk, Hind rakamları, abaküsle hesap yapma sistemi, islam dünyası içinde yeniden ortaya çıkan eski Yunan bilimi, top barutu, pusula; yani birçok değerli ve aktarılan ürün.</p>

  <p class="block_1">Bu ödünç almaların gerçekliğini kabul etmek, geleneksel tarihçilerin yarattığı Batı’dan; yani her şeyi dahiyane bir şekilde kendi icad eden, teknik ve bilimsel akılcılık yollarına tek başına dalan ve ilerleyen bir Batı’dan vazgeçmek demektir. Bunu yapmak, Orta Çağ kentlerinin İtalyanlarının elinden, modern ticari hayatın araçlarının keşif şerefini almak demektir. Bu aynı zamanda, çıkarsamadan çıkarsamaya atlayarak, Roma İmparatorluğunun matris olma rolüne karşı tavır almaktır. Ama bu kadar methedilen, dünyanın ve Avrupa tarihinin belkemiği olan, Akdeniz'in bütün kıyılarına ve buradan da bazı kıta şişkinliklerine yayılan bu imparatorluk, ondan çok daha geniş olan ve o yok olduktan sonra da, yüzyıllar boyunca yaşayarak bir antik <i class="calibre1">dünya ekonomisinin</i> yalnızca bir parçasından ibarettir. İmparatorluk Cebelitarık'tan Çin'e kadar uzanan geniş bir dolaşım ve mübadele alanına; insanların nihayetsiz yollar üzerinden değerli mallar, altın veya gümüş külçeler, sikkeler veya eşyalar, karabiber, karanfil, zencefil, lak, misk, amber, ağır kadifeler, pamuklular, muslinler, ipekler, altın işlemeli satenler, değerli tahtalar, değerli taşlar, inciler, Çin porselenleri taşıyarak -çünkü bunlar şanlı Hind Kumpanyalarından önceleri de yolculuk yapmaktadırlar- dolaşılan bir <i class="calibre1">Weltwirtschaft'a</i> bağlıydı.</p>

  <p class="block_1">Bizans ve islam alemi, hâlâ bu dünyanın bir ucundan diğerine olan trafiklerin sayesinde, onların parıltısı altında yaşamaktadırlar. Bizans, ağır basan debdebesi içine hapsolmuş bir dünya olarak, bazı anlık güç toplamalarına rağmen, ancak altın karşılığında bir şeyler yapmaya razı olan, hizmetindeki halklara egemen olmaya, barbar hükümdarları büyülemeye uğraşmaktadır. Eski Yunan-Roma dünyasına değil de, Yakın Doğu’ya ve buranın gerçeklerine bağlanmış olan islam alemi, Bizans'ın tersine, canlıdır. Müslüman fethi tarafından boyun eğdirilen ülkeler. yeni gelenin buralara varmasından önce, Doğu ile Akdeniz trafiklerinde faal bir role sahiplerdi; bir an için sarsalanan alışkanlıklarına yeniden kavuşunca, bu rollerini yeniden oynayacaklardır. Müslüman ekonomisinin iki esas aracı: bir altın sikke, dinar; bir gümüş sikke, dirhemdir; bunlardan biri Bizans (dinar: <i class="calibre1">denarius</i>), diğeri de Sasani kökenlidir. İslamiyet hem altına (Arabistan, Kuzey Afrika), hem de gümüşe (Iran, Horasan, İspanya) sadık olan ve böyle kalan ülkeleri miras almıştır, çünkü “bölgesel dağılımlı” bir çifte maden sistemi şurada veya burada değişmelere uğramıştır, ama yüzyıllar boyunca sürmektedir. İslam ekonomisi adını verdiğimiz şey, demek ki, miras alınan bir sistemin işler hale getirilmesi; İspanya, Magrip, Mısır, Suriye, Mezopotamya, İran, Habeşistan, Gucerat, Malabar kıyısı, Çin, Filipin - Endonezya adaları... tüccarları arasında bir menziller sistemidir. Müslüman hayatı burada, ağırlık merkezlerini, birbirlerini izleyen “kutup”larını, kendiliğinden bulmaktadır: Mekke, Şam, Bağdat, Kahire. Bağdat ile Kahire arasındaki tercih, uzak doğuya yönelen yolun Basra ve Saraftan hareketle İran Körfezini veya Süveyş ve Mekke’nin limanı Cidde’den itibaren Kızıldeniz’in kullanılmasına göre, kendini dayatmaktadır.</p>

  <p class="block_1">İslamiyet kendisi öyle olmadan önce bile, mirasları açısından ticari bir uygarlıktı. Müslüman tüccarlar, en azından siyasal efendilerin nezdinde erken bir itibardan yararlanmışlardır; oysa Avrupa bu konuda oldukça cimridir. Peygamber bizzat şöyle demiştir: “para kazanandan Allah razı olsun". Ve bu, ticari hayata bağlanan ve kesin örneklerine sahip olduğumuz saygınlık ikliminin hayal edilebilmesi için aşağı yukarı yeterlidir. Memluk yönetimi, Mayıs 1288’de Sind, Hind, Çin ve Yemen tüccarlarını Suriye ve Mısır’a çekmeye uğraşmıştır. Batı’da, bu konuda şöyle bir ifade içeren bir hükümet kararnamesinin olabileceğini düşünmek mümkün müdür: “Ünlü kişileri, kar arzulayan büyük toptancıları ve küçük perakendecileri davet ediyoruz... Ülkemize kim gelirse gelsin, burada ikamet edebilir, istediği gibi gidip gelebilir... Borç alarak refaha katkıda bulunan ve borç vererek iyi bir iş yapanın yolculuğu Allahın rızası dahilindedir"? Bundan iki yüzyıl sonra, Osmanlı ülkesinde (XV. yüzyılın ikinci yarısı), hükümdara verilen geleneksel öğütler şöyledir: “ülkedeki tüccarları teşvik et; onları her zaman gözet kimsenin onlara kötü davranmasına, emir vermesine izin verme; çünkü ülke onların ticaretleri sayesinde müreffeh olur ve malları sayesinde dünyada ucuzluk egemen olur".</p>

  <p class="block_1">Dinsel ayıplamalar veya kaygılar, ticari ekonomilerin bu ağırlığı karşısında ne yapabilirler? Ancak, İslam alemi tıpkı Hıristiyan alemi gibi, sikkelerin dolaşımı nedeniyle sürekli yenilenen ve genelleşen bir gangren olan tefecilik karşısında, bir cins dehşetten kaynaklanan sürekli bir işkence altındadır. Hükümdarların desteklediği tüccarlar halkın, özellikle de esnafın, loncaların, dinsel kişilerin öfkesini çekmektedirler. Kökenleri itibariyle tarafsız olan ve metinlerde tüccarı ifade eden bezirgân ve madrabaz gibi kelimeler, halk dilinde fırsatçı ve sahtekâr anlamına gelmektedir. Ama halkın bu kini, aynı zamanda ticari bolluğun ve tüccarların iftihar duygusunun da göstergeleridir. Kıyaslamaya fazlaca yönelmeden, islam düşüncesinin Muhammed’e atfettiği şu sözlere şaşıralım: “Eğer Allah cennettekilerin ticaret yapmalarına izin verseydi, bunlar kumaş ve baharat ticareti yaparlardı"; aynı anda Batı’da atasözü “ticaret cehenneme varana kadar, hiçbir kısıtlama olmadan serbest olmalıdır" demekteydi.</p>

  <p class="block_1">İslam aleminin bu imgesi, ticari Avrupa’nın ilerideki evriminin imgesidir. Avrupa kapitalizminin başlangıcının, İtalyan kentlerinden itibaren başlayan uzak mesafe ticareti, Roma’dan türeme değildir. Bu ticaret köklerini XI.-XII. yüzyılın islami ticari başarılarından almaktadır. Bu islamiyet çok sayıda endüstri ve üretimin ihracata yönelik olarak doğmalarına, çok sayıda geniş çaplı ekonominin oluşmasına tanık olmuştur. Uzun mesafeli seyrüsefer, düzenli kervanlar faal ve etkin bir kapitalizm gerektirmektedir. İslam aleminin her yerinde esnaf kuruluşları yerli yerindedir ve maruz kaldıkları değişmeler (ustaların yükselmesi, eve iş verme, kent dışında tezgâhlar) Avrupa’nın sonradan tanık olacaklarına fazlasıyla benzemektedirler, öylesine ki bunu ancak ekonomik bir mantığa bağlamak söz konusu olabilir. Başka benzerlikler: kentsel ekonomiler geleneksel otoritelerin elinden kurtulmaktadırlar. Hürmüz’de, Mala- bar kıyısında, Afrika kıyısında, Ciota’nın gecikmiş örneğinde, veya hatta Granada’da durum böyledir. Bunların hepsi de kent-devletlerdir. Nihayet, islam alemi açık veren bilançolara tahammül etmekte, Moskof devleti, Baltık, Hind Okyanusu, hatta erkenden onun hizmetine giren İtalyan kentlerinden -Amalfi, Venedik- yaptığı alımları al- iınla kapatmaktadır. Burada da gene ticari Avrupa'nın geleceğini haber vermektedir, bu Avrupa da parasal bir üstünlüğe dayanacaktır.</p>

  <p class="block_1">Bu koşullarda, eğer Avrupa’nın islam ve Bizans kentlerinin okulundaki çıraklığının sona erişine dair bir tarih vermek gerekirse, 1252 -Batı’nın yeniden altın sikke basmaya başlaması- tarihli savunulabilir olarak gözükmektedir, ama böylesine yavaş bir evrim süreci için bir tarih vermek son derece güçtür. Batı kapitalizminde ithal edilmiş bir şey varsa, bu her halükârda islam aleminden gelmiştir.</p>

  <h3 class="block_26" id="toc_id_173">Hıristiyanlık ve Mal: Tefeciliğin Nifakı</h3>

  <p class="block_1">Batı uygarlığı, islam aleminin başlangıçtan beri sahip olduğu ve sanki karşılıksız olan kolaylıkları tanımamıştır. Tarihin sıfır düzleminden başlamıştır. Din -en mükemmelinden uygarlık- ile ekonomi arasındaki diyalog, bu uygarlığın ilk adımlarıyla birlikte başlamıştır. Ama yol uzadıkça, taraflardan biri -ekonomi- adımlarını hızlandırmış, yeni talepler formüle etmiştir. Uyuşturulmaları güç olan iki dünya arasındaki zor diyalog: burada altta olan ile öte dünyanın diyaloğu. Protestan ülkelerinde bile, Hollanda eyaletleri, finans uygulamalarının, yani faiz karşılığı borç vermenin yalnızca sivil otoriteyi ilgilendirdiğini resmen ilân edebilmeleri için 1658’i bekleyeceklerdir. Roma’ya sadık olan hıristiyan kesiminde güçlü bir tepki, Papa XIV. Benedictus’u, <i class="calibre1">Vix</i> <i class="calibre1">pervenit</i> kararnamesiyle, l Kasım 1745’te, faiz konusunda eski kısıtlamaların yeniden teyidine yöneltmiştir. Ve 1769’da Angoulemli bazı bankacılar, kendileriyle borçlarını ödemekte ayak sürüyen müşterileri arasındaki davada, onlar tarafından “kendilerine faiz karşılığında borç verilmiş olmakla” suçlanmaktadırlar. 1777’de, Paris parlamentosunun bir kararı “kutsal dinsel yasalarla yasaklanmış her tefecilik (yani faiz karşılığı borç) cinsini" yasaklamaktaydı ve Fransız yasaması onu bir suç olarak, resmen yasaklamayı 12 Ekim 1789’a kadar sürdürecektir. Ama tartışma bu tarihten sonra da sürecektir. 1807 yasası faiz haddini borçlarda %5, ticari işlemlerde %6 olarak belirlemektedir, bunun ötesi tefeciliktir. Aynı şekilde, 8 Ağustos 1935 tarihli kanun gücünde kararname, aşırı faizli borçları tefecilik kabul ederek, vergiye bağlamıştır.</p>

  <p class="block_1">Demek ki, uzun bir dram. Bu durum sonuç olarak hiçbir şeyi engellemediyse de, en azından derin vicdan bunalımlarına tekabül etmiştir; bu ise kapitalist talep karşısındaki zihniyetlerin gelişmesine tekâbül etmiştir.</p>

  <p class="block_1">Benjamin Nelson, özgün bir kitapta, basit bir şema önermektedir: tefecilik kavgası <i class="calibre1">Deuteronomos</i>'un eski bir hükmünün, Batı kültürünün kalbinde 25 yüzyıl süreyle varlığını sürdürmesi anlamına gelmektedir: “Kardeşine faizle borç verme, faizli borç para, yiyecek veya bu şekilde borç verilebilecek herhangi bir şeyi kapsamına alabilir. Eğer bir yabancı söz konusuysa, ona faizle borç verebilirsin”. Çağların derinliğinde kaybolan bu uzak köken, kültürel gerçeklerin uzun ömürlülüğünün iyi bir örneği olarak, bitmez tükenmez bir kaynak meydana getirmiştir. Kardeşe faizsiz borç ile yabancıya faizli borç arasındaki ayırım fiili durumda, kendine evrensel sayan hıristiyan Kilisesini tatmin edemezdi. Tehlikeli düşmanlarla çevrelenmiş küçük Yahudi halkı için geçerli olan, hıristiyan alemi için geçerli değildir: Yeni Ahid ile, bütün insanlar kardeştir. Demek ki faiz karşılığı borç verme herkese yasaktır. Saint Jerome'un (340-420) açıklaması böyledir. Ama çağdaşı olan Milanolu aziz Ambrosius (340397), haklı savaş durumunda, düşmanlara faiz karşılığı borç verilmesini (<i class="calibre1">ubi jus belli, ibi jus usurae)</i> kabul etmektedir. Böylece islam alemi ile olan ilişkilerde, faizli borca önceden kapı açmış olacaktır -bu sorun daha sonra Haçlı Seferleri esnasında ortaya çıkacaktır-.</p>

  <p class="block_1">Kilise ve papalığın sürdürdüğü mücadele hızını korumuştur, çünkü tefecilik yalnızca hayali bir kötülük değildir. ikinci Latran Ruhani meclisi (1139), pişmanlık getirmeyen tefecinin, kilise kutsamalarından mahrum kalmasına ve hıristiyan toprağına gömülmemesine karar vermiştir. Ve kavga bir doktordan diğerine sıçramıştır: Aquinolu aziz Tommaso (1225-1275), Sienalı aziz Bernardino (1380-1444), Floransak aziz Antonino. Kilise inad etmektedir, işe hep yeni baştan başlamak gerekmektedir.</p>

  <p class="block_1">Fakat, tefecilik XIII. yüzyılda şaşırtıcı bir destek bulmuşa <i class="calibre1">benzemektedir.</i> Aristoteles’in düşüncesi, 1240’lara doğru hıristiyan alemine ulaşmıştır ve Aquinolu aziz Tommaso’nun eseri boyunca yansımaktadır. Aristoteles bu konuda katıdır: “faiz karşılığı borçtan nefret edilmesi tamamen haklı... bir şeydir. Nitekim bu yolla paranın kendi de üretken hale gelmekte ve böylece, mübadeleyi kolaylaştırmak olan amacından sapmış olmaktadır. Öte yandan, faiz parayı çoğaltmakta; bu nedenden ötürü de, Yunancada döl <i class="calibre1">(tokos)</i> olarak adlandırılmaktadır. Tıpkı çocukların ebeveynleriyle aynı doğadan olmaları gibi, o da paranın çocuğu paradır. Kısacası “para çocuk yapmalı” veya yapmamalıdır. Bu formül 1563’te Tarento Ruhani Meclisinde Fra Bernardino tarafından defalarca tekrarlanacaktır: <i class="calibre1">pecunia pecuniam non parit.</i></p>

  <p class="block_1">Aynı düşmanlıkları, Yahudi, Helen, Batı veya müslüman toplumlarının dışındaki toplumlarda da bulmamız, açıklayıcı olmaktadır. Gerçekten de, Hind’de olduğu kadar, Çin’de de benzeri durumlara rastlanmaktadır. Olağan durumda fazlasıyla nisbi düşünen Max Weber, “...faizin dinsel yasalarla yasaklanmasının... dünyanın hemen tüm ahlâk sistemlerinde karşılığı bulunmaktadır” diye yazmakta tereddüt etmemektedir. Bu tepkiler, paranın -gayrişahsi mübadele aracı- eski tarımsal ekonomilerin içine sokulmasından kaynaklanmakta değil midir? Bu garip güce karşı tepki olmuştur. Ama gelişme aracı olan para kaybolamaz. Ve kredi, takvimin ikide bir geri gelen rastlantısına, bol bol saçtığı felâketlere, beklentilere -ekim yapmak için sürmek, hasat etmek için ekmek ve zincir yeniden başlar- açık olan eski tarımsal ekonomilerin bir zorunluğudur. Ve bu süreci döndürecek kadar altın ve gümüş sikkesi asla olmayan parasal ekonominin devreye girmesiyle, tefeciliğe hayat hakkı tanımak zorunlu hale gelmiştir.</p>

  <p class="block_1">Büyük bir uyum çabası ve zaman gerekmiştir. İlk belirleyici aşama, Schumpeter’in “ekonomik süreç hakkında herhalde genel bir bakışa sahip ilk kişi" olarak nitelendirdiği Aquinolu aziz Tommasa’yla aşılmıştır. Karl Polanyi alaycı bir şekilde, ama haklı olarak, skolastiklerin ekonomik düşüncesi Adam Smith veya Ricardo'nun XIX. yüzyıldaki düşünceleriyle kıyaslanabilir niteliktedir demektedir. Ancak temel ilkeler (destek Aritoteles’ten) dokunulmadan, yerli yerlerinde kalacaklardır: tefecilik faize (biz de bugün böyle düşünüyoruz) veya tamamen insafınıza kalmış bir fakire borç vermenize bağlı değildir; borç verilen paranın <i class="calibre1">-mutuum-</i> size kâr sağladığı her seferinde tefecilik vardır demeye devam edilmektedir. Tefeci olmayan tek borç, alacaklının sadece alacağını vadesinde ve şu tavsiyeye göre almayı beklemesi durumudur: <i class="calibre1">mutuum</i> <i class="calibre1">date inde</i> <i class="calibre1">nil</i> <i class="calibre1">sperantes.</i> Bunun dışında bir beklenti, paranın devredildiği zamanın satılması demektir; oysa zaman sadece Tanrıya aittir. Bir evin kira, bir tarlanın ürün ve ödenti getirmesine söz yoktur, ama kısır para, kısır kalmalıdır. Zaten böylesine bedava borç vermeler de kesinlikle uygulanmaktadır: merhamet, dostluk, çıkar gözetmeme, Tanrının rızası için; bu duyguların katkısı olmuştur. XVI. yüzyılda Valladolid’de “şeref ve iyi eserler için”, <i class="calibre1">para hacer bonra y buena obra</i> borç vermeler biliyoruz.</p>

  <p class="block_1">Ama skolastik düşünce bir çatlak oluşturmuştur. Ödün nedir? Faiz, borç veren için ya risk <i class="calibre1">(damnum emergens),</i> ya da kazanç kaybı <i class="calibre1">(lucrum cessans)</i> olduğunda meşrudur. Bu ayırımlar birçok kapıyı açmaktadırlar. Böylece bir para aktarımı olan <i class="calibre1">cambium'u</i> somutlaştıran kambiyo senedi, piyasadan piyasaya huzur içinde gidebilir, çünkü içerdiği kâr önceden elde edilmemiştir, risk vardır. Yalnızca, bir piyasadan diğerine gitmeyen naylon senetler, <i class="calibre1">cambio seco,</i> tefecilik olarak kabul edilmiştir, ama bu nedensiz değildir, çünkü <i class="calibre1">cambio seco</i> fiili olarak, faiz karşılığı borcu gizlemeye yaramaktadır. Kilise hükümdara veya devlete verilen borçlara da izin vermiştir; aynı şekilde ticari ortaklıklardan (Ceneviz <i class="calibre1">commenda'sı,</i> Venedik <i class="calibre1">colleganza’sı,</i> Floransa <i class="calibre1">societas'ı)</i> kaynaklanan kârlara da izin verilmiştir. Hatta bankaya yatırılan para bile <i class="calibre1">-depositi a discrezione-</i> Kilise tarafından eskiden mahkûm edilirken, artık meşru hale gelecektir, çünkü işletmeye ortak olma biçiminde gizlenmektedir.</p>

  <p class="block_1">Bunun nedeni ekonomik hayatın yukarıya doğru ok gibi fırladığı bir çağda, paranın verimli olmasını yasaklamanın, olmayacak duaya amin demek olmasıdır. Tarım, neolitik’ten bu yana kazandığından daha fazla tarla kazanmış durumdadır. Kentler hiçbir zaman olmadığı kadar çok sayıda ortaya çıkmaktadırlar. Ticaret güç kazanmakta ve gürbüzleşmektedir. Kredi Avrupa'nın canlı bölgeleri boyunca, nasıl olurdu da yayılmazdı: Flandre, Brabant, Hainaut, Artois, Ile-de-France, Lorraine, Champagne, Burgonya, Franche-Comte, Dauphine, Provence, İngiltere, Katalonya, İtalya. Tefeciliğin birgün, Avrupa'ya dağılmış olan ve hayatlarını kazanmaları için bu ticaret faaliyetinin onlara terkedildiği Yahudilere ilke olarak bırakılması bir çözümdür, ama <i class="calibre1">çözüm</i> değildir. Veya, daha doğrusu, <i class="calibre1">Deuteronomos'un</i> hükmünden bir şekilde yararlanarak, Yahudilerin Yahudi olmayanlara karşı tefecilik uygulama haklarının tanınmasıdır, burada hıristiyan yabancı rolünü oynamaktadır. Ama Yahudilerin tefecilik faaliyetlerini bildiğimiz her seferinde -örneğin İtalya’da XV. yüzyıldan itibaren işlettikleri <i class="calibre1">banchi</i>’de olduğu gibi-, bunların faaliyeti hıristiyan borç vericilerinki- ne karışmıştır.</p>

  <p class="block_1">Tefecilik fiili durumda, toplumun tümü tarafından uygulanmaktadır; hükümdarlar, zenginler, tüccarlar, mütevazi kişiler, üstelik bir de Kilise. Bu toplum yasak uygulamayı gizlemeye çalışmakta, bu işi reddetmekte, ama ona başvurmakta, bu işi yapanlara sırt çevirmekte, ama onlara hoşgörü göstermektedir. “Tefeciye, tıpkı fahişeye gider gibi saklanarak gidilmektedir", ama gidilmektedir. “Ve eğer ben, Marino Sanudo, geçen yıl olduğu gibi <i class="calibre1">Pregadi’de</i> yer alsaydım, Yahudilerin fırıncılar kadar gerekli olduklarını ifşa etmek için... söz alırdım”. Venedikli bir soylu 1519’da böyle ilan etmektedir. Zaten Yahudiler sırtlarını sağlam yere dayamışlardır, çünkü hepsi de hıristiyan olan Lombardlar, Toskanalılar, Cahorslular, rehin karşılığı borç verme işiyle diğer faiz karşılığı borç verme biçimlerini açıkça uygulamaktadırlar. Ancak, Yahudi borç vericiler, şurada veya burada, özellikle XIV. yüzyıldan itibaren Roma’nın kuzeyindeki tefecilik piyasalarını fethetmeyi bilmişlerdir. Floransa’da, uzun süre uzakta tutulduktan sonra, 1396’da buraya sızmışlar, Cosima de Medici’nin sürgünden dönmesinden (1434) sonra da zorla yerleşmişlerdir ve bundan üç yıl sonra, bir grup Yahudi, kentteki borç verme işinin tekelini elde etmiştir. Karakteristik ayrıntı: bunlar “(öncelleri olan hıristiyanlarınkiyle) aynı bankaların ve alameti farikalarının altına yerleşmişlerdir: Banca della Vacca, Banca dei quatro Pavoni...".</p>

  <p class="block_1">Yahudiler veya hıristiyanlar (eğer bunlar Kilise mensubu değillerse) her halükârda aynı araçları kullanmaktadırlar; satış yapılmadığı halde yapılmış göstermek, sahte fuar senetleri, noter sözleşmelerinde hayali rakamlar. Bu usuller adetlerin arasına girmiştir. Erken kapitalizmin kenti Floransa’da, Medidlerin güvenilir adamı ve ortakları olan Paolo Sassetti’nin tonundan, bu durum XIV. yüzyılda hissedilmektedir. 1384’te bir kambiyo hakkında şöyle yazmaktadır: “<i class="calibre1">piu di</i> <i class="calibre1">f(iorini) quatrocento cinqu- anta d’interesse o</i> <i class="calibre1">uzura</i> si <i class="calibre1">voglia chiamare",</i> 450 florinden fazla faiz, yani eğer öyle adlandırmak isterseniz, tefeci payı. Onu <i class="calibre1">tefecilik</i> kelimesinin kinayeli anlamından kurtaran bağlam içinde, <i class="calibre1">faiz</i> kelimesinin böylece ortaya çıkması ilginç değil midir? Aynı şekilde, Medidierin Lyon’daki şubesine para yatıran Philippe de Commynes’in, çok az faiz almaktan ötürü doğal bir şekilde yakınmasına dikkat edelim: “Adı geçen ödül benim için çok zayıf’ (Kasım, 1489). İş dünyası kendini bu yokuşa vurduktan sonra, artık Kilisenin önlemlerinden korkacak bir şeyi kalmamıştır (veya hemen hemen). Floransalı bir sarraf, XIV. yüzyılda %20 civarında salınan ve çoğu zaman da bunun üstüne çıkan bir faiz haddinden borç vermekte değil midir? Kilise tüccarların kötü davranışiarına karşı olduğu kadar, hükümdarların günahları karşısında da merhametli hale gelmiştir.</p>

  <p class="block_1">Ama bu durum utanmaları ortadan kaldıramamaktadır. Son saat gelip çattığında, tanrının huzuruna çıkmadan önce, pişmanlıklar alınan faizlerin geri verilmesine yol açmaktadır: Nice’e yerleşmiş Piacenzalı bir tefeci, bunlardan 200 tanesini saymıştır”. B. Nelson’a göre, noter faaliyetlerini ve vasiyetnameleri aşırı bir şekilde dolduran bu pişmanlıkar ve iadelere, 1330’lardan sonra artık hiç rastlanmamaktadır. Ama daha sonra, yaşlı Jakob Welser, vicdan azabı içinde, Rönesans Almanya’sına acı çektiren tekellere katılmayı reddedecektir. Çağdaşı Jacob Fugger, kaygılı bir şekilde, Luther’in gelecekteki karşıtı Johann Eck’e danışmış ve onun Bologna’ya bilgi alma amacıyla yaptığı yolculuğun masraflarını karşılamıştır. İkincisi 1532’de olmak üzere, Anvers’deki İspanyol tüccarları, aynı konuda olmak üzere, Sorbonne’daki din bilginlerinin fikrini almışlardır. İspanya’ya yerleşmiş Cenevizli tüccar Lazaro Doria, 1577’de vicdan azabıyla iş aleminden elini ayağını çekmiştir ve herkes bunun dedikodusunu yapmıştır. Kısacası, zihniyetler her zaman, ekonominin uygulamaları kadar hızlı değişmemişlerdir. Bunun kanıtı, 1571’de V. Pius tarafından yayınlanan ve kambiyo ile rekambiyo alanındaki çok tartışmalı konuyu çözmeyi amaçlayan, ama istemediği halde, büyük bir katılık getiren <i class="calibre1">In cum</i> kararnamesinin yol açtığı çalkantıdır. Bu kararname <i class="calibre1">deposito'</i>yu, yani bir fuardan, onu izleyen diğer fuara %2,5’lik olağan hadden borç verilmesini yasaklamaktadır. Bu, kredili alış veriş yapan tüccarların bildik usulleridir. Birçok tüccar gibi bundan rahatsız olan Buonvisiler, Lyon’dan Simon Ruiz’e 21 Nisan 157l’de şöyle yazmaktadırlar: “Papanın, iş hayatı için çok yararlı bir şey olan <i class="calibre1">deposito</i>'yu yasakladığını biliyor olmalısınız, ama sabırlı olmak gerekiyor ve bu fuarda adı geçen <i class="calibre1">deposito</i> için hiçbir had saptanmadı ve böylece dostlar büyük güçlükle ve biraz gizlilikle davrandılar. Elden gelen yapıldı, ama artık herkes itaat etmek zorunda olduğundan, biz de öyle yapmak istiyoruz ve artık İtalya, Flandre ve Burgonya piyasalarında kambiyo yapmak gerekecek”. <i class="calibre1">Deposito</i> yasaklanmıştır. Serbest olan <i class="calibre1">cambio'ya</i> bakalım; Luccalılarımızın vardıkları sonuç budur. Bir kapı kapanınca, başkasını kullanalım. Cizvitlerin başkanlığı görevinde Ignazio de Layola’nın halefi olan peder Lainez’e (1512-1565) bu konuda inanalım: “tüccarların kurnazlığı o kadar çok yapay kavram yaratmıştır ki, olayların aslını ancak şöylesine farkedebiliyoruz”. XVII. yüzyıl, <i class="calibre1">ricorsa</i> anlaşmasını, yani “kambiyo ve yeniden kambiyo" sistemiyle uzun vadeli borcu, bir kambiyo senedini, tutarı yıldan yıla ödenebilir bir şekilde, piyasadan piyasaya koşturarak toplamını artırma sistemini icat etmemiş, yalnızca kullanımını geliştirmiştir. Bal gibi tefecilik olduğu söylenilen bu uygulama konusunda Cenova Cumhuriyeti uzun süre uğraşmış ve nihayet, 27 Eylül 1631’de papa VIII. Urbanus’tan, onun meşru olarak tanınmasını sağlamıştır.</p>

  <p class="block_1">Kilisenin bu aşırı dinsel hoşgörüsü karşısında şaşkınlık duyulacak mıdır? Ama gündelik hayatın birleşik güçlerine karşı nasıl mücadele edebilir? Sonuncu skolastikler olan İspanyollar ve onları arasında büyük Luis de Molina, liberalizm örneği vermişlerdir. Pierre Vilar “eğer Marx onları tanıyabilseydi, kârı haklı göstermekte büyük çaba gösteren İspanyol din bilginlerinin, kambiyo hakkındaki cümlelerinden büyük zevk alırdı” diye yazmaktadır. Tabii ki öyle olurdu, ama bu din bilginleri, 1580’den beri birleşmiş olan Lizbon ekonomisi ile, o an için birleşmiş olan Sevilla ekonomisini feda edebilirler miydi?</p>

  <p class="block_1">Zaten teslim olan yalnızca Kilise değildir. Devlet duruma göre, onu öncelemekte veya izlemektedir. IV. Henri 160l’de, Savua dükünden zorla aldığı Le Bugey, La Bresse ve Gex ülkesini, Lyon anlaşmasıyla Fransa’ya katmıştır. Bu küçük ülkelerin kendi ayrıcalıkları ve adetleri bulunmaktadır; özellikle de rantlar, faizler ve tefecilik konusunda. Bu ülkeleri Dijon parlamentosunun yetki alnına sokan krallık yönetimi, bunlara kendi kurallarını dayatmak istemektedir. Bu nedenle, o zamana kadar 16 olan ve <i class="calibre1">denier</i> denilen rantları 12’ye indirmiştir (% 8,3). Sonra 1629’da, tefecilere karşı takibat açılmış ve bunlar mahkûmiyetlerle sonuçlanmıştır. “Bu arayış dehşet yarattı ve artık rant sözleşmesi yapmaya cesaret edilemedi", ama 22 Mart 1642’de kralın kendi meclisinden çıkan bir karar, Savua dükleri dönemindeki eski uygulamayı yeniden yürürlüğe koymaktaydı, yani “talep edilebilir faizleri özel koşul olarak koymak”. Bu zaten “özel koşul olarak konulan yükümlülüklerin yürürlükte olduğu” komşu yabancı eyaletlerde uygulanan bir hükümdür.</p>

  <p class="block_1">Zaman geçtikçe itirazlar kaybolmaktadır. İyi bir gözlemci, 1771’de kendine açıkça sormaktadır: “bir borç sandığı, bir Lombard Fransa'ya çok yararlı olmazlar mı ve bu herkesi batıran tefeciliği önlemenin en etkin yolu olmaz mı?”. Sebastien Mercier Devrim arefesinde, Paris’te, özellikle çabuk zenginleşen noterlerin tefeciliğini ve her şeye rağmen fakirlerin imdadına yetişen -çünkü devlet çok miktarda borç alarak, kredi olanaklarını kendi için seferber etmektedir- şu küçük borç vericiler olan “avanceur"lerin rolünü işaret etmektedir. İngiltere’de Lordlar Kamarası, 30 Mayıs 1786’da, her şeye rağmen teklif edilmiş olan ve “amacı halkın büyük zararına olmak üzere, rehin karşılığı borç veren kişilere % 25'e kadar faiz hakkı getirmek olan" bir bill'i reddetmiştir.</p>

  <p class="block_1">Ancak bu dönemde, XVIII. yüzyılın ikinci yarısıyla birlikte sahife nihai olarak çevrilmiştir. Gecikmiş din bilginleri hâlâ yıldırım yağdırabilirler. Ama tefecilik ile paranın kirası arasındaki ayırım yapılmıştır. Marsilyalı zengin ve dürüst tüccar Jean- Baptiste Roux, 29 Aralık 1798’de, oğluna “bedava borç yasasının sadece ihtiyaç için borç alan birkaç kişiyi ilgilendirdiği ve gelir getiren girişimler ve avantajlı spekülasyonlar için borç alan büyük tüccarlara uygulanamayacağı konusunda sizin gibi düşünüyorum" diye yazmaktadır. Bundan çeyrek yüzyıl kadar önce, Portekizli finansçı Isaac de Pinto, hiç kekelemeden şöyle ilân etmekteydi (1771): “paranın faizi herkes için yararlı ve gereklidir; tefecilik tahripkâr ve korkunçtur. Bu iki şeyi birbirine karıştırmak, fazla yaklaşanları yaktığı için, ateşin yararlı kullanımını yasaklamayı istemek gibidir”.</p>

  <h3 class="block_26" id="toc_id_174">Püritenlik Kapitalizme Eşit midir?</h3>

  <p class="block_1">Kilisenin tefecilik karşısındaki tavrı, dinsel zihniyetlerin yavaş bir bütünsel evriminin içinde yer almaktadır. Sonunda ortaya çıkan bir kopuştur; tıpkı birçok diğeri gibi bir kopuş. Vatikan’ın <i class="calibre1">aggiomamento’</i>su, uzun bir tarih içinde, kuşkusuz ilki değildir. Augustin Renaudet’ye göre, Aquinolu aziz Tommaso’nun Summa'sı da, bizzat bir ilk “modernizm” olmuş ve başarıya ulaşmıştır. Hümanizma da kendi tarzında bir <i class="calibre1">aggior-namento</i> olup, Batı uygarlığının kalbinde, tüm Yunan-Latin mirasının bütünsel ve sistematik bir yeniden ele alınışından başka bir şey değildir. Bugün de bu ortamın içinde yaşıyoruz.</p>

  <p class="block_1">Nihayet, Reformasyonun meydana getirdiği kopuş hakkında ne denilebilir? Acaba bu hareket, kaygılarından, utanmalarından, yani vicdanının kötü yanlarından kurtulmuş bir kapitalizmin atılımını teşvik etmiş midir? Bu, kabaca, Max Weber’in 1904’te yayınlanan, <i class="calibre1">Protestan Kilisesi ve Kapitalizmin Ruhu</i> adlı küçük kitabında ortaya koyduğu tezdir. XVI. yüzyıldan sonra, Reformasyondan geçen ülkeler ile önce ticari, sonra da endüstriyel kapitalizmin, Amsterdam’ın, sonra da Londra’nın zaferleriyle çiçeklerini açacağı bölge arasında aşikâr bir korelasyon bulunmaktadır. Bunun nedeni yalnızca basit bir raslantı olamaz. Öyleyse Max Weber haklı mıdır?</p>

  <p class="block_1">Yaptığı gösterim oldukça şaşırtıcıdır. Çok karmaşık bir akıl yürütmenin içinde kaybolmaktadır. Weber, özel bir zihniyetin taşıyıcısı, “kapitalist zihniyet”in ideal tipi olan protetan bir azınlığı aramaktadır. Bütün bunlar bir dizi önkabulü gerektirmektedir. Ek bir karmaşıklık gösterim şimdiden geçmişe doğru, zamanın akış yönünün tersine doğru yapılmaktadır.</p>

  <p class="block_1">Başlangıçta, 1900’lere doğru Almanya’dayız. 1895’te Bade bölgesinde düzenlenen bir istatistik, zenginlik ve ekonomik faaliyet alanında protestanların katoliklere nazaran üstün olduklarını ortaya koymaktadır. Bu sonucun geçerli olduğunu kabul edelim. Daha geniş bir ölçekte bu ne anlama gelebilir? Araştırmanın sorumlusu, Weber’in öğrencisi Martin Offenbacher, şunu ileri sürmektedir: “daha düşük bir kar tutkusuna sahip olan ... Katolik … daha sakindir; az gelirli olsa bile, güvenli bir hayatı, riskli ve heyecanlı bir hayata tercih etmektedir, böylesine bir hayat ona zenginlik ve şan getirecek olsa bile. Halk bilgeliği keyifli bir şekilde, ya iyi yenilsin, ya iyi uyunsun demektedir. Şimdiki durumda protestan iyi yemeyi tercih ederken, katolik rahat uyumak istemektedir”. Ve Max Weber bu oldukça gülünç destekle -protestanlar kapitalizm masasının iyi yanında, katolikler kötü yanında- geçmişe doğru yol almaktadır. İşte Benjamin Franklin’e ulaşmıştır. Ne kadar da mükemmel bir tanık! Bu tanık 1748’de “zamanın para olduğunu hatırla... kredinin para olduğunu hatırla. Paranın doğası gereği doğurgan ve çoğalan olduğunu hatırla” demiştir.</p>

  <p class="block_1">Max Weber’e göre, Benjamin Franklin’le, püriten atalar ve öncülerin meydana getirdiği, ayrıcalıklı bir zincirin bir halkasını yakalamış oluyoruz. Geçmişe doğru atılan kararlı yeni bir adımla, Max Weber bizi, Cromwell’in çağdaşı olan papaz</p>

  <p class="block_1">Richard Baxter’in yanına götürmektedir. Bu saygın kişinin gevezeliklerini özetleyelim: yeryüzündeki kısa varoluşumuzun bir anını bile israf etmemek; ödülümüzü mesleğimizin, yani tanrının bizi yerleştirdiği işin yerine getirilmesinde bulmak; tanrının bizim olmamızı istediği yerde çalışmak, Tanrı kimin seçileceğini ve kimin lanetleneceğini önceden belirler; ama mesleki başarı, bizim seçilmişlerin arasında olduğumuzun işaretidir (sonuçta, tanrının kartlarını görmenin bir biçimi!). Servet edinen tüccar başarısını, tanrının onu seçtiğinin kanıtı olarak görecektir. Aman dikkat, diye devam etmektedir. Baxter, zenginliğinizden keyfiniz için yararlanmayın, bu doğrudan lânete giden yoldur. Bu zenginliklerle kamu refahına hizmet ediniz, yararlı olunuz. Max Weber’in de hoşuna gittiği üzere, birey eylemlerinin sorumluluğundan böylece aklanmış olmaktadır; mümin bir şekilde kârı en çoğa çıkartmaya mahkûm olan, çilekeş bir kapitalizm yaratmaktadır ve bu kapitalizm, kazanç hırsını gemleme konusunda da, kıskanç bir özene sahip olacaktır. Sonuçları itibariyle rasyonel, kökleri itibariyle irrasyonel olan kapitalizm, modern hayat ile püriten zihniyetin bu beklenmedik buluşmalarından kaynaklanacaktır.</p>

  <p class="block_1">Kurumları itibariyle zengin bir düşünceyi fazlasıyla hızlı bir şekilde özetleyen ve Lucien Febvre’in olduğu kadar, itiraf etmeliyim ki, benim de alerji duyduğum ince ve karmaşık akıl yürütme biçimini aşırı basitleştiren şey budur. Ama bu, Max Weber’in söylemediği bir şeyi ona söyletmenin nedeni olamaz. Yalnızca bir rastlantı, bir karşılaşma gördüğü yerde, o, protestanlığın bizzat kapitalizmin oluşumu olduğunu ileri sürmekle suçlanmıştır. W. Sombart, Weberci anazlizi bu tarzda genişleterek, onu tahrif edenlerin ilklerinden biri olmuştur. Protestanlık başlangıcında, İncil’de savunulan fakirliğe geri dönüşü, alaycı bir şekilde büyüterek, ekonomik hayatın yapıları ve ilerlemeleri açısından gerçek bir tehlike oluşturmuştur. Çilekeş hayat kurallarına gelince, ama bunları daha önceden aziz Tommaso ve skolastiklerde buluyoruz! Püritenlik ise, en fazlasından İskoç tarzı, delicesine bir pintilik, küçük dükkâncılar için geçerli olan bir öğretidir. Bütün bunların, birçok siyasal kanıt gibi, açıkça gülünç olduğunu söyleyelim. Öylesine gülünçtür ki, Batavia’daki Hollandalıların XVIII. yüzyıldaki çılgın lüksleri veya bir yüzyıl önce bunların Deşima’da, Japonların onlara özenli bir şekilde bıraktıkları adacıktaki hapishanelerinde, can sıkıntılarını gidermek üzere düzenledikleri şenlikleri, ters yönde olmak üzere, Max Weber’e karşı kanıt olmak üzere kullanmak mümkündür.</p>

  <p class="block_1">Eğer kapitalist atılım, Calvin’in 1545 tarihli, tefecilik üzerine olan mektubuna bağlansaydı, her şey çok daha basit olurdu. Burada bir <i class="calibre1">turning point'e</i> sahip olurduk. Tefecilik sorunları, ekonomik gerçeklerden haberdar güçlü bir beyin tarafından, uyanık bir şekilde ortaya açıkça dökülmektedir. Calvin’e göre, ilahiyatın, bir cins dokunulmaz ahlâki altyapının payını kabul etmek; aynı zamanda insani yasaların, yargıcın, hukukçunun, kanunun da hakkını vermek gerekmektedir. Tüccarlar arasındaki meşru bir tefecilik (% 5 gibi ılımlı bir hadden olmak koşuluyla) ile, merhametin tersi yönde hareket ettiği taktirde, gayrımeşru olan bir tefecilik vardır. “Tanrı insanın kar gelirini yasaklamamıştır. Çünkü aksi taktirde ne olurdu? Her türlü maldan uzaklaşmamız gerekirdi...". Tabii ki Aritoteles’in hükümleri geçerliklerini sürdürmektedirler: “çocukların bile gördükleri bir şey olan, paranın kasada kapalı kalırsa, kısır olacağını vaaz ediyorum". Ama parayla “bir tarla satın alınmaktadır... (böyle olunca) paranın para doğurmadığı söylenemez". “Kelimelerin üzerinde durmak" yarasızdır, “nesnelere bakmak" gerekir. Bu iyi seçilmiş alıntıları ödünç aldığım Henri Hauser, sonuç olarak, protestan ülkelerin ekonomik atılımlarının, paranın daha kolay kiralanmasından ve buna bağlı olarak, daha ucuza malolmasından kaynaklandığını düşünmektedir. “Hollanda veya Cenevre gibi ülkelerde, kredinin gelişimini açıklayan budur. Bu atılımı, bilmeden Calvin mümkün hale getirmiştir". Bu da Max Weber’e katılmanın başka bir biçimidir.</p>

  <p class="block_1">Evet ama, katolik kent Cenova'da, 1600'de, daha o sıralarda bile dünya ölçüğünde olan bir kapitalizmin hareketli kalbinde, paranın kirası %1,2’dir. Kim daha iyisini yapabilir? Düşük kirayı, belki de genişlemekte olan kapitalizm yaratmakta ve onun tarafından yaratılmaktadır. Ve sonra bu tefecilik alanlarında, Calvin hiçbir kapıyı zorlamamaktadır. Kapı çoktan beri açıktır.</p>

  <h3 class="block_26" id="toc_id_175">Geriye Yönelik Bir Coğrafya Çok Şeyi Açıklamaktadır</h3>

  <p class="block_1">Uzatmanın gereksiz olduğu bu tartışmadan çıkmak için -eğer tartışmada kalırsak, R. H. Tawney’den H. Luthy’ye varana kadar bir dizi sevimli tartışmacıyı gündeme getirmek gerekecektir-, elimizde herhalde bu geriye yönelik ve oldukça sapkın sosyolojiden daha basit, imbikten daha az geçmiş ve daha az narin, genel açıklamalar bulunmaktadır. Kurt Samuelsson’un (1957 ve 1971) söylemeye çalıştığı ve benim 1963’te ileri sürdüğüm budur. Ama kanıtlarımız aynı değildir.</p>

  <p class="block_1">Bana göre, Reformasyondan geçmiş Avrupa’nın, bütünü itibariyle; yüzyıllar boyunca kapitalizm tarafından çoktan işlenmiş olan, çok parlak Akdeniz ekonomisine -özellikle İtalya’yı düşünüyorum- üstünlük sağladığı tartışılmaz niteliktedir. Ama böylesine aktarımlar tarihte fazlasıyla geçerlidir. Bizans İslamiyet karşısında silinmiştir; İslamiyet Hıristiyan Avrupa’ya yenik düşmüştür; Akdeniz Hıristiyanlığı dünyanın yedi denizlerindeki ilk yarışı kazanmış, ama Avrupa’nın tamamının ağırlık merkezi 1590’lar civarında, o sıralarda ayrıcalıklı hale gelen protestan Kuzey’e kaymıştır. Bu tarih ve herhalde 1610-1620’lere kadar olan dönemde, Roma ve Kiliseye rağmen, <i class="calibre1">kapitalizm</i> kelimesini Güney’e ayırmak zorundayız. Amsterdam ancak denemeler yapmaktadır. Zaten Kuzeyin ne Amerika’yı, ne Ümit Burnu yolunu, ne de dünyanın hiçbir büyük yolunu keşfetmediğini farketmemiz gerekmektedir; Endonezya-Filipinler’e, Çin’e, Japonya’ya ilk varanlar Portekizliler olmuştur; bu rekorlar, sözümona tembel denilen bir Güney Avrupa’nın aktifine yazılmalıdır. Kuzey, kapitalizmin araçlarına ilişkin olarak da hiçbir şey keşfetmemiştir: bunların hepsi Güney’den gelmektedir; Amsterdam Bankası bile, Venedik bankası Rialto’nun modelini tekrarlamaktadır. Ve Kuzeyin büyük ticari kumpanyaları, Güneyin devlet gücüne -Portekiz ve İspanya- karşı mücadele ederken, kendilerini oluşturacaklardır.</p>

  <p class="block_1">Bu söylendikten sonra, eğer bir Avrupa haritası üzerinde Ren ve Tuna nehirlerinin çizgilerine dikkat edilecek ve Romalıların İngiltere’deki kısa süreli mevcudiyetleri unutulacak olursa, dar kıta ikiye bölünmektedir: bir yanda tarihin ve onun çabalarından zenginleşen insanların işlediği eski bir bölge; öte yanda da, yeni ve uzun süre vahşi kalmış bir Avrupa. Elbe, Oder, Vistül’e kadar, İngiltere, İrlanda, İskoçya, İskandinav ülkelerine kadar uzanan bu vahşi Avrupa’nın iskânı, eğitimi, değerlendirilmesi, kentler inşa edilmesi, Orta Çağı oluşturan yüzyılların zaferidir. <i class="calibre1">Sömürge ve sömürgecilik</i> kelimeleri nüanslara ihtiyaç duymaktadır, ama açıkçası, kalın çizgilerle söylenmesi halinde, yaşlı Latin dünyasının, Kilisenin, Roma’nın hıristiyanlaştırdıkları, sömürdükleri bal gibi bir sömürge Avrupa’sı söz konusudur; bu tıpkı, Cizvitlerin daha sonra Paraguay’ı yönetecekleri ve biçimlendirecekleri gibi bir oluşumdur. Reformasyon, bu Kuzey Denizi ile Baltığa ulaşan topraklar için, aynı zamanda sömürge yaşamının sonu olmuştur.</p>

  <p class="block_1">Hansalıların ve Kuzey Denizi gemicilerinin başarılarına rağmen, bu fakir ülkelere düşük gelirler, hammadde teslimatı -İngiliz yünü, Norveç kerestesi, Baltık çavdarı- işi düşmektedir. Güneyli bankacı Bruges’de, Anvers’de yasa koymakta, tavır belirlemekte, küçükleri ve büyükleri huylandırmaktadır. Reformasyon hareketinin sular üzerinde, katı mekânlara nazaran daha yaygın olduğuna dikkat ediniz: Atlantik Avrupa tarafından fethedilir edilmez, bu dinsel ve maddi mücadelenin, tarihçiler tarafından çok fazlasıyla sık olarak unutulan büyük mekânı haline gelecektir. Kaderin daha düşük ücretlere, kısa süre sonra aşılamaz bir hale gelecek bir endüstriye, daha az maliyetli taşımacılığa, ucuza seyreden bir küçük yelkenliler ve kıyı denizcilerine sahip olan Kuzeyin lehine tecelli etmesinin nedeni, her şeyden önce matlup ve zimmetteki maddi nedenler, rekabet edebilecek maliyetlere dayanmaktadır. Kuzeyde her şey daha ucuza üretilmektedir: buğday, bezler, yünlüler, gemiler, kereste vb. Kuzeyin zaferi hiç kuşkusuz, proleterin, düşük gelirlerin, diğerinden daha kötü değilse bile daha az yiyenin zaferidir. Bunlara 1590’lara doğru, konjonktürün tersine dönmesi eklenmektedir; yani dün olduğu gibi bugün de, önce ileri ülkelere, daha karmaşık mekanizmalara vuran bunalımın geri dönüşü. Bu noktada bir dizi şans Kuzeyin lehine etki etmiş, bunlar o çağın insanları tarafından da şans olarak algılanmış ve tanınmıştır. Bu şanslardan Almanya, Hollanda, Fransa ve Anversli iş adamları yararlanmışlardır. Bu durum Amsterdam’ın büyük atılımıyla sona erecek; bu kent kendiyle birlikte, protestan ülkelerin genel gürbüzlüğünü harekete geçirecektir. Kuzeyin zaferi, daha mütevazi talepleri olan rakip tarafın zaferidir. Bunlar, klasik şemaya göre, rakiplerini tasfiye ettikten sonra, zengin taleplerde bulunmaya başlayacaklardır. Bunların iş ağlarının geniş ölçekte yayıldığı yerlerde, tabii ki Almanya’da, ama aynı zamanda, örneğin Bordeaux’da da, diğer insanlara nazaran daha zengin, daha atılgan, daha uyanık protestan grupları -tıpkı eskiden Kuzey ülkeleri, Champagne, Lyon, Bruges, Anvers’deki İtalyanlar gibi- toptan ticaret ve bankacılık alanlarında, ellerine kimsenin su dökemeyeceği teknisyenler olarak ortaya çıkmışlardır.</p>

  <p class="block_1">Açıklamanın çarpıcı olduğuna inanıyorum. Dünyada tek bir akıl yoktur. Ve geçmişte çok fazla sıklıkla oynamış olan bu tarih, XVIII. yüzyılda yeniden resmolmaktadır. Eğer endüstri devrimi, Hannover hanedanı İngiltere’si için bir <i class="calibre1">new</i> <i class="calibre1">deal</i> olmasaydı, dünyanın ağırlık merkezi bu durumda ya hızlı yükselme halinde bir Rusya’ya, ya da daha akla yakın olarak, her şeyin eşitliği halinde, XVI. yüzyılın baldırı çıplaklarınkine benzer proleter tekneleriyle bir cins Hollanda Cumhuriyeti oluşturan -ama ortaya kolay çıkmayan- A.B.D.’ye kayardı. Ama teknik ve siyasal rastlantıların fışkırmasından ve ekonomik hoşnutluklardan kaynaklanan makina devrimi vardır, böylece Atlantik buhar gücüyle işleyen madeni tekne olan <i class="calibre1">steamer</i> sayesinde, XIX. yüzyılda İngiliz tarafından fethedilmiştir. Bu durumda demir ahşap tekneyi yendiği için, Boston'un ince dipper'ları ortadan silinmişlerdir. Ve üstelik bu sıralar Amerika, kıtanın batısındaki karasal kalınlıkları fethetmek üzere denizi terketmektedir.</p>

  <p class="block_1">Bu söylenilenlerin anlamı, Reform hareketinin, maddi hayatın tümü üzerine olan aşikar yansımalarıyla birlikte, iş adamlarının tavır ve davranışları üzerinde etki etmediği midir? Bunu inkar etmek saçma olur. Reformasyon her şeyden önce, Kuzey ülkelerinin tutarlığını yaratmıştır. Bu Kuzey, güneydeki rakiplerinin karşısında birleşmiş bir şekilde dikilmektedir. Bu vasat bir şey değildir. Sonra Din savaşları, arkalarına inançların bir cemaat oluşturmasından kaynaklanan bir protestan dayanışması ağı bırakmışlardır. Bu ağ, en azından ulusal kavgaların her şeyin üstüne çıkmasına kadar, iş hayatında rol oynamıştır.</p>

  <p class="block_1">Eğer abartmıyorsam, bunun dışında, Kilise Katolik Avrupa’da bile varlığını sürdürerek, güçlenerek, eski toplumun çimentosu olmuştur. Kilisenin çeşitli katları, toplumsal bir para olan arpalıklar geleneksel mimariyi ve diğer hiyerarşileri desteklemektedirler. Bunlar, protestan ülkelerde daha esnek, daha az güvenli olan bir toplumsal düzeni sağlamlaştırmaktadırlar. Oysa kapitalizm, kendi gelişmesine yatkın bir toplumun evrimini belli bir biçimde talep etmektedir. Demek ki Reformasyonun kapitalist dosyasını kapatmak mümkün değildir.</p>

  <h3 class="block_26" id="toc_id_176">Kapitalizm Akla mı Eşittir?</h3>

  <p class="block_1">Daha genel başka bir açıklama, bilimsel zihniyet ile akılcılığın Batı’daki gelişmelerinin, Avrupa’nın ekonomik atılımını sağladıklarına dair olanıdır. Bu açıklamaya göre bu gelişmeler, kapitalizmi veya daha iyisi kapitalist aklı ve onun yapıcı karakterini, kendi hareketleri üzerinde ileri taşımışlardır. Burada da gene “akıl"a, müteşebbislerin yenilik çabalarına, kapitalizmin ekonominin fırlatıcısı olmasına aslan payı verilmektedir. M. Dobb’un akıl yürütmesi kaale alınmasa bile, bu tez tartışmalıdır. Dobb’un akıl yürütmesi, eğer kapitalist zihniyet kapitalizmi yarattıysa, bu zihniyetin kökenini açıklamak gerekmektedir demektedir. Bu o kadar da aşikâr bir şey değildir, çünkü olanaklar kitlesiyle, onları gözleyen ve kullanan akıl arasında bir mütekabiliyet düşünülebilir.</p>

  <p class="block_1">Bu tezin savunucularının en gürültücüsü, zihinsel faktörleri diğerlerinin aleyhine olmak üzere, blok halinde değerlendirmenin bir fırsatını da burada bulan Werner Sombart’dır. Ama ileri sürülen kanıtlar, açıkçası ağırlıktan yoksundurlar. Tiyatrovari önermesi, tam olarak ne anlama gelmektedir? Ona göre rasyonellik (ama hangi rasyonellik?) Batı evriminin derin anlamı, bugün denileceği gibi <i class="calibre1">trendi,</i> Otto Brunner’in söylemeyi tercih ettiği üzere, onun tarihsel kaderidir, ve bu rasyonellik hem modem devleti, hem modem kenti, hem bilimi, hem burjuvaziyi, hem de kapitalizmi kendi hareketinin üzerinde taşımıştır. Kısacası, kapitalist zihniyet ile akıl aynı şey olmalıdır."</p>

  <p class="block_1">Söz konusu olan akıl, Sombart açısından her şeyden önce mübadele araç ve aletlerinin aklileştirilmesidir. Daha 1202’de, Pizalı Leonardo Fibonacci’nin <i class="calibre1">Liber</i> <i class="calibre1">Abaci</i>'si, Abaküs kitabı yayınlanmıştır. Oldukça kötü seçilmiş ilk kilometre taşı, çünkü abaküs Arap malıdır ve Fibonacci, babasının tüccar olarak yerleştiği Bougie’de, Kuzey Afrika’da abaküs kullanmasını ve aynı anda Arap rakamlarını, bir paranın değerini maden içeriğine göre tahmin etmeyi, eylem ve boylamları hesaplamayı vs. öğrenmiştir. Fibonacci demek ki, daha çok Arapların bilimsel akılcılığı yönünde tanıklık edecektir! Başka bir erken kilometre taşı: bildiğimiz ilkinin Floransalı olduğu (1211), muhasebe defterleri. Eğer bu konuda Holzschuherlerin (1304-1307) Latince yazılmış <i class="calibre1">Handlungsbuch’</i>undan hareketle hüküm verilecek olursa, bu ilk muhasebe çabasını soyut bir düzen arzusu değil de, vadeli satılan malların sicilini tutma zorunluğu ilham etmiş olmalıdır. Her halükârda, muhasebe defterlerinin mükemmel bir hafıza kaydı haline gelebilmeleri için, çok zamanın geçmesi gerekecektir. Tüccarlar çoğu zaman “işlemlerini, duvara yapıştırdıkları küçük kâğıt parçalarına not etmekle yetinmektedirler”, bunu söyleyen, Fuggerlerin defterlerini 1517’den itibaren büyük bir özenle tutan Matthaus Schwartz’dır. Ancak bu dönemde, asıl adı Luca Pacioli olan Fra Luca di Borgo’nun, <i class="calibre1">Summa di arithmetica, geometria proportioni e pro- portionalitâ</i> (1494) adlı kitabının XI. ayırımında çifte kayıtlı muhasebenin yetkin modelini vermesinin üzerinden uzun zaman geçmiştir. İki esas muhasebe defterinden <i class="calibre1">Manudo</i> veya <i class="calibre1">Giornale'de</i> işlemlerin hesabı zaman sırasına göre tutulmakta ve esas defter olan <i class="calibre1">Quaderno’ya</i> her işlem iki kere kaydedilmektedir; işte çift taraflı olan bu ikinci defter bir yenilik oluşturmaktadır. Bu defter her an, alacak ile verecek arasında tam bir denge kurmaya izin vermektedir. Eğer bilanço sıfırlanmıyorsa, bir hata yapılmıştır ve bunu hemen bulmak gerekmektedir.</p>

  <p class="block_1"><i class="calibre1">Partila Doppia’nın</i> yararı kendiliğinden açıklanmaktadır. Sombart bundan lirik bir şekilde sözetmektedir. “Çok basitçe olmak üzere, kapitalizmi çift taraflı muhasebe olmadan düşünmek mümkün değildir; bunlar birbirlerinin karşısında, biçim ve öz olarak davranmaktadırlar” <i class="calibre1">wieform und inhalt</i> diye yazmaktadır. “Çift taraflı muhasebe, Galileo ve Newton sistemleri ve modern fizik ve kimya öğretilerininkiyle aynı akıl’dan (abç.) doğmuştur... Buraya fazla yakından bakmadan bile <i class="calibre1">(ohne viel scharfsinn</i>, garip durum) çifte kayıtlı muhasebede yerçekimi, kan dolaşımı, enerjinin sakınımı düşünceleri görülecektir”. İnsan Kierkegaard’ın sözünü düşünmektedir. “Her gerçek ancak belli bir noktaya kadar öyledir. Bu noktanın ötesine gidilince, gerçek gerçek-olmayana dönmektedir”. Sombart öteye geçmiştir ve başkaları da onun atılımı üzerinde, kendi hesaplarına abartacaklardır. Spengler Luca Pacioli’yi Cristobal Colombus ve Copernicus ile aynı düzleme koymaktadır. C.A. Cooke (1950), “çift taraflı muhasebenin önemi aritmetiğinde değil de, metafiziğindedir” diye ileri sürmektedir. Walter Eucken (1950) değerli bir iktisatçı olmasına rağmen, Hansa kentleri Almanya’sının XVI. yüzyılda, atılımları içinde tökezlemelerinin nedenini, o sıralar Augsburg tüccarlarının benimsedikleri <i class="calibre1">dopelle buchhaltung’u</i> kabul etmemiş olmalarına bağlamakta tereddüt etmemektedir.</p>

  <p class="block_1">Bu görüşlere karşı ne kadar da çok itiraz vardır! Önce küçükleri. Luca Paccio- li’yi tahtından indirmeye kalkışmaksızın, öncelleri olduğunu kabul etmek gerekir. Sombart’ın kendisi, Raguzalı Cotrugli’nin, 1573 baskısından bilinen, ama 1458 tarihli olan <i class="calibre1">Della</i> M<i class="calibre1">ercatura</i> adlı ticaret kitabını işaret etmektedir. Hiçbir değişme olmadan yapılan bu ikinci basımla birincisinin arasında bir yüzyıldan fazla aralık olmasının, canlı bir ekonomik atılıma rağmen, iş yapma tarzının bu yüzyıllar boyunca hiç değişmediğini işaret ettiğine dikkat ediniz. Bu el kitabının I. bölümünün XIII. ayırımında birkaç sahife gene de, kredi ile para akışının dengesini sağlayan, düzenli bir muhasebenin avantajlarına ayrılmıştır. Ve yüzlerce ticari sicil sahifesi okumuş olan Federigo Metis, <i class="calibre1">partita doppa'nın</i> Floransa’da çok daha erkenden, XIII. yüzyılın sonunda Compagnia dei Fini ve Compagnia Farolfi’nin defterlerinde ortaya çıktığını görmektedir.</p>

  <p class="block_1">Ama gerçek itirazlara gelelim: Her şeyden önce, sihirli çifte kayıt hızla yayılmamakta, heryerde zafer kazanmamaktadır. Ve Luca Paccioli’nin kitabını izleyen üç yüzyılda, muzaffer bir devrimmiş gibi gözükmemektedir. Tüccarlar için yazılan el kitapları onu bilmektedir, ama tüccarlar bu usulü her zaman uygulamamaktadırlar. Yalnızca küçükler değil, muazzam işletmeler de, onun hizmetlerinden uzun süre vazgeçeceklerdir: örneğin 1620’de kurulan Hollanda Doğu Hindler kumpanyası; bu usulü ancak 1890’da kabul edecek olan (1890 diyorum) Londra’nın Sun <i class="calibre1">Fire Insurance Ofjice'i</i> böyledirler. Eski muhasebeye alışık olan tarihçiler, R. de Roover, Basil S. Yamey, Federigo Melis, etkili olmadıkları kabul edilen eski muhasebelerin zorunlu ikamesi olarak, çifte kayıtlı muhasebeyi görmemektedirler. R. de Roove tek taraflı muhasebe zamanında, “Orta Çağ tüccarları, bu yetersiz aleti işlerinin gereklerine uydurmayı ve yan yollardan olsa bile, amaçlarına ulaşmayı bilmişlerdir... Esneklikleri ve olağanüstü değişkenlikleriyle bizi şaşırtan çözümler bulmuşlardır. Demek ki, Sombart’ın Orta Çağ tüccarlarının kullandıkları muhasebenin, sıçanın yavrusunu kaybetse bulamayacağı kadar karışık <i class="calibre1">(wirwarr)</i> olduğu... tezinden daha yanlış bir şey olamaz” demektedir.</p>

  <p class="block_1">Basil Yamey’e göre (1962), Sombart bizatihi muhasebenin kapsamını abartmıştır. Miktar biçiminden ifadeye yarayan bu soyut mekanizma her iş alanında önemli bir rol oynamakta, ama girişimin patronunun kararlarını dikte edememektedir. Envanterler, bilançolar (ki çifte kayıt sistemleri bunları tek kayıt sistemine nazaran daha kolay hale getirmemektedirler ve bunlar iş dünyasında nadirdirler) bile, alınması gereken kararların, yani kapitalist oyunun göbeğinde yer almamaktadırlar. Bilançolar çoğu zaman, bir işin yönetimine değil de, tasfiyesine tekabül etmektedirler. Ve bunları oluşturmak zordur: güvenilir olmayan alacaklar ne olacaktır? Stoklar nasıl hesaplanacaktır? Yalnızca tek bir muhasebe parası kullanıldığı için, piyasada varolan para birimleri arasındaki fark -bu fark bazen çok önemlidir- bilançoya nasıl dahil edilecektir? XVIII. yüzyıl iflas bilançoları, bu zorlukların bu dönemde henüz kolay aşılamadıklarını göstermektedirler. Her zaman çok kesintili olan envantere gelince, bunun da ancak önceki envantere nazaran bir anlamı vardır. Örneğin Fuggerler 1527’de, firmalarının kar ve sermayesini 1511 envanterine nazaran hesaplayabilmişlerdir. Ama bu iki tarih arasında, eylemlerini herhalde 1511 envanterinin işlevinde yürütmemişlerdir.</p>

  <p class="block_1">Nihayet, kapitalizmin akılcı araçlarının sicilinde, çifte kayıt sisteminden daha başka şekilde etkin olan başka aletlere yer vermek gerekmez mi: kambiyo senedi, banka, borsa, pazar, ciro, iskonto vs.? Ama bu aletler Batı dünyasının ve onun kutsal akılcılığının dışında ortaya çıkmaktadır. Bunlar bir miras olmanın dışında, uygulamaların yavaş bir birikimidirler ve olağan ekonomik hayat, hareket ediyor olmaktan ötürü onları basitleştirmiş ve devreye sokmuştur. Mübadelelerin artan genişliği, para kitlesinin çok sıklıkla ortaya çıkan yetersizliği vs., girişimcilerin yenileştirici zihniyetinden çok daha ağırlıklı olmuşlardır.</p>

  <p class="block_1">Ama kapitalizm = akılcılık eşitliğini kolayca kabul etmek, acaba modern mübadele teknikleri karşısındaki bir hayranlıktan kaynaklanmakta değil midir? Bu kabul, kapitalizm ve gelişmeyi karıştıran, kapitalizmi ilerlemenin teşvikçilerinden <i class="calibre1">biri</i> değil de, teşvikçisi, motoru, hızlandırıcısı, sorumlusu sayan genel bir duygudan -akıl yürütmeden söz etmeyelim- kaynaklanmakta değil midir? Bu bir kere daha, Pazar ekonomisiyle kapitalizmi karıştırmaktır. Daha önce açıkladığım üzere, bu önerme keyfidir, ama her ikisi de birarada varolduklarından ve aynı hareketin içinde biri diğerinin (ve tersi) nedeni olarak geliştirildiklerinden ötürü, anlaşılabilir niteliktedir. Böylece pazar dengesinde, sistemin kendinde varolan “akılcılık”ı kapitalizmin zimmetine yazmak, kolaylıkla mümkün olabilmektedir. Burada çelişkili bir şey yok mudur? Çünkü pazarın akılcılığı kulağımıza fısıldanmıştır; bu <i class="calibre1">kendiliğinden,</i> yani yönetilmeyen Smith’in görünmeyen el’inin veya Lange’nin doğal bilgisayarımın hükmü altındaki serbest, rekabetçi mübadelenin akılcılığıdır, yani bu akılcılık “eşyanın tabiatından, <i class="calibre1">kollektif</i> arz ve talebin birbirlerine çarpmasından, bireysel hesapların aşılmasından kaynaklanmaktadır. <i class="calibre1">A priori</i> olarak, burada bizzat girişimcinin akılcılığı söz konusu değildir, o da bireysel olarak, koşulların keyfine göre, kendi eylemi için en iyi yolu, kar maksimasyonunu aramaktadır. Smith’e göre, girişimci bütünün akla uygun ilerleyişinden, tıpkı devlet gibi kaygı duymamalıdır, çünkü bu ilke olarak otomatiktir. Çünkü “hiçbir insani bilgelik ve bilgi” böylesine bir işi iyi bir sonuca götürmeyi beceremez. Akılcılığı olmayan, yani araçları sürekli olarak amaçlara uydurmayan, ihtimalleri akılcı bir şekilde hesaplamayan bir kapitalizm olamaz, kabul. Ama akılcılığın, yalnızca kültürden kültüre değil de, aynı zamanda konjonktürden konjonktüre ve toplumsal gruptan toplumsal gruba, hem de bunların amaç ve araçlarına göre değişken olan nisbi tanımlarına gelmiş oluyoruz. Tek bir ekonominin içinde bile çeşitli akılcılıklar vardır. Serbest rekabete ait olan bunlardan biri; tekel, spekülasyon ve güce ait olanı da başka biridir.</p>

  <p class="block_1">Sombart hayatının sonunda (1934), acaba ekonomik kural ile kapitalist oyun arasındaki çelişkinin bilincine varmış mıdır? Her halükarda, ekonomik hesap ile spekülasyon, akılcılık ile akıldışılık arasına sıkışmış bir girişimciyi garip bir şekilde tasvir etmektedir. İşte bu, benim açıklamalarıma göre, biraz da, kapitalizmi doğrudan “akıldışı”na, spekülasyona göndermektedir! Ama ciddi konuşursak, kapitalizm ile pazar ekonomisi arasındaki ayırımın burada esas olduğunu düşünüyorum. Kapitalizme, bizatihi pazar ekonomisinin erdem ve “akılcılıkları”nı vehmetmemek söz konusudur. Marx ve Lenin, tekelin gelişimini kapitalizmin kaçınılmaz, ama geç bir evrimine bağlayarak, bu işi açık veya örtülü bir şekilde yapmışlardır. Marx’a göre, kapital sistemi feodal sistemin yerine geçtiğinde; “üretici güçlerin ve toplumsal ilişkilerin gelişmesine daha yatkın olduğu” için “uygarlaştırıcı” olmuş, gelişmeyi doğurmuş ve “<i class="calibre1">zorlamanın ve toplumun bir sınıfının toplumsal gelişmeyi</i> diğerlerinin <i class="calibre1">aleyhine tekelleştirmesinin (buna maddi ve entelektüel üstünlükler de dahildir) yok olacağı</i> <span class="calibre26">bir gelişme aşamasını yumurtasından çıkartmıştır”. Marx başka bir yerde “rekabet yanılsama</span>larımı ifşa ediyorsa, bunu kapitalist aktörlerin davranışının eleştirisi için değil de, bizzat XIX. yüzyıl sisteminin bir çözümlemesi içinde yapmaktadır. Çünkü kapitalist aktörler “sert yönetici otoritelerini”, geçmişte olduğu gibi onları “siyasal ve dinsel efendiler” haline getiren bir hiyerarşiden değil de, yalnızca üretici olarak sahip oldukları toplumsal işlevlerinden ötürü sağlamaktadırlar. Bunun anlamı, “üretimin toplumsal tutarlığının kendini ..., bireysel irade karşısında çok güçlü bir doğal yasa olarak kanıtlamasıdır”. Bana gelince, ben XIX. yüzyıldan önce de, sonra da, kapitalizmin bir “dışsallığı”nı savunuyorum.</p>

  <p class="block_1">İyi bilinen bir pasajında, Lenin’e göre (1916), kapitalizm ancak (XX. yüzyılın başında “emperyalizm” haline gelmek üzere) “gelişmesinin çok yüksek belli bir aşamasında, kapitalizmin bazı esas niteliklerinin kendi zıtları haline dönüşmeye başladıklarında...” yön değiştirmiştir. “Bu süreçte ekonomik açıdan esas olan şey, serbest rekabetin yerine kapitalist tekellerin geçmesidir... (ki bu serbest rekabet) kapitalizmin ve genelde ticari üretimin esas çehresini meydana getirmekteydi”. Bu noktada onunla uyum içinde olmadığımı söylemeye gerek yoktur. Ama Lenin eklemektedir: “tekeller fiili durumda, içinden çıktıkları serbest rekabeti tamamen devre dışı bırakamamaktadırlar: tekeller onun üstünde ve yanında varolmaktadırlar”. Ve burada ona tamamen katılıyorum. Ama kendi dilime şöyle çeviriyorum: “kapitalizm (tabii ki az veya çok güçlü bir şekilde tekelci eğilimleri olan safhalarıyla birlikte, hem dünün hem de bugünün kapitalizmi) içinden çıktığı (beslendiği) pazar ekonomisinin serbest rekabetini tamamen devre dışı bırakmamaktadır; onun üstünde ve yanında varolmaktadır”. Çünkü, temelde eskiden gelişmiş bazı “çekirdek”lerden hareketle mekanın bir pazar ekonomisi ve muzaffer mübadeleler tarafından fethi olan XV.- XVIII. yüzyıllar ekonomisinin de, iki katlı olduğunu ve bunun Lenin’in XIX. yüzyılın sonu “emperyalizm"ine tahsis ettiği dikine yapılanma içinde olduğunu savunuyorum: fiili veya hukuki tekeller; başka terimlerle, tanımlamaya çalıştığım biçimiyle kapitalizm, ve gelişme halindeki pazar ekonomisi.</p>

  <p class="block_1">Eğer Sombart gibi sistematik ve bir keresinde ebediyen geçerli açıklamalar yapma zevkine sahip olsaydım, kuman, spekülasyonu kapitalist gelişmenin baş unsuru olarak öne çıkartırdım. Bu kitabın akışı boyunca oyunun, riskin, hilenin pazarın alışılmış aletlerine ve mekanizmalarına karşı bir karşı-oyun yaratmak, onu tersine değilse bile, <i class="calibre1">başka</i> türlü işletmeyi amaçlayan temel bir kuralın parçaları olduğu fikri hep örtülü bir şekilde yer almıştır. Kapitalizmin, oyun teorisinin özel bir biçimine göre yazılmış bir tarihini oluşturmaya çalışarak eğlenmek mümkündür. Ama bu, oyun kelimesinin görünüşteki basitliğinin altında, farklı ve çelişkili gerçekler bulmak olacaktır: tahmin oyunu, düzenli oyun, meşru oyun, geriye doğru oyun, hileli oyun... Yani bir teorinin içine kolayca giremeyecek şeyler!</p>

  <h3 class="block_26" id="toc_id_177">Quattrocento Floransa’sında Yeni Bir Yaşama Sanatı</h3>

  <p class="block_1">Düne bugünden bakıldığında, Batı kapitalizminin uzun dönemde yeni bir yaşama sanatını, ona refakat eden ve onunda refakat ettiği yeni zihniyetleri imal ettiğini inkâr etmek mümkün değildir. Yeni bir uygarlık mı? Böyle söylemek aşırıya kaçmak olacaktır. Bir uygarlık, başka türlü uzunluktaki bir zamanın üzerindeki yığılmadır.</p>

  <p class="block_1">Fakat acaba aslıda değişme varsa, bunu tarihi ne zamandır? Max Weber bunun protestanlığın çıkışıyla birlikte, yani XVI. yüzyıldan önce olmadığını savunmaktadır. Werner Sombart ise XV. yüzyıl Floransa’sıyla birlikte olduğunu söylemektedir. Otto Hintze, Weber’in Reformasyondan, Sombart’ın da Rönesans’tan yana olduğunu söylemiştir.</p>

  <p class="block_1">Bana göre hiçbir kuşku yoktur: bu noktada Sombart haklıdır. Floransa XIII. yüzyıldan, <i class="calibre1">afortori</i> XV. yüzyıldan itibaren, bu kelimeye ne anlam verilirse verilsin, kapitalist bir kenttir. Manzaranın erkenden ortaya çıkmış olmasının olağandışılığı Sombart’ı çarpmıştır ve bu doğaldır. Ancak bundan daha az doğal olanı, çözümlemesinin tümünü tek bir kentin, Floransa’nın (Olivier C. Cox onunkiyle eşit bir ikna edicilikle, XI. yüzyıl Venediğinin lehine konuşmuştur) ve kuşkusuz şanlı ve ünlü olan tek bir tanıklığın, Leon Battista Alberti’nin (1404-1472) tanıklığının üzerine temellendirmiş olmasıdır. Memur, heykeltraş, hümanist olan Leon Battista, uzun zamandan beri güçlü olan Battista ailesinin çalkantılı kaderinin mirasçısıdır. Albertiler XIV. yüzyılda İngiltere’yi ekonomik olarak sömürgeleştirmişlerdir ve zaten bu ailenin üyeleri o kadar kalabalıktır ki, İngiliz belgeleri onlardan sanki Hansalılar veya Luccalılar, hatta Floransalılar gibi, tek başlarına bir ulus oluşturuyormuşlarcasına <i class="calibre1">Albertyne</i>s olarak söz etmektedirler. Leon Battista da uzun süre sürgünde yaşamış ve dünyanın belâlarından kurtulmak için tarikata girmiştir. <i class="calibre1">Libri della Jamiglia</i> adlı eserinin ilk üç kitabını 1433- 1434’te Roma’da yazmıştır; dördüncüsü ise, 1441’de Floransa'da tamamlanmıştır. Sombart bu kitapta yeni bir iklim keşfetmektedir. Devrin değeri olan paranın methedilmesi, tutumlu bir şekilde yaşama zorunluğu, bütün bunlar daha ilk gençliğindeki burjuva ilkeleridir. Ve bu taze Kilise mensubunun uzun ömürlü, saygı duyulan bir tüccar ailesine mensup olması ve bunların namuslu tüccarlar olarak ün yapmış olmaları, onun söylevlerinin içeriğini güçlendirmektedir. Para “her şeyin kökü”dür, “para ile (con <i class="calibre1">denar</i>i) kentte bir ev veya villa sahibi olunabilir ve tüm meslekler, tüm zenaatkârlar, parası olanlar için, sanki onların hizmetkârlarıymışçasına yorulmaktadır. Parası olmayan her şeyden mahrumdur ve her şey için para gerekmektedir”. İşte zenginlik karşısında tamamen yeni bir tavır; zenginlik eskiden selâmetin önünde bir cins engel olarak görülmekteydi. Aynı tavır zaman karşısında da ortaya yıkmıştır. Eskiden zamanın yalnızca tanrıya ait olduğu söylenmekteydi, onu (faiz biçiminde) satmak, <i class="calibre1">non</i> <i class="calibre1">suum,</i> kendine ait olmayanı satmak demekti. Oysa artık zaman hayatın bir boyutu, insanların israf etmemekte çıkarlarının bulunduğu bir mal haline gelmiştir. Alberti şöyle yazmaktadır: “Çocuklarım, aklınızda iyice tutunuz ki, harcamalarınız gelirlerinizi asla aşmasın”. Bu soyluların gösteriş merakını mahkûm eden yeni bir kuraldır. Sombart’ın dediği gibi, “söz konusu olan, karınlarını ancak doyurabilen küçük insanların sefil ev ekonomilerine değil de, zengin evlerine tasarruf zihniyetini sokabilmektir”. <span class="calibre26">Demek ki, kapitalist zihniyet bu noktada orta</span>ya çıkmaktadır.</p>

  <p class="block_1">Akıllı ve dolu bir notla, Weber buna hayır diye cevap vermektedir. Hayır, Alberti antik bilgeliğin derslerini tekrarlamaktan başka bir şey yapmamaktadır. Sombart’ın cımbızla çekerek birleştirdiği cümlelerden bazıları, çok az farklarla Ciceron’un yazılarında bulunmaktadır. Ve sonra, söz konusu olanın yalnızca ev yönetimi, etimolojik anlamıyla <i class="calibre1">ekonomi</i> olup, <i class="calibre1">chrematistique,</i> yani zenginliklerin piyasadaki med ve cezirleri olmadığını söylemek nasıl da cazip olmaktadır. Weber’in yaptığı, Alberti’yi tek bir darbeyle şu upuzun <i class="calibre1">Hausvaterliteratur’un,</i> Alman danışmanların XVIII. yüzyıla kadar sıklıkla lezzetli, ama, ticari ufuklarla ancak dolaylı ilişkileri olan tavsiyelerde bulunmak için başvuracakları şu kâhyaların iyi ev yönetimleri edebiyatının içine atmak anlamına gelmektedir.</p>

  <p class="block_1">Ancak yanılan Max Weber’dir. Bu konuda ikna olması için, Sombart’ın yaptığı alıntıların bütünü hakkında çok yetersiz bir fikir verdikleri <i class="calibre1">Libri della famiglia'yı</i> okuması yeterli olacaktı. Floransa hayatının başka tanıklarına da bakması onun için yeterli olacaktı. Eğer Paolo Certaldo’ya söz verilseydi, tartışma sonuca varırdı. “Eğer paran varsa durma, onu evinde ölü olarak tutma, çünkü boşuna dilenmekten- se, boşuna çalışmak daha iyidir, çünkü çalışırken hiçbir şey kazanmasan bile, en azından iş yapma alışkanlığını kaybetmezsin”. Veyahut, “sürekli olarak zahmete katlan ve kazanmaya çabala”. Veyahut da, “para kazanmayı bilmek çok güzel bir şey ve büyük bir bilimdir, fakat parayı gerektiği yerde ölçülü bir şekilde harcamayı bilmek, daha güzel ve daha da yüksek niteliktendir”. Hatırlatalım ki, Alberti’nin diyaloglarındaki kişilerden biri, aşağı yukarı şunları söylemektedir: "vakit nakittir”. Eğer kapitalizm “zihniyet”i açısından tanınabilirse ve sarfettiği kelimelerin ağırlığıyla tanıtabilirse, Max Weber yanılmaktadı. Ancak, buna vereceği cevabı hayal etmek mümkündür. Burada her şeyin nihayetinde söz konusu olan kazanç tutkusudur. Oysa kapitalizm tamamen başka bir şey, hatta tersidir; kapitalizm bir iç disiplindir, “fren, ılımlılık veya şu kazanca yönelik irrasyonel itkiye karşı rasyonel ılımlılık gibidir”. İşte gene başlangıç noktasına döndük!</p>

  <p class="block_1">Günümüz tarihçisi, işin özü hakkındaki bu araştırmaların belli bir değerleri, belli bir cazibeleri olduğunu, ama bunların hiçbir durumda yeterli alamayacaklarını düşünecektir. Ve eğer kapitalist zihniyetlerin kökeni kavranmak isteniyorsa, kelimelerin büyülü dünyasını aşmak gerekmektedir. Gerçekleri görmek için Orta Çağ İtalyan kentlerine gitmek ve burada bir süre durmak gerekmektedir. Bunu Marx önermiştir.</p>

  <h3 class="block_26" id="toc_id_178">Başka Bir Zaman Başka Bir Dünya Görüşü</h3>

  <p class="block_1">Zaten bugün Sombart ile Weber arasındaki tartışmayı izleyen hiç kimse, belli bir gerçekdışılık duygusundan, tartışmanın yanlış bir yere çıktığı, tamamen yararsız olduğu duygusundan kendini kurtaramamaktadır. Acaba bizi en fazla rahatsız eden ve “uzaklaştıran" kendi yaşanmış deneyimiz midir? Max Weber’in 1904’te ve Werner Sombart’ın 1912’de kendilerini, Avrupa’da, bilim, akıl, mantık dünyasının zorunlu merkezinde hissetmelerinden daha doğal bir şey olamaz. Ama biz bu güveni, bu üstünlük kompleksini kaybettik.</p>

  <p class="block_1">Max Weber soruyu sormakta, ama bazı tereddütlerden sonra, kanaatini dayatmak üzere direnmekteydi. Tıpkı Sombart için olduğu gibi, onun için de, her kapitalizm açıklaması, Batı “zihniyeti"nin yapısal ve tartışmasız üstünlüğünü ortaya koymaya dayanıyordu. Oysa bu üstünlük de, tarihin rastlantılarından, şiddetlerinden, kartların dünya ölçeğinde kötü dağıtılmasından kaynaklanmaktaydı. Dünya tarihini belli bir davanın, bundan da beteri, bir açıklamanın amaçları doğrultusunda yeniden kurmanın yararı yoktur. Ama bir an için Çin <i class="calibre1">jonque</i>larının 1419’da, tam da bizim Yüz Yıl Savaşları dediğimiz savaşlar sırasında, Avrupa bir gerileme içindeyken, Ümit Burnu'nu dolaştıklarını ve dünya egemenliğinin bu uzaktaki muazzam ülkenin, yoğun nüfuslu evrenin bu diğer kutbunun lehine geçtiğini varsaysak, ne olurdu?</p>

  <p class="block_1">Döneminin kokusunu taşıyan başka bir bakış açısı: kapitalizm Max Weber'e göre ekonominin vaadedilmiş bir toprağının keşfi, bir son, gelişmenin nihai serpilmesi olarak gözükmektedir. Weber kapitalizmi asla (eğer beni yeteri kadar dikkatle okuduysanız) narin ve belki de geçici bir rejim olarak görmemiştir. Bugün kapitalizmin ölümü veya hiç değilse zincirleme mutasyonlara uğraması, artık ihtimal dışı değildir. Bunlar gözlerimizin önündedir. Her halükarda “bize artık tarihsel evrimin son sözü olarak gözükmemektedir".</p>

  <p class="block_36" id="calibre_pb_24"> </p>
</body>
</html>
