<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_3" id="toc_id_70">BÖLÜM 3 - ÜRETİM VEYA KAPİTALİZM BAŞKALARININ EVİNDE</h1>

  <p class="block_1">Acaba ihtiyattan mıdır? Acaba ihmalkârlıktan mıdır? Yoksa konu buna yatkın mı değildir? Kapitalizm kelimesi şu ana kadar kalemimin ucuna, yalnızca beş veya altı kere gelmiştir ve onu kullanmaktan vaz da geçebilirdim. İkircikli, az bilimsel, olur olmaz kullanılan bu “kavga kelimesini ebediyen kendi evine gönderme yanlısı olanlar, niçin yapmadınız, diye haykırabilirler! Ve üstelik bu kelime, endüstri çağı öncesinde, özellikle suçlu bir anakronizma olmadan kullanılamaz niteliktedir.</p>

  <p class="block_1">Ben kişisel olarak, uzun süren bir deneyden sonra, bu can sıkıcı kelimeyi kovmaktan vazgeçtim. Kelimeyle birlikte, kendi arkasından sürüklediği ve güncele belli bir canlılıkla katılan tartışmalardan kurtulmakta hiçbir avantaj olmadığını düşündüm. Çünkü bir tarihçi için dünü anlamak ve bugünü anlamak aynı işlemlerdir. Bir adım daha atmanın uygunsuz, hatta tehlikeli olarak görüldüğü, güncelden oldukça uzakta duran bir tarih düşünmek mümkün müdür? Her halükârda, böylesine bir tedbir yanıltıcıdır. Kapitalizmi kapı dışarı edin, pencereden girer. Çünkü istensin veya istenmesin, endüstri öncesi dönemde bile, bu kelimeyi dayanılmaz bir şekilde akla getiren ve diğer hiçbir başkasını kabul etmeyen bir ekonomik faaliyet vardır. Bu faaliyet henüz, endüstriyel “üretim tarzı”na hiçbir çağrıda bulunmuyorsa da (ben kendi hesabıma, bu üretim tarzının her kapitalizmin esas ve vazgeçilmez özelliği olduğunu sanmıyorum), pazarın klasik mübadeleleriyle de, her halükârda karışmamaktadır. Onu tanımlamayı dört bölümde deneyeceğiz.</p>

  <p class="block_1">Madem ki kelime bu kadar uydurmadır, öyleyse üçü de birbirleriyle dayanışma içinde olan <i class="calibre1">kapital, kapitalist, kapitalizm</i> kelimelerinin tarihsel gelişimini izleyebilmek üzere, bir ön kelime haznesi incelemesiyle işe başlayacağız. Bu bazı ikirciklikleri baştan dışarıda bırakmanın bir yoludur.</p>

  <p class="block_1">Böylece yatırım ve sermayenin yüksek üretim haddi olarak saptanan kapitalizm, tüm hacmini işgâl etmediği ekonomik hayatın içine yerleştirilmek durumundadır. Demek ki onu yerleştireceğimiz, yani elinde tuttuğu ve tercih ettiği ikametgâhı gibi olan alanlar ile, yanından kıyısından yaklaştığı, her zaman egemen olamadan içine kaydığı alanlar bulunmaktadır. XIX. yüzyıl devrimine, yani büyük kâr mertebesine yükselen endüstriyel üretimi eline geçirdiği ana kadar, kapitalizmin en mükemmel ikametgâhı dolaşım olmuştur; kapitalizm burada kendi evindedir. Hatta fırsat çıktığında, başka yerlere sızma fırsatlarını kaçırmıyor olmasına rağmen, bu böyledir. Hatta yalnızca bazı yollarını denetlediğinden, denetlemek istediğinden ötürü, dolaşım onu bütünü itibariyle ilgilendirmiyor olsa bile, bu böyledir.</p>

  <p class="block_1">Kısacası, bu bölümde kapitalizmin kendini başkalarının evinde bulduğu, üretimin farklı sektörlerini inceleyeceğiz; sonra izleyen bölümde, gerçekten kendi evinde olduğu, tercihli yerleri göreceğiz.</p>

  <p class="block_36" id="calibre_pb_12"> </p>
</body>
</html>
