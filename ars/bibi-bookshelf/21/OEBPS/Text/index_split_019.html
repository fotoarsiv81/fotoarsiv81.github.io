<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block_4" id="toc_id_130">KAPİTALİST TERCİH VE STRATEJİLER</h2>

  <p class="block_1">Kapitalizm, ekonomik hayatın ona önerdiği tüm yatırım ve gelişme olanaklarını kabul etmemektedir. Bazı tercihli yönelimlere göre müdahalede bulunmak üzere, konjonktürü sürekli olarak izlemektedir; bunun anlamı, eyleminin alanını <i class="calibre1">bildiği</i> ve bunu seçebileceğidir. Oysa kapitalist üstünlüğü, tercihin bizzat kendinden daha fazla -bu tercih konjonktürden konjonktüre, yüzyıldan yüzyıla sürekli değişmektedir-, bizatihi bir strateji yaratabilme ve bunu değiştirebilme araçları tanımlamaktadır.</p>

  <p class="block_1">Bizi ilgilendiren yüzyıllara ilişkin olarak, büyük tüccarların az sayıda olmalarına rağmen, en mükemmelinden stratejik konum olan uzak mesafe ticaretinin anahtarını ele geçirdiklerini; haberlerin yavaş ve pahalıya dolaştıkları dönemlerde eşsiz bir silah olan, haber ayrıcalığını ellerinde tuttuklarını, genel olarak devletin ve toplumun işbirliğine sahip olduklarını ve bunun sonucunda, pazar ekonomisinin kurallarını, hiçbir kötü niyet olmaksızın, sürekli ve çok doğal bir şekilde atlatabileceklerini göstermeye çalışacağız. Diğerleri için zorunluk olan, onlar için mutlaka öyle değildir. Turgot bir tüccarın pazardan, fiyatlarını önceden bilememekten kaçamayacağını düşünmektedir. Bu yarıdan daha az doğrudur!</p>

  <h3 class="block_26" id="toc_id_131">Kapitalist Bir Zihniyet</h3>

  <p class="block_1">Bunlardan ötürü, acaba aktörlerimize, üstünlüklerinin kaynağı olan ve onları bir kerede ebediyen tanımlayan ve hesap, akıl, mantık, olağan duygulardan sıyrılma olup, hepsi de dizginsiz bir kazanç hırsının hizmetinde olan bir “zihniyet" atfetmek gerekir mi? Sombart'ın bu tutkulu görüşü, inanırlığından çok şey kaybetmiştir. Aynı şekilde, Schumpeter’in, girişimcinin yenileştirme ve sürükleyicilik rolüne ilişkin çok yaygın görüşü için de benzeri bir durum sözkonusudur. Kapitalist kendi şahsında tüm bu niteliklere ve lütuflara sahip olabilir mi? Bizim açıklamamızda, tercih etmek, tercih edebilmek, her fırsatta en iyi yolu ve en iyi cevabı bir kartal gözüyle ayırabilmek anlamına gelmemektedir. Unutmayalım ki, aktörümüz toplumsal hayatın bir sahanlığına yerleşmiştir ve hemcinslerinin çözümleri, tavsiyeleri ve bilgeliği çoğu zaman elinin altındadır. Bunlar aracılığıyla yargıya varmaktadır. Etkinliği, bizzat kendi kadar, bulunduğu konuma da bağımlı olmaktadır -mübadelenin esas akımlarının ve karar merkezlerinin göbeğinde veya kıyısında bulunmak-, bunlar da her dönemde belli bir yere sahiptirler. Louis Dermingy ve Christol Glamman Hollanda Doğu Hind Kumpanya'sını yöneten <i class="calibre1">Heeren Zeventien</i>’in (onyedi bay) dehalarından kuşkulanmak için iyi nedenlere sahiptirler. Ama, eğer talih sizi XVIII. yüzyılda Hollandalı olarak yaratmışsa ve muazzam <i class="calibre1">Oost Indische Compagnie</i>'nin efendileri arasına koymuşsa, çok iyi işler yapmak için dahi olmaya ihtiyaç var mıdır? La Bruyere “çok güzel işlere yerleşen aptallar... ve söylemeliyim ki, salaklar vardır, bunlar emekleri veya üretimleriyle hiçbir katkıda bulunmadıkları halde, bolluk içinde ölmeyi bilmektedirler; biri onları bir nehrin kaynağına götürmüştür, ya da burayı yalnızca raslantıyla bulmuşlardır; onlara ‘Su ister misiniz? Kuyudan çekin’ denilmiştir. Onlar da çekmiştir" demektedir.</p>

  <p class="block_1">Çok sıklıkla ifşa edilen, kârların ve kazançların <i class="calibre1">maksimizasyonu</i>nun da, kapitalist tüccarların tüm davranışlarını açıkladığına daha fazla inanmayalım. Tabii ki zengin Jacob Fugger’in, ona işten çekilmesini tavsiye eden herkese, hayatının sonuna kadar “yapabildiği sürece para kazanmaya devam edeceğine” dair çok sık tekrarlanan sözü de vardır. Fakat, bütün tarihi sözler gibi, yarı yarıya kuşkulu olan bu söz, acaba tamamen hakiki olabilir mi? Bu söz bir sınıfın tümünü veya bir insan kategorisinin bütününü değil de, bir bireyi, hayatının ve söyleminin bir anında belirlemektedir. Kapitalistler de insandır, ve diğer tüm insanlar gibi bazıları hesapçı, bazıları kumarbaz, bazıları cimri, bazıları hayırsız, bazıları dahi, bazıları da en fazlasından “talihli" olmak üzere, farklı davranışlarla birbirlerinden ayrılmaktadırlar. “Tüccar, yalnızca sermayesini nasıl olursa olsun artırmaya bakar ve sadece bunu önemser" diyen bir Katalan risalesi, elimizin altındaki tüccar yazışmalarından binlerce teyid bulacaktır: bunların para kazanmak için çalıştıklarından kuşku duymayalım. Modern kapitalizmin tahta çıkışını, buradan hareketle kazanç veya tasarruf, veya mantık zihniyetiyle veya hesaplı risk tutkusuyla açıklamak, uzaklara gitmek demektir. Bordeauxlu tüccar Jean Pellet “ticarette büyük kârlar, spekülasyondan sağlanmaktadır" diye yazarken, hareketli işadamı hayatını resmetmişe benzemektedir. Evet ama, bu her şeyi tehlikeye atan adamın, çok mantıklı bir kardeşi vardı ve ikisi birden aynı anda servet yapmışlardı: ihtiyatlı ve ihtiyatsız.</p>

  <p class="block_1">Kapitalizmi belli bir zihniyetin ete bürünmesi haline getiren, tek yönlü “idealist" açıklama, Werner Sombart ve Max Weber'in, Marx'ın düşüncesinden kaçınmak için, başkası olmadığı için kullandıkları çıkış kapısıdır. Onları harfi harfine izlemek zorunda değiliz. Ama bu nedenle kapitalizmde her şeyin maddi veya toplumsal olduğuna da inanıyor değilim. Bana göre bir şey kuşku dışıdır: kapitalizm tek ve dar bir kökenden çıkmış olamaz; ekonominin de söyleyecek sözü olmuştur; siyasetin de söyleyecek sözü olmuştur; toplumun da söyleyecek sözü olmuştur; kültür ve uygarlığın da söyleyecek sözleri olmuştur. Ve, çoğu zaman son çözümlemede güç ilişkilerini kararlaştıran tarihin de.</p>

  <h3 class="block_26" id="toc_id_132">Uzak Mesafe Ticareti ya da Büyük Pay</h3>

  <p class="block_1">Uzak mesafe ticareti, hiç kuşkusuz ticari kapitalizmin oluşmasında başrolü oynamış, uzun süre onun iskeleti olmuştur. Sıradan bir gerçek, ama bugün bunu, saldırılara karşı yeniden oluşturmak gerekmektedir, çünkü günümüz tarihçiler cemaati, buna sıklıkla karşıdır. İyi ve daha az iyi nedenlerden ötürü.</p>

  <p class="block_1">İyi nedenlerden ötürü: dış ticaretin (terim, onu iç ticaretin zıddına koyan Montchrestien'de görülmektedir) azınlıkta kalan bir faaliyet olduğu aşikârdır. Kimse buna karşı çıkmayacaktır. Reimsli zengin tüccar Jean Maillefer, Hollanda'daki muhataplarından birine, Ocak 1674'te “Potosi madenlerinin bile (Reims) dağlarımızın ve Burgonya'nın çok nitelikli şaraplarının getirisiyle boy ölçüşebileceğine inanmayın" diye yazarak eğer şişiniyorsa, başrahip Mably ise mantıklı bir şekilde “tahıl ticareti Peru'dan daha iyidir" diyorsa bundan tahıl ticaretinin ticaret bilançosunda, Yeni Dünya'da üretilen değerli maden miktarından daha yüksek bir gümüş hacmini temsil ettiğini anlayınız. Jean-Babtiste Say (1828) okuyucuyu daha fazla şaşırtmak için, “Yeni Dünya'nın tüm madenlerinden daha fazla değer üreten Fransa ayakkabı tamircilerinden" söz etmeyi tercih etmektedir.</p>

  <p class="block_1">Bu iyice belirlenmiş gerçeğe ilişkin olarak, tarihçiler kendi gözlemlerini tasvir etmede hiçbir sıkıntıyla karşılaşmamaktadırlar, ama ben onların sonuçlarıyla her zaman uyum içinde değilim. Jacques Heers, Akdeniz'in XVI. yüzyılına ilişkin olarak, trafikler alanında önceliğin buğday, yün, tuza, yani yakın mesafeli trafiklere ait olduğunu, baharat veya karabiberin öncelikli olmadığını tekrarlamaktadır (1964). Elinde rakamlar olan Peter Mathias, endüstri devrimi arefesinde, İngiliz dış ticaretinin iç ticaretinden büyük ölçüde düşük olduğunu belirlemektedir. Aynı şekilde, Sorbonne'daki bir doktora tezi savunması esnasında,</p>

  <p class="block_1">V. Magalhaes Godinho, ona soru soran Ernest Labrousse’a memnuniyetle hak vererek, Portekiz kırsal üretiminin, karabiber ve baharata yönelik uzak mesafe ticareti değerini aşağını söylemiştir. Amerika’nın keşfinin önemini, <i class="calibre1">kısa vadede</i> minimize etme konusunda her zaman dikkatli olan Friedrich Lütge, aynı zihin hali içinde, Avrupa’ya yapışık olan bölgelerarası ticaretin, XVI. yüzyılda Yeni Dünya’yla Sevilla arasında kurulmuş olan ince mübadele ağını yüz kere aşağını ileri sürmektedir. Ve o da haklıdır. Ben de, XVI. yüzyılda Akdeniz’de denizyolundan yapılan buğday mübadelesinin, en fazlasından bir milyon kentale kadar çıkağını, yani bunun halkların tükettiklerinin %1’inden daha az olduğunu, bu ticaretin toplam tahıl üretimine ve bunların yerel mübadelelerine nazaran çok önemsiz olduğunu yazmıştım.</p>

  <p class="block_1">Eğer böyle bir şey gerekiyorsa, bu işaretler tek başlarına, bugünün tarihyazınının, dünün tarihinin unuttuğu <i class="calibre1">çoğunluk</i> kaderlerinin peşinde olduğunu göstereceklerdir: senyörler değil de köylüler; artık XIV. Louis değil de “20 milyon Fransız". Ama bu, bir azınlık tarihinin değerini yok etmemektedir. Bu azınlık çoğu zaman, bu muazzam insan veya varlık veya mal kitlelerinden, bu muazzam ama hareketsiz değerlerden daha belirleyici olabilmiştir. Enrique Otte, sağlam bir makalede, İspanyol tüccarların, Amerika’ya yönelmekten ötürü doğan yeni Sevilla’da, Cenevizli bankacı tüccarların çevirdiklerinden daha yüksek bir iş hacmini temsil ettiklerini gösterebilir. Ama bu durum, o olmasaydı <i class="calibre1">Carrera de</i> Jndias’ın ticari dolaşımının asla mümkün olamayacağı okyanusaşırı kredinin, bu Cenevizliler tarafından yaratıldığı gerçeğini ortadan kaldırmamaktadır. Bu sayede, bu kentte güçlü bir konumda bulunmakta, Sevilla piyasasına istedikleri gibi müdahale edebilmekte ve hareket serbestisine sahip olmaktadırlar. Dün olduğu gibi, bugün de tarihin kararları, genel oy sisteminin mantıklı kurallarına göre verilmemektedir. Ve azınlık olgusunun çoğunluk olgusuna üste gelebileceğini açıklamak için birçok kanıt vardır.</p>

  <p class="block_1">Her şeyden önce, Alman tarihçilerin <i class="calibre1">Jernhandel'i,</i> uzak mesafe ticareti, ezelden beri ayrı aktörler olan <i class="calibre1">fernhandler</i> grupları, uzak mesafe tüccarları yaratmaktadır. Onların olan bu oyun içinde, yaşadıkları kent yalnızca bir unsurdan ibarettir. Maurice Dobb, bunların zenaatkâr ile <i class="calibre1">uzaktaki</i> hammadde -yün, ipek, pamuk...- arasına nasıl girdiklerini iyi göstermektedir. Bunun dışında, nihai ürün ile bu ürünün uzaktaki satışı arasına da girmektedirler. Paris’in büyük tuhafiyecileri -aslında <i class="calibre1">Jemhandler-,</i> bunu 1684’te, kendilerine yünlü kumaş satışını yasaklamak isteyen kumaşçılara karşı -bu hakkı, yeni manüfaktürlerin kurulmasına katkılarının ödülü olarak yirmi yıldan beri elde etmiş durumdadırlar-, krala sundukları uzun bir dilekçede açıklamaktadırlar. Tuhafiyeciler “yalnızca kumaş manüfaktürlerini değil, Tours, Lyon ve krallığın diğer kentlerindeki diğer tüm tuhafiye (ipek manüfaktürü olarak anlayınız) manüfaktürlerini de ayakta tuttuklarını ve beslediklerini" açıklamaktadırlar. Ve bunun üstüne, Sedan, Carcassanne ve Louviers’de, girişimleri ve satışlarıyla, bu kumaş manüfaktürlerini, nasıl İngiliz ve Hollanda tarzında yarattıklarını; bunların üretimini dışarıya sürerek, onlara İspanyol yünü ve diğer hammaddeleri sağlayarak, faaliyetlerini şu anda nasıl desteklediklerini de açıklamaktadırlar. Bu endüstriyel hayatın onların ellerinde olduğu, daha iyi nasıl söylenebilir?</p>

  <p class="block_1">Gene ithalatçı-ihracatçının eline ulaşanlar, uzak ülke mallandır: Çin veya İran ipeği, Hind veya Sumatra karabiberi, Seylan tarçını, Molukka adalar karanfili, adalar tütün, şeker ve kahvesi, Quito bölgesi ve Brezilya içlerinin altını, Yeni Dünya’nın gümüş külçe, çubuk veya sikkeleri. Bu oyunda, uzak mesafe tüccarı, madenlerde ve plantasyonlarda sarfedilen emeğin olduğu kadar, Malabar kıyısı veya Filipin-Endonezya adaları ilkel köylülerinin emeğinin “artık-değeri"ni ele geçirmektedir. Minik mal miktarları diye tekrar edilecektir. Ama bir tarihçinin kaleminden, Avrupa’nın büyük keşiflerden önce tükettiği, yaklaşık 10.000 kental karabiber ve 10.000 kental diğer baharatın 65.000 kilo gümüşe eşdeğer olduğu (yani, 1,5 milyon kişiyi doyurabilecek 300.000 ton çavdara eşdeğer) okununca, lüks ticaretin ekonomik yansımasının çok fazla kolayca, değerinden daha az önemsenip önemsenmediğini sormak meşru hale gelmektedir.</p>

  <p class="block_1">Üstelik aynı yazar, bu ticaretin kârları hakkında çok somut bir fikir vermektedir: Hindlerde, üretimde 1-2 gram gümüş eden bir kilo karabiber, İskenderiye’de 1014 grama ulaşmaktaydı. Uzak mesafe ticareti, kesinlikle aşırı kârlar yaratmaktadır: birbirlerinden uzakta olan ve birbirlerinden habersiz olan arz ve talebin ancak bir aracının müdahalesiyle buluşmakta olduğu iki piyasanın fiyatlar üzerinde oynanmakta değil midir? Piyasa rekabetinin rol oynayabilmesi için, aralarında bağlantılar olmayan çok sayıda aracı gerekmektedir. Öte yandan, eğer rekabet rol oynayabilirse, eğer bir gün aşırı kârlar herhangi bir kat üzerinde kaybolursa, onları başka yerde, başka güzergâhlarda ve başka mallara ilişkin olarak bulmak mümkündür. Eğer karabiber avamlaşırsa, fiyatını kaybederse, çay, kahve, Hind bezleri çok yaşlı hükümdarın yerine geçmek üzere, kendilerini önermektedirler. Uzak mesafe ticareti risk, ama ondan da fazlası, olağandışı kârlar demektir. Sıklıkla, çok sıklıkla, piyangoda kazanmak demektir. Büyük bir tüccara layık “kralı" bir mal olmayan, ama bazı koşullarda bu duruma gelen -tabii ki kıtlık halinde- buğday üzerinde bile böyle durumlar söz konusudur. 159l’de Akdeniz’deki kıtlık, kuzeyin yüzlerce teknesinin ağızlarına kadar buğday veya çavdarla yüklü olarak, güneye dümen kırmalarına yol açmıştır. Zorunlu olarak tahıl ticaretinde uzmanlaşmış olmayan büyük tüccarlar ve onlarla birlikte Tos- kana büyük dükü, seyirlik operasyonu yürütmektedirler. Kuşkusuz, Baltık teknelerini olağan yollarından saptırabilmek için, yüklerine daha yüksek fiyat ödemişlerdir. Ama bunları, aç İtalya’da altın fiyatına satmışlardır. Haset insanlar, Anvers’e yerleşmiş, sonra da İtalya’da ispat-ı vücut eylemiş Portekizli çok büyük tüccarlar olan Ximeneslerin bu işten % 300 kâr ettiklerini söylemektedirler.</p>

  <p class="block_1">Muazzam Brezilya topraklarını aşarak veya daha uygun olan Buenos Aires yolundan giderek, Potosi veya Lima’ya gizlice ulaşan Portekizli tüccarları işaret etmiştim. Bunların kazançları göz kamaştırıcıdır. Rus tüccarlar Sibirya’da, ya yasal yoldan, yani Irkutsk’un güneyinde geç olarak kurulmuş Kiatka fuarında (bu durum konulan paranın üç yılda dörde katlanmasına olanak vermektedir) ya da kaçak ticaret yoluyla (kâr bu durumda dörtle çarpılmaktadır) Çinlilere kürk satarak muazzam kârlar edinmektedirler. Bunlar söylenenlerden mi ibarettir? Ama İngilizler, Kanada kuzeyinin kürkleriyle Çinli alıcıları deniz yoluyla birleştirmeyi başardıklarında, gümüşleri onlar da kürekle toplayacak değiller midir? Servetle başka bir buluşma, Portekizlilerin uzun zaman kendilerine ayırdıkları avlanma sahası, XVI. yüzyılın ilk onyıllarındaki Japonya olacaktır. Macao karakkası her yıl <i class="calibre1">-a nav do trato-</i> Nagazaki’ye 200’e varan sayılarda tüccar götürmekte; bunlar Japonya’da 7-8 ay yaşamakta, 250-300.000 tael’e varana kadar, hesapsızca harcamaktadırlar; “Japon halkı bundan büyük ölçüde yararlanmakta ve bu nedenden ötürü onlara, hep çok dostane davranmaktaydı" bunlar bir şölenin kırıntılarını toplamaktaydılar. Aynı şekilde, Acapulco kalyonunun Manilla yönünde, her yıl yaptığı yolculuktan da söz ettik. Burada da, birbirlerinden uzak ve ürünlerinin okyanusu karşılıklı yönlerde aşmasıyla, göz kamaştırıcı bir şekilde yükselerek, bu fiyat farklarından yararlanmakta rakipsiz olan birkaç kişiyi altına boğan iki ayrı piyasa söz konusudur. Başrahip de Beliardy (Choiseul’ün bir çağdaşı) “Meksika tüccarları bu ticareti (kalyonun yolculuğu) desteklemeye ilgi duyan yegâne kişilerdir; Çin mallarının sürümü, bu işte kullandıkları parayı her yıl katlamaktadır... bu ticaret şimdilerde (Manilla’da) çok az sayıda toptancı tüccar tarafından yürütülmektedir; bunlar Çin mallarını kendi hesaplarına getirtmekte ve bunları guruş karşılığında Acapulco’ya götürmektedirler" demektedir. 1695’te, bir yolcunun demesine göre, Çin’in has parasının Yeni İspanya’ya taşınması esnasında, % 300 kazanılmaktaydık</p>

  <p class="block_1">Listesini istenildiği kadar uzatmanın mümkün olduğu bu örnekler, güç ve düzensiz haberleşme döneminde, mesafenin tek başına, aşırı kâr konusunda adi ve gündelik koşullar yarattığını göstermektedir. 1618 tarihli bir Çin belgesi “Bu ülke (Sumatra) ne kadar da uzak, buraya gidenler çifte kâr ediyorlar" demekte değil midir? Giambattista Gemelli dünya etrafındaki yolculuğu esnasında, varış yerinde fiyat kazansın ve yolcunun yol masraflarını karşılasın diye, her seferinde özenle seçilmiş şu veya bu malı duraktan durağa taşırken, tabii ki yalnızca yolda karşılaştığı tüccarların uygulamalarını taklid etmekten başka bir şey yapmıyordu. 1639’da, Javalı tüccarların zenginleşme biçimlerine öfkelenen Avrupalı bir seyyahı dinliyoruz: “Macassar ve Surabaya kentlerinde, burada gantans’ını bir <i class="calibre1">sata de</i> <i class="calibre1">caxas</i>’<i class="calibre1">a</i> aldıkları pirinci satarken, bunun iki katını kazanmaktadırlar. Balamburam’da... (hindistancevizinin) yüz tanesini bir caixas’a satın almakta ve bunları Bantarn'da perakende olarak sürerek, sekiz hindistancevizini ikiyüz caias'a satmaktadırlar. Buradan aynı zamanda, bu meyvanın yağını da almaktadırlar. Cerrici’den, Poti’den ve İvama’dan Ioartam tuzunun 800 gantans'ını bir caixas'a satın almaktadırlar ve bu tuzun üç gantans’ı Bantarn’da bin caixas etmektedir. Sumatra’ya çok miktarda tuz götürmektedirler" demektedir. Bu metnin kapsamını kavrayabilmek için, hacim ölçüsü olan gantans'ın tam değerinin ne olduğunu bilmenin bir önemi yoktur. Okuyucu geçerken, Endonezya-Filipin adalarında yaygın olan Çin tarzı para caixa’yı tanımış olmalıdır; sata muhtemelen bin caixa’lık tespihtir. Sayılan malların alındığı yerleri saptamak ve bunların Bantarn pazarına uzaklıklarını ölçmek daha ilginç olacaktır. Örnek olarak, Bantarn ile Macassar arasında 1.200 km.’den daha fazla bir mesafe vardır. Fakat alış ve satış fiyatları arasındaki fark öylesine büyüktür ki, taşıma masrafları çıkartıldıktan sonra bile, kâr çok fazladır. Ve geçerken kaydedelim ki, burada söz konusu olanlar, J.-C. Van Leur’ün, Uzak Doğu’nun tipik uzak mesafe ticareti olarak işaret ettiği değerli ve yükte hafif mallar değildir. Söz konusu olanlar, baharat adalarının sürekli olarak ithal etmek zorunda oldukları yiyecek maddeleridir. Ve hatta uzaktan ithal etmek zorunda oldukları.</p>

  <p class="block_1">Sonuncu ve herhalde en iyileri olan kanıtlar: buğdayın Portekiz’de ticari olarak karabiber ve baharattan daha fazla ettiğini söylemek tam da doğru değildir. Çünkü karabiber ve baharatın tümü piyasadan geçmekte, fakat üretilmiş, ama satılmamış olan buğdayın değerini tahmin eden, tarihçinin hayal gücü olmaktadır. Bu buğdayın ancak küçük bir kısmı piyasadan geçmekte, büyük bölümü ise, öztüketimle yok olmaktadır. Öte yandan, satışa sokulan buğday, köylülere, mülk sahiplerine ve perakendecilere düşük kârlar bırakmakta, üstelik bu kârlar Galiani’nin çoktan farkına varmış olduğu üzere, birçok el arasında dağılmaktadır. Demek ki ya az, ya da hiç olmayan bir birikim. Bir ara Brötanya buğdayını Portekiz’e ithal etmiş olan Simon Ruiz, bunu pek de iyi bir işmiş gibi hatırlamamaktadır. Dediğine göre, kârın büyük kısmı, bu trafiğin gerçek rantiyeleri olan taşıyıcılara gitmektedir. Defoe’nun İngiliz iç ticareti konusundaki düşüncelerini de hatırlayalım; bu ticaret hayranlık vericidir, çünkü kârın tümünü toparlayan bir sürü aracının elinden geçmektedir. Fakat, bizzat Defoe’nun sağladığı örneklere bakılacak olursa, bu kârlar azdır. Fernhandel’ın, uzak mesafe ticaretinin tartışılmaz üstünlüğü, izin verdiği ve onu sermayenin yeniden üretimi konusunda rakipsiz bir motor haline getiren <i class="calibre1">yoğunlaşma’</i>dır. Kısacası, uzak mesafe ticaretini, ticari kapitalizmin yaratılmasının esas aleti olarak görmüş olan Alman tarihçileri veya Maurice Dobb arasında uyum sağlanmaktadır. Aynı zamanda, ticari burjuvazinin de.</p>

  <h3 class="block_26" id="toc_id_133">Bilgilenmek, Haberli Olmak</h3>

  <p class="block_1">Önceden bir çıraklıktan, bir eğitimden geçmeden, ilkel olmanın çok uzağındaki araçları öğrenmeden, ticari kapitalizm de yoktur. Floransa XIV. yüzyıldan itibaren laik bir eğitim örgütlenmiştir. Vilaniye göre, 1340’ta ilkokulda <i class="calibre1">(a botteghuzza)</i> 810.000 erkek ve kız çocuk okuma öğrenmektedir (kent bu sıralar 100.000’den daha az bir nüfusa sahiptir). Niccola Machiavelli, gramerci Donat’nın ders kitabından <i class="calibre1">-Donatello</i> denilmekteydi- okuma öğrensin diye, 1476 Mayısında, <i class="calibre1">“al pie del ponte Santa Trinita"</i> gramer öğretmeni Mattea tarafından yönetilen <i class="calibre1">botteghuzza'ya</i> verilmişti. Bu 8-10 bin çocuktan 1.000-1.200’ü, daha sonra, özel olarak tüccar çırakları için kurulmuş üst okula gitmekteydiler. Çocuk burada 15 yaşına kadar kalmakta, aritmetik <i class="calibre1">(algorismo)</i> ve muhasebe <i class="calibre1">(abbaco)</i> öğrenmekteydi. Bu “teknik" dersleri bitirdiğinde, muhasebe defterlerini tutacak (bunlar günümüze kadar gelmişlerdir) hale gelmişlerdir bile ve kredili satış, komisyon, piyasalar arası telâfi, kumpanya ortakları arasındaki kâr dağılımı işlemlerini güvenilir bir şekilde kaydedebilmektedirler. Dükkândaki çıraklık, geleceğin tüccarlarının eğitimini yavaş yavaş tamamlamaktadır. Bunlardan bazıları, bazen “yükseğe" gitmekte ve özellikle de Bologna üniversitesinde hukuk okumaktadırlar.</p>

  <p class="block_1">Tüccarların pratik eğitimi bazen gerçek bir kültürle birleşmektedir. Kısa bir süre sonra Medicilerin olacak olan Floransa’da, tüccarların hümanistlerin dostları olmalarına, bunlardan bazılarının iyi Latin kültürü araştırmacıları olmalarına; iyi yazmalarına, yazmayı sevmelerine; <i class="calibre1">Divina Commedia'yı,</i> yazım hatalarını yakalayacak kadar, baştan sona bilmelerine, Boccacio’nun <i class="calibre1">Cento Novelle’s</i>inin iyi satmasını sağlamalarına, Alberti’nin imbikten geçme eseri <i class="calibre1">Della Famiglia'yı</i> beğenmelerine; yeni sanat konusunda Brunelleschi’nin yanında, Orta Çağdan kalma Ghiberti’ye karşı savaşmalarına, yani sonuç olarak, Rönesans kelimesinin bizim için ifade ettiklerinin taşıyıcısı olmalarına kimse şaşırmamaktadır. Bunlar aynı zamanda paranın da erdemleridir; bir ayrıcalık bir başkasını davet etmektedir. Richard Ehrenberg, Roma’ya ilişkin olarak, sanatçıların, bankacıların oturdukları yerde bulunduklarını savunmuştur.</p>

  <p class="block_1">Tüm tüccar Avrupa’yı bu modele göre hayal etmeyelim. Ama pratik ve teknik öğrenim kendini heryerde dayatmaktadır. Jacques Coeur babasının dükkânında ve bundan da fazlası, onu 1432’de Mısır’a kadar götüren ve kaderini belirlemişe benzeyen, Narbonne kalyesindeki yolculuğu esnasında yetişmiştir. Zengin, <i class="calibre1">der reiche</i> olarak adlandırılan ve bir dahi olan Jacob Fugger (1459-1525), o sıralar Almanya’da hiç bilinmeyen <i class="calibre1">partita doppia'yı</i> İtalya’da öğrenmiş olmalıdır. XVIII. yüzyıl İngiltere’sinde, toptan ticaret, kurallara göre yedi yıllık bir eğitim gerektirmekteydi. Tüccar oğulları veya büyük ailelerin toptan ticarete yönelen küçük oğulları, çoğu zaman, İngiliz konsolosunun üzerlerine titrediği İzmir’de, Doğu Akdeniz’de staj görmekteydiler. Burada staj görenler, daha işin başında, haklı veya haksız, en eğitimli tüccar olma ününe kavuşmaktaydılar. Ama daha XIII. yüzyılda, Hansa kentleri tüccar çıraklarını uzaktaki kontuarlarına yollamaktaydılar.</p>

  <p class="block_1">Kısacası, elde edilecek bilgilerin öğrenilmesini küçümsemeyelim: alış ve satış fiyatlarının belirlenmesi, maliyet ve mübadele hadlerinin hesaplanması, ölçü ve tartı birimlerinin birbirlerine dönüştürülmesi, basit ve bileşik faiz hesapları, bir işlemin tahmini bilançosunu hazırlama sanatı, paraları, kambiyo senetlerini, hamiline senetleri, kredi kâğıtlarını kullanabilme. Sonuçta, hiç de küçük olmayan bir iş. Kıdemli tüccarlar bazen yeniden devreye girme ihtiyacını duymaktadırlar. Zaten, birer şaheser olan muhasebe defterleri, XIV. yüzyıldan itibaren görülmeye başladığında, geriye yönelik bir hayranlık kendini dayatmaktadır. Bugün her tarihçi kuşağı, dünya ölçeğinde, bu muazzam sicillerin içinden çıkabilecek bir veya iki uzman üretebilmektedir. Ve bu uzmanlar bunları okumayı ve yorumlamayı kendi başlarına öğrenmişlerdir. Bu noktaya ulaşabilmek için, o çağın tüccarlarının elkitapları onlara büyük bir destek sağlamıştır: ilki olmayan Pegodotti'ninkinden (1340), Jacques Savary’nin, sonuncusu olmayan <i class="calibre1">Parfait Negoc</i>iant’ına kadar. Fakat bunlar, özel türden bir çıraklık için yeterli olamazlar.</p>

  <p class="block_1">Birkaç yıldan beri, çok miktarda keşfedilmiş olan ticari yazışmalara yanaşmak daha kolaydır. Bunların keşifleri, onlara ihtiyaç duyulmasıyla olmuştur. Henüz beceriksiz olan birkaç mektup bir kenara bırakılırsa, Venediğin XIII. ve XIV. yüzyıllarından itibaren, ticari yazışma, daha sonra da koruyacağı yüksek bir düzeye ulaşmıştır, çünkü bu düzey onun varlık nedeni, aşırı bolluktaki bu <i class="calibre1">pahalı</i> mektuplaşmanın meşruluk tabanıdır. Haberli olmak, eğitimli olmaktan da önemlidir. Ve mektup baş <i class="calibre1">haberdir.</i> Mektuplaşmanın iki tarafını ilgilendiren işlemler, gönderilen ve alınan talimatlar, gönderme veya satış veya alış talimatları veya ödeme emirleri vb., bu mektuplaşmanın bir kısmını meydana getirmektedir. Bunların arkasından zorunlu olarak, kulaklara ulaşan yararlı haberler gelmektedir: siyasal haberler, askeri haberler, hasatlar hakkındaki haberler, beklenen mallara ilişkin haberler; mektuplaşmalar piyasadaki mal fiyatları, nakit ve kredi dalgalanmalarını da özenle kaydetmektedir; gerektiği hallerde, teknelerin hareketlerini işaret etmektedir. Nihayet, mektuplar hiç sektirmeden, bir fiyat listesi ve kambiyo kotasıyla sona ermektedir; bunlar çoğu zaman “hamiş" halindedir: bunlara ilişkin binlerce örneği sahibiz. Augsburg firmasının dışarıdan kendine yollattığı bir dizi haber bülteninin meydana getirdiği <i class="calibre1">Fugger Zeitungen</i>’de, biraraya getirilen haberlere de bakınız.</p>

  <p class="block_1">Bu haber almanın yavaşlığı, XVIII. yüzyılın sonunda bile posta hizmetinin yavaşlığı ve belirsizliğidir. Öylesine ki, ciddi bir tüccar, her mektupla birlikte, bir öncekinin kopyasını gönderme tedbirliliğini göstermektedir. Bir mektup acil bir talimat veya gizli ve önemli bir bilgi getirdiğinde, “hemen simsarını getirt", <i class="calibre1">subito habi il sensale:</i> bir tüccar tarafından 1360’ta başka bir tüccara verilen bu öğüt, tüm dönemler için geçerlidir. Topu sıçrarken yakalamak gerekir. Ve bunun ilk koşulu çok sayıda mektup yazmak ve almak, iyi işleri haber veren birçok haberleşme ağına katılmak ve bu işi uygun zamanda yapmak, ayrıca veba gibi kaçınılması gereken haberleri de öğrenmek gerekmektedir. XIV. Louis'nin Birleşik Eyaletler'deki elçisi Avaux kontu, 1688’de, Fransa'dan gelip, Nantes fermanının kaldırılmasından üç yıl sonra bile bu ülkede büyük yığılmalar oluşturan Protestanlara karşı dikkatlidir. Bunlardan biri olan, “bir dev gibi uzun" Monginot adında biri, elçinin kaydettiğine göre “Gaskon olduğunu sanıyorum... Yaklaşık 40.000 eküyü buraya geçirdi. Onunla bu sabah konuştum. Çok işi olan bir adam, <i class="calibre1">sabah akşam yazıyor".</i> Bu sonuncu cümlenin altını çiziyorum, çünkü beklenmedik bir şekilde ve olmaması gereken bir tarzda, Alberti’nin geleneksel tüccar imgesiyle birleşmektedir: “parmakları mürekkep lekeli" tüccar.</p>

  <p class="block_1">Haberler buna rağmen rastlantılara tabidirler. Koşullar değişmektedir, “madalyon tersine dönebilir". Bir hesap hatası, postada bir gecikme ve tüccar kendini kaybedilmiş bir fırsatın karşısında bulmaktadır. Ama “kaçırdığınız iyi işleri" hatırlamak ne işe yarar diye yazmaktadır, Louis Greffulhe kardeşine (Amsterdam 30 Ağustos 1777). “Ticaret alanında geriye doğru değil de, ileriye bakmak gerekir ve, bu işi yapanlar geçmişi çözümlemekle meşgul olurlarsa, en azından yüz kere servet edinme şansıyla veya iflas etme durumuyla karşılaşmamış birini bulamazlar, ve eğer ben kendi özel konumumda bir yana bıraktığım tüm iyi işleri sayarsam, insan bu yüzden kendini asabilir".</p>

  <p class="block_1">Özellikle de, verimli haber, fazla dile düşmemiş olanıdır. Louis Greffulhe 1777'de, bir indigo işinde ortağı olan Bordeauxlu bir tüccara şöyle yazmaktadır: “Eğer iş duyulursa b.. yiyeceğimizi unutmayın. Diğer birçok şey için olduğu gibi, bu madde üzerinde rekabet olursa, üzerine bir bardak su içmek gerekir”. Aynı yılın 18 Aralığında, Amerika savaşı genel savaşa dönüşürken, şöyle yazmaktadır: “Bunun sonucu olarak, olacak olanlar hakkında herkesten önce ve güvenilir haber almak için, olanaksızı yapmak esastır". “Herkesten önce: eğer sana ve diğer tüccarlara gönderilen mektupları içeren bir paket alırsan, yazarı da bir tüccar olan bir <i class="calibre1">Trattato dei buoni</i> <i class="calibre1">costumi</i> ısmarla ve kendi mektuplarını açmakla işe başla. Ve harekete geç. İşlerini yoluna koyduktan sonra, diğerlerine mektuplarını vermenin zamanı gelecektir”. Bu 1360 tarihlidir. Ama günümüzde, serbest rekabetin geçerli olduğu ülkelerimizde, herkesin bildiği üzere, 1973’te birkaç <i class="calibre1">happy</i> <i class="calibre1">few</i>’nun çok masraf ve değerli bir haber aboneliğine davet edildiği mektuplar; bu abonelik her hafta, öncelikli bir bilgi alımına olanak sağlamaktadır: “Çok iyi bilirsiniz ki, dile düşmüş bir haber değerinin % 90'ını kaybeder. İşleri diğerlerinden iki-üç hafta önce bilmek daha iyidir"; bundan kazançlı çıkarsınız ve işiniz “önemli ölçüde güvenlik ve etkinlik” içinde olur. Okuyucularımız “başbakanın istifasının kaçınılmazlığından veya doların yakınlarda devalüe edileceğinden ilk olarak haberdar edileceklerini unutmamalıdırlar"!</p>

  <p class="block_1">Oyunlarının doğru veya yanlış haberlere ne kadar bağlı olduğunu söylediğimiz Amsterdamlı spekülatörler de, öncelikli bir haber servisi düşünmüşlerdi. Bu servisi, 1779 Ağustosunda, Fransız filosunun Manş’a girmesiyle çıkan panik esnasında, tesadüfen farkediyoruz. Gemiler'in düzenli servisini kullanmak yerine, Hollandalı spekülatörler, Hollanda ile İngiltere arasında hafif kayıklarla çok hızlı bağlantılar örgütlemişlerdir: Hollanda’daki Skervenin yakınlarındaki Catwyk'ten yola çıkış, İngiltere'deki Harwisht yakınlarındaki Soals’e varış, “burada liman yoktur, ama basit bir iskele vardır ve hiçbir gecikmeye neden olmamaktadır...". Ve işte rekor süreler: Londra-Soals 10 saat; Soals-Catwyk 12 saat; Catwyk-La Haye 2 saat; La Haye-Paris 40 saat. Yani Londra-Paris 72 saat.</p>

  <p class="block_1">Spekülatif haberler bir yana bırakılırsa, eskinin tüccarlarının öncelikle öğrenmek istedikleri, bugünün dilinde kısa konjonktür, o dönemin dilinde de, piyasaların genişliği veya darlığıdır. Avrupa’nın tüm dilleri tarafından İtalyan tüccarların dilinden alınan bu kelimeler (larghezza ve <i class="calibre1">strettezza)</i> konjonktürün genişleme ve daralmasını ifade etmektedirler. Bunlar, malın, nakdin veya kredinin (yani kambiyo senetlerinin) piyasada bol olup olmamasına göre, benimsenmesinde yarar olan değişken oyunu dikte etmektedirler. Buonvisiler 4 Haziran 157l’de, Anvers'den şöyle yazmaktadırlar: “nakit bolluğu bizi, dikkatlerimizi mala yöneltmeye sevkediyor’’. Simon Ruiz’in, bundan onbeş yıl kadar önce, İtalyan piyasaları aniden nakde boğulmuşlarken, bu kadar bilge olmadığını görmüştük. Bir fırtına gibi patlamakta ve Floransa’nın fazlasıyla büyük larghezza’sının, onun alışılmış kambiyo senetleri oyununu havada bırakmış olmasını, kişisel bir saldırı olarak kabul etmektedir.</p>

  <p class="block_1">Durumu iyi anlamadığı doğrudur. Bu dönemde, ticari gözlem, deneylerini birikimli hale getirmiştir bile; toptancı tüccar dişe diş olmak üzere, kısa vadede oynamayı bilmektedir. Ama, eski dönemlerin ekonomisini bizim için aydınlık hale getiren ilkel kuralların, ortaklaşa bilgi haline gelebilmesi, hatta tüccarların, hatta tarihçilerin ortaklaşa bilgileri olabilmesi için zaman gerekmiştir. Hollanda ve Birleşik Eyaletler 1669’da, satılamayan bir mal bolluğu sıkıntısı içindedirler: tüm fiyatlar düşmekte, işler uykuya yatmakta, gemiler bir şey yükleyememekte, kent depoları satılamayan mallarla tıklım tıklım doludurlar. Ama bazı büyük tüccarlar satın almaya devam etmektedirler: stoklarının aşırı değer kaybetmesini önlemenin yegâne yolunun bu olduğunu düşünmektedirler ve bu düşme-karşıtı siyaseti yürütecek, oldukça sağlam dizginlere sahip bulunmaktadırlar. Buna karşılık, olağandışı bir şekilde uzayan ve işleri artımlı bir şekilde donduran bu kazanın nedenleri hakkında, tüm Hollandalı tüccarlar ve onlarla birlikte yabancı elçiler, fazla bir şey anlamamalarına rağmen, aylarca tartışacaklardır. Ama gene de, sonunda, Polonya ve Almanya’daki kötü hasatların rolünü kavramışlardır; bu kötü hasatlar, bizim için, Eski Rejimin tipik olan bunalımlarından birini harekete geçirmişlerdir. Alıcıların grevi meydana gelmiştir. Ama bu açıklama yeterli midir? Hollanda, çantasında Almanya ve Polonya buğday ve çavdarından başka, o kadar çok oka sahiptir ki, herhalde söz konusu olan daha genel, belki de Avrupa çapında bir bunalım olmalıdır. Ve bu cinsten sıçramalı bunalımlar, bugün bile yeterince açık değildirler.</p>

  <p class="block_1">Öyleyse, kendi zamanlarının ekonomik düşüncesine bile çoğu zaman yabancı kalan insanlara fazla kızmayalım. Eğer ekonomik düşünce alanında gezinilirse, bu zorunluktan olmaktadır: hükümdarı veya bakanı ikna etmek için, bir kararı çıkartmak veya önlemek, onları tehdit eden bir kararnameyi kaldırtmak için, harika bir projeyi savunmak için (genel çıkar için o kadar yararlıdır ki, tabii ayrıcalıklar, tekeller veya hükümet katkılarıyla desteklenmesi gerekir) onlara kanıtlar gerekmektedir. Bu durumlarda bile, mesleklerinin dar ve gündelik çerçevesinin dışına çıkmamaktadırlar. Aslında, çağdaşları olan ilk iktisatçılara karşı kayıtsız kalmakta veya onlara kızmaktadırlar. <i class="calibre1">Ulusların Zenginliği</i> (1776) yayınlandığında, Sir John Pringle, hiç ticaret yapmamış bir kişiden bu alanda, tıpkı bir avukattan fizik alanında bir şey beklenemeyeceği gibi, iyi hiçbir şey beklenmemesi gerektiğini haykırmaktaydı. Bu konuda, zamanın birçok insanına tercüman olmaktaydı. “Ekonomistler", en azından bizim edebiyatçıları kolaylıkla gülümsetmekteydiler. Gülenler arasında Mably, veya sevimli Sebastian Mercier veya hatta Voltaire <i class="calibre1">(Kırk ekülü adam)</i> de bulunmaktaydı.</p>

  <h3 class="block_26" id="toc_id_134">“Rakipsiz Rekabet"</h3>

  <p class="block_1">Tüccar için bir başka yavaşlık, bir başka sıkıntı da, genelde <i class="calibre1">kamusal</i> pazar'ın kesin ve ağır basan düzenlemesidir. Bundan kurtulmak isteyen yalnızca büyük tüccar değildir. A. Everitt tarafından tasvir edilen <i class="calibre1">özel pazar,</i> heryerde, bir piyasa ekonomisine yönelik taleplere cevap olarak büyümekte, hızlanmakta, dönüşmekte, her katta girişim zihniyetini talep etmektedir. Fakat bu sistemin çoğu zaman yasadışı olması ölçüsünde (örneğin Fransa’da, İngiltere’dekinden daha az hoşgörü görmektedir), işlemlerin fiyatı kadar hacmi ve hızı için de, geleneksel kamu pazarlarında rol oynamayı sürdüren yönetsel zorlama ve gözetimlerden kurtulmaya uğraşan, faal işadamları gruplarıyla sınırlı kalmaya devam etmektedir.</p>

  <p class="block_1">Demek ki iki dolaşım vardır, gözetim altında tutulan pazarınki, serbest veya serbest olmaya çalışan pazarınki. Eğer bunların haritasını çıkartabilmek mümkün olsaydı ve birini mavi, diğerini de kırmızıyla gösterseydik, bunların birbirlerinden ayrıldıkları, ama aynı zamanda birbirlerine refakat ettikleri ve eklendikleri de görülürdü.</p>

  <p class="block_1">Bazen küçük servetleri çabuk oluşturan bu mikrokapitalistlerin en bildik uygulaması, para avansları ve kredinin ilkel oyunları sayesinde, kendilerini pazar fiyatlarının dışına yerleştirmektir: buğdayı hasattan önce, yünü kırpılmadan önce, şarabı bağbozumundan önce satın almak, ürünlerin stoklanması yoluyla fiyatları yönetmek ve nihayet, üreticiyi kendi insaflarına mahkûm etmek.</p>

  <p class="block_1">Ancak, gündelik iaşeye ilişkin alanlarda, halkın öfke ve intikamını ayaklandırmadan, ihbar edilmeden fazla uzağa gitmek mümkün değildir ve Fransa’da ihbarlar kent polis müdürüne, kent eminine veya hatta Paris'teki Ticaret meclisine kadar gitmektedirler. Bu meclisteki görüşmeler, aslında düşük önemdeki sorunların bile çok ciddiye alındıklarını göstermektedirler: böylece, yukarılarda “buğdaya ilişkin" konularda uygun görülmeyen tavırlara girmenin “çok tehlikeli olduğu" bilinmektedir; böyle yapmak gözden düşmek ve zincirleme tepkilere açık hale gelmek demektir. Ve sahtekârca, aynı zamanda yasadışı işler, en azından bir süre başarıya ulaşabilirlerse, bakışlardan kurtulabilirlerse ve verimli bir tekel kurabilirlerse, bunun nedeni, bu işlerin yerel pazar basamağının üstüne çıkmaları ve sermayesi olan, iyi örgütlenmiş grupların elinde olmalarıdır.</p>

  <p class="block_1">Büyük kasaplarla ortak olan bir büyük tüccar grubunun, Paris’in et iaşesinin efendileri haline gelmek için tezgâhladıkları iş, böylece büyük çaplı bir girişim olmuştur. Normandiya, Brötanya, Poitou, Limousin, Bourbonnais, Auvergne ve Charolais’de, fuarcı tüccarlar kumpanyaları, onlar için çalışmakta ve fiyatları yükselterek, normal olarak taze et piyasasına yönelecek olan hayvanların yönünü, ziyaret ettikleri fuarlara doğru döndürmek ve yetiştiricileri bu hayvanları doğrudan Paris’e göndermekten vazgeçinmek için, aralarında anlaşmaktadırlar (onlara Parisli kasapların çok düşük fiyat verdiklerini söylemektedirler). Böylece üreticiden bizzat alım yapmaktadırlar. Maliye denetçisine verilen (Haziran 1724) ayrıntılı bir rapor, “bunun büyük sonuçları olmaktadır, çünkü hayvanları şirket halinde satın aldıklarından ve Poissy pazarının yarısını ellerine geçirdiklerinden, istedikleri fiyatı koymaktadırlar, çünkü onlardan almak gerekmektedir" diye anlatmaktadır. Birbirlerinden çok uzakta olan birçok hayvan yetiştirme bölgesinde sürdürülen, görünüşte masum faaliyetleri Paris’te yoğunlaştıran bu trafiğin gerçek yüzünü açık etmemek için, sırların saklanması gerekmiştir.</p>

  <p class="block_1">Geniş çaplı başka bir iş: Ticaret meclisinin 1708’deki bir raporu “Bordeaux’da halk arasında yağcılar olarak adlandırılan... tereyağ, peynir ve diğer bu tür yiyecek tüccarlarının" çok kalabalık loncasını ihbar etmektedir. Toptancı veya perakendeci olan bu tüccarlar, “gizli bir dernek" halinde biraraya gelmişlerdir ve 1791’deki savaş ilânı esnasında “bu mallardan büyük miktarda depolamışlar", sonra da bunlara yüksek fiyatlar koymuşlardır. Bunu dengeleyebilmek üzere kral, yabancılara, savaşa rağmen, Fransa’ya bu mallardan getirebilmeleri için, pasaport vermiştir. Yağcılar’ın cevabı: “limana bu yolla gelen... tüm yükleri" satın almışlardır. Ve fiyatlar yerli yerlerinde kalmışlardır. Elde ettiklerinin bir kısmını onlardan geri almanın beklenmedik ve çok karmaşık bir yolunu öneren rapor, nihayette, “bu tekel sayesinde" çok para kazandılar diye eklemektedir. Mektubun kenarına eklenen bir notta, bütün bunlar doğrudur ibaresi okunmaktadır. Ama bu tüccarlara saldırmadan önce iki kere düşünmek gerekir, “çünkü bunların arasında 60 taneden fazla, çok zenginin bulunduğu iddia edilmektedir".</p>

  <p class="block_1">Bu cins girişimler seyrek değildir, ama yalnızca, hükümetin müdahaleleriyle kötü sonuçlananlarını biliyoruz. Örneğin 1723’te Vendomais’de, şarap simsarları, bağbozumu arefesinde, tüm fıçıları tekellerine alma fikrini üretmişlerdir. Bağcılar ve bölge halkının yakınmaları üzerine, adı geçen simsarlara fıçı alma yasağı getirilmiştir. 1707 veya 1708’de, Biesme kıyısındaki camcı-beyefendiler “büyük şişeler ticaretinin mutlak efendisi haline gelen, bunları Paris’e sevkeden ve zengin oldukları için diğerlerini devre dışı bırakan üç veya dört tüccara” karşı dikilmişlerdir. Bundan altmış yıl kadar sonra, Sainte-Menehouldlu bir tüccar ile Clermont-en-Argonnelu bir noter aynı düşüncededir. Bir şirket kurmuşlar ve Argonne vadisindeki tüm “cam atelyesi sahipleriyle” on ay boyunca pazarlık yaparak, “bunların imalathanelerinin tüm üretimini dokuz yıl boyunca tekellerine almaya” çalışmışlardır, bir hükme göre işletmeler” ancak (adı geçen) şirkete veya onun adına satış yapabileceklerdir”. Sonuç: olağan olarak, bu yakınlarındaki cam atelyelerinin müşterisi olan Champagne bölgesi bağcıları, şişe fiyatlarının aniden, üçte bir yükseldiğini görmüşlerdir. Düşük gerçekleşen üç hasat ve buna bağlı olarak düşük talebe rağmen, “imalathanelerin tüm üretimini elinde tutan bu milyonerler şirketi, yerleştirmeye karar verdiği fiyatı düşürmeye hiç yanaşmamakta ve hatta bol hasat olacak bir yılın... kendine fiyatları daha da yükseltme fırsatını vermesini beklemektedir". Reims kentinin de desteğini alan, Epernay belediye başkanı ile meclis üyelerinin şikâyetleri, bu “milyoner"lerin hakkından gelmiştir: vakur bir şekilde, ama hızla geri çekilmişler, sözleşmelerini iptal etmişlerdir.</p>

  <p class="block_1">Demir tüccarlarının, krallık demirhanelerinin tüm üretimini veya bir kısmını ele geçirmeye yönelik tekelleri veya sözümona tekelleri, kuşkusuz daha ciddi işlerdir. Geniş ölçüde bilgiye sahip olsaydık iyi olurdu, ama belgelerimiz çok kısadır. 1680’e doğru bir muhtıra, Fransız demirhane ustalarını dize getirmek için, dışarıdan demir getirten “Paris’in tüm tüccarları arasında oluşturulan birliği" ihbar etmektedir. Suç ortakları her hafta, Maubert meydanında içlerinden birinde toplanmakta, üreticilere giderek daha düşük fiyatları dayatarak, birlikte alım yapmakta, ama kendi satış fiyatlarını hiç değiştirmemektedirler. 1724 tarihli başka bir girişim, Lyonlu “iki zengin toptancıyı” gündeme getirmektedir. Suçlular veya suçlu oldukları söylenilenler, iki seferinde de itiraz etmekte, tüm kutsal şeyler üzerine yemin ederek, haksız yere itham edildiklerini söylemekte ve lehlerine tanıklık edecek yetkililer bulmaktadırlar. Her halükârda, kamusal intikamdan kurtulmuşlardır. Bu onların masumiyetinin mi, yoksa güçlerinin mi kanıtıdır? Bu tarihten altmış yıl kadar sonra, Mart 1789’da Ticaret Meclisi üyelerine yazılmış bir belgede, demirin Lyon piyasasında çok önemli bir rol oynadığı ve “Franche-Comte ile Burgonya demirhanelerine avans verenlerin" Beaucaire fuarlarının gediklisi “Lyonlu tüccarlar" oldukları okununca, insan kendine bu soruyu sormaktadır.</p>

  <p class="block_1">Her halükârda, kesinlikle küçük iyi tekeller vardır, dürüstlükten uzak bu kuruluşlar yerel alışkanlıklar tarafından korunmaktadır; bu alışkanlıklar örf ve adetlerin arasına öyle girmişlerdir ki, hiçbir itiraza (veya hemen hemen) yol açmamaktadırlar. Bu açıdan, Dunkerqueli buğday tüccarlarının basit kurnazlığına hayran olmak gerekir. Yabancı bir tekne limana tahıl yüklü olarak geldiğinde (örneğin 1712 sonunda, İspanya Veraset Savaşından kısa bir süre önce, ticari ilişkiler yeniden kurulmaya başladığında, 15-30 tonilatoluk <i class="calibre1">çok küçük</i> İngiliz teknelerinden oluşan bir bulut geldiğinde), rıhtımda 100 <i class="calibre1">raziere’den</i> -bir su ölçeği olan <i class="calibre1">raziere,</i> normal <i class="calibre1">raziere'den</i> 1/8 daha fazladır- daha düşük miktarlarda satış yapmamak kuraldır. Demek ki yalnızca büyük tüccarlar ve eşraftan birkaç kişi, limanda alım yapma olanağına sahiptir; diğer herkes buğdayı kentte, buradan birkaç yüz metre ötede, perakende olarak alacaktır. Ama bu birkaç yüz metre, çok özel bir fiyat yükselmesine tekâbül etmektedir: 3 Aralık 1712’de rayiç, limanda 21 ve kentte 26-27’dir. Bu yaklaşık % 25’lik kâra, “su ölçüsü" ile olağan <i class="calibre1">raziere</i> arasındaki sekizde bir farktan doğan indirimi de katarsanız, Genel Denetim'e yönelik bu raporları yazan mütevazi gözlemcinin birgün, şişman keselilere ait olan bu alım tekeli karşısında neden öfkelendiğini -yarım ağız olsa bile- anlarsınız: yazdığına göre, “sıradan halk büyük alımlar yapamadığı için, bu işten hiçbir şey kazanamamaktadır. Eğer bu kentteki her kişinin 4-6 <i class="calibre1">raziere</i> alabileceğine dair bir emir çıkartılırsa, bu halka nefes aldırtacaktır".</p>

  <h3 class="block_26" id="toc_id_135">Uluslararası Ölçekteki Tekeller</h3>

  <p class="block_1">Basamak değiştirelim ve ithalatçı-ihracatçıların büyük toptancılığına geçelim. Yukarıdaki örnekler, uzak mesafe ticaretinin hangi kolaylıklara ve hangi cezalanmadan kalan suçlara -çeşitli satış yerleri ile mübadelelerde yer alan aktörler arasındaki mesafeler gözönüne alınacak olursa, fiili bir denetimsizlik- olanak sağladığını tahmin etmemize izin vereceklerdir. Piyasayı atlamak, rekabeti fiili veya hukuki bir tekelle işlemez hale getirmek, arz ve talebi devre dışı bırakarak, <i class="calibre1">terms of trade'i</i> yalnızca uzun zincirin iki ucundaki durumları tek başına bilebilen aracıya tabi hale getirmek bu alanda mümkündür. Bu büyük kâr akımlarına girebilmenin <i class="calibre1">sina qua non</i> koşulları şunlardır: yeterli sermayeye, piyasada krediye, iyi haber kaynaklarına, ilişkilere, nihayet stratejik noktalarda bulunan ve işlerinizin sırlarını paylaşan ortaklara sahip olmak. <i class="calibre1">Parfait Negociant,</i> hatta Savary des Bruslons’un <i class="calibre1">Dictionnaire de commerce</i>’i, eğer ekonomik optimum ve fiyatlar ile arz ve talebin dengesini sağlama konusunda serbest girişimin erdemine inanılıyorsa, uluslararası rekabet düzleminde tartışmalı ve hayal kırıcı olan, koskoca bir yöntemler dizisini bizim için sıralamaktadırlar.</p>

  <p class="block_1">Peder Mathias de Saint-Jean (1616), zavallı Fransa krallığını ezen yabancı baskısına ilişkin olarak bunları ifşa etmektedir. Hollandalılar büyük şarap ve hayat suyu alıcılarıdır. “Orleans, Boisgency (Beaugency), Blois, Tours, Dijon ve Brötanya" şaraplarının yöneldikleri Nantes, onların faaliyet yerlerinden biri haline gelmiştir, öylesine ki, bağlar çoğalmış ve bu Loire ülkesindeki buğday ekimi tehlikeli bir şekilde gerilemiştir. Şarabın aşırı bolluğu, üreticileri bunun büyük bir bölümünü yakmaya ve “hayat suyu haline getirmeye" zorlamaktadır, ama hayat suyu muazzam bir odun sarfiyatı demektir; bu durumda yakın ormanların ihtiyatları azalmakta ve yakacak fiyatı yükselmektedir. Daha şimdiden güç olan bu koşullarda, Hollandalı tüccarlar, hasattan önce alım yapmanın kârlı oyununu oynamaktadırlar: köylülere avans vermektedirler, “bu, akıl kurallarının izin vermedikleri bir cins tefeciliktir". Buna karşılık, eğer şarabın fiyatını, hasattan sonra pazarda ödemeye razı olurlarsa, kabul edilen kurallar içinde kalmaktadırlar. Ama bağ bozumunun ertesinde, rayiçleri düşürmek, onlar için çocuk işidir. Rehberimizi, “yabancı baylar böylece şaraplarının mutlak efendileri ve hakemleri olmaktadırlar” demektedir. Başka bir buluş olarak, bağcılara fıçı getirmektedirler, ama bunlar “Almanya tarzındadırlar, böylece şaraplarımızı taşıdıkları ülkeleri, bunların Ren şarabı olduklarına inandırmaktadırlar", tahmin edileceği üzere, Ren şarapları daha pahalıdırlar.</p>

  <p class="block_1">Başka bir yöntem: iaşe edilen pazardaki malı bilgince kıtlaştırmak, tabii ki eğer, gerektiği kadar bekleyecek paraya sahipseniz. <i class="calibre1">Levant Company</i> de denilen, İngilizlerin Türkiye kumpanyası 1718’de “Türkiye’ye gönderdiği gemilerin yola çıkış zamanlarını on ay kaydırmaya" karar vermiştir, “bu aralığı o dönemden beri çeşitli kaymalarla artırmakta ve bunun nedenini açıkça ilân etmektedir: Türkiye’deki İngiliz mamül mallarının ve İngiltere ipeğinin fiyatını artırmak". Bu iki bilançoda birden kazanmak demektir. Bordeaux tüccarları da aynı şekilde, yolculuk tarihlerini ve Martinique’e yolladıkları yüklerin hacmini hesaplamakta, böylece Avrupa malları burada fiyatların yükselmesine yol açacak kıtlıkta olmaktadırlar. Bu artışlar bazen muazzam olmakta ve üstelik adanın şekeri de hasata yakın satın alındığı için, fiyatı düşük olmaktadır.</p>

  <p class="block_1">En sık olan eğilim, doğrusunu söylemek gerekirse, en kolay çözüm, geniş bir alana yayılan herhangi bir mal üzerinde tekel kurmayı başarabilmektir. Kuşkusuz gizli veya öfkeyle ifşa edilen gayrimeşru tekeller, her zaman olmuştur. Bunlar herkes tarafından bilinmekte, bazen devlet tarafından himaye edilmektedirler. Henri Pirenne’e göre, XIV. yüzyılın başında Bruges’de, Robert de Cassel “Flandre’a ithal edilen tüm şapı satın almak ve onun fiyatına egemen olmak üzere bir <i class="calibre1">enninghe</i> kurmanın peşinde” olmakla itham edilmekteydi. Zaten her firma kendi tekel veya tekellerini yaratmaya yönelir. XV. yüzyılın sonunda bunu bilhassa istiyor olmamakla birlikte, Barselona’nın dış ticaretinin yarısını denetleyen M<i class="calibre1">agna Societas,</i> bu değerli ticareti tekelleştirmeye yönelmektedir. Zaten bu dönemden itibaren, tekelin ne demek olduğunu bilmeyen var mıdır ki? Augsburg kentinin tarihini yazan. hümanist ama tüccar dostu -Welserlerden birinin kızıyla evlenmiştir- Konrad Pentinger, lâfı dolaştırmadan, tekel kurmanın <i class="calibre1">“bona et merces omnes in man um u num deportare</i>", zenginliği ve tüm malları tek bir elde toplamak olduğunu söylemektedir.</p>

  <p class="block_1">Aslında, XVI. yüzyıl Almanya'sında <i class="calibre1">tekel</i> kelimesi gerçek bir savaş atı haline gelmiştir. Bu kelime hiçbir ayırım yapmaksızın, karteller, sendikalar, gayrimeşru alımlar ve hatta tefecilik için kullanılmaktadır. Devasa firmalar -Fuggerler, Welserler, Hochstetterler ve birkaç diğeri daha- Almanya'nın tümünden daha geniş olan şebekelerinin azametiyle, kamu oyunu çarpmaktadırlar. Orta ve küçük girişimler artık yaşayamayacaklarından korkmaktadırlar. Bunlar, biri cıvayı, diğeri bakır ve gümüşü yutan devlerin tekellerine karşı savaş açmaktadırlar. Nuremberg <i class="calibre1">Reichstag'ı</i> onlara karşı olduğunu açıklamıştır (1522-1523), ama dev firmalar, V. Carlos'un 10 Mart ve 13 Mayıs 1525'te onların lehine çıkarttığı iki kararname sayesinde kurtulmuşlardır. Bu koşullarda, gerçek bir devrimci olan Ulrich von Hatten'ın, Alman ve komşu ülke topraklarının boğazına kadar dolu olduğu madenlerin işletilmesine değil de, Asya baharatına, İtalya veya İspanya safranına, ipeğe saldırması ilginçtir: “Kahrolsun karabiber, safran ve ipek" diye haykırmaktadır... “En çok istediğim şey, karabiberden vazgeçemeyenlerin onulmaz hastalıklara tutulmalarıdır", Kapitalizmle mücadele edebilmek için karabiberi kovmak, acaba lüksü veya uzak mesafe ticaretini itham etmenin bir yolu mudur?</p>

  <p class="block_1">Tekeller güç, kurnazlık ve akıl demektir. Hollandalılar XVII. yüzyılda bu sanatın ustaları sayılmışlardır. Silah ticaretinin iki prensi olan Louis de Geer -İsveç’teki top dökümhaneleri sayesinde- ve kayınbiraderi Elias Trip'in -İsveç bakırına el koymuş olmasının sayesinde- çok bilinen öykülerinin üzerinde durmadan, Amsterdam’ın tüm toptan ticaretine, dar bir tüccarlar grubunun hükmettiğini kaydedelim; bunlar birçok önemli malın fiyatını dikte etmektedir: balina kemik ve yağı, şeker, İtalyan ipeklileri, kokular, bakır, güherçile. Bu tekellerin uygulamadaki silahları, büyük teknelerden daha geniş ve daha masraflı olan büyük depolardır; buralarda, Birleşik Eyaletlerin 10-12 yılda tüketebileceği kadar buğday (1671), ringa veya baharat, İngiliz yünlüleri veya Fransız şarabı, Polonya veya Doğu Hindler güherçilesi, İsveç bakın, Maryland tütünü, Venezuala kakaosu, Rus kürkleri ve İspanyol yünü, Baltık keneviri, Doğu Akdeniz ipeği depolamak mümkündür. Kural her zaman aynıdır: üreticiden nakit para karşılığında, bundan da iyisi avansla, düşük fiyattan satın almak, stoklamak ve rayiçlerin artmasını beklemek (veya tahrik etmek). Kıtlaşan yabancı ürünler için yüksek fiyatlar vaadeden bir savaş ilânında, Amsterdamlı tüccarlar depolarının beş veya altı katını patlayacak kadar doldurmaktadırlar, öylesine ki, örneğin İspanya Veraset Savaşı arefesinde, tekneler artık yer olmadığından, yüklerini boşaltamaz duruma düşmüşlerdir.</p>

  <p class="block_1">Hollanda toptan ticareti, üstünlüğünden yararlanarak, XVII. yüzyılın başında Loire ülkesini olduğu gibi, İngiltere’yi bile sömürmektedir: üreticiden <i class="calibre1">“at the first hand and at the cheapest seasons of the year”</i> doğrudan alım (ve bu, Everitt tarafından tasvir edilen <i class="calibre1">private market'a</i> bir nüans eklemektedir); bu iş kırlarda ve kentlerde dolaşan İngiliz ve Hollandalı acenteler aracılığıyla yapılmaktadır; nakit para karşılığında veya henüz dokunmamış kumaşlara veya avlanmamış balıklara avans yoluyla elde edilen alış fiyatı indirimiyle. Sonuç: Fransız veya İngiliz malları dışarıya, Fransa veya Hollanda’da olduğundan daha düşük fiyattan arzedilmektedirler. Bu durum Fransız gözlemcilerini sürekli şaşırtmakta ve Hollanda taşıma maliyetlerinin düşüklüğünden başka açıklama bulamamaktadırlar.</p>

  <p class="block_1">Baltık’ta benzeri bir siyaset, Hollandalılara Kuzey pazarlarında, hemen hemen mutlak bir egemenliği uzun süre korumalarına olanak sağlamıştır.</p>

  <p class="block_1">1675’te Jacques Savary’nin <i class="calibre1">Le Parfait Negociant’ı</i> yayınladığı sırada, İngilizler, onlarla Hollandalılar arasındaki paylaşımın henüz çok eşitsiz olmasına rağmen, Balağa sızmayı başarmışlardır. Buraya kendi hesaplarına adım atmak isteyen Fransızların karşılaştıkları güçlükler, olabildiğince çoğalmaktadır. Bunların en küçüğü, oyuna katılmak için gerekli muazzam sermayeleri biraraya getirebilmek değildir. Gerçekten de, Baltığa götürülen mallar kredili olarak satılmakta ve tersi yönde, buradan her şey nakit parayla, “tüm Kuzeyde geçerli olan" gümüş <i class="calibre1">rixdalle</i>lerle satın alınmaktadır. Bu <i class="calibre1">rixdalle</i>leri Amsterdam veya Hamburg’tan satın almak gerekmektedir, üstelik teslimat için orada adamlara ihtiyaç vardır. Baltık limanlarında da adam bulundurmak gerekmektedir. Sonucu güçlükler: İngilizlerin ve onlardan daha fazla Hollandalıların engellemeleri. Bu sonuncular “Fransızları bu işten vazgeçinmek ve iğrendirmek için... ellerinden gelen her şeyi yapmakta... kendi mallarını büyük zararlara bile katlanarak, çok ucuza satmakta ve ülke mallarını daha pahalıya satın almakta, böylece Fransızların kaybetmesini sağlamaya uğraşmaktadırlar. Bu durumda Fransızlar iştahlarını kaybederek, buraya bir daha gelmek istemeyeceklerdir. Hollandalıların bu kötü davranışları yüzünden, Kuzeyde ticaret yapayım derken iflas eden Fransız tüccarlarına dair birçok örnek vardır, bunlar başka türlü satamayacakları mallarını, zararına vermek zorunda kalmışlardır".Bu Hollanda politikası, açıkçası bilinçlidir. Eylül 1670’te Fransız Kuzey Kumpanyası örgütlendiğinde, De Witt’in bizzat kendisi “Fransızların buraya getirecekleri ticareti engellemek" üzere, Polonya ve Prusya’dan yeni ayrıcalıklar elde etmeye gitmiştir.</p>

  <p class="block_1">Ertesi yıl, sözünü ettiğimiz müthiş düşük satış bunalımı esnasında, Pomponne’un raporuna göre Hollandalıların huyu değişmemiştir. Onsekiz tane Hindler gemisi varmıştır veya varmak üzeredir. Stoklara boğulmuş bir kentte, bu yeni gelen mallar ne olacaktır? Kumpanya tek bir çare görmektedir: Avrupa’yı “öylesine bir miktarda ve ucuz karabiber ve pamuklu bezlere boğmalı ki, hiçbir ülke bunları özellikle İngiltere’den almakta yarar görmesin. Buranın insanları komşularıyla, ticaret alanında hep bu silahlarla dövüşmüşlerdir. Bunlar sonunda onlara da zarar verebilir, başkalarının kâr etmesini önlemeye uğraşırlarken, kendileri de kârdan yoksun kalabilirler". Ama Hollandalılar bu tarzda veya başka türde bir oyunu sürdürebilecek kadar zengindirler. Bu filonun getirdiği bol miktardaki mal, 1669 yazında satılacaktır, çünkü Amsterdam tüccarları eski stoklarının değerini koruyabilmek için her şeyi ucuza almışlardır.</p>

  <p class="block_1">Ama tüm büyük ticari piyasalar, uluslararası tekellerin peşindedir. Venedik'te böyledir. Cenova’da böyledir. Fransız endüstriyel hayatında esaslı bir role sahip olan değerli ham ipek piyasası konusunda, Jacques Savary bunu uzun uzadıya açıklamaktadır. Messina ham ipeği özellikle, Tours ve Paris’te yanar-döner kumaş yapımında kullanılmaktadır. Ama bunlara ulaşmak, Doğu Akdeniz ipeğine ulaşmaktan daha güçtür, çünkü bunlar Floransa, Lucca, Livorno veya Cenova tezgâhları tarafından da talep edilmektedirler. Fransızlar uygulamada, ilk elden alıma ulaşamamaktadırlar. Fiili durumda, Sicilya ipek piyasasına Cenevizliler egemendir ve zorunlu olarak onların katından geçmek gerekmektedir. Ama ipek, köylü üreticiler tarafından köy pazarlarında satılmaktadır; tek bir koşulla: alıcının ödemesini nakit olarak yapması. Demek ki, ilke olarak ticaret serbestisi vardır. Fiili durumda, Cenevizliler XVI. yüzyılın sonunda, birçok İtalyan tüccar gibi, paralarını toprağa yatırdıklarında, tercihleri “ipekten yana zengin ve ona yatkın" topraklara yönelmiştir. Bundan sonra üretici köylülerden avans’la alım yapmak onlar için kolay hale gelmiştir. Eğer bol bir hasat onların fiyatlarını düşürme tehtidini taşırsa, rayici yükseltmek ve önceden oluşturdukları stoku yeniden değerlendirmek üzere, fuar ve pazarlardan birkaç balya satın almaları yeterli olmaktadır. Bunun dışında, Messina yurttaşlığı hakkına sahip oldukları için, yabancıların sırtına binen vergilemen kurtulmakladırlar. Böylece, bir Sicilyalıyla işbirliği yaparak, Cenova tekelini kırma düşüncesiyle, yanlarında 400.000 lirayla Messina’ya gelen Tourslu iki ipek tüccarı hayal kırıklığına uğramıştır. Bu işte başarısızlığa uğrayınca Hollandalılar kadar becerikli olan Cenovalılar, Toursluların bizzat Messina’dan elde enikleri fiyatın daha altında bir fiyattan Lyon’a ipek göndererek, onlara hemen bir ders vermişlerdir. Bu dönemde çoğunlukla Cenovalı tüccarların aracıları olan Lyonluların, 1701 tarihli bir rapora inanılacak olursa, onlarla suç ortaklığı içinde oldukları doğrudur. Bu durumdan, rakipleri olan Tours, Paris, Rouen ve Lille manüfaktürlerine zarar vermek için yararlanmaktadırlar. 1680-1700 arasında, Tours’daki tezgâh sayısı 12.000’den l.200’e düşecektir.</p>

  <p class="block_1">Tabii ki en büyük tekeller, hepsinden önce Hindler Kumpanyaları olmak üzere, büyük kumpanyaların yalnızca hukuki olmakla kalmayıp, aynı zamanda fiili olarak tekelleridir. Ama burada farklı bir sorun söz konusudur, çünkü bu ayrıcalıklı kumpanyalar, devletin düzenli desteğiyle oluşmaktadırlar. Kısa bir süre sonra, bir ayağı iktisatta diğeri de siyasette olan bu tekellere geri döneceğiz.</p>

  <h3 class="block_26" id="toc_id_136">Başarısız Bir Tekel Denemesi: 1787’de Kırmızböceği Piyasası</h3>

  <p class="block_1">Tekelin rolünü abarttığımızı düşünenlere, Hopelar tarafından 1787’de firmanın Ani.sterdam piyasasında büyük ölçekte Rus borçlanması ve diğer borçlanmalarla ilgilendiği bir dönemde, kırmızböceği üzerinde girişilen oldukça şaşırtıcı bir spekülasyonun öyküsünü öneriyoruz. Bu parayla oynayan büyük tüccarlar neden böylesine bir işe girişmişlerdir? Öncelikle, çünkü firma sorumluları, onlara göre İngiltere'ye karşı olan “dördüncü" savaşın sonunda, en azından 1784’ten beri yükselen bir bunalım esnasında, ticaret borçlanma lehine olmak üzere, fazlasıyla ihmal edilmiştir ve herhalde şimdi mala oynamanın tam zamanıdır. Yeni İspanya tarafından sağlanan kırmızböceği, dokumaların boyanmasında kullanılan lüks bir üründür ve önemli bir ayrıntı olarak, bu ürün muhafaza edilebilme gibi bir avantaja sahiptir. Öte yandan, Henri Hope aldığı haberlerin doğrultusunda, gelecek üretim miktarının ve Avrupa'daki stokların düşük olacağına inanmıştır (ona Cadiz, Londra ve Amsterdam’daki depolarda 1750 balya olduğu konusunda teminat verilmektedir); birkaç yıldan beri düşmekte olan fiyatlar karşısında, alıcılar ihtiyaçları oldukça alma adetini edinmişlerdir. Projesi, aynı anda tüm pazarlardan (piyasayı uyandırmamak için) ve düşük fiyattan alım yaparak, varolan stokların en azından üç çeyreğini ele geçirmektir. Sonra fiyatları yükseltecek ve malını satacaktır. Yatırımın öngörülen maliyeti 1,5-2 milyon guilder’dir. Yani muazzam bir miktar. H. Hope, umulan büyük kazançlar gerçekleşmese bile, hiçbir kaybın mümkün olmadığını düşünmektedir. Her piyasada bir firma ile anlaşmıştır, hatta Londralı Bamingler işe dörtte bir oranında katılmışlardır.</p>

  <p class="block_1">İş sonunda bir fiyasko olmuştur. Önce yavaş bunalım nedeniyle, fiyatlar yeteri kadar yükselmeyeceklerdir. Sonra, talimatların aktarımında ve bunların yerine getirilmesinde gecikmelere yol açacak olan posta yavaşlığından ötürü. Nihayet ve özellikle, alımlar yapıldıkça, stokların habercilerin söylediklerinden çok daha fazla olduğunun ortaya çıkmasından ötürü. Hope Marsilya, Rouen, Hamburg, hatta Saint-Petersburg’da her şeyi satın almakta inat edecektir, ama düş kırıklıkları da meydana gelecektir. Sonunda, oluşturmayı düşündüğü stoğun en azından iki katına sahip olacaktır. Ve bunu sürme konusunda binlerce güçlükle karşılaşacaktır, çünkü Doğu’da Türk-Rus savaşından ötürü ve Fransa’da, dokuma endüstrisinin bunalımından ötürü, satışlar düşüktür.</p>

  <p class="block_1">Kısacası, işlem büyük zararlarla kapanacaktır. Çok zengin Hope firması bunu inlemeden sindirecek ve dış borçlar konusundaki verimli spekülasyonlarına ara vermeyecektir. Ama dönemin ticari hayatının tüm iklimi, bu olayla ve firma arşivlerinde korunmuş olan bol miktardaki belgeyle aydınlatılmış olmaktadır.</p>

  <p class="block_1">Bu kesin örnekten hareketle, her halükârda, büyük Tripp firmasının tarihçisi P. W. Klein’ın kanıtlarının geçerliğinden kuşku duyulacaktır. Amsterdam toptan ticaretinin XVII. yüzyıldan itibaren, az veya çok mükemmel, her halükârda sürekli olarak yeniden kurulan ve hep peşinde koşulan tekeller temelinde kurulduğunu, bir an için bile reddetmemektedir. Ama ona göre tekelin meşruiyeti, ekonomik gelişmenin, hatta büyümenin koşulu olmasıdır. Açıkladığına göre, tekel güvenliktir ve güvenlik olmadan kendini tekrarlayan yatırım, pazarın sürekli genişlemesi, yeni tekniklerin araştırılması olmaz. Ahlâkın onu belki de mahkum ediyor olmasına rağmen, ekonomi ve -neden öyle olmasın ki, kamu çıkarı, nihayette tekelden yarar sağlamaktadırlar.</p>

  <p class="block_1">Bu savı kabul edebilmek için, daha başlangıçta, girişimciye has olan erdemler konusunda ikna olmak gerekir. Klein'ın J. Schumpeter’e atıf yapmasına şaşırmamaktayız. Fakat ekonomik gelişme, girişim zihniyeti ve teknik yenileşme hep yukarıdan mı gelir? Onları harekete yalnızca büyük sermaye mi geçirir? Ve eğer kırmızböceği tekeli peşine düşen Hope örneğine bakılacak olursa, nasıl bir güvenlik peşindedir? Aslında daha çok, spekülasyonun risklerini kabul etmekte değil midir? Bitirmek üzere, hangi yeniliği getirmektedirler? Genel ekonomik çıkara nasıl hizmet etmektedir? Bir yüzyıldan daha uzun bir süredir, kırmızböceği Hollandalıların müdahalesi olmadan, boya maddelerinin kralı, Sevilla tüccarlarının “kralı" malı haline gelmiştir. Hopeların Avrupa boyunca peşine düştükleri stoklar, kıtaya endüstriyel ihtiyaçların kuralları doğrultusunda dağılmıştır ve oyunu yürüten veya yürütmek zorunda olanlar bu ihtiyaçlardır. Eğer bu kırmızböceği stokları tek bir elde toplanarak, aniden bir fiyat artışına tanık olurlarsa, yani işlem amacına ulaşırsa, Avrupa endüstrisinin bundan sağlayacağı avantaj ne olacaktır?</p>

  <p class="block_1">Fiili durumda, P. W. Klein, aslında Amsterdam'ın konumunun bütününün bizatihi bir tekel olduğunu ve tekelin güvenlik değil de, egemenlik arayışı olduğunu görememektedir. Çok bilinen bir formulü açımlamak üzere, onun tüm teorisi ancak Amsterdam için iyi olanın, dünyanın geri kalanı için de iyi olması halinde geçerli olduğunu söyleyelim.</p>

  <h3 class="block_26" id="id_bookmark4">Paranın Sinsiliği</h3>

  <p class="block_1">Sanki doğalmışlar gibi gözüktüklerinden ötürü, yarar sağlayanlar tarafından bile görülemeyen başka ticari üstünlükler, başka tekeller de vardır. Üst ekonomik faaliyet, büyük sermaye ve imalathane sahiplerinin etrafında, fiili olarak onları teşvik eden rutin yapıları yoğunlaştırmaktadır ve onlar da bunun farkına varmamaktadırlar. Özellikle para düzleminde, kendilerini sanki bugünün değersiz para ülkelerindeki güçlü döviz sahipleriyle aynı konumda bulmaktadırlar. Çünkü zenginler, altın ve gümüş paralarla istedikleri gibi oynamakta tek başlarınadır, küçüklere ise alaşım veya bakır sikkeler kalmaktadır. Öte yandan bu paralar, tıpkı aynı ekonominin içinde güçlü ve zayıf paraların birbirlerine karşı oynadıkları oyunun aynını oynamaktadırlar; aslında olanaksız bir işlem ile bu paraların aralarında sabit bir parite olmasına çalışılmaktadır, ama dalgalanmalar süreklidir.</p>

  <p class="block_1">Nitekim çifte madenli veya daha doğrusu üç madenli para dönemlerinde, tek bir para değil de, paralar vardır. Ve bunlar tıpkı fakirlik ile zenginliğin zıt olduğu gibi, birbirlerine hasımdırlar. İktisatçı ve tarihçi Jakob Van Klaveren paranın hangi biçim altında ortaya çıkarsa çıksın para olduğunu -altın, gümüş veya hatta kâğıt- düşünürken haksızdır. Aynı şekilde, <i class="calibre1">Encyclopedie’ye</i> “para, üzerinde ticari nesnelerin taşındığı bir cins nehirdir" diye yazan fizyokrat Mercier de la Riviere de haksızdır. Hayır, veya nehir kelimesini çoğul hale getirelim.</p>

  <p class="block_1">Altın ve gümüş sürtüşmektedirler. İki maden arasındaki oran, bir ülkeden diğerine, bir ekonomiden bir başkasına sürekli ve canlı hareketlere yol açmaktadır. 30 Ekim 1785 tarihli bir Fransız kararı<span class="tab">      </span> altın-gümüş ilişkisini 1’e 14,5’ten 1’e 14,3’e geçirmiştir, bunun nedeni krallık dışına altın çıkışını önleme isteğidir. Daha önce söylediğim üzere, altının bu aşırı yükselmesi onu kötü para haline getirmekte ve bu para da, sözümona Gresham yasasına göre, iyisini kovmaktadır. Bu arada, iyi para gümüştür, çünkü beyaz maden o sıralar Doğu Akdeniz ticareti için gereklidir. Türkiye’de bu anormalliğin farkına varılmıştır ve 1603’te Venediğe bol miktarda <i class="calibre1">zecchini</i> gelmiştir, bunlar altın sikkeler olup, piyasadaki rayiçten ötürü, avantajlı bir şekilde değiştirilmektedirler. Para tarihinin tüm Orta Çağı boyunca, Batı alemi altın ve gümüşün çifte egemenliği altında yaşamış; bunların karşılıklı darbe ve devrilmeleri ve modern dönemde bile -daha düşük olsa da- rastlanacak sürprizlere tanık olmuştur.</p>

  <p class="block_1">Bu oyundan yarar sağlamak, yürütülecek işleme göre veya ödemenin karşıya veya kendine yapılıyor olmasına göre, bu madenler arasında seçim yapmak, herkese değil de, ellerinden önemli miktarda sikke ve kredi senedi geçen ayrıcalıklılara verilmiştir. Sieur de Malestroit, 1567’de, yanılgıya düşme korkusu olmaksızın, para “çok az kimsenin anladığı bir sırdır" diye yazabilmektedir. Ve doğal olarak, ondan anlayanlar, bu durumdan yararlanmaktadırlar. Örneğin, XVI. yüzyılın ortasına doğru, altın Amerika’dan düzenli bir beyaz maden akımının başlamasından sonra, gümüşe nazaran, uzun sürecek bir önceliğe yeniden kavuşunca, servetlerin gerçek bir yeniden tasnifi yaşanmıştır. O zamana kadar beyaz maden (nisbeten) nadir, ve dolayısıyla emin bir değer olmuştur, yani “iddihara yönelik para". “Altın ise büyük ödemelerde rol oynamaktadır”. Bu durum 1550-1560 arasında tersine dönmektedir, ve Cenevizli tüccarlar, Anvers piyasasında altını beyaz madene karşı oynayan ve diğerlerine nazaran ileri olan, uygun bir yargıdan kâr sağlayan ilk kişiler olmuşlardır.</p>

  <p class="block_1">Bir bakıma gündelik adetler arasına girmiş olan, biraz daha genel ve daha az görünür olan bir oyun da, yüksek paraların -altın ve gümüş- düşük paralara -bakır ve bir miktar gümüş içeren sikkelerle, katışıksız bakır sikke- karşı olan oyunudur. Bu ilişki hakkında, Carlo M. Cipolla çok erkenden <i class="calibre1">kambiyo</i> terimini kullanmış, ama kelimenin içerdiği aşikar karıştırma ögesinden ötürü, Raymond de Roover’ın itirazıyla karşılaşmıştır. Ama onun önerdiği gibi “iç kambiyo” veya J. Gentil de Silva gibi “dikey kambiyo” -paraların ve kambiyo senetlerinin bir piyasadan diğerine olan gerçek “kambiyo”ları “yatay" adını almaktadır- demek, fazla ilerlememizi sağlamamaktadır. <i class="calibre1">Kambiyo</i> kelimesi sürmektedir ve bu akla uygundur, çünkü düşük paraların, altın ve gümüş sikkelerin alım güçleri, reel değerleri, resmi değerlerine tekâbül etmeyen paralar arasında, dayatılmış bir oran (ama uyulmayan, böylece değişken olan bir oran) söz konusudur. Savaş sonrası Avrupa’sında dolar, yerel paralar karşısında otomatik bir primden yararlanmakta değil midir? Ya karaborsada resmi kurun üstünde satılmakta, ya da dolarla yapılan alımlarda, % 10-20 indirim sağlanarak, çok yasal bir şekilde satılmaktaydı. İşte altın ve gümüş paraya sahip olanların, ekonominin tümü üzerinde sahip oldukları otomatik üstünlüğü daha iyi anlamaya, bu imge yardımcı olacaktır.</p>

  <p class="block_1">Gerçekten de bir yandan, tüm küçük ticari işlemler, köylülerin pazara getirdikleri ürünler, gündelikçi veya zanaatkâr ücretleri kötü parayla ödenmektedir. Montanari’nin (1680) dediği üzere, düşük paralar <i class="calibre1">“per uso della plebe che spend e a minuto e vive a</i> <i class="calibre1">lavoro giornaliere"</i> düşük harcamalar yapan ve günü gününe çalışma sayesinde yaşayan sıradan halk içindir.</p>

  <p class="block_1">Öte yandan, düşük paralar güçlü paralar karşısında sürekli değer kaybetmektedirler. Ulusal düzeyde parasal durum ne olursa olsun, küçük insanlar böylece zaman içinde, kesintisiz bir devalüasyonun kötü etkilerine maruz kalmaktadırlar. Örneğin XVII. yüzyılın başında Milano'da küçük paralar minik sikkelerden oluşmuştur <i class="calibre1">-terline</i> ve sesine-, eskinin bakır gümüş karışımı paraları, basit bakır sikkeler haline gelmişlerdir: birazcık gümüş içeren <i class="calibre1">parpagliolelerin</i> değeri daha yüksektir. Devletin ihmalkârlığının da yardımıyla, <i class="calibre1">terline</i> ve sesine sonuçta, değerleri sürekli düşen bozuk paralar haline gelmişlerdir. Fransa'da da aynı şekilde, Ağustos 1738'de Argenson Günlük’üne şöyle kaydetmektedir: “Bu sabah, iki sollük sikkelerde (bir sol = 4 <i class="calibre1">liard)</i> 2 <i class="calibre1">liardlık</i> bir düşüş oldu, bu toplamın dörtte biri eder ki, fazla bir düşüş".</p>

  <p class="block_1">Bütün bunların sonuçları olmaktadır. Proletaryası ve alt-proletaryası olan endüstriyel kentlerde, ücretler, onlardan daha kolay yükselen fiyatlara nazaran, aşağıya düşmektedirler. Lyon zenaatkârlarınm 1516 ve 1529’daki ayaklanmalarının nedenlerinden biri de budur. O zamana kadar öncelikle büyük kentlere darbe indirmiş olan bu devalüasyonlar, XVII. yüzyılda tıpkı veba gibi, endüstrinin ve zenaatkiir kitlesinin sığınak aradığı küçük kent ve kasabalara da sıçramıştır. Bu önemli ayrıntıyı aldığım J. Gentil de Silva, Lyon'un XVII. yüzyılda parasal sömürü ağını, civarındaki kırlara da attığını düşünmektedir. Tabii ki, bu olası fethin gerçekliğini kanıtlamak gerekmektedir. Her halükârda, paranın iktisatçıların hâlâ sözünü ettikleri şu tarafsız akışkan olmadığının gösterimi yapılmıştır. Evet para mübadelenin harikasıdır ama, aynı zamanda ayrıcalığın hizmetindeki aldatmacadır.</p>

  <p class="block_1">Tüccarın veya olanaklı kişilerin oynayacakları oyun basittir: küçük paraları ellerine geçer geçmez dolaşıma iade ederek, yalnızca, o zaman denildiği gibi, resmi karşılıkları olan “kara para"dan daha yüksek değere sahip, geçerli paraları muhafaza etmek. Bir ticaret el kitabının (1638), veznedara verdiği öğüt budur: “Yaptığı ödemelerde, eli o anda en düşük olan paraya gitsin". Ve tabii ki, olabildiği kadar güçlü para yığsın. Bu, bozuk paralarını fıçılarla Doğu Akdeniz’deki adalarına sürekli göndererek, onlardan kurtulan Venediğin politikasıdır. Bu, XVI. yüzyılda Yeni Kastilya'daki Cuenca darphanesinde bastırtmak üzere bakır getiren İspanyol tüccarların çocukça kurnazlığıdır: Bu bozuk paraları kentte, gerekli hammadde alımı için nakdc ihtiyaçları olan dokumacı ustalarına ödünç vermekte ve geri ödemenin, ustaların dokumalarını satacakları fuarlarda veya kentte gümüş olarak yapılmasını şart koşmaktadırlar. Lyon’da 1574’e doğru simsarların “malları ucuza kapatmak için öne çıkmaları" yasaklanmıştır, ama aynı zamanda “konak ve özel evlerde dolaşarak altın vl' gümüş sikke almaları ve bunlara istedikleri fiyatı koymaları" da yasaklanmıştır.</p>

  <p class="block_1">1601’de Parma’da sarrafların <i class="calibre1">(bancherolli</i>) faalliyetine aniden son vermek istenilmiştir, bunlar has altın ve gümüş sikkeleri toplayıp, kentten çıkartmakla ve sonradan buraya düşük kaliteli ve değerli paraları getirmekle suçlanmaktadırlar. Bakınız, yabancı tüccarlar, özellikle de Hollandalılar Fransa’da nasıl bir usul uygulamaktaydılar ( 1647): “... acentelerine ve komisyoncu ortaklarına bizimkilerden çok daha tağşişli ve değerli maden içeriği düşük kendi paralarını yollamaktadırlar. Ve bizim paraların en iyilerini ülkelerine göndermek üzere kendilerine ayırıp, aldıkları malları kendi paralarıyla ödemektedirler”.</p>

  <p class="block_1">Bundan daha basit bir şey olamaz, ama hu işi başarabilmek için, güçlü bir konumda olmak gerekir. İşte genel para tarihini dolduran, bu düzenli kötü para istilaları konusunda merakımızı uyandıran husus. Bunlar her zaman kendiliğinden veya masum operasyonlar değillerdir. Bu söylendikten sonra, Isaac de Pinto,çoğu zaman nakit sıkıntısı içinde olan İngiltere’ye, ilk bakışta biraz şaşırtıcı, ama ciddi olan şu öğüdü verdiğinde, akla neyi getirmektedir: “bozuk parayı Portekiz örneğine göre daha fazla artırmak". Belki de, ticari hayatın üst katında manevra yapmak üzere, daha fazla paraya sahip olmanın yolu? Portekizli ve bankacı olan Pinto, herhalde neden söz ettiğini bilmekteydi.</p>

  <p class="block_1">Ama acaba paranın yozluk sorunlarını çerçeveleyebildik mi? Herhalde hayır. Oyunun esası enflasyon değil midir? Charles Mathon de la Cour (1788) bunu şaşırtıcı bir açıklıkla söylemektedir. Açıkladığına göre, “toprağın bağrından aralıksız olarak çıkartılan altın ve gümüş, yıllar boyunca Avrupa’ya yayılmakta ve buradaki nakit kitlesini artırmaktadır. Uluslar bu yüzden daha zengin hale gelmemekte, ama zenginlikleri daha hacimli hale gelmektedir; zahire ve hayat için gerekli her şeyin fiyatları, bunun izinde artmaktadır; bir ekmek, bir ev, bir elbise alabilmek için daha fazla altın ve gümüş vermek gerekmektedir. Ücretler başlangıçta hiç de aynı oranda artmamaktadırlar (ücretlerin fiilen fiyatların gerisinde olduklarını biliyoruz). Hassas insanlar, fakirin yaşayabilmek için daha fazla kazanmak zorunda olduğu zaman, bizatihi bu ihtiyacın ücretleri düşürdüğünü veya en azından, artık harcamalara oranlı olmayan eski hadlerin uzun zaman korunmasının bahanesini oluşturduğunu, ve altın madenlerinin zenginlerin çalışan sınıfları ezmek ve giderek köleleştirmek konusundaki egoizmlerine böyle hizmet ettiklerini gözlemektedirler". Fiyatların yükselmesine ilişkin pür miktarcı teori bir yana bırakılırsa, bugün kim, yazarla birlikte, enflasyonun kapitalist sistemde herkesin birden zararına olmadığını görmeyecektir ki?</p>

  <h3 class="block_26" id="toc_id_137">İstisnai Karlar İstisnai Vadeler</h3>

  <p class="block_1">Kapitalist oyunların çerçevesini az çok bilinçli bir şekilde, hemen hemen dolaştık. Ama bunların üstünlüklerini anlama konusunda hiçbir şey, ticari kâr hadlerinin tarım, ulaşım veya endüstri alanlarındakilerle karşılaştırılmasını sağlayan birkaç rakamın yerine geçemez. Böylece “ekonomik sonuçların kalbine" ulaşmak, yegâne hakiki işlem olacaktır. Kârın çok yüksek voltajlara ulaştığı yerde, dün olduğu gibi bugün de, kapitalizm orada ve yalnızca oradadır. XVIII. yüzyılda Avrupa’nın <i class="calibre1">hemen</i> heryerinde, <i class="calibre1">büyük</i> ticari kârın, endüstriyel veya tarımsal <i class="calibre1">büyük</i> kârdan çok daha yüksek olduğu kesindir.</p>

  <p class="block_1">Ne yazık ki, bu sektördeki çalışmalar hiç ilerlememişlerdir. Tarihçi bu alanda kendini, tıpkı özel bir mülke sızan bir gazeteci gibi hissetmektedir. Ne olduğunu tahmin etmektedir, ama bunun kanıtına nadiren sahip olabilmektedir. Rakamlardan yoksun değildir, ama bunlar ya eksik, ya hayali, ya da ikisi birdendir. Bunlar acaba bugünün bir iş adamı için, basit bir tarihçiye olduğundan daha mı açıktırlar? Kuşkuluyum. İşte Amsterdamlı Hope firmasının 50 yıllık süre içindeki (1762-1815) yatırılmış sermaye ve firma kârlarının yıllık dökümleriyle birlikte, çeşitli ortaklara verilen paylar. Görünüşte kesin olduğu kadar değerli de olan işaretler ve çoğu zaman % 10 civarında olan makûl kârlar. Ama Hopeların tarihçisi M. G. Buisz, ailenin büyüyen servetinin, zaten tamamı da sermayeye ilâve edilmeyen bu kârlardan itibaren oluşturulmadığının açık olduğunu işaret etmektedir. Gerçekten de, ortakların herbirinin kendi muameleleri ve kendi özel hesapları bulunmaktaydı. “<i class="calibre1">The</i> <i class="calibre1">real profits"</i> işte bizim bilmediğimiz bu alanlarda ortaya çıkmaktaydı.</p>

  <p class="block_1">Aslında her belgeye bir kere yerine, iki kere bakmak daha iyidir. Böylece bir iş ancak A’dan Z’ye kadar yürütülüp, kendi üstüne kapandığında muhasebeleştirilebilir niteliktedir. Örneğin, 1725-1736 arasında Hindlerdeki alımlarıyla, Fransa’daki satışları arasındaki farkın, onun çıkarına olmak üzere, ortalama % 96,12 olduğundan başka bir şey söylemeyen Fransız Hindler Kumpanyası’nın hesaplarını sunma biçimini nasıl kabul edebiliriz? Tıpkı çeşitli katlardan oluşan bir füze gibi, birbirlerine hükmeden bir ticari işlemler dizisi içinde, sonuncusu diğer tümü için geçerli olamaz. Konulan sermayeyi, yolculuk ve donatım masraflarını, malların ve yola çıkarkenki nakit tutarını, Uzak Doğu’daki paralel işlemleri ve kârları vs. bilmek isteriz. Ancak bu durumda hesaplayabilir veya hesaplamayı deneyebiliriz.</p>

  <p class="block_1">Aynı şekilde, II. Felipe ve ardıllarının borç vericileri olan Cenevizli tüccarların hesaplarının üstesinden hiçbir zaman gelemeyeceğimi sanıyorum. Bunlar Katolik krala muazzam miktarlarda borç vermektedirler (bu tutarlar çoğu zaman çok düşük hadlerden borç alınmışlardır ve bu ilk aşama karanlıkta kalmaktadır); piyasadan piyasaya olan kambiyo işlemlerinde, çoğu zaman elimizden kaçan koşullar altında kazanç sağlamaktadırlar; açıkladığımız gibi (ama ne kadar?), <i class="calibre1">juros de resfuardo</i> üzerinden kazanmaktadırlar; nihayet çoğu zaman beyaz madenle ödeme yapılan Cenevizlilerin bu külçeleri yeniden satmaları, onlara olağan olarak % 10’luk ek bir kâr sağlamaktadır. Cenevizli <i class="calibre1">hombres de negocios</i> Katolik kralın memurlarıyla tartıştıklarında, haklı olarak, sözleşmelerindeki faiz haddinin çok düşük olduğunu söylemektedirler; memurlar da, gerçek kârların % 30’a kadar çıktığını söylemektedirler ki, ancak yarım bir abartma yapmış olmaktadırlar.</p>

  <p class="block_1">Başka bir kural: kâr haddi tek başına bir şey değildir. Tabii ki, yatırılan paranın kitlesini de hesaba katmak gerekir. Eğer borçlanma sayesinde bu miktar muazzamsa (Cenevizlilerin durumu budur, Hopeların dev firmasının ve XVIII. yüzyılda devletlere borç veren büyük firmaların geneldeki durumu da budur), kâr, mütevazi bir hadde bile, sonunda büyük kitleleri temsil etmektedir. Bu durumu, Turgot’nun sözünü ettiği küçük hafta tefecisi veya köy tefecisininkiyle karşılaştıralım: bunlar bazen gözleri yerinden uğratan faiz hadleriyle çalışmaktadırlar; ama küçük borçlulara, kendi paralarını avans olarak vermektedirler; köylüden kopardıkları yün balyaları ve toprakları biriktireceklerdir, ama sıradan bir servete ulaşmaları için kuşaklar boyu uğraşmaları gerekmektedir.</p>

  <p class="block_1">Önemi olan başka bir farkına varış: kârlar az veya çok uzun zincirler boyunca ortaya çıkmaktadırlar. Bir tekne Nantes’dan yola çıkıp, oraya geri dönmektedir; gereken harcama (istisnalar hariç) başlangıçta nakit olarak tahsis edilmemiştir, bunun yerine 6-18 ay vadeli senetler vardır. Demek ki işlemle ilgili tüccar ancak dönüşte ödeme yapmak durumunda olmaktadır ve bu tüccarın verdiği senetler, olağan olarak Hollandalı borç vericiler veya piyasa finansörlerinden veyahut da başka sermaye kiralayıcılarından sağlanmış kredilerdir. Eğer hesaplarda her şey dürüstse, tüccarın spekülasyonu, borç alınan paranın faiz haddiyle, gerçekleşen kâr haddi arasında yer almaktadır; tüccar açıkçası, rüzgâra karşı oynamıştır. Tabii ki, tıpkı borsa spekülasyonunda olduğu gibi, riskler vardır. <i class="calibre1">Saint-Hilaire</i> adlı gemi Nantes’a 31 Aralık 1775’te dönmüştür. Oğul Bertrand güzel bir kâr sağlamıştır (yatırılan 280.000 liralık bir sermayeye karşılık, 150.053 lira, yani % 53). Ama geri dönüş çoğu zaman savsaklamalara açık kapı bırakmakta, hesaplar hemen temizlenmemekte, “kuyruklar" oluşmaktadır. Bu gecikmeler ticari hayatın, insana kök söktüren ayrık otlarıdır. Oğul Bertrand’ın sermayesi hemen ödenecek ama, kârı ancak 29 yıl sonra, 1795’te eline geçebilecektir!</p>

  <p class="block_1">Bu tabii ki uç bir örnektir. Ama her şey, sanki yatırımlar tarafından cezbedilen bu nakitler, cari hesapların kapatılmasında yetersiz kalıyorlarmış gibi cereyan etmektedir. En azından Fransa'da. Herhalde başka yerlerde de.</p>

  <p class="block_1">Nihayet, büyük kârlar kesimi, hasadın her yıl sükünetle devşirildiği bir tarla gibi muamele görmemektedir. Çünkü kâr hadleri değişmekte, değişmeye ara vermemektedir. Mükemmel ticaretler vasat hale gelmektedirler; belli bir hat üzerindeki kârların tavsamasına yönelik, oldukça sık rastlanılan bir eğilim vardır, ama büyük sermaye bu gibi durumlarda, hemen her zaman başka bir yöne dönebilmeyi becermektedir. Ve kârlar yeniden çiçek açmaktadırlar. Fransız Hindler kumpanyasının tütün dalı, ayrıcalıklarının da desteğiyle, Amerika ile Fransa arasında masalsı kâr hadlerine ulaşmıştır, ama bunlar düşmektedir: 1725’te % 500 (hisse sahiplerine temettü dağıtılmasından önce), 1727-1728’de % 300, 1728-1729’da % 206. Pasifik’ten dönen bir Saint-Malo teknesi olan <i class="calibre1">Assomplion’un</i> hesaplarına göre, ilgililer “sermaye için 2.447 ve kâr olarak 1.000 lira" almışlardır, yani % 144,7’lik bir kâr. Le <i class="calibre1">Saint- Jean-Baptiste</i> gemisindeki kâr % 141, bir başka teknedeki ise % 148'dir. Hesapları 1713’te kapatılan bir Veracruz yolculuğu, ortaklara % 180 getirmiştir. Fransız Devrimi arefesinde, adalar ve A.B.D. ticareti kârlarında düşüş vardır, Doğu Akdeniz ticareti ise % 10’luk hadde donmuştur; yalnızca Hind Okyanusu ve Çin ticaretinin kârları yükselmektedir ve kumpanyaların dışındaki büyük ticari sermayenin tercihi buralara yönelmektedir. Eğer sektördeki kâr haddi denizdeki seyir <i class="calibre1">ayı</i> başına hesaplanacak olursa, Malabar kıyısına kadar olan 20 aylık (eğer yavaşsa) bir gidiş-dönüş yolculuğunun kâr haddi % 2,25, daha erkenden talihli hale gelen Çin yolculuğunun- ki % 2,85, Coromandel'e yapılanı % 3,75 olmaktadır; Hind’den Hind'e ticaretin kâr haddi ise % 6 olmaktadır (yani 33 aylık bir yolculuk için % 200). Bu bir rekordur. 1791’de Nantes’dan yola çıkan <i class="calibre1">L'Illustre</i> <i class="calibre1">Suffren</i> adlı gemi, Fransa ve Bourbon adalarına yaptığı yolculuktan (harcama 160.206, kâr 204.075 lira) % 120 kâr etmiştir; oysa 1787’de ona benzeyen ve benzeri bir ad taşıyan Le <i class="calibre1">Ba</i>illi de <i class="calibre1">Suffren</i> gemisi, gene Nantes'dan yola çıkmış, ama Antillere giderek (harcama 97.922, kâr 34.054 lira), ancak % 28 kâr edebilmiştir. Ve öykü böyle sürüp gitmektedir. Konjonktürlerle birlikte, oyunda yer alan unsurlar değişmektedir... Heryerde. Örneğin 1606-1650 arasında Gdansk'ta, Polonya içlerinden çavdar alımı ve bunun Hollandalılara satışı, ortalama olarak muazzam bir kâr haddi olan % 29,7 elde edecektir, ama umut kırıcı dalgalanmalarla birlikte: bu kârların maksimumu 1623’de % 242,9 olurken, 1632'de % 58,2’den az olmuştur. Tabii ki sonuca varmak güçtür.</p>

  <p class="block_1">Fakat, yüksek kârlar katına ancak büyük para tutarlarıyla -kendinin veya başkalarının paraları- oynayan büyük kapitalistlerin ulaşabildikleri kesindir. Sermayelerin dolaşımı -bu aynı zamanda ticari kapitalizmin yasasıdır- belirleyici bir rol oynamaktadır. Para, daha para! Para beklemeleri, aleyhte homurtuları, hiçbir zaman eksik olmayan darbe ve gecikmeleri aşabilmek için gereklidir. Örneğin, 1706'da Peru'ya varan 7 Saint-Malo gemisi yola çıkarken, muazzam bir rakam olan 1.681.363 liralık bir harcamaya yol açmışlardır. Ama teknelerde yalnızca 306.199 liralık mal yüklüdür. Bu mal girişimin kalbidir, çünkü tekne Peru'ya giderken asla nakit para götürmez. Bu malların Peru'da satılarak, Fransa'ya yeni bir biçim altında geri getirildiklerinde, harcamaları karşılayabilmeleri için, değerlerinin en az beşle çarpılması gerekir. Eğer kâr yolculuğun sonunda % 145'e çıkmışsa (bu, bu dönemde bu hat üzerindeki yolculuğunu bildiğimiz bir tekneye ait bir orandır), her şeyin eşit olması halinde, malın başlangıç değerinin 6,45 ile çarpılması gerekir. Demek ki, İngiliz Doğu Hind Kumpanyası müdürü Thomas Mun'un, 1621'den itibaren Hindlere gönderilen paranın, İngiltere’ye beşle çarpılmış olarak geri döndüğünü söylemesine şaşılmayacaktır. Bu mübadelelerin oluşturduğu bitmez tükenmez zenginlik kaynağına ortak olabilmek için, elde şu veya bu biçimde, başlangıç için gereken paranın bulunması gerekir. Yoksa yola çıkmayın! Biraz da casus olan Hollandalı seyyah Van Lindschoten, 1584’te Goa'ya varır. Bu uzak kentten şöyle yazmaktadır: “buradan Portekiz’le aynı uzaklıkta olan Çin ve Japonya’ya yolculuk yapmaya çok eğilimliyim, yani üç yıllık bir yolculuk. Eğer yalnızca 200-300 dükam olsaydı. Bunlar kolaylıkla 600-700’e çıkardı. Ama böylesine bir işe eli boş girmek, bana çılgınlık gibi görünüyor. Kâr elde edebilmek için kaybedecek şeyinin olması gerekir”.</p>

  <p class="block_1">Demek ki izlenim (çünkü, dağınık belgelerin yetersizliği söz konusu olunca, ancak izlenimlerden söz edilebilir), ekonomik hayatın her zaman yüksek karın işaretini taşıyan özel kesimleri olduğu ve bu <i class="calibre1">kesimlerin değiştikleridir.</i> Bizzat ekonomik hayatın etkisiyle, bu kaymalardan birinin meydana geldiği her seferinde, çevik bir sermaye onu yakalamakta, oraya yerleşmekte, başarı kazanmaktadır. Genel bir kural olarak farketmeliyiz ki, bu kaymaları o <i class="calibre1">yaratmamıştır.</i> Kârın bu diferansiyel coğrafyası; Doğu Akdeniz, Amerika, Filipin-Endonezya adaları, Çin, köle ticareti vs. veya ticaret, banka, endüstri, hatta toprak arasında denge hareketleri halinde salınan kapitalizmin, konjonktürel değişmelerini anlamak için bir anahtardır. Çünkü bir kapitalist grubunun (örneğin XVI. yüzyılda Venedik) önde gelen bir ticari konumu terkederek, endüstriye (burada yün), veya bundan fazlası toprağa ve hayvancılığa para yatırması söz konusu olabilmektedir; ama bunun nedeni, bu grubun ticari hayatla olan bağlantılarının büyük kâr bağlantıları olmaktan çıkmış olmasıdır. Venedik XVIII. yüzyılda hâlâ örnektir, çünkü yeniden verimli hale gelen Doğu Akdeniz ticaretiyle yeniden eklemleşmeyi deneyecektir. Ama eğer bu konuda inat etmediyse, bunun nedeni herhalde, toprağın ve hayvancılığın onun için ve o an için hâlâ altın yumurtlayan tavuklar olmasıdır. l775’te bir mandıra “iyi bir yılda", başlangıç sermayesinin % 40’ını sağlamaktadır; bu tabii ki “tüm kapitalistlerin iştahını kabartan" <i class="calibre1">da inamorare ogni capitalista</i> bir sonuçtur. Bu verimler kuşkusuz Venezia'nın -çok değişken olan- tüm toprakları için geçerli değildir, ama 1773 tarihli <i class="calibre1">Giornale Veneto,</i> bütünü itibariyle “bu (tarımsal) faaliyetlerde kullanılan para, deniz rizikosu da dahil, diğer tüm yatırım tarzlarından daha fazla getirmektedir" demektedir.</p>

  <p class="block_1">Böylece endüstriyel, tarımsal ve ticari kârlar arasında, bir kerede ebediyete kadar geçerli olabilecek bir sınıflandırma oluşturmanın güçlüğü iyice görülmektedir. Kabaca, bildik azalan tasnif: mal, endüstri, tarım bir gerçeğe tekâbül etmektedir, ama bir sektörden diğerine geçişi doğrulayan bir dizi istisnayla birlikte.</p>

  <p class="block_1">Bütünsel bir kapitalizm tarihi için, şu esaslı nitelik konusunda ısrar edelim: her türlü deneye dayanıklı biçimlenme yeteneği, dönüşüm ve <i class="calibre1">uyum</i> yeteneği. Eğer benim düşündüğüm gibi, XIII. yüzyıl İtalya'sından itibaren, bugünün Batı alemine kadar, kapitalizmin belli bir birliği varsa, onu ilk önce buraya oturtmak ve burada gözlemek gerekir. Acaba bir miktar indirimle birlikte, bugünün bir Amerikalı iktisatçısının kendi ülkesi için söylediği şu sözleri, Avrupa kapitalizmi tarihine uygulamak mümkün müdür? Bu iktisatçının dediğine göre, “geçen yüzyılın tarihi, kapitalist sınıfın, egemenliğini korumak üzere, değişiklikleri yönetmeyi ve denetlemeyi her zaman bilebildiğini göstermektedir". Bütünsel ekonomi ölçeğinde, gelişim aşamalarının safhadan safhaya, maldan firmaya ve endüstriye -yalnızca, erginlik safhası olan endüstri, “gerçek" kapitalizme tekâbül etmektedir- geçmesine yol açtıgı, basitleştirici bir kapitalizm imgesinden uzak durmak gerekir. Kapitalizmin ticari denilen safhasında olduğu kadar, endüstriyel denilen safhasında da -bu terimlerin her ikisi de çok değişik biçimleri kapsamaktadır- kapitalizm esas karakteristik olarak, vahim bir bunalım veya kâr hadlerinin artan bir şekilde azalması durumunda, adeta hemen, bir biçimden diğerine geçebilme yeteneğine sahip olmuştur.</p>

  <p class="block_19" id="calibre_pb_19"> </p>
</body>
</html>
