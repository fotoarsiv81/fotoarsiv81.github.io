<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block_4" id="toc_id_138">ŞİRKETLER VE KUMPANYALAR</h2>

  <p class="block_1">Şirketler ve kumpanyalar bizi kendilerinden çok, tanıklıklarının ötesinde ekonomik hayatın ve kapitalist oyunun bütününü görmemize fırsat veren “gösterge"ler olarak ilgilendirmektedirler.</p>

  <p class="block_1">Benzerliklerine ve birbirlerine yakın olan işlerine rağmen, şirket ve kumpanyaları birbirinden ayırmak gerekir. Şirketler -ticari denilenleri- bizatihi kapitalizmi ilgilendirmekte ve bunların ard arda gelişlerinde farklılaşan biçimleri, kapitalizmin kilometre taşları olmaktadır; büyük önemdeki kumpanyalar (örneğin Hind kumpanyaları) devletin sermayesini gündeme getirmekte ve aynı zamanda, büyüdükçe onun müdahalesini dayatmaktadır; bu durumda boyun eğmek, itiraz etmek ve kendilerini kurtarmak kapitalistlere düşmektedir.</p>

  <h3 class="block_26" id="toc_id_139">Şirketler: Bir Evrimin Başlangıçları</h3>

  <p class="block_1">Ezelden beri, ticaretin başlamasından veya yeniden başlamasından beri, tüccarlar ortak olmuş, birlikte çalışmışlardır. Başka türlü davranabilirler miydi? Roma, faaliyetleri kolaylıkla ve mantıken Akdeniz’in tümüne yayılan ticari şirketleri tanımıştır. Zaten XVIII. yüzyılın “ticaretçiler"i hâlâ Roma hukukunun meydana getirdiği öncellere, onun kelime haznesine, hatta bazen zihniyetine başvurmaktaydılar ve bu da bir yanlışlık oluşturmuyordu.</p>

  <p class="block_1">Bu şirketlerin ilk biçimlerini Batı’da yeniden bulabilmek için, Roma’ya kadar değilse bile, en azından Akdeniz hayatının IX. ve X. yüzyıllardaki yeniden uyanışına kadar geri gitmek gerekmektedir. Amalfi, Venedik ve henüz onlar kadar minik olan diğer kentler yola çıkmaya başlamışlardır. Para yeniden ortaya çıkmaktadır. Bizans ve büyük İslam kentleri yönünde yeniden kurulan yollar, ulaşıma ve uzun süreli operasyonlar için zorunlu mali ihtiyatlara egemen olmayı, yani güçlenmiş tüccar birliklerini gerektirmektedir.</p>

  <p class="block_1">Erken çözümlerden biri <i class="calibre1">societas maris,</i> deniz şirketidir (buna <i class="calibre1">socielas vera,</i> hakiki şirket de denilmektedir, “bu da, bu şirket biçiminin başlangıçta tek başına varolduğunu düşündürtmektedir’’). Çeşitli halleriyle birlikte <i class="calibre1">collegantia</i> veya <i class="calibre1">commenda</i> olarak da adlandırılmıştır. İlke olarak, yerinde kalan bir ortak (socius <i class="calibre1">stans)</i> ile, yola çıkan gemiye binen bir ortak <i class="calibre1">(socius tractator)</i> arasındaki, iki yanlı bir ortaklık söz konusudur. Bu, birkaç diğerinin ardından, Marc Bloch’un da düşündüğü üzere, sermaye ile emek arasındaki erken bir farklılaşmadır, ama eğer <i class="calibre1">tractator</i> -taşıyıcı, bunun gezgin tüccar diye çevirmek gerekir- mütevazi ölçekte olsa bile, işlemin finansmanına katılmıyorsa. Ve beklenmedik bileşimler mümkündür. Ama ileride döneceğimiz bu sorunu bir yana bırakalım. <i class="calibre1">Societas maris,</i> olağan olarak tek bir yolculuk için kurulmaktadır; o sıralar Akdeniz’deki yolculukların aylarca sürmesine rağmen, kısa vadeli bir sözleşme olmaktadır. Bu şirketi, Cenovalı noter Giovanni Scriba’nın (11551164) <i class="calibre1">Notularium</i>’unda olduğu kadar (400'den fazla atıf), XIII. yüzyılda yaşamış Marsilyalı bir noter olan Amalric’in tutanaklarında da (360 atıf) bulmaktayız. Hansa deniz kentleri için de aynı durum söz konusudur. Bu ilkel şirket biçimi, basitliğinden ötürü, uzun zaman ayakta kalacaktır. XVI. yüzyılda Marsilya’da olduğu kadar, Raguza’da da hâlâ ayaktadır. Ve tabii ki Venedik’te de. Ve başka yerlerde de. Portekiz’de 1578 gibi geç bir tarihte, bir <i class="calibre1">tractado</i> iki cins kumpanya (=şirket) sözleşmesi ayırım yapmaktadır, bunlardan hemen tanıdığımız ikincisi, biri parayı, diğeri de emeği getiren <i class="calibre1">“quando bum poe o dinherio e outro o trabelho",</i> iki kişi arasında kurulmaktadır. Reimsli bir toptancının (1655) şu karmaşık cümlesinde, bu emek ve sermaye birleşmesi tarzının yankısını bulmaktayım: Günlük’ünde yer yer “ ... sermayeleri olmayan kimselerle şirket kuramayacağımız kesindir; çünkü bunlar kârları paylaşmakta ve tüm kayıplar sizin sırtınıza binmektedir. Ama gene de birçok kimse böyle yapmaktadır, fakat ben size hiç tavsiye etmem" demektedir.</p>

  <p class="block_1">Biz <i class="calibre1">societas mar</i>is'e geri dönelim. Federigo Melis’e göre bu şirket biçimi, ancak teknelerin birbiri ardına yola çıkmalarıyla açıklanabilir. Tekne yola çıkmıştır, geri dönecektir. Fırsat ve zorunluğu o doğurmaktadır. Karaların içlerindeki kentler için durum farklıdır. Zaten bunlar da, belli bir gecikmeyle birlikte, İtalya ve Akdeniz trafiklerinde yer almaktadırlar. Mübadeleler ağına girebilmeleri için, özel gerilimleri ve güçlükleri aşmaları gerekmiştir.</p>

  <p class="block_1"><i class="calibre1">Coınpagnia</i> bu gerilimlerin sonucudur. Bu bir aile -baba, oğullar, erkek kardeşler ve diğer akrabalar- şirketidir ve adının işaret ettiği üzere <i class="calibre1">(cum:</i> ile, <i class="calibre1">panis:</i> ekmek), her şeyin, ekmeğin ve gündelik risklerin, sermaye ve emeğin paylaşıldığı, sıkı bir birliktir. Daha sonra bu şirkete kollektif şirket adı verilecek ve tüm ortaklar ilke olarak <i class="calibre1">ad infinitum</i> sorumlu olacaklardır; yani yalnızca koydukları payın sınırları içinde değil, tüm varlıklarıyla sorumlu olacaklardır. Compagnia’nın bir süre sonra yabancı ortaklar kabul etmesi (bunlar sermaye ve emek getirmektedirler) ve mevduat almaya başlaması (eğer Floransa’nın dev firmaları düşünülecek olursa, bu mevduat, özsermayenin rahatça on katına ulaşmaktadır, bu özsermayeye kumpanyanın gövdesi adı verilmektedir), bu girişimlerin, anormal ağırlıkları olan kapitalist aletler olduklarını anlamamıza yardım etmektedir. Doğu Akdeniz ve İngiltere’ye yerleşmiş olan Bardiler, hıristiyan alemini bir süre kendi ağlarının içinde tutmuşlardır. Bu güçlü kumpanyalar süreleri açısından da şaşırtıcıdırlar. Patronun <i class="calibre1">(maggiore)</i> ölümünde, kumpanya yeniden biçimlenmekte ve hafif bir değişiklikle yoluna devam etmektedir. Günümüze gelen sözleşmeler ve tarihçi olarak okuduklarımızın hepsi, yeniden kuruluş değil de, devam sözleşmcleridir. İşte bu nedenden ötürü bu firmalardan kısaca söz etmek üzere, Bardiler, Peruzziler... demekteyiz.</p>

  <p class="block_1">Nihayette, İtalyan iç kesimlerinin kentlerine ait büyük şirketler, teker teker alındıklarında, şirketlerin çok sayıda olduğu, ama kısa vade için kuruldukları deniz kentlerininkilere nazaran, çok daha önemlidirler. Denizden uzakta, gerekli yoğunlaşmalar vardır. Federigo Melis, örneğin 1250’lerde Cenova’daki Spinoların 12 bireysel girişimlerinin karşısında, Floransa’da Cerchilerin 20 ortaklı ve 40 <i class="calibre1">dipendenti</i>’li tek firmalarını çıkartmaktadır.</p>

  <p class="block_1">Fiili durumda bu büyük birimler Lucca, Pistoia ve Siena kentlerinin gelişmelerinin hem nedeni, hem de sonucu olmuşlar, ve Floransa’nın büyük ticari bağlantıları içindeki ilerlemesinin önünü tıkamışlardır; aslında başlangıçta onların bu yollara girebilecekleri düşünülmemiştir. Kapı olabildiğince zorlanmış ve bu kentlerin mükemmelliği, ulaşabildikleri “sektör"lerde, güçlü bir şekilde vurgulanmıştır: ikinci sektör olan endüstri, üçüncü sektör olan hizmetler, ticaret, banka alanlarında. <i class="calibre1">Compagnia</i> sonuç olarak, içlerde yer alan kentlerin bir icadı değil de, güçlükler nedeniyle yoğrulan bir eylem aracı olmuştur.</p>

  <p class="block_1">Yukarıdaki satırlar boyunca yalnızca Andre E. Sayous’nun fikirlerini tekrarlamaktan başka bir şey yapmadım. Siena örneğinden yola çıkan bu yazar, yalnızca iç bölge kentlerini gündeme getirmiştir. Ben kuralın başka yerlerde de, yanmada dışında, gene toprakların kalınlıkları içine yerleşmiş ticari şirketler için de geçerli olduğunu düşünüyorum. Örneğin Almanya'nın göbeğinde böyle olmuştur. Bu, küçük bir Savabya kenti olan ve Konstanz gölüne komşu olan ve keten yetiştirilip, işlenilen bölgede yer alan Ravensburg'un <i class="calibre1">Büyük Şirketi'nin</i> örneğidir. Üç aile şirketinin birleşmesinden ortaya çıkan M<i class="calibre1">agna Societas, Grosse Ravensburger Gesellschaft,</i> 1380-1530 arasında 1,5 yüzyıllık bir ömür sürecektir. Ama bu arada, altı yılda bir yenilenmişe benzemektedir. XV. yüzyılın sonunda, şirketin sermayesi 80 ortağının sayesinde, 132.000 florine çıkmıştır -bu tutar, aynı sıralar Welserlerin (66.000) ve Fuggerlerin (213.000) biraraya getirdikleri sermayelerin ortasında yer alan muazzam bir miktardır-. Bağlantı noktaları, Ravensburg'un dışında Memmingen, Konstanz, Nuremberg, Lindau idi; firmanın Cenova, Milano, Bern, Cenevre, Lyon, Bruges (sonra Anvers), Barselona, Kolonya, Viyana, Paris'te şubeleri vardı. Temsilcileri -koskoca bir ortaklar, komisyoncular, hizmetkârlar, tüccar çırakları dünyası-, başta Main-üzeri-Frankfurt'taki olmak üzere Avrupa fuarlarını ziyaret etmekte, bunlardan bazıları gerektiğinde yayan yolculuk yapmaktaydılar. Şirket tarafından biraraya getirilmiş olan tüccarlar, kendilerini malla (bezler, yünlüler, baharat, safran vs.) sınırlamış olan toptancılar olup, bunlar asla para işi yapmamakta, uygulamada kredi açmamakta, Saragossa ve Cenova dışında dükkân işletmemektedirler. Bu dükkânlar, Rhöne vadisi boyunca yapılan kara ticaretini olduğu kadar, Cenova, Venedik veya Barselona'dan itibaren yapılan bir deniz ticaretini kapsayan geniş bir şebeke içinde, çok nadir istisnalar olarak kalmaktadırlar. 1909'da raslantı sonucu bulunan şirket belgeleri, Aloys Schulte'ye, XV. ve XVI. yüzyılların birleşme noktasındaki Avrupa trafikleri hakkında, esaslı bir kitap yazma olanağını sağlamıştır, çünkü bu Alman tüccarlarının ve faaliyetlerinin meydana getirdiği geniş yelpazenin arkasında, aşağı yukarı hıristiyan aleminin tümünü kapsamına alan, ticari hayatın bütünü ortaya çıkmaktadır.</p>

  <p class="block_1"><i class="calibre1">Magna Societas'</i>ın<i class="calibre1">,</i> büyük keşiflerle birlikte kendilerini dayatan yenilikleri izlememesi, Lizbon ve Sevilla'ya yerleşmemesi, karakteristik bir çizgi olarak ortaya çıkmaktadır. Acaba bu durumu şirketin eski bir sistemin içine gömülmüş olmasına ve bu nedenden ötürü de, modernliğin başlangıcını belirleyecek olan bu yeni ve canlı iş dalgalarına yol olamamış olmasına mı bağlamak gerekir? Yoksa, oldukları biçimleriyle 1530'a kadar sürecek bir ağı bozmak mümkün değil miydi? Eski yöntemlerin sorumlulukları olmuştur. Ortakların sayısı azalmaktadır, patranlar <i class="calibre1">(regirer)</i> toprak satın alarak, işten çekilmektedirler. Ama Floransa tarzındaki geniş ve sürekli kumpanya tipi, <i class="calibre1">Magna Societas'la</i> sona ermemiştir. XVIII. yüzyıla, hatta ötelerine kadar yerli yerinde kalacaktır. Merkezini ve modelini ailede bularak, onun mal varlığını sürdürmekte, klanı yaşatmaktadır; sürekliliğini işte bu sağlamaktadır. Bir aile şirketi, intikaller boyunca sürekli olarak kendiliğinden bozulup, yeniden oluşmaktadır. Lyon'a yerleşmiş Luccalı tüccarlar olan Buonvisiler, toplumsal olarak sürekli değişmektedirler: 1575-1577 arasında şirketin adı Louis Buonvisi mirasçıları ve kumpanyası adını taşımıştır; 1578-1584’te Benoit, Bernardin Buonvisi ve Kumpanyası; 1584- 1587'de Benoit, Bernardin, Etienne, Antoine Buonvisi ve Kumpanyası; 1588-1597'de Bernardin, Etienne, Antoine Buonvisi ve Kumpanyası; 1600-1607'de Paul, Etienne, Antoine Buonvisi ve Kumpanyası adlarını almıştır. Kumpanya böylece, hiçbir zaman ve hep aynıdır.</p>

  <p class="block_1">1673 tarihli Fransız kararnamesi tarafından <i class="calibre1">genel</i> olarak adlandırılan bu cins şirketler, süreç içinde <i class="calibre1">serbest şirket</i> veya <i class="calibre1">kollektif adlı şirket</i> adlarını almıştır. Bazı durumlarda gerçek bir aile söz konusu olmasa bile, onu geç tarihlere kadar besleyen ailesel veya hemen hemen ailesel karakteri üzerinde ısrar edelim. İşte Nantes'da 1719'da yapılan bir şirket sözleşmesi metni (taraflar akraba değillerdir): “sermayeyi bozmamak için, şirketten ancak herkesin evim gelindirmesi için para alınabilir, başka bir şey için alınamaz; ve birisi para aldığında diğerlerini haberdar edecektir ki, onlar da aynı miktarda alsınlar...”. “Özelin ve ticarinin bu içiçelikleri, küçük ticari ve manüfaktür şirketlerinde daha da abartılı hale gelmektedir".</p>

  <h3 class="block_26" id="id_bookmark9">Komandit Şirketler</h3>

  <p class="block_1">Kollektif adlı şirketlerin hepsi, sorumlulukların saptanmasındaki güçlüğün pençesindedirler. Buna bir çözüm bulunmuştur, ama gcı; olarak. Bu komandit şirket çözümü olup, şirketi yönetenlerin sorumuluğunu, yalnızca mali katkıda bulunan ve yalnızca bu miktar kadar sorumlu olmak isteyenlerinkinden ayırmaktadır. Bu sınırlı sorumluluk Fransa’ya, İngiltere'ye olduğundan daha hızlı nüfuz edecektir. İngiltere'de komandit şirket uzun zaman socii'den yeni ödemelerde bulunmalarını isteme hakkına sahip olacaktır. Roderigo Melis'e göre, komandit (accomandita) sistemini açık bir şekilde sergileyen, bilinen ilk sözleşme (ama XVI. yüzyılın başından önce değil, 8 Mayıs 1532’de) Floransa’da yapılmıştır; bu sözleşme tipi büyük yayılma eğilimi olan Floransa sermayesine, bugünkü holdinglere benzeyen koskoca bir işlemler dizisine katılma olanağı sağlayacaktır. Accomandita sicilleri sayesinde, bunun sürekliliğini, hacmini ve kaybolmasını izleyebilmekteyiz.</p>

  <p class="block_1">Komandit, aile temelli şirketin yerine geçerek, ama yavaş bir süreç içinde tüm Avrupa ölçeğinde yayılacaktır. Aslında yeni güçlükleri çözdüğü, iş hayatının artan çeşitliliğine ve uzak mesafe ortaklıklarının daha sık olan gündelik uygulamalarına cevap verdiği ölçekte başarıya ulaşmıştır. Tabii gizli kalmak isteyen ortaklara açılabildiği ölçüde de. Komandit, Nantes’a yerleşmiş İrlandalı bir tüccar için (1732), Cork’taki İrlandalı bir tüccarla ortak olan ve “Devrime kadar yürürlükte kalan, ülke vatandaşı olmayanlara (ulusal) denizcilik işletmelerine ortak olmayı yasaklayan Fransız mevzuatının hükümlerini... atlatma” olanağını sağlamaktadır. Bu tip şirket, bir Fransız tüccar için, Afrika kıyısındaki Portekiz karakollarının komutanlarıyla veya Amerika’daki İspanyol “memurları"yla, hatta az çok iş peşinde koşan gemi kaptanlarıyla çıkar ortaklığı kurmak; Santo-Domingo veya Messina veyahut da başka yerlerde komandite bir ortağa sahip olma alanağıdır. Paris'te tescilli şirketler arasında, ortaklarının çoğunun ikâmetgâhlarının Paris olmasına rağmen, hepsinin de Parisli olmadıkları görülmektedir. Böylece 12 Haziran 1720’de “banka, mal alım satım işlerinde olmak üzere, eski Bordeaux hakimlerinden, Paris'te Saint- Honore caddesinde mukim Joseph Souisse, Bouloi caddesinde mukim Jean ve Pierre Nicolas, Grand-Rue du Faubourg-Saint-Denis’de mukim ve Bilbao’da taptancı jacques Rousson arasında” bir yıl süreli bir şirket kurulmuştur. Bu Jacques Rousson, şirketin tasfiye ilâmında, Fransız ulusu mebusu ve Bilbao’da bankacı olarak gözükmektedir.</p>

  <p class="block_1">Ama bu az konuşkan belgelerimiz, bunu açıkça söylemediklerinde, komandit bir şirketi (veya hâlâ denildiği gibi “koşullu” veya “kolaylık” şirketini) kollektif adlı bir şirketten nasıl ayırabiliriz? Şu veya bu ortağın sorumluluklarında kısıtlama olduğu her seferinde, diyebiliriz. 1673 tarihli Fransız kararnamesi bunu çok iyi söylemektedir: “komandit ortaklar, payları kadar sorumludurlar”. İşte Marsilya’da 29 Mart 1786’da varılan anlaşmanın yazılı metni <i class="calibre1">(ecrite veya scripte):</i> <span class="calibre26">komanditer ortak bir kadındır, “hiçbir durumda ve hiçbir bahaneyle, şirkete koyduğu sermayeden daha fazlasıyla, şirketin borç ve yüklenimlerinden sorumlu tutulamaz”. İşte açık olan bir ifade. Ama durum her zaman böyle değildir. Başka komanditerler bu ortaklığı seçmektedirler, çünkü onlara gizli kalma olanağı sağlamaktadır; hatta önemli miktar</span>da sermaye getirseler ve riskleri paylaşsalar bile, bu gizlilik devam etmektedir. Nitekim, yalnızca “tüccar ve toptancılar arasındaki ortaklıklar"dan sözeden 1673 kararnamesi (bu kararname ilgililerin imzalarıyla birlikte, komandit şirketlerin noter önünde ilânını hükme bağlamaktadır) ile getirilen yorum, “ticari meslek icra edemeyecek her kişinin", tescilli ortaklar arasında da yer alamayacağıdır. Soylular böylece kötü nazarlardan korunmuş olmakta; kralın memurları şu veya bu girişim içindeki paylarını gizlemektedirler. Bu durum herhalde, tüccarların hâlâ toplumun üst katmanlarının uzağında tutulduğu Fransa’da, komandit şirketin başarısını vurgulamaktadır. XVIII. yüzyılın iş çılgınlığı bile bu ayrı tutmayı ortadan kaldıramamıştır. Paris ne Londra, ne de Amsterdam’dır.</p>

  <h3 class="block_26" id="toc_id_140">Hisseli Şirketler</h3>

  <p class="block_1">Denildiği gibi, komandit şirketler hem sermaye, hem de şahıs şirketleridir. Ortaya en son çıkanı olan hisseli şirket ise, yalnızca sermaye şirketidir. Sermaye sanki şirkete kaynak yapmış gibi, tek bir kitle meydana getirmektedir. Ortaklar bu sermayenin bölümleri olan paylara veya hisse senetlerine sahiptirler. İngilizler bu şirketlere <i class="calibre1">Joint stock companies</i> adını vermekte, <i class="calibre1">stock</i> sermaye veya fon anlamına gelmektedir.</p>

  <p class="block_1">Hukuk tarihçilerine göre, hisseli şirketlerin gerçekten varolabilmeleri için, bu hisse senetlerinin yalnızca devredilebilir olması yetmez, <i class="calibre1">piyasada muamele de görüyor olması</i> gerekir. Bu sonuncu koşula sıkı sıkıya sarılmamak şartıyla, Avrupa’nın 1553- 1555’te bilinen ilk İngiliz hisseli şirketi olan <i class="calibre1">Moscovy Companie’nin</i> kurulmasından çok önceleri, -birkaç yıl içinde bunu başkaları izleyecektir-, hisseli şirketi tanıdığı söylenebilir. Daha XV. yüzyıl öncesinde, Akdeniz teknelerinin çoğu, hisselere ayrılmış mülkiyetlerdi. Bu paylara Venedik’te <i class="calibre1">partes,</i> Cenova’da <i class="calibre1">luoghi,</i> birçok İtalyan kentinde <i class="calibre1">caratti,</i> Marsilya’da <i class="calibre1">quiratz</i> veya <i class="calibre1">carats</i> adı verilmekteydi. Ve bu paylar satılmaktaydı. Aynı şekilde, Avrupa’nın tümünde madenler paylara bölünmüş mülkler halindeydi. XIII. yüzyılda Siena yakınlarındaki bir gümüş madeninde, çok erkenden tuzla ve tuz göllerinde, Styria’daki bir metalürji kuruluşunda, Jacques Coeur’ün paylarının olduğu, Fransa’daki bir bakır madeninde olduğu gibi. XV. yüzyılın atılımıyla birlikte, Orta Avrupa madenleri tüccarlar ve prensler tarafından ele alınmış, mülkiyetler <i class="calibre1">kuxen</i> denilen paylara ayrılmış ve devredilebilen bu feuxenler spekülasyon konusu olmuşlardır. Aynı şekilde, değirmenler Douai, Kolonya, Toulouse’da olduğu gibi, şurada veya burada şirket halindedirler. Toulouse’da XIII. yüzyıldan itibaren değirmenler “uchaux” denilen paylara bölünmüş, <i class="calibre1">“parier”</i> denilen pay sahipleri bunları menkul değerler olarak, istediklerine satabilmişlerdir. Zaten Toulouse maden ortaklıklarının yapısı, Orta Çağdan XIX. yüzyıla kadar değişmeyecek, pay sahipleri Devrim arefesinde, metinlerde çok doğal bir şekilde “hisse senedi sahibi baylar" haline geleceklerdir.</p>

  <p class="block_1">Bu öncel arayışı içinde, Cenova’ya geleneksel olarak tanınan yer, bitazihi ne kadar ilginç olursa olsun, abartılmışa benzemektedir. San Giorgio Cumhuriyeti, ihtiyaçları ve siyasal zayıflıkları nedeniyle, <i class="calibre1">compere</i> ve <i class="calibre1">maone</i> denilen bazı şirket biçimlerinin ortaya çıkmalarına izin vermiştir. <i class="calibre1">Maone</i> hisselere ayrılmış ortaklıklardır ve fiili durumda devletin ihtiyaçlarını karşılamak üzere ortaya çıkmaktadırlar: Ciota’ya karşı harekâta girişmek (ve 1234’te <i class="calibre1">maone</i>'nin ilki olacaktır) veya 1346’da Sakız'ı kolonileştirmek; bu operasyon Guistinianiler tarafından başarıya ulaştırılmıştır ve ada 1566’da Türkler tarafından fethedilene kadar, onların denetiminde kalacaktır. <i class="calibre1">Compere</i> devlet borçları olup, <i class="calibre1">Dominante’</i>nin gelirlerinin karşılık gösterildiği <i class="calibre1">loca</i> veya <i class="calibre1">luoghi</i>ler halinde bölünmüşlerdir. <i class="calibre1">Compere</i> ve maoneler 1407’de, aslında devlet içinde devlet olan ve Cumhuriyet’in çok gizli ve paradoksal tarihinin anahtarlarından biri olan <i class="calibre1">Casa di San</i> Giorgio’da toplanmışlardır. Ama acaba bu <i class="calibre1">compere, maone, casa</i> gerçek hisseli şirketler midir? Bu konu çeşitli yanlarıyla tartışılabilir.</p>

  <p class="block_1">Her halükârda, eğer ayrıcalıklı büyük ticari kumpanyalar ayrık tutulacak olursa, hisseli şirket hızla yayılmayacaktır. Fransa bu yavaşlığın iyi bir örneğidir. <i class="calibre1">Hisse senedi</i> sözü bile, bu ülkede geç tarihlerde kendine yer bulabilmiş ve metinlerde okunur hale geldiğinde de, zorunlu olarak, kolaylıkla devredilebilen hisse senedi anlamına gelmemiştir. Çoğu zaman, nesnenin kendinden önce kelime gelmektedir. Aynı ikircikliği taşıyan kelimeler olan <i class="calibre1">kâr payı</i> veya sols, bazen de <i class="calibre1">sols d'interets</i> de denilecektir. 22 Şubat 1765’te, “rant toplaması için kurulan (bir) şirket"e ilişkin bir aktarımda, bir hisse senedi satışında “2 sol 6 denier’lik bir faizi kapsamaktadır, bu şirketi oluşturan 21 sol’den (satıcılara) ait olan kısımdır”. İki yıl sonra, gene Paris’te, 1765’te Beaurin kumpanyası <i class="calibre1">hisse senedi</i> kelimesini kullanmaktadır, ama 4 milyonluk itibari sermayesini şöyle göstermektedir: 500 liralık 4.<span class="calibre3" id="id_GoBack">000 kâr payı, 100 liralık basit kâr paylarının beşte birinden 10.000 tane, 100 liralık rant paylarından beşte birlik 4.000 tane. Basit kâr payları, kâr ve zarara katılan hisse senetleridir, rant payları ise, bizim % 6’dan tahvil diyebileceğimiz şeylerdir.</span></p>

  <p class="block_1">Hisse senedi sahibi kelimesi de yavaş yavaş yerleşmiştir. En azından Fransa’da, tıpkı <i class="calibre1">bankacı</i> kelimesi için de olduğu gibi, olumsuz bir yargı, bu kelimeye refakat etmektedir. John Law’un sekreterlerinden biri olan Melodi Systeme’den oniki yıl sonra şöyle yazmaktadır: “Hisse senedi sahibinin devlete rantiyeden daha yararlı olduğunu iddia etmiyoruz. Bunlar, çok uzağında olduğumuz partinin iğrenç tercihleridir. Hisse senedi sahibi, tıpkı rantiye gibi gelirini almaktadır ve her ikisinin de, bir hisse senedi veya sözleşme (yani bir rant belgesi) satın almak için verdikleri para aynı şekilde dolaşmakta ve ticaret ile tarımda eşit şekilde kullanılmaktadır. Ama bu fonların görünümleri farklıdır. Hisse senedi sahibininki hiçbir formaliteye tabi olmadığı için daha fazla dolaşmaktadır ve bu nedenden ötürü, daha bol değer yaratmakta ve şimdiki ile beklenmedik ihtiyaçlar için güvenilir bir kaynak oluşturmaktadır". Buna karşılık “sözleşme” ancak noter huzurunda yapılan birçok girişim sayesinde ticarileşebilmektedir, “çoğu zaman savruk, reşit olmayan mirasçılara karşı” kendini koruyan, tam bir aile babası yatırımı olmaktadır.</p>

  <p class="block_1">Hisse senedinin bu üstünlüklerine rağmen, yeni şirket tipi, buna dair sondajların gösterdiği üzere, heryerde aşırı bir yavaşlıkta gelişmektedir. Örneğin XVIII. yüzyılda Nantes veya Marsilya’daki durum böyledir. Kendini özellikle modern veya modernleşen sigortacılık alanında belli etmektedir. Bazen de korsan teknelerinin donatılmasında ortaya çıkmaktadır: daha Elizabeth İngiltere’sinde ortaya çıkmış olan bu durum, 1730’lara doğru Saint-Malo’da da görülmektedir. O sıralar krala sunulan bir dilekçe, “Saint-Malo’da ve krallığın diğer limanlarında yapılan korsan teknesi donatım işinin <i class="calibre1">minik sermayelerden oluşan</i> <i class="calibre1">hisselere</i> bölünmüş bir ortaklık olduğunu ve bunun korsanların kârlarını krallığın sınırlarına kadar yaydığım herkes bilmektedir" demektedir.</p>

  <p class="block_1">Anlamlı bir metin. Hisseli şirket, sermaye kiralayıcıları topluluğunun en geniş kesimlerine ulaşmanın, para kaynaklarını coğrafi ve toplumsal olarak genişletmenin yoludur. Örneğin Beaurin kumpanyası (1767) Rouen, Le Havre, Morlaix, Honfleur, Dieppe, Lorient, Nantes, Pezenas, Yvetot, Stelberg (Aix-La-Chapelle yakınlarında), Lille, Bourg-en-Bresse’de muhataplara sahiptir. Talih yardım ederse, tüm Fransa'yı ağının içine alacaktır. Tabii ki işler Paris’te, XVI. Louis’nin iş hayatına düşkün ve canlı Paris’inde hızlanmaktadırlar. Deniz sigortacılık kumpanyası burada 1750’de kurulmuş, 1753’te genel hale gelmiştir. Ayrıca Anzin madenleri, Carmaux madenleri kumpanyaları, Gisors kanal kumpanyası, Briare kanalı kumpanyası, Genel İltizam hisse senetleri, Sular kumpanyası da Paris’te ortaya çıkmışlardır. Tabii ki bu hisse senetleri Paris’te kote edilmekte, satılmakta, tedavül etmektedir. “Anlaşılmaz bir sarsıntılın devamında, Sular şirketinin hisse senetleri, Nisan 1784’te 2100’den 3200 veya 3300 liraya çıkmışlardır.</p>

  <p class="block_1">Eğer geniş anlamda Hollanda’yı veya İngiltere’yi gündeme getirseydik, listelerimiz daha da uzardı. Ama bu ne işe yarar ki?</p>

  <h3 class="block_26" id="toc_id_141">Fazla İleri Gitmeyen Bir Evrim</h3>

  <p class="block_1">Ticaret hukuku tarihçilerine göre demek ki, karcımızda üç şirket kuşağı bulunmaktadır: genel şirketler, komandit şirketler, hisseli şirketler. Açıklama nettir. En azından teoride. Gerçekten de, birkaç istisna bir yana bırakılacak olursa, şirketler alışılmamış, tamamlanmamış ve özellikle de vasat boyutlarda olma özelliklerini sürdürmekledirler. Üç sondaj -Paris belediye arşivlerinde ne kaldıysa, onlardan- esnasında, ağlara iyi tanımlanmamış veya hiç tanımlanmamış şirketler takılmaktadır. Sanki küçükler, büyükler tarafından yutulmamak için birleşiyorlarmışçasına, küçük şirketler çoğunluktadır. Bir şekerhanenin zikredilmesine rastlamadan önce on, bir bankayla karşılaşmak için de yirmi tane küçük şirket sözleşmesi okumak gerekmektedir. Bunun anlamı, zenginlerin ortaklık kurmadıkları değildir. Tersine, 1720’lere doğru, kendi zamanının İngiltere’sini gözleyen Daniel Defoe, bu konuda yanılmamaktadır. Ortaklık bağları nerede kuraldır, diye sormaktadır. Bez tüccarları olan, zengin tuhafiyecilerde, <i class="calibre1">banking goldsmiths'de</i> ve diğer <i class="calibre1">considerable traders</i> ile yabancı ülkelerle ticaret yapan <i class="calibre1">merchants’da</i> diye cevap vermektedir.</p>

  <p class="block_1">Ama bu büyük ticaret adamları bir azınlıktır. Ve onları kapsayan alanda bile, tüccar birlikleri, “girişimler", eğer ayrıcalıklı kumpanyaların ve büyük manüfaktürlerin görüntüsü dışta bırakılacak olursa, bizim açımızdan, çok uzun süre önemsiz kesimleri temsil etmişlerdir. Amsterdam’da bir firma <i class="calibre1">(comptoir),</i> en fazlasından 20 veya 30 kişidir; Devrim arefesinde en büyük Paris bankası olan Louis Gerffulhe’ünki, 30 kadar memurdur 222 Önemi ne olursa olsun bir firma, patronun evine rahatça sığmaktadır. İşte ona uzun süre ailesel, hatta babaerkil bir karakter verecek olan budur. Defoe’ya göre, <i class="calibre1">servants</i> tüccarın evinde barınmakta, onun sofrasında yemekte, bir yere gitmek için ondan izin almaktadırlar. Bunun dışarıda gecelemek için olduğunu sanmayalım. Londra’da 1731’de oynanan bir oyunda, bir tüccar memurunu azarlamaktadır: “Barnwell, bu gece haber vermeden dışarı çıkarak kabahat işlediniz". Gustav Freytag’ın 1830 tarihli <i class="calibre1">Seli und Haben</i> adlı romanının, toptan ticaretle uğraşan bir Alman evine ilişkin olarak tasvir ettiği durum, hâlâ böyledir. İngiltere’de kraliçe Victoria’nın saltanat döneminde, büyük ticari firmalarda patron ve personel, hâlâ bir cins aile cemaati halinde yaşamaktaydılar: <i class="calibre1">“In many business establishments the Day's work was begun by family prayers, in which the apprentices and assistants joined"</i>. Böylece, ne işler, ne toplumsal gerçekler, ne zihniyetler dörtnala gelişmektedir. Firmaların küçük ve çok sayıda olmaları kural olarak kalmaktadır. Ancak devletle ortaklık olduğunda, firmanın nisbeten büyümesi söz konusudur. Modern işletmelerin en devasası olan devlet, kendiliğinden büyüdüğü için, başkalarını da büyütme ayrıcalığına sahiptir.</p>

  <h3 class="block_26" id="id_bookmark10">Büyük Ticaret Kumpanyalarının Öncelleri Vardır</h3>

  <p class="block_1">Büyük ticaret kumpanyaları ticari tekellerden doğmuşlardır. Kabaca XVII. yüzyılda ortaya çıkmışlardır ve Kuzeybatı Avrupa’nın ortaya çıkardığı bir kurum olmuşlardır. Bu daha önce söylenilen şeyi tekrarlamamız nedensiz değildir. Aynı şekilde, İtalya’nın iç kesimlerinin kentleri (“kumpanya" adı altında) Floransa tarzı şirketleri yaratmışlar ve bu silah sayesinde, Akdeniz ve Avrupa’nın dolaşım devrelerini kendilerine açmışlardır. Birleşik Eyaletler ve İngiltere’de dünyayı fethetmek üzere, kendi kumpanyalarından yararlanmışlardır.</p>

  <p class="block_1">Aslında yanlış olmayan bu önermeler, bu şaşırtıcı olguyu tarih perspektifinin içine, gene de iyi yerleştirememektedirler. Nitekim, büyük kumpanya tekellerinin ikili veya üçlü bir karakteristiği vardır: bunlar aşırı voltajlı kapitalist bir oyunu gerektirmektedirler; devletin tanıdığı ayrıcalık olmadan düşünülemezler; uzak mesafe ticaretinin koskoca kesimlerini müsadere etmektedirler. <i class="calibre1">Oost Indische Compagn</i>ie'ye önceleyen “kumpanyalar”dan biri, <i class="calibre1">Compagnie Van Verre,</i> Uzak Kumpanyası gibi karakteristik bir ad taşımaktaydı. Oysa ne uzak mesafe ticareti, ne devlet ayrıcalıkları, ne sermayenin başarıları XVII. yüzyılın başında ortaya çıkmıştır. <i class="calibre1">Fernhandel</i> sahnesinde devlet ve kapitalizm, İngiliz <i class="calibre1">Moscovy Companie</i>’nin 1553-1555'te kurulmasından çok önce ilişki halindedirler. Örneğin Venediğin XIV. yüzyılın başındaki büyük ticareti, Akdeniz'in tümü ve Kuzey de dahil, Avrupa'nın ulaşılabilen heryeridir: Venedik kadırgaları 1314’te Bruges’e ulaşmışlardır. XIV. yüzyılda genelleşen ekonomik gerilemenin karşısında, Signoria <i class="calibre1">galere da mercato</i> sistemini örgütlemiştir. Tersanesi bu büyük tekneleri inşa edip donatmakta, sonra da Signoria bunları yurttaş tüccarlara kiralayarak, ticareti teşvik etmektedir. Burada güçlü bir <i class="calibre1">dumping</i> söz konusudur ve bu durum Gino Luzzatto’nun dikkatli gözleminden kaçmamıştır. <i class="calibre1">Galere da ınercato</i> XVI. yüzyılın ilk onyıllarına kadar rollerini oynamışlardır, bunlar Venediğin hegemonya savaşındaki güçlü silahlarıdır.</p>

  <p class="block_1">Benzeri sistemler, Amerika'nın keşfinden ve Vasco da Gama'nın Afrika'yı dolaşarak Hindistan’a ulaşmasından sonra, daha da büyüyen bir mekâna karşı ortaya çıkacaklardır. Avrupa kapitalizmi buralarda yeni ve müthiş avantajlar bulmaktaysa da, o sıralar göz kamaştırıcı atılımlar gerçekleştirememiştir. Bunun nedeni, İspanyol devletinin <i class="calibre1">Consejo de Indias, la Casa de la Contratacion, la Carrera de Indias'ı</i> dayatmasıdır. Bu zorlamalar ve üst üste binen gözetimler nasıl aşılabilir? Lizbon'da tüccar kral ve Nunez Diaz’ın uygun formülüne göre, <i class="calibre1">Casa da India’nın</i> “monarşik kapitalizmi” vardır; bu kuruluşun filoları, memurları vardır ve devlet tekeli olarak kurulmuştur. İş adamları buna uyum sağlamak zorunda kalacaklardır.</p>

  <p class="block_1">Ve bu sistemler sürmektedir: Portekizli olan 1615-1620'lere, İspanyol olanı 1784'e kadar. Öylesine ki, lberya ülkeleri büyük ticari kumpanyalara sahip olmakta gecikmişlerse, bunun nedeni devletin, Lizbon'da, Sevilla’da, sonra da Cadiz’de tüccarlara hareket kolaylıkları sağlamış olmasıdır. Makine işlemektedir. Bir kere harekete geçtikten sonra, onu kim durdurabilir? İspanya'nın <i class="calibre1">Carrera de Indias</i> konusunda Venediği taklid ettiği sıklıkla söylenmiştir ve bu doğrudur. Ve Lizbon’un da Cenova'yı taklid ettiği söylenmiştir, ama bu kıyaslama o kadar haklı değildir. Venedik’te her şey devlet için; Cenova’da her şey sermaye içindir. Oysa modern devletin yerli yerinde olduğu Lizbon’da, her şey vardır, bir tek Cenova’nın serbestliği yoktur.</p>

  <p class="block_1">Devlet ve sermaye az veya çok birbirlerine bağlanmış, iki güçtür. Bunların anlaşması Birleşik Eyaletler ve İngiltere’de nasıl rol oynamaktadır? Bu, büyük kumpanyalar tarihinin esas sorusudur.</p>

  <h3 class="block_26" id="id_bookmark11">Bir Sağlama Kuralı</h3>

  <p class="block_1">Bir kumpanyanın tekeli, üç gerçeğin buluşmasına bağımlıdır: devlet, önce o, az veya çok etkin, asla sahneden çekilmeyen devlet; ticari dünya, yani sermayeler, banka, kredi, müşteriler -hasım veya işbirliği halinde veya her iki halde birden olan bir dünya-; nihayet, tek başına birçok şeyi belirleyen, uzakta yer alan ve sömürülmesi gereken bir ticaret alanı.</p>

  <p class="block_1">Devlet her zaman sahnededir. Esas taban olan, ulusal pazardaki ayrıcalıkları dağıtan ve garanti eden odur. Ama bunlar karşılıksız bağışlar değildir. Her kumpanya, modern devletlerin sürekli kaderi olan parasal güçlüklere bağlı, mali bir operasyona cevap vermektedir. Kumpanyalar tekellerinin bedelini sürekli olarak ödemekte, uzun tartışmalardan sonra yenilendigi her seferinde, yeniden ödemektedir. Birleşik Eyaletlerin görünüşte fazla tutarlı olmayan devleti, etli butlu <i class="calibre1">Oost Indische</i>'yi vergilendirmekte, onu kendine borç vermeye, ödentilerde bulunmaya, hisse senetlerinden vergi almaya zorlamaktadır ve durumu ağırlaştıran bir ayrıntı olarak, verginin matrahı olarak hisse senetlerinin borsadaki cari rayiçlerinden hareketle, reel değerlerini almaktadır. <i class="calibre1">Oost Indische Compagnie'yi</i> en iyi bilen kişi olan avukat Pieter Van Dam’ın dedigi üzere, “Devlet kendine her yıl, ülkenin Hindler ticaret ve denizciliğinden sağladıklarından, hisse senedi sahiplerinin kârlarının üç katına ulaşan, çok büyük tutarlar ödeyen ortakların varlığından memnun olmalıdır” demektedir ve bu düşünce rakip kumpanyalara doğru da genişletilebilir.</p>

  <p class="block_1">Bu sıradan bölüm üzerinde durmanın yararı yoktur. Ancak, her devlet bizzat kendi eylemiyle, kumpanyalarına özel bir eda vermektedir. Kumpanyalar İngiltere’de, 1688 Devriminden sonra, eski bir başarının ağırlığının kendini hissettirdiği Hollanda'dakinden daha serbesttirler. Fransa'da, eğer Hindler kumpanyasına bakılacak olursa, bu kuruluş krallık yönetiminin keyfine göre örgütlenmekte, sanki ülke hayatının dışına çıkartılmış ve boşlukta duruyormuş gibi, devletin velayeti altında tutulmakta, uzman olmayan veya uzmanlıkları yetersiz kişiler tarafından yönetilmektedir. Fransızlar farkları görmektedirler. 1713 Temmuzunda Londra'dan yazılan bir mektup, bir Asiento kumpanyasının kurulduğunu bildirmektedir (bu, kısa bir süre önce Fransızların elinde olan, İspanyol Amerika'sına zenci köle sağlama işini, daha başlangıçta ayrıcalık olarak ele alan Güney Denizi kumpanyası olacaktır): Mektubumuz, “bu özel kişilere ait bir kumpanyadır ve burada sarayın emirleri özel kişilerin çıkarlarına hiç etki etmemektedir" demektedir. Bu tabii ki bir abartmadır. Ama 1713'ten itibaren, Manş'ın iki kıyısının arasında iş alemi konusundaki farklar, çoktan büyümüştür bile.</p>

  <p class="block_1">Kısacası, devlet ile kumpanya arasındaki ilişkilerin hangi düzeyde ve hangi tarzda olduğunu belirleyebilmek gerekir. Kumpanyalar ancak devlet, Fransa'dakinin yaptığının tersine, müdahalede bulunmadığı zaman gelişebilmektedirler. Eğer belli bir ekonomik serbestlik kuralsa, kapitalizm piyasaya girmekte, tüm yönetsel güçlük veya garipliklere uyum sağlamaktadır. <i class="calibre1">Oost Indische Compagnie</i>'nin -İngiliz <i class="calibre1">East India Company'den</i> birkaç ay daha küçük olmakla birlikte, büyük kumpanyaların ilk göz kamaştırıcı ve büyüleyici başarılarını temsil etmektedir- yapısı itibariyle karmaşık ve garip olduğunu kabul edelim. Nitekim altı bağımsız kamaraya ayrılmıştır (Hollanda, Zelanda, Delft, Rotterdam, Hoorn, Enkhuizen), bunların üstünde XVII Bayın <i class="calibre1">(Heeren Zeventien)</i> ortaklaşa yönetimleri yer almaktadır ve bunlardan sekizi Hollanda kamarasındandır. Kamaralar aracılığıyla, kent burjuvaları bu muazzam ve kârlı girişime nüfuz edebilmektedirler. Yerel kamaraların <i class="calibre1">(gewindhebbers,</i> bunlar <i class="calibre1">Heeren</i> XVII'yi seçmektedirler) müdürleri de, kumpanyanın genel yönetimine girebilmektedirler. Bu karakteristik parçalanmada, Birleşik Eyaletler ekonomisinin görünüşteki birliğinin içinde, kentsel ekonomilerin düzleme yeteneklerini, geçerken vurgulayalım. Bu durum, Amsterdam'ın egemenliğine hiç de engel olmamaktadır. Ve tabii <i class="calibre1">Oost Indische Compagnie'nin</i> labirenti içinde, aile hanedanlarının kurulmasına da. <i class="calibre1">Heeren XVII</i> ve <i class="calibre1">Heeren XIX</i> (162l'de kurulan Batı Hindler kumpanyası yöneticileri) listelerinde, örneğin Amsterdamlı Bickers veya Zelandalı Lampsinler gibi, bazı güçlü ailelerin varlığı sürüp gitmektedir. Onları dayatan devlet değil de, para ve toplumdur. Aynı gözlemleri İngiliz <i class="calibre1">East India Company</i> veya <i class="calibre1">South Sea Company</i> veya hatta İngiltere Bankası, veyahut da kısıtlı ama hiçbir ikircikliği olmayan bir örnek vermek üzere İngiliz Hudson Körfezi kumpanyasına ilişkin olarak da yapmak mümkündür. Bütün bu büyük girişimler sonunda inatçı, ayrıcalıklarına dört elle sarılmış, derinlemesine tutucu ve değişiklikler ile yeniliklerden nefret eden küçük egemen gruplara varmaktadır. Fazlasıyla şeye sahip oldukları için, riskten hoşlanmaları mümkün değildir. Hatta bunların kendi kişiliklerinde, ticari aklın temsilcileri olmadıklarını söyleme saygısızlığında bulunalım. <i class="calibre1">Oost Indische Compagnie'nin</i> temelinden çürüdüğü, fazlasıyla sık olarak söylenmiştir; ama tepesinden de çürümüştür. Gerçeği söylemek gerekirse, ayakta bu kadar uzun süre kalmasını sağlayan şey, zamanın en verimli mübadelelerine tırnaklarını geçirmiş olmasıdır.</p>

  <p class="block_1">Nitekim, kumpanyaların kaderi, tekellerin ticari mekânının işlevinde belirlenmektedir. Önce coğrafya! Öte yandan, uygulamada Asya ticareti, bu geniş deneylerin en sağlam tabanı olarak ortaya çıkmaktadır. Ne Atlantik -Afrika ve Amerika ticareti-, ne Avrupa denizleri, Baltık, Beyaz Deniz, ve muazzam Akdeniz, bu kadar uzun süre verimli olan alanlar sunmaktadırlar. İngiliz tarihi çerçevesinde <i class="calibre1">Moscovy Company, Levant Company, African Company</i>’nin kaderlerine veya Hollanda tarihi çerçevesin de, daha anlamlı olan Ban Hind kumpanyasının nihai başarısızlığına bakınız. Büyük ticari kumpanyalar için, hiç de raslantısal olmayan bir başarı coğrafyası olmuştur. Acaba bunun nedeni, Asya ticaretinin tamamen lüksün damgasını yemiş olması mıdır? Karabiber, nitelikli baharat, ipek, Hind pamukluları, Çin altını, Japon gümüşü, kısa bir süre sonra çay, kahve, lak, porselen? Sürekli bir gelişmeye av olan Avrupa, lüks iştahının artmasına tanık olmaktadır. Ve XVIII. yüzyılın başında büyük Moğol hanlığının çökmesi, Hindistan’ı Batılı tüccarların açgözlülüğüne teslim etmiştir. Ama aynı zamanda, Asya ticaretinin uzaklığı, güçlüğü, sofistike karakteri onu büyük sermayenin tahsisli alanı haline getirmektedir, çünkü yalnızca büyük sermaye muazzam nakit akımlarını devreye sokma yeteneğine sahiptir. Başlangıçtaki bu azamet, rekabeti devre dışı bırakmakta, en azından güçleştirmektedir; engel çıtasını belli bir yüksekliğe koymaktadır. Bir İngiliz 1645’te şöyle yazmaktadır: <i class="calibre1">“Private men cannot extend to making such long, adventurous and costly voyages".</i> Aslında bu düşünce İngiltere’de ve İngiltere dışında, defalarca söylenmiş olmakla birlikte, tam doğru değildir; birçok <i class="calibre1">private men,</i> daha sonra görüleceği üzere, gereken sermayeleri biraraya getirebilirlerdi. Asya’nın sonuncu armağanı: kendi evinde hizmet veren Avrupalıyı orada doyurmaktır. İstisnai bir verimliliği olan Hind’den Hind’e ticaret, Portekiz imparatorluğunu bir yüzyıl boyunca yaşatmıştır; Hollanda imparatorluğunu ise, İngiltere Hindistan’ı yutana kadar, iki yüzyıl arka arkaya doyuracaktır.</p>

  <p class="block_1">Ama acaba İngiltere Hindistan’ı yutabilmiş midir? Avrupa’nın başarısının temelinde yer alan bu yerel trafikler, onun düzenliliğinin üzerinde inşa edilerek, süreceğe benzeyen bir ekonominin gücünün kanıtı olmaktadırlar. Avrupa bu sömürü yüzyılları boyunca, önünde yoğun, gelişmiş uygarlıklar, ihracat için çoktan örgütlenmiş olan tarımsal ve zenaatsal üretimler ve heryerde etkin ticari zincirler ve aracılar bulma avantajına sahip olmuştur. Örneğin Java’da, Hollandalılar ürün ve zahire toplama işinde Çinlilere dayanmışlardır. Amerika’da olduğu gibi, yoktan varetmek yerine, Avrupa Uzak Doğu’da çoktan beri sağlam bir şekilde kurulmuş olanı sömürmekte ve yakalamaktadır. Evin kapılarını zorlamasına, yalnızca gümüşü izin vermektedir. Ancak yolun sonunda, İngiltere'yi efendi haline getirecek olan askeri ve siyasal fetih, eski dengeleri derinlemesine bozacaktır.</p>

  <h3 class="block_26" id="id_bookmark12">İngiliz <span class="calibre3" id="id_bookmark13">Kumpanyaları</span></h3>

  <p class="block_1">İngiltere’nin talihi çok erkenden parlamamıştır. 1500’lere doğru İngiltere, güçlü bir donanması olmayan, özellikle köylü bir nüfusa ve yalnızca iki zenginliğe sahip, “geri" bir ülkedir: muazzam bir yün üretimi ve güçlü bir kumaş endüstrisi (ikinci birincisini yavaş yavaş yutacak kadar gelişmektedir). Geniş ölçekte kırsal olan bu endüstri, İngiltere’nin güneybatısında sağlam <i class="calibre1">broad cloth</i> ile West Riding’de, tüylü ve ince yünlüler olan <i class="calibre1">herşey</i>leri üretmektedir. Bu İngiltere, başkentinin 75.000'1ik nüfusuyla, İki Gül Savaşından çıkarken güçlenmiş krallığıyla, sağlam tezgâh ve loncalarıyla, faal fuarlarıyla geleneksel bir ekonomiye sahip bir ülke olarak kalmaktadır, fakat ileride bir canavar haline gelecektir. Ama ticari hayat zenaat hayatından sıyrılmaya başlamıştır; ayrılma kabaca, Rönesans öncesi İtalyan kentlerinde farkedilenin benzeridir.</p>

  <p class="block_1">İlk büyük İngiliz şirketleri, tabii ki dış mübadeleler çerçevesi içinde oluşmaktadırlar. Gözleyebildiğimiz en büyüklerinden iki tanesi -yün ihracatçısı tüccarlar, <i class="calibre1">The Merchants of the Staple,</i> söz konusu olan etap Calais’ye kadar olanıdır ve <i class="calibre1">Merchants Adventurers,</i> yünlü kumaş tüccarları- örgütlenmeleri açısından henüz geridirler. <i class="calibre1">Staplers</i> İngiliz yününü temsil etmektedirler, ama yün bir süre sonra ihraç edilmeyecektir. O halde bunları karanlıkta bırakalım. <i class="calibre1">Merchant Adventurers,</i> kaypak bir kelime olan <i class="calibre1">adventıırer'ı</i> kendi çıkarlarına olmak üzere seferber etmektedirler (bu kelime fiili olarak, dış ticarete katılan tüm girişimci tüccarları ifade etmektedir) ve bunlar ham kumaşları Alçak Ülkeler’e ihraç etmektedirler (bu bölgeyle bir dizi antlaşma yapılmıştır; örneğin 1493-1494 ve 1505 tarihli olanları gibi). Londralı <i class="calibre1">mercers</i> ve <i class="calibre1">grocers</i> yavaş yavaş <i class="calibre1">adventurers</i> kitlesi içinde birinci sıraya geçmişlerdir. Tweene’in kuzeyindeki tüccarların rakip grubunu oluşturan taşralıları dışlamaya uğraşmaktadırlar. Bu Londralı tüccarlar 1475’ten itibaren anlaşma halinde hareket etmekte, aynı teknelere yük vermekte, gümrük ödemeleri ve ayrıcalıklı elde etmek için örgütlenmektedirler, ama <i class="calibre1">mercers</i> kısa bir süre sonra grubun açık diktatörleri haline geleceklerdir. 1497’de krallık, Londra’yı merkez alan kumpanyanın, başkent dışındaki tüccarları da kabul etmesi için müdahale edecektir. Ama bunlar, ancak ast bir konumda olmak üzere kabul edileceklerdir.</p>

  <p class="block_1"><i class="calibre1">Merchant adventureres</i> örgütlenmesindeki ilk çarpıcı çizgi, gerçek merkezin İngiltere dışında, uzun süre Anvers'de ve fuarlarının onların müşterileri olmaları için aralarında kavga ettikleri Burg-po-Zoom’da yer almasıdır. Alçak Ülkeler'de olmak, kumpanya için iki kent arasında oynayabilmek ve ayrıcalıklarını daha iyi muhafaza edebilmek olanağıdır. Esas ticari işlemler -yünlü kumaş satışı, baharat alımı ve para dönüşleri- özellikle bu kıta pazarlarında yapılmaktadır. Dünyanın en canlı ekonomisine ancak burada katılmak mümkündür. Yolculuktan ve hareketli pazarlardan hoşlanmayan daha yaşlı tüccarlar, Londra’da hüküm sürmektedirler. Gençler ise Anvers’dedirler. 1542’de Londra'da oturanlar, <i class="calibre1">Privy</i> Council’da “Anvers’deki gençler”in, Londra'daki efendilerini hiçbir şekilde dinlemediklerinden yakınmaktadırlar.</p>

  <p class="block_1">Ama bizi burada ilgilendiren, <i class="calibre1">Merchant Adventurers Company'nin</i> bir “lonca" olarak kalmasıdır. Tüccarların üzerinde ağırlık yapan disiplin, bir loncanın, bir kentin dar mekanında, üyeleri üzerinde uyguladığının aynıdır. Devletin onayladığı kumpanya tüzükleri -örneğin 1608 tarihli krallık yasaması gibi bunu lezzetli bir şekilde belli etmektedir. Kumpanya üyeleri birbirlerinin “erkek kardeşleri", karıları da “kızkardeşler’dir. Erkek kardeşler dinsel ayinlere, cenazelere hep birlikte gitmek zorundadırlar. Kötü davranışlarda bulunmak, kaba konuşmak, sarhoş olmak, kendini beceriksizce başkalarına göstermek -örneğin postayı dükkânda beklemek yerine, aceleyle ona koşmak veya mallarını sırtlarında kendileri taşımak-, tartışmak, aşırılıklar ve düello onlara yasaklanmıştır. Kumpanya ahlaki bir bütün, tüzel bir kişiliktir. Kendi yönetimi vardır (yönetici, temsilciler, yargıçlar, kâtipler). Ticari bir tekele ve sürekli intikal ayrıcalığına (kendi yerine geçme hakkı) sahiptir. Bütün bu özellikler (herhalde Josiah Child’ın geç tarihli kelime haznesine göre) <i class="calibre1">regıılated company,</i> tüzüklü kumpanya terimiyle ifade edilmektedir; yani <i class="calibre1">mutatis mutandis,</i> Kuzey ülkelerinin tanık oldukları <i class="calibre1">gııild</i> ve h<i class="calibre1">ansa</i>lara benzeyen bir şey.</p>

  <p class="block_1">Demek ki yeni bir şey, özgün bir yaratı söz konusu değildir. Kökenleri hiç kuşkusuz XV. yüzyıl öncesine kadar geri giden <i class="calibre1">Merchant Adventurers,</i> oluşmak için İngiliz krallığının keyfini beklememiştir. Michael Postan’ın233 varsaydığı gibi, kumpanyanın ortaya çıkışı, herhalde yünlü kumaş satışının gerilemesinin ve buna bağlı olarak, duruma karşı koyabilmek için sıkı bir şekilde birleşme zorunluluğunun ortaya çıkmasının sonucu olmalıdır. Ama hisse senetlerine bölünmüş bir şirket söz konusu değildir. Kumpanya üyelerinin (bunlar girişlerinde bir ödentide bulunmaktadırlar, ama üyelik miras yoluyla veya bir kumpanya üyesinin yanında çıraklıktan sonra da elde edilebilmektedir) herbiri kâr ve kazanç kendine ait olmak üzere ticaret yapmaktadır. Sonuç olarak, İngiliz ekonomisinin evriminin hazırladıgı -ham yünden, işlenmiş yüne geçiş- bir işleve nüfuz eden, eski bir oluşumdur ve rolünü bireysel faaliyetlerin etkin toplamı olarak, harika bir şekilde oynamaktadır. Bu bireysel faaliyetler aralarında uyum sağlamış olmakla birlikte, birbirlerine kanşmamışlardır. Onun için, ortak bir sermayesi olan birleşik ve geniş bir kumpanyaya, bir <i class="calibre1">Joint stock compcıny</i>'ye geçiş kolay olacaktır. Oysa, aslında gerileme halinde olan <i class="calibre1">Merchant Adventurcrs,</i> eski örgütlerini 1809’a kadar, Napoleon’un Hamburg’a egemen olarak (kumpanya 1611’den beri buraya sıkı bir şekilde yerleşmiştir) kaderini tamamladığı tarihe kadar sürdüreceklerdir.</p>

  <p class="block_1"><i class="calibre1">Merchant adventurers</i> hakkındaki bu ayrıntılar, okuyucunun bir <i class="calibre1">regulated</i> <i class="calibre1">company</i>’nin ne olduğunu hayal etmesi için yeterlidirler. Nitekim, XVI. yüzyılın sonu ve XVII. yüzyılın başının ani atılımıyla İngiltere’de çoğalan ilk hisse senetli kumpanyalar, hemen çoğunluğa geçememişlerdir, buna zaman gerekmektedir. Bunlar aynı işi yapan ve başka bir cinsten olan şirketlerin arasına karışmaktadırlar; hatta bazen onlardan üstünmüşe benzemektedirler, çünkü 1555’te kurulan <i class="calibre1">Moscovy</i> kumpanyası veya 158l’de kurulan <i class="calibre1">Levant</i> kumpanyası gibi hisseli kumpanyalar, daha sonra, ilki 1622’de, sonra 1669’da, ikincisi 1605’te ve Afrika kumpanyası l750’de olmak üzere, tüzüklü kumpanyalar haline dönüştürülmüşlerdir. 1599’da kurulan, 1600’da ayrıcalıklı hale getirilen İngiliz Doğu Hindler kumpanyası bile, 1698-1708 arasında ilginç bir bunalım yaşayarak, gene kısmen tüzüklü kumpanya haline getirilmiştir.</p>

  <p class="block_1">Zaten Hollanda kumpanyasınınkine nazaran çok düşük bir sermaye ile oluşturulmuş olan İngiliz Doğu Hindler kumpanyasının varlığının ilk yüzyılı esnasında, gerçek bir hisseli kumpanya haline gelmesi için çok şey gerekmektedir. Sermayesi bir yolculuk için oluşturulmuştur ve dönüşte her tüccar koyduğu parayı ve kârını alacaktır. Her hissedar, uzun süre payını geri alma hakkına sahip olmuştur. İşler yavaş yavaş değişmiştir. 1612’den itibaren artık, yapılacak yolculuk için değil de, tasarlanan bir dizi yolculuk için yapılır olmuştur. Nihayet 1658’den itibaren, sermaye payları alınamaz hale gelmiştir. Ve 1688’e doğru hisseler Londra borsasında, tıpkı Hollanda kumpanyasınınkilerin Amsterdam borsasında oldukları gibi, alım- satıma konu hale gelmişlerdir. Böylece Hollanda hisseli kumpanyalar modeline yavaş yavaş katılınmıştır. Bu iş için yaklaşık bir yüzyıl gerekmiştir.</p>

  <h3 class="block_26" id="id_bookmark14">Kumpanyalar ve Konjonktürler</h3>

  <p class="block_1">Kuzeybatı Avrupa kumpanyalarının bütünsel başarısı, aynı zamanda bir konjonktür ve kronoloji sorunudur. Amsterdam’ın talihinin başlangıcı, 1580-1585 yılları civarındadır. Anvers’in 1585'te Alexandre Farnese tarafından geri alınması, Escaut kentinin kaderini mühürlemiştir. Ticari hayatının tahribi, rakip kentin, tam olmasa bile, zafer kazanmasını sağlamıştır. Öte yandan, 1585’te Oost Indische’nin (1602’deki) kuruluşuna yaklaşık yirmi yıl vardır. Demek ki bu kumpanya Amsterdam’ın talihinin parlamasından sonradır. Ama başarısı adeta hemen olmuştur. Ondan biraz daha önce kurulan İngiliz kumpanyasının talihi de öyle olmuştur.</p>

  <p class="block_1">Fransızların kumpanya kurma konusunda başarısızlığa uğramaları 16641682 arasındadır: 1664'te kurulan Doğu Hindler kumpanyası “erkenden mali sorunlarla boğuşur hale gelmiş" ve ayrıcalığı 1682’de geri alınmıştır; 1670’te kurulan bir Doğu Akdeniz kumpanyası 1672’den itibaren gerilemektedir; 1669 Temmuzunda kurulan Kuzey kumpanyası “bir fiyasko" olmuştur; 1664’te oluşturulan Batı Hindler kumpanyası 1674'te ilga edilmiştir. Demek ki Doğu Hindler kumpanyasının yarı başarısının tam telâfi edemediği bir başarısızlıklar dizisi. Bu başarısızlıkların karşısında, İngiliz ve Hollandalı başarıları söz konusudur. Böylesine bir zıtlık açıklama gerektirmektedir. Fransız girişimleri için, Fransız tüccarların krallık yönetiminden çekindiklerini, bunların araçlarının nisbi zayıflığını ve bir Fransız kapitalizmi her ne olmuş ise, onun henüz olgunlaşmadığını söylemek gerekir. Ama aynı zamanda ve kesinlikle, daha önceden örgütlenmiş ağların içine sokulma güçlüğü de: iyi yerler kapılmıştır ve buralarda herkes boğaz boğaza kavga etmektedir. Jean Meuvret, “bunların üstüne, bir de... yüzyılın ilk yarısında kurulan yabancı kumpanyalar, göz kamaştırıcı kârlar sağlamışlardır ve konjonktür değişimiyle bu daha bu miktarlara ulaşılamayacaktır”. Fransızlar zamanlarını kötü seçmişlerdir. Colbert çok geç gelmiştir. Öylesine ki, önceli olmayan yarım yüzyıllık bir atılım, Kuzeye ve özellikle de Alçak Ülkeler'e, onları muhtemel rekabetlere ve hatta asık suratlı konjonktürlerin frenlerine karşı direnecek hale getiren bir avans sağlamıştır.</p>

  <p class="block_1">Gerçekten de, aynı konjonktür yerine göre, farklı sonuçlara yol açmaktadır. Örneğin yüzyıl dönerken (1680-1720), Avrupa'nın tümü için güç olmuş, ama İngiltere’de genel bir gelişme izlenimi veren alt-üst oluşlar ve bunalımlarla vurgulu hale gelmiştir. Acaba bunun nedeni, gerileme veya duraklama dönemlerinde, sığınakta olan veya diğerlerinden daha az zarar gören ekonomilerin olması mıdır? Her halükârda, 1688 devriminden sonra, İngiltere'de her şey faal hale gelmektedir: “Hollanda tarzı"nda güçlü bir kamusal kredi yerleşik hale gelmekte; 1694'te bir cüret sonucu kurulan ve başarıya ulaşan İngiltere Bankası devlet fonları piyasasına istikrar kazandırmakta ve iş hayatına ek bir atılım sağlamaktadır. Bütün bunlar fazlasıyla iyi gitmektedir: kambiyo senedi, çek iç piyasada artan bir yere sahip olmaktadırlar. Dış ticaret büyümekte ve çeşitlenmektedir: Gregory King ve Davenant’a göre bu, en hızlı gelişen sektördür. <i class="calibre1">Joint stock companies</i>'de yatırım sıkışıklıkları meydana gelmektedir: 1688’de (İskoçya dahil) 24 tane olan bu kumpanyalara ek olarak, 1692- 1695’te 150 tane hisseli şirket kurulmuştur ki, zaten bunların hepsi de yaşayamayaçaktır. 1696 bunalımı esnasında paraların yeniden eritilmesi müthiş bir uyan darbesi olmuş ve yalnızca hastalıklı işleri etkilemekle kalmamıştır. Buna bağlı olarak, faaliyette olan simsarlar, <i class="calibre1">stock jobbers</i> sayısını yüze indiren <i class="calibre1">Act,</i> girişimcilerin sahip oldukları kolaylıklara dur demiştir. Yatırım <i class="calibre1">boom’u</i> en azından, <i class="calibre1">Sea Bubble</i> rezaleti yılı olan l720'ye kadar bir daha ortaya çıkmayacaktır. Demek ki çırpıntılı, III. William ve kraliçe Anne yönetimlerinin büyük para sızdırmalarına rağmen, verimli koskoca bir dönem.</p>

  <p class="block_1">Bu iklimde kumpanyalar ayrıcalıklarını özel girişime karşı korumakta güçlük çekmişlerdir. Rusya ve Doğu Akdeniz kumpanyalarının ayrıcalıkları kaldırılmıştır. <i class="calibre1">East India Company</i> de, tam sermayesi önemli ölçüde arttığı bir sırada batacak mıdır? Yeni serbestliklerle birlikte, yeni bir kumpanya kurulmuş ve eskisiyle yenisi arasındaki borsa mücadelesi, 1708’e kadar bir gerilim edasına bürünmüştür.</p>

  <p class="block_1">Bu yıllar esnasında yerleşen saldırgan kapitalizmi karalamaya kalkışmadan, ilginç bir olayı zikredelim. Ağustos 1698’de, eski kumpanya tüccarları, Hindistan'daki bazı kuruluşları ya yeni kumpanyanın tüccarlarına, ya da (buna inanılır mı?) Fransız Doğu Hindler kumpanyasına bırakmayı kararlaştırmışlardır. Pontchartain 6 Ağustos 1698’de Tallard’a şöyle yazmaktadır: <i class="calibre1">“Fransa Hindler kumpanyasının müdürleri, eski İngiliz kumpanyası yöneticilerinin Caromandel kıyısındaki Masulipatam’da yer alan kuruluşlarını satmak istediklerini ve onlarla pazarlık yapılabileceğini düşünmektedirler. Majestelerinin niyeti, fazla gürültü çıkartmadan bu kararın doğru olup olmadığını öğrenmeye çalışmamızdır; eğer doğruysa bunu istediklerine verme gücüne sahip olup olmadıklarını öğrenin"</i>. İtalikler mektupta şifrelidir. Tallard gene Utrecht’ten, bakana 21 Ağustosta şöyle cevap vermektedir: <i class="calibre1">“İngiltere'nin eski Hindler kumpanyası müdürlerinin burada sahip oldukları kuruluşları vermek istedikleri ve yenisinin müdürlerinin de bunları ucuza kapatmak</i> için, bunları hiç istemedikleri ve onlardan vazgeçebileceklerini söyledikleri kesindir, <i class="calibre1">ama,</i> Londralı zengin tüccarlar olan ve kaybedecek çok şeyleri bulunan <i class="calibre1">bu birincilerin,</i> yabancılarla iş yapmaya cüret edebileceklerinden <i class="calibre1">kuşku duyuyorum".</i> Bundan oy yıl sonra, iki İngiliz kumpanyasının kaynaşmasıyla, her şey düzene girmiştir.</p>

  <p class="block_1">Bütün bunlar, inatçı tekellerin onlara Uzak Doğu ticaretini yasaklaması karşısında, Fransa Hindler Kumpanyalarına sermaye sağlayarak, onları Danimarka, İsveç ve Toskana’da şevke getiren şu Hollandalıların tavrına benzemektedir. Ve bu aynı zamanda, XVIII. yüzyılın sonuyla, XIX. yüzyılın başında, İngiliz Hindistan’ında egemen olan iklimi açıklamaktadır: İngiliz tüccarların bu ülkede, <i class="calibre1">East India</i>’nın ayrıcalıklarına (bu ayrıcalıklar ancak 1865’te kaldırılacaklardır) karşı kaydettikleri ilerleme, yalnızca kumyanyanın yerel acentelerinin suç ortaklığına değil, aynı zamanda her ulustan olan ve özellikle Çin ile Filipinler-Endonezya adaları yönünde olmak üzere, kaçak ticarete ve Avrupa’ya gizlice para kaçırma gibi verimli trafiklere faal bir şekilde karışan Avrupalı tüccarların da suç ortaklığına yaslanmaktadır.</p>

  <h3 class="block_26" id="toc_id_142">Kumpanyalar ve Ticari Serbesti</h3>

  <p class="block_1">Peter Laskett, “bizim anladığımız anlamda 'iş dünyası'na sonunda biçimini verecek olan kuramların, daha o sıralarda modelini oluşturan” İngiliz Doğu Hindler kumpanyası ve İngiltere Bankası'nın “XVIII. yüzyılın başından önce” İngiltere'nin “ticari ve endüstriyel faaliyet bütününün üzerinde, yalnızca küçük bir etkiye” sahip olduklarına inandırmak istemektedir. Charles Boxer, kendini destekleyecek hiçbir kesinleme getirmemesine rağmen daha da katıdır. Ona göre, büyük kumpanyalar işin esası değildir. W. H. Scott daha kesindir; 1703'te (aşikâr bir yükselmeden sonra) hisseli senetler tarafından biraraya getirilmiş olan sermaye kitlesini 8 milyon sterling lira olarak tahmin etmektedir, oysa daha 1688'de, King'e göre ulusal gelir 15 milyona ve ulusal malvarlığı 600 milyona çıkmış durumdadır.</p>

  <p class="block_1">Ama bu akıl yürütmeyi ve hep aynı olan şarkıyı biliyoruz: zirvedeki bir faaliyetin hacminin, ekonomik bütünün koskoca hacmiyle kıyaslandığı her seferinde, birinci kitlenin istisnaymış gibi görünmesi. Önemli olgular, sonuçları olanlarıdır ve bu sonuçlar ekonominin modernliği, “iş dünyası”nın gelecekteki modeli, hızlı sermaye birikimi ve sömürgeciliğin şafağı olduğunda; bu konu üzerinde iki kere düşünmek gerekir. Zaten kumpanya tekellerine yönelik itiraz kasırgaları, ortadaki ödülün buna değdiğini göstermekte değil midir?</p>

  <p class="block_1">Tüccarlar dünyası 1700'ler öncesinde de tekellere sövüp saymaya ara vermeyecektir. Yakınmalar, öfkeler, umutlar, uzlaşmalar daha önceden ortaya çıkmışlardır. Ama eğer tanıklıklar fazla zorlanmazsa, XVII. yüzyılda fazla gürültüye yol açmadan tahammül edilen şu veya bu kumpanyanın tekelinin, izleyen yüzyılda çekilmez bir rezalet olarak hissedildiği anlaşılmaktadır. Nanteslı ticaret meclisi üyesi Descazeux, bunu raporlarından birinde, sözü uzatmadan söylemektedir (1701); “alanında tek başına olan kumpanyaların ayrıcalıkları, ticaret için zararlıdır”, çünkü bugün “halktaki kapasite ve rekabet gücü, kumpanyaların kurulmasıyla gevşekliğe ve yetersizliğe dönüşmüştür”. Şimdilerde tüccarlar Doğu Hindlere, Çin'e, Gine'ye (zenci köle ticareti için), Senegal’e (altın tozu, deri, fildişi, sakız için) kendiliklerinden gidebilmektedirler. Rouen piyasasını temsil eden Nicolas Mesnager'ye gelince, o da 3 Haziran 1704'te şöyle yazmaktadır. “... Ticaret alanında, tek başına olan tüm kumpanyaların, bu alanı yaymaktan çok daraltmaya yatkın oldukları, ilke olarak tartışılmaz niteliktedir ve devlet açısından, ticaretin kısıtlı bir insan topluluğunun elinde olmak yerine, tüm uyruklarına ait olması daha avantajlıdır”. 1699 tarihli resmi bir rakama göre, kumpanya yandaşları bile “özel kişilerin elinden, bu nedenden ötürü ticaret özgürlüğünün alınmaması ve devlette tekelci ayrıcalıkların olmaması gerektiğini” düşünmektedirler. İngiltere'de <i class="calibre1">“Interlopers</i> veya maceracılar, İngiliz kumpanyalarının yapabildikleri heryerde ticaret yapmaktadırlar”. Nitekim Kumpanya, Hind’den Hind'e ticareti 1661’de özel kişilere bırakmıştır. Ve tüccarların devrimi olan 1688 devriminden sonra, kamuoyu o kadar yükselmiştir ki, <i class="calibre1">East India</i>’nın ayrıcalığı askıya alınmış ve Hindler ticaretinde serbesti ilân edilmiştir. Ama her şey 1698 veya daha iyisi 1708'de düzene girecek, “alanında tek olmak” yeniden kural olacaktır.</p>

  <p class="block_1">Fransa da benzeri dalgalanmalara tanık olmuştur. Colbert 20 Aralık 1682'de Hindler ticaretinin serbest olduğunu ilân etmiştir, kumpanya artık yalnızca taşımacılık ve mal depolan ayrıcalıklarını korumaktadır. Zaten kumpanya 1712'de, para karşılığında olmak üzere, ayrıcalığını bir Saint-Malo kumpanyasına kendiliğinden devretmiştir. Artık Hindler kumpanyası var mıdır? Anisson 20 Mayıs 1713’te Londra’dan “Fransız Doğu Hindler kumpanyamızın harap hali kralın sancağına ve ulusa utanç veriyor" diye yazmaktadır. Ama kurumlar can çekişseler de, uzun süre hayatta kalmaktadırlar. Kumpanya law sisteminin kıpırtılı yıllarını bal gibi yaşamış, 1722-1723’te mal cinsinden olan, ama yeteri kadar nakit içermeyen bir sermayeyle yeniden oluşturulmuştur. Mücadeleler ve kârlar 1760’lara kadar sürmüştür. 1769’da “ekonomistlerin yönettiği muhteşem bir kampanya tekeline son vermiş ve Fransa ticaretine Hindler ve Çin’in serbest yollarını açmış ve Fransız ticareti bu işten yarar sağlamıştır. Calonne, veya daha doğrusu, onun çevresinde dolanan küçük grup, aslında İngiliz kumpanyasının gölgesinde yer alan Hindler kumpanyasını yeniden yüzdürmüştür. Bu kumpanya, bazı rezalete varan spekülasyonlardan sonra, Devrim tarafından 1790'da ilga edilecektir.</p>

  <p class="block_36" id="calibre_pb_20"> </p>
</body>
</html>
