<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre38"><b class="calibre2"><a id="bookmark0"></a>10</b></p>

  <h2 class="calibre39"><b class="calibre5"><a class="calibre9" id="bookmark1"></a>KURŞUNU ÇIKARMAK</b></h2>

  <p class="calibre15">1940’ların sonlarında Chicago Üniversitesi’nde, Clair Patterson adında bir mastır öğrencisi, kurşun izotoplarını ölçmek için yeni bir yöntem kullanarak Yerküre’nin yaşını nihayet kesin olarak belirlemeye çalışıyordu. (Clair adını taşımasına karşın erkekti ve Iowa’lı bir çiftçi çocuğuydu.) Ne yazık ki tüın örnekleri, genellikle aşırı düzeyde kirlenmeye maruz kalmıştı. Çoğu, normalde oluşması beklenenin iki yüz misli yükseklikte kurşun seviyeleri içeriyordu. Patterson’ın buna Thomas Midgley, Jr. adında, evlerden ırak, Ohio’lu bir mucidin sebep olduğunu anlayabilmesi için aradan seneler geçmesi gerekecekti.</p>

  <p class="calibre15">Midgley eğitim itibariyle mühendisti ve öyle kalsaydı dünya hiç şüphesiz daha emniyetli bir yer olurdu. Ama o, kimyanın endüstriyel uygulamalarına ilgi duymaya başladı. 1921 ’de, Ohio’nun Dayton kentindeki General Motors Research Corporation için çalışırken, tetraetil kurşun denilen (ve her ne hikmetse, kurşun tetraetil adıyla da tanınan) bir bileşik üzerinde incelemeler yaptı ve motorlarda vuruntu diye bilinen sarsılma sorununu önemli ölçüde azalttığını keşfetti.</p>

  <p class="calibre15">Kurşunun tehlikeli olduğu herkesçe bilindiği halde, yirminci yüzyılın erken dönemlerinde her türlü tüketici ürününde kurşuna rastlamak mümkündü. Gıdalar kurşunla lehimlenmiş konserve kutularında satılırdı. Su çoğunlukla kurşunla astarlanmış tanklarda depolanırdı. Meyvelere böcek ilacı olarak kurşun arsenat püskürtülürdü. Diş macunu tüplerinin terkibinde bile biraz kurşun vardı. Tüketicinin hayatına az da olsa kurşun sokmayan bir ürün zor bulunurdu. Bununla birlikte, insanları onunla en etkili ve kalıcı biçimde haşır neşir eden, kurşunun benzine karıştırılması oldu.</p>

  <p class="calibre15">Kurşun bir nörotoksindir. Çok fazla kurşun alırsanız, beyninizi ve merkezi sinir sisteminizi onarılamayacak biçimde hasara uğratırsınız. Kurşuna aşırı derecede maruz kalmanın çok sayıdaki semptomlarından bazıları, körlük, uykusuzluk, böbrek yetersizliği, işitme kaybı, kanser, felç ve havalelerdir. En şiddetli vakalarda, ani ve ürkütücü halüsinasyonlarla kendini göstererek, kurbanlara da izleyenlere de aynı derecede sıkıntılı anlar yaşattıktan sonra genellikle komaya ve ölüme yol açar. Yani sisteminize çok fazla kurşun sokmayı katiyen istemezsiniz. Öte yandan, kurşun elde edilmesi ve işlenmesi kolay bir maddeydi. Endüstriyel üretimi utanç verici derecede kârlıydı. Üstelik, tetraetil kurşunun motorlardaki vuruntuyu giderdiği de kuşku götürmeyen bir gerçekti. Böylece 1923 ’te Amerika’nın en büyük şirketlerinden üçü olan General Motors, Du Pont ve Standard Oil ofNew Jersey, (sonraları kısaca Ethyl Corporation diye anılacak olan) Ethyl Gasoline Corporation ortaklığını kurdular. Amaçları dünya talebini karşılayacak miktarda tetraetil kurşun üretmekti, ki bu talebin aşırı fazla olduğu zamanla meydana çıkacaktı. Sağlığa “kurşun”dan daha dost ve daha zehirsiz bir ürün izlenimi yaratmak için, katkı maddelerine “etil” adını verdiler ve onu 1 Şubat 1923 ’te halkın tüketimine sundular. Bu maddeyi, fark edilenden çok daha fazla ürüne katıyorlardı.</p>

  <p class="calibre15">Neredeyse aynı anda, imalatta görevli işçilerde yürüme dengesizliği ve zehirlenmenin ilk aşamalarına özgü zihin bulanıklıkları baş göstermeye başladı. Yine neredeyse aynı anda Ethyl Corporation, soğukkanlı ama dirençli bir inkâr politikası benimsedi. Bu politika onyıllarca iş görecekti. Sharon Bertsch McGrayne’in endüstriyel kimyayı konu alan sürükleyici tarihçesi <span class="calibre18">Prometheans in the Lab'de</span> (Laboratuvardaki Promete’ler) belirttiği gibi, bir fabrikanın işçileri tedavisi mümkün olmayan hezeyanlara sürüklendiği zaman, şirketin basın sözcüsü gazetecileri büyük bir pervasızlıkla şöyle bilgilendirmişti: “Bu adamlar muhtemelen çok çalışmaktan akıllarını kaçırdılar.” Kurşunlu benzin üretiminin ilk günlerinde ölen işçi sayısı en az on beşi buldu. Açıklanmayan sayılarda işçi, çoğu kez ağır biçimde hasta düştü. Gerçek sayılar bilinmiyor, çünkü şirket utanç verici sızıntı, serpinti ve zehirlenme haberlerini susturmakta hemen her zaman başarılı oldu. Buna karşın bazen söylentilerin önüne geçmek imkânsızlaşıyordu: Mesela 1924’te, birkaç gün içinde beş üretim işçisi birden ölüp, yeterince iyi havalandırılmayan tek bir tesiste otuz beş işçi birden kalıcı arazlar yüzünden yürüyemez hale geldiği zaman, kolay kolay örtbas edilemeyecek bir durum doğdu.</p>

  <p class="calibre15">Yeni ürünün tehlikeleri hakkındaki söylentiler ayyuka çıkınca, etilin ele avuca sığmaz mucidi Thomas Midgley, gazetecilere tüm endişeleri giderecek bir gösteri sunmaya karar verdi. Bir yandan şirketin güvenlik taahhüdü hakkında çaçaronluk ederken, bir yandan da ellerine tetraetil kurşun döktü. Sonra da tetraetil kurşun dolu bir bardağı altmış saniyeliğine burnuna dayayarak, bu işlemi her gün hiç zarar görmeksizin tekrarlayabileceğini iddia etmeyi sürdürdü. Aslına bakarsanız, kurşun zehirlenmesinin tehlikelerini Midgley de bal gibi biliyordu: Birkaç ay önce kendisi de aşırı kurşun zehirlenmesinden yatağa düşmüştü ve artık, gazetecilere güvence verdiği dakikalar hariç, bu maddeden elinden geldiğince uzak durmaya çalışıyordu.</p>

  <p class="calibre15">Kurşunlu benzinin başarısıyla gaza gelen Midgley, şimdi de çağın bir diğer teknolojik sorununa el atmıştı. 1920’lerde buzdolapları çoğunlukla caydırıcı derecede riskliydi, çünkü kimi zaman sızıntı yapabilen tehlikeli gazlarla çalıştırılırdı. 1929’da Ohio’nun Cleveland kentindeki bir hastanede, bir buzdolabı sızıntısı yüzünden yüzü aşkın sayıda insan öldü. Midgley, kararlı, tutuşmayan, paslanmaya neden olmayan ve solunmasından zarar gelmeyecek bir gaz yaratmak için kolları sıvadı. Aklı şeytanlığa çalışanlara mahsus tekinsiz bir içgüdüyle, klorotlüoro-karbonları (CFC’leri) keşfetti.</p>

  <p class="calibre15">Böylesine uğursuz bir endüstriyel ürünün bundan daha çabuk benimsendiğine nadiren rastlanır. CFC’ler l 930’lu yılların başlarında üretime girdi ve stratosferdeki ozon tabakasını delmekte oldukları yarım yüzyıl sonra anlaşılana dek, otomobil havalandırma sistemlerinden tutun, deodorant spreylerine kadar her türlü alanda bin bir şekilde kullanıldı. Sizin de bildiğiniz gibi, ozonun delinmesi hayra alamet değildi.</p>

  <p class="calibre15">Ozon, her molekülün iki yerine üç oksijen atomu taşıdığı bir oksijen formudur. Yer seviyesinde havayı kirletmesi, stratosferdeyse tehlikeli ültraviyole ışınlarını emdiği için yararlı oluşu, kimyanın tuhaf bir cilvesidir. Bununla birlikte yararlı ozon miktarı da kökü kurutulamayacak bollukta değildir. Normal hava basıncında sıkıştırılacak olsa, yalnızca birkaç milimetre kalınlığında bir katman oluşturur. Kolaylıkla zarar görebilmesi ve bu zararın kısa sürede kritik bir hal alabilmesi de bundan kaynaklanır.</p>

  <p class="calibre15">Klorotlüorokarbonlar da çok bol sayılmaz: Atmosfer bütününün yalnızca milyarda birlik bölümünü oluştururlar. Ama aşırı derecede yıkıcıdırlar. Tek bir kilogram CFC, 70.000 kilogram atmosferik ozonu delip yok edebilir. Üstelik CFC’ler çok uzun süre (ortalama bir yüzyıl boyunca) atmosferde kalırlar ve kaldıkları sürece büyük tahribat yaratmaya devam ederler. Aynı zamanda çok güçlü ısı süngerleridir. Tek bir CFC molekülü, sera etkilerini şiddetlendirmekte bir karbondioksit molekülünün yaklaşık on bin misli etkilidir, ki karbondioksit dediğimiz şey de yabana atılacak türden bir sera gazı değildir. Anlayacağınız, klorotlüorokarbonların yirminci yüzyılın en kötü icadı olduğu belki de zamanla ortaya çıkacaktır.</p>

  <p class="calibre15">Midgley bunu hiç öğrenemedi, çünkü CFC’lerin ne denli yıkıcı oldukları anlaşılamadan öldü. Ölümünün bile unutulmaz bir acayipliği vardı. Çocuk felci geçirip kötürüm kaldıktan sonra, kendisini otomatik olarak kaldırması ya da yatağa yatırması için motorlu makara takımıyla çalışan bir tertibat icat etti. 1944’te, makine harekete geçince Midgley kordonlara dolandı ve boğularak öldü.</p>

  <p class="calibre15">Nesnelerin yaşını belirlemeye ilgi duyuyorsanız, 1940’larda Chicago Üniversitesi tam aradığınız yerdi. Willard Libby, radyokarbonla tarihlendirme yöntemini geliştirerek, kemiklerin ve diğer organik kalıntıların yaşını kesinkes tespit etme olanağını bilim adamlarına sunmak üzereydi. Daha önce hiç yapılamayan bir şeydi bu. Yöntem geliştirilmeden evvel, Mısır’ın I.Ö. 3000 yıllarına rastlayan Birinci Hanedanlık döneminden daha eski zamanlara ait kalıntılar güvenilir biçimde tarihlendirilemezdi. Mesela son buz katmanlarının ne zaman çekildiğini ya da Cro-Magnon insanlarının Fransa’daki Lascaux mağaralarının duvarlarını geçmişin hangi döneminde resimlerle süslediklerini kimse tereddütsüz söyleyemezdi.</p>

  <p class="calibre15">Libby’nin fikri o kadar kullanışlıydı ki, 1960’ta bir Nobel Ödülü’yle mükâfatlandırılacaktı. Bu fikir, tüm canlı varlıkların içlerinde karbon-14 denilen bir karbon izotopu taşıdıkları ve öldükleri an bu izotopun ölçülebilir bir hızla bozunmaya başladığı anlayışına dayanıyordu. Karbon-14’ün yan-ömrü (herhangi bir örneğin yarısının yok olması için gereken süre)<a id="footnote1"></a><sup class="calibre21"><a href="#bookmark2">1</a></sup> yaklaşık 5.600 yıldır. Yani belli bir karbon örneğinin ne kadar bozunmuş olduğunu hesaplarsanız, bu örneği içeren cismin yaşını da isabetle belirleyebilirsiniz. Ama bu da ancak bir noktaya kadar mümkündür: Sekiz yan-ömür sonrasında geriye kalan, başlangıçtaki radyoaktif karbonun yalnızca 1/256’sı olur. Bu miktar güvenilir bir ölçüme elvermeyecek derecede azdır, dolayısıyla radyokarbonla tarihlendirme yöntemi yalnızca kırk küsur bin yıldan yaşlı olmayan nesnelerde işe yarar.</p>

  <p class="calibre15">Ne gariptir ki, bu tekniğin giderek yaygınlaşmasıyla bazı kusurlarının ortaya çıkması bir oldu. Öncelikle, Libby’nin formülünün temel öğelerinden biri olan bozunma sabitinin, normalin yaklaşık yüzde 3 altında olduğu keşfedildi. Ne çare ki, o zamana kadar dünyanın dört bir yanında binlerce ölçüm yapılmıştı. Bu ölçümlerden her birini tek tek düzeltmek yerine, bilim adamları yanlış sabiti korumaya karar verdiler. “işte bu yüzden,” der Tim Flannery, “bugün radyokarbonla tarihlendirme yöntemi kullanılarak belirlenmiş her yaş, aslından yaklaşık yüzde 3 oranında düşük bir rakamdır.” Sorunlar bu kadarla da kalmıyordu. Karbon-14 örneklerine başka kaynaklardan, mesela örnekle beraber fark edilmeden toplanmış minik bir parça ottan kolaylıkla karbon bulaşabileceği de çabucak keşfedildi. Yaşları yirmi bin yıldan ileri olmayan, nispeten genç örnekler için hafifbir kirlenme her zaman çok önemli olmayabilir, ama daha yaşlı örneklerde ciddi bir sorundur bu, çünkü onlarda artakalan tek tük atomun sayımı yapılmaktadır. Yine Flannery’nin benzetmesiyle, genç örneklerde bu durum bin dolar para sayarken bir dolarlık hata yapmaya benzer; yaşlı örneklerde ise zaten topu topu iki dolarınız varken bir dolar eksik ya da fazla saymakla birdir.</p>

  <p class="calibre15">Libby’nin yöntemi de karbon-14’ün atmosferdeki miktarının ve canlı varlıklar tarafından emilme hızının tarih boyu aynı kaldığı varsayımına dayanıyordu. Halbuki işin aslı öyle değildi. Atmosferik karbon-14 miktarının, Yerküre manyetizmasının kozmik ışınları saptırmaktaki başarı ya da başarısızlığına bağlı olarak değişkenlik gösterdiğini ve bu başarı ya da başarısızlığın da zaman içinde önemli ölçüde değişkenlik gösterebileceğini artık biliyoruz. Demek ki bazı karbon-14 tarihlendirmeleri diğerlerinden daha kuşkuludur. insanların Amerika kıtasına ilk gelişlerine yakın zamanlar en kuşkulu tarihler arasındadır, ki meselenin mütemadiyen tartışma konusu olmasının bir sebebi de budur.</p>

  <p class="calibre15">Son olarak, belki biraz beklenmedik bir gelişmeyle, tarihlendirme sonuçları öngörülmeyen dış faktörler yüzünden çöpe atılabilir hale geldi. Mesela, kemikleri teste tabi tutulan canlıların beslenme alışkanlıkları test sonuçlarını etkileyebiliyordu. Son vakalardan biri, frenginin Yenidünya’dan mı, yoksa Eskidünya’dan mı çıktığı konusundaki uzun tartışmayla ilgiliydi. Ingiltere’nin kuzeyindeki Hull’de çalu,;an arkeologlar, bir manastır mezarlığında yatan keşişlerin frengi hastası olduklarını bulguladılar. Başlangıçta keşişlerin frengiye Kolomb’un keşif seferinden önce yakalandıkları sonucuna varılmıştı, ama çok fazla balık yemiş olduklarının anlaşılması üzerine bundan kuşku duyulmaya başlandı. Çünkü balık ağırlıklı beslenme, kemiklerin olduğundan yaşlı görünmesine sebep olabilirdi. Keşişler belki sahiden de frengi hastasıydılar, ama bu hastalığa nasıl ve ne zaman yakalandıkları sorusu hayal kırıklığı yaratan çözümsüzlüğünü hâlâ koruyor.</p>

  <p class="calibre15">Karbon-14’ün çok falsolu sonuçlar verdiği anlaşılınca, bilim adamları eski maddeleri tarihlendirmenin başka yöntemlerini icat ettiler. Bunlar arasında, topraktan yapılmış cisimler içine hapsolmuş elektronları ölçen termolüminesans (ısılışıldama) ve bir örneğin elektromanyetik dalga bombardımanına tutulup, elektron titreşimlerinin ölçülmesini gerektiren elektron spin rezonansı sayılabilir. Ama bu yöntemlerin en iyileri bile yaklaşık 200.000 yıldan yaşlı hiçbir şeyi tarihlendiremiyordu. Kayaçlar gibi inorganik maddelerse hiç tarihlendirilemiyordu, ki eğer gezegeninizin yaşını belirlemek istiyorsanız elbette asıl becermeniz gereken iş buydu.</p>

  <p class="calibre15">Kayaçların tarihlendirilmesini zorlaştıran sorunlar o kadar büyüktü ki, bir ara neredeyse bütün dünya bunun başarılabileceğinden umudu kesti. Arthur Holmes adında azimli bir Ingiliz profesör olmasaydı, bu sevdadan tamamen vazgeçilmiş <span class="calibre3">olabilirdi.</span></p>

  <p class="calibre15">Holmes, aldığı sonuçlar nedeniyle olduğu kadar, üstesinden geldiği engellerden dolayı da kahramandı. l 920’lerde Holmes kariyerinin zirvesindeyken, jeoloji iyice gözden düşmüştü: Çağın yeni heyecanı fizikti artık. Bilhassa jeolojinin manevi beşiği olan Britanya’da, mali kaynaklar ciddi biçimde kısıtlanmıştı. Durham Üniversitesi’nde, jeoloji bölümünün bütün kadrosu senelerce Holmes’tan ibaret kaldı. Holmes, radyometrik kayaç tarihlendirme çalışmalarını sürdürebilmek için sık sık ekipman ödünç almak ya da derme çatma düzenekler inşa etmek zorunda kalıyordu. Bir defasında, üniversitenin kendisine basit bir hesap makinesi temin etmesini beklerken hesaplamalarını bir seneliğine ertelemesi gerekmişti. Kimi zaman, ailesinin geçimini sağlayacak kadar para kazanabilmek için akademik çevrelerden elini eteğini çekmesi icap ediyordu. Bir müddet Newcastle-upon-Tyne’ da bir antikacı dükkânı işletti. Jeoloji Derneği’nin 5 £ tutarındaki yıllık üyelik aidatını ödemeye bile bütçesinin elvermediği olurdu.</p>

  <p class="calibre15">Holmes’un çalışmalarında kullandığı teknik, kuramsal açıdan basitti ve ilk kez 1904’te Ernest Rutherford tarafından gözlemlenmiş bir süreçten yola çıkıyordu: Bazı atomlar tahmin edilebilir bir hızla bozunarak bir elementten diğerine dönüşür ve bu bozunma hızı bir nevi saat vazifesi görebilirdi. Yani potasyum-40’ın argon-40’a dönüşmesi için gereken süreyi bildiğiniz ve her birinin söz konusu örnekteki miktarını ölçtüğünüz takdirde, bir maddenin kaç yaşında olduğunu hesaplayabilirdiniz. Holmes’un katkısı, kayaçların yaşını hesaplamak için uranyumun kurşuna bozunma hızını ölçmek oldu. Böylece Yerküre’nin yaşını da hesaplayabileceğini umuyordu.</p>

  <p class="calibre15">Ama hakkından gelmesi gereken birçok teknolojik zorluk vardı. Holmes’un ihtiyaç duyduğu ya da en azından, kendisine sağlandığı takdirde minnettar kalacağı şeylerden biri de, çok küçük örneklerden çok duyarlı ölçümler çıkarabilecek türden gelişmiş aletlerdi. Oysaki az önce de gördüğümüz gibi, üniversiteden koparabildiği tek şey basit bir hesap makinesi olmuştu. Dolayısıyla 1946’da Yerküre’nin en az üç milyar yıllık ve muhtemelen çok daha yaşlı olduğunu kendine az çok güvenerek ilan edebilmesi oldukça büyük bir başarıydı. Ne yazık ki, şimdi de bir diğer zorlu engelle karşı karşıyaydı: meslektaş bilim adamlarının muhafazakârlığı. Metodolojisinden övgüyü esirgememekle birlikte birçoğu, onun Yer-küre’nin yaşını değil, yalnızca Yerküre’yi oluşturan maddelerin yaşını bulmuş olduğunu ileri sürdüler.</p>

  <p class="calibre15">İşte tam o sıralar, Chicago Üniversitesi’nden Harrison Brown, (tortulların katmanlaşmasıyla değil, ısınmayla oluşmuş kayaçlar olan) korkayaçlardaki kurşun izotoplarını saymanın yeni bir yöntemini geliştirdi. Bunun son derece usandırıcı bir çalışma gerektireceğini fark edince, genç Clair Patterson’ı bilimsel inceleme projesi olarak bu işle görevlendirdi. Yeni yöntemiyle Yerküre’nin yaşını belirlemenin “çocuk oyuncağı” olacağı konusunda Patterson’a umut vermişti. Ne var ki bu iş yıllar alacaktı.</p>

  <p class="calibre15">Patterson proje üzerinde çalışmaya 1948’de başladı. Yerküre’nin yaşını keşfedişi, Thomas Midgley’nin teknolojik ilerlemeye olan renkli katkıları yanında epey sönük kaldı. Yedi yıl boyunca önce Chicago Üniversitesi’nde, sonra da (1952’de geçtiği) California Teknoloji Enstitüsü’nde steril bir laboratuvarda çalışarak, dikkatle seçilmiş eski kayaç örneklerindeki kurşun/uranyum oranlarının çok hassas ölçümlerini yaptı.</p>

  <p class="calibre15">Yerküre’nin yaşını ölçmenin zorluğu, gezegenin kendisiyle neredeyse yaşıt, kurşunlu ve uranyumlu kristaller içeren aşırı eski kayaçlara ihtiyaç duyulmasından ileri geliyordu. Daha genç yaştaki her şeyin araştırmayı yanıltıcı sonuçlara götüreceği çok açıktı. Ama bu denli eski kayaçlara da Yerküre’de nadiren rastlanırdı. 1940’ların sonlarında bu kıtlığın neden kaynaklandığına akıl erdirebilen yoktu. Hatta ne acayiptir ki, daha Yerküre’nin eski kayaçlarının nereye kaybolmuş olduğuna bile makul bir açıklama getiremeden, kendimizi uzay çağında bulacaktık. (Yanıt levha tektoniğinde gizliydi, ki elbette sırası geldiğinde ona da değineceğiz.) Bu arada Patterson’a da, son derece sınırlı malzemelerle bu gizemlerden mana çıkarmaya çalışmak kalmıştı. Nihayet dâhiyane bir buluşla, Yerküre dışından gelen taşları kullanarak kayaç kıtlığını aşabileceğini akıl etti. Ve dikkatini göktaşlarına yöneltti.</p>

  <p class="calibre15">Oldukça iddialı, ama doğruluğu ileride kanıtlanacak bir varsayımda bulunuyordu: Göktaşlarından çoğu esasen güneş sisteminin ilk günlerinden artakalan yapı malzemeleriydi ve bu yüzden iç kimyalarını az çok bozulmamış vaziyette muhafaza etmeyi başarmışlardı. Uzayda başıboş dolanan bu taşların yaşını bulursanız, Yerküre’nin yaşına da (yeterince yakın bir tahminle) ulaşmış olurdunuz.</p>

  <p class="calibre15">Ama her zamanki gibi, hiçbir şey böylesine yüzeysel bir tanımın zannettireceği kadar basit değildi. Göktaşları bolca bulunmadığı gibi, göktaşlarından alınmış örneklere ulaşmak da çok kolay olmayacaktı. Dahası, Brown’ın kılı kırk yaran ölçüm tekniğinin pratikte elverişsiz kaldığı anlaşılmıştı ve büyük ölçüde tasfiyesi gerekiyordu. Her şey bir yana, Patterson’ın örnekleri havayla her temas edişlerinde sürekli olarak ve açıklanamaz derecede büyük dozlarda atmosferik kurşun kirlenmesine uğruyordu. Patterson’ı steril bir laboratuvar kurmaya iten de bu oldu. En az <span class="calibre18">bir</span> kitapta belirtildiği üzere, dünyanın ilk steril laboratuvarıydı bu.</p>

  <p class="calibre15">Patterson’ın, sırf nihai teste uygun örnekler toplamak için, yedi sene sabırla çalışması gerekti. 1953 baharında örneklerini Illinois’daki Argonne Ulusal Laboratuvarı’na götürdü ve orada son model bir kütle-spektrografıyla çalışma olanağı buldu. Bu makine, eski kristaller içine hapsolmuş çok küçük uranyum ve kurşun miktarlarını saptayıp ölçebiliyordu. Sonuçlarına nihayet ulaştığı zaman Patterson o kadar heyecanlandı ki, soluğu Iowa’da, çocukluğunu geçirdiği evde aldı ve kalp krizi geçirdiğini zannederek annesinden kendisini hastaneye kaldırmasını istedi.</p>

  <p class="calibre15">Kısa süre sonra, Wisconsin’de düzenlenen bir toplantıda, Patterson Yerküre için kesin bir yaş ilan etti: 4 milyar 550 milyon yıl (artı ya da eksi 70 milyon yıl). McGrayne’in hayranlıkla belirttiği gibi, “Elli yıl sonra bile hâlâ değişmemiş bir rakamdır bu.” iki yüz yıllık emeğin karşılığı sonunda alınmıştı: Yerküre’nin bir yaşı vardı artık.</p>

  <p class="calibre15">Esas misyonunu tamamlayan Patterson şimdi de dikkatini kafaları kurcalayan bir diğer soruna, atmosferdeki onca kurşunun nereden geldiği sorusuna yöneltti. Kurşunun insanlar üzerindeki etkileri hakkında az da olsa bilinen her şeyin neredeyse istisnasız olarak yanlış ya da yanıltıcı olduğunu anladığında şaşkına döndü. Hal böyleyken, kurşunun etkilerini ele alan her araştırmanın son kırk yıldır kurşunlu katkı maddeleri imalatçıları tarafından finanse edildiğini keşfetmesi de hiç şaşırtıcı değildi.</p>

  <p class="calibre15">Bu araştırmalardan birinde, kimyasal patoloji alanında uzmanlık eğitimi almamış bir doktor beş yıllık bir programın sorumluluğunu üstlenmişti. Programda, gönüllülerden yüksek miktarlarda kurşun solumaları ya da yutmaları isteniyor, sonra da idrarları ve dışkıları teste tabi tutuluyordu. Ne yazık ki, sorumlu doktorun besbelli bilmediği üzere, kurşun idrar ve dışkı yoluyla vücuttan atılmaz. Kemiklerde ve kanda birikir. Onu tehlikeli kılan da budur. Ama söz konusu araştırmada ne kemikler ne de kan teste tabi tutulmuştu. Sonuç olarak, kurşuna temiz raporu verildi.</p>

  <p class="calibre15">Patterson, atmosferimizde çok fazla kurşun olduğunu ve bunun yüzde 90’ının otomobillerin egzoz borularından geldiğini çabucak tespit etti, ama kanıtlayamadı. (Atmosferdeki kurşun oranı hâlâ yüksek aslında, çünkü kurşun asla yok olmaz.) Halihazırda atmosferde bulunan kurşun düzeylerini, tetraetil kurşunun piyasaya sürüldüğü 1923’ten önce var olan düzeylerle karşılaştırmanın bir yolunu bulması gerekiyordu. Cevabın buz çekirdeklerinde saklı olabileceği geldi aklına.</p>

  <p class="calibre15">Grönland gibi yerlere yağan karların, birbirinden ayırt edilebilecek yıllık katmanlar halinde biriktiği biliniyordu. (Çünkü mevsimsel sıcaklık farkları, kış ile yaz mevsimleri arasında hafif renk değişimleri yaratıyordu.) Söz konusu katmanları geriye doğru sayarak ve her birindeki kurşun miktarını ölçerek, yüzlerce, hatta binlerce yıl içindeki herhangi bir zamanda geçerli olan global kurşun konsantrasyonlarını hesaplamak mümkündü. Bu düşünce buz çekirdeği incelemelerinin temelini oluşturdu; daha modem iklimbilimsel çalışmalar da bu incelemeleri temel aldı.</p>

  <p class="calibre15">Patterson, 1923’ten önce atmosferde yok denecek kadar az kurşun bulunduğunu ve o zamandan beri kurşun düzeyinin kararlı ve tehlikeli bir hızla yükselmekte olduğunu bulguladı. Kurşunu benzinden çıkarmayı hayatının davası haline getirdi. Bu yolda, kurşun endüstrisinin ve çıkarlarının, sözünü sakınmayan, ısrarlı eleştirmeni oldu.</p>

  <p class="calibre15">Kampanya, kıran kırana bir savaşa dönüşecekti. Ethyl, yüksek mevkilerde pek çok dostu olan güçlü bir global şirketti. (Direktörleri arasında Yüksek Mahkeme Yargıcı Lewis Powell ve Ulusal Coğrafya Demeği’nden<a id="footnote2"></a><sup class="calibre21"><a href="#bookmark3">2</a></sup> Gilbert Grosvenor da vardı.) Patterson aniden, araştırmalarına kaynak temin eden kuruluşlardan destek kaybetmeye ya da kaynak bulmakta çok zorlanmaya başladı. Amerikan Petrol Enstitüsü, Patterson’la yaptığı bir araştımıa sözleşmesini feshetti; sözümona tarafsız bir devlet kurumu olan Amerika Birleşik Devletleri Halk Sağlığı Servisi de aynı yolu izledi.</p>

  <p class="calibre15">Patterson, bünyesinde çalıştığı kurum için giderek daha büyük bir sakınca haline gelirken, kurşun endüstrisinin resmi görevlileri okul mütevellilerine Patterson’ı susturmaları ya da kovmaları için sürekli baskı yapıyorlardı. 2000’de Na/ion’da yazan Jamie Lincoln Kitman’a göre, Ethyl’in üst düzey yöneticilerinin “Patterson’ın kapı dışarı edilmesi şartıyla” Califomia Teknoloji Enstitüsü’nde koltuk teklif ettikleri yönünde iddialar vardı. Ne saçmadır ki, Patterson artık atmosferik kurşun konusunun tartışmasız en ileri gelen uzmanı olduğu halde, 1971’de atmosferik kurşun zehirlenmesinin tehlikelerini soruşturmakla görevli bir Ulusal Araştırma Konseyi paneline davet edilmedi.</p>

  <p class="calibre15">Şerefine gölge düşürmeyen Patterson, baskılara asla boyun eğmedi. Sonunda onun çabaları sayesinde 1970’te Temiz Hava Yasası yürürlüğe girdi ve ardından 1986 ’da Amerika Birleşik Devletleri ’nde tüm kurşunlu benzin satışları durduruldu. Neredeyse aynı anda, Amerikalıların kanlarındaki kurşun düzeyleri yüzde 80 oranında düştü. Ama kurşun hiç yok olmadığından, bugün hayatta olan Amerikalılar, kanlarında bir yüzyıl önce yaşamış insanlara kıyasla yaklaşık 625 kat fazla kurşun taşıyorlar. Atmosferdeki kurşun miktarı da artmaya devam ediyor, ama bu artış senede yaklaşık yüz bin tonla sınırlı ve çoğu madencilikten, dökümcülükten ve endüstriyel etkinliklerden kaynaklanıyor. Amerika Birleşik Devletleri, McGrayne’in belirttiği gibi “çoğu Avrupa devletinden kırk dört yıl sonra” iç mekân boyalarında da kurşunu yasakladı. Gelgelelim, ürkütücü zehirliliğine karşın kurşun lehim Amerikan gıda konteynerlerinden 1993 ’e kadar kaldırılmadı.</p>

  <p class="calibre15">Ethyl Corporation’a gelince... Hâlâ dimdik ayakta, gerçi artık General Motors’un, Standart Oil’in ve Du Pont’un hissedarlığından yoksun. (Bu şirketler hisselerini 1962’de Albemarle Paper diye bir şirkete sattılar.) McGrayne’e göre Ethyl, Şubat 2001 gibi geç bir tarihe kadar “kurşunlu benzinin insan ya da çevre sağlığını tehdit ettiğinin araştırmalarla kanıtlanamadığı” iddiasını sürdürdü. Web sitesinde yer alan şirket tarihçesinde, ne kurşunun ne de hatta Thomas Midgley’nin bahsi geçiyor, yalnızca orijinal ürünün “belli bir kimyasal madde kombinasyonu” içerdiğine değiniliyor.</p>

  <p class="calibre15">Ethyl artık kurşunlu benzin üretmiyor, gerçi şirketin 2001 kayıtlarına göre, 2000’deki toplam 795 milyon $’lık satış gelirinin 25,1 milyon $’lık kısmı (kayıtlarda kısaca TEL diye geçen) tetraetil kurşun satışından elde ediliyor. 1999’daki 24,1 milyon $’lık satıştan yüksek, ama 1998’deki 117 milyon $’lık satıştan düşük bir rakam bu. Şirket, raporunda “dünyanın dört bir yanında satışı yavaş yavaş azalmaya yüz tutan TEL’den elde edilen geliri maksimuma çıkarma” yolundaki kararlılığını vurguluyor. Ethyl, TEL’i ingiliz Associated Octel Ltd. şirketiyle yaptığı bir anlaşma vasıtasıyla pazarlıyor.</p>

  <p class="calibre15">Başımıza Thomas Midgley’nin sardığı öteki belaya gelince... Kloroflüorokarbonlar 1974’te Amerika Birleşik Devletleri’nde yasaklandı, ama onlar son derece dirençli, küçük şeytanlar olduklarından, bu tarihten önce (deodorantlarınızla ve saç spreylerinizle mesela) atmosfere salıverdiğiniz her bir CFC tanesinin siz ölüp gittikten sonra bile hâlâ ortalıkta dolanacağına ve ozonu kemiriyor olacağına kesin gözüyle bakabilirsiniz. Daha kötüsü, atmosfere her sene muazzam miktarlarda CFC katmaya halen devam ediyoruz. Wayne Biddle’a göre, bu maddenin 1,5 milyar $ değerindeki 27 milyon kilosu, her yıl piyasaya girmenin bir yolunu hâlâ buluyor. Öyleyse onu kim üretiyor? Biz üretiyoruz. Daha doğrusu, büyük şirketlerimizden birçoğu okyanus ötesindeki fabrikalarında CFC üretiyorlar. Çünkü CFC Üçüncü Dünya ülkelerinde 2010’a kadar yasaklanmayacak.</p>

  <p class="calibre15">Clair Patterson 1995 ’te öldü. Katkıları için bir Nobel Ödülü kazanmadı. Jeologlar hiçbir zaman kazanmazlar. İşin daha da ilginç yanı, yarım yüzyıl boyunca istikrarla ve giderek artan bir özveriyle ulaştığı başarılar, ona şöhret kazandırmak şöyle dursun, fazla dikkat bile çekmedi. Onun yirminci yüzyılın en etkili jeologu olduğu rahatlıkla savunulabilirdi. Ne çare ki, dünyada Clair Patterson’dan bahsedildiğini kim duymuş? Çoğu jeoloji kitabında onun adı bile geçmez. Son zamanlarda yayımlanan ve Yerküre’nin tarihlendirilme tarihini konu alan iki popüler kitap, Patterson’ın adını yanlış yazmayı dahi becermiştir. 2001 başlarında, <span class="calibre18">Nature</span> dergisinde bu kitaplardan birini yorumlayan bir kitap eleştirmeni, Patterson’ın bir kadın olduğunu sanmak gibi oldukça hayret verici bir diğer yanılgıya düşmüştür.</p>

  <p class="calibre15">Kim ne derse desin, Clair Patterson’ın 1953’e kadar gerçekleştirdiği çalışmalar sayesinde, Yerküre nihayet herkesi aynı noktada buluşturacak bir yaşa kavuştu. Şimdi tek sorun, içinde bulunduğu evrenden daha yaşlı olmasıydı.</p>

  <p class="calibre38"><b class="calibre2"><a id="bookmark4"></a>11</b></p>

  <h2 class="calibre39" id="sigil_toc_id_6"><b class="calibre5"><a class="calibre9" id="bookmark5"></a>MUSTER MARK’IN KUVARKLARI</b></h2>

  <p class="calibre15">1911 ’de C. T. R. Wilson adında Ingiliz bir bilim adamı, bulutları incelemenin daha kolay bir yolu olması gerektiğini düşündüğü sıralar, bulut oluşumlarını incelemek için İskoçya’nın rutubetiyle ünlü bir dağı olan Ben Nevis’in doruğuna düzenli aralıklarla tırmanmaktaydı. Cambridge’deki Cavendish Laboratuvarı’na geri döndüğünde, yapay bir bulut odası inşa etti: Havayı serinletip nemlendirmek suretiyle laboratuvar koşullarında bulut modeli yaratabilmesini sağlayan basit bir aygıttı bu.</p>

  <p class="calibre15">Aygıt gayet iyi çalışıyordu, ama beklenmedik bir de ek faydası ortaya çıkmıştı. Wilson sahte bulutlarını aşılamak için bir alfa parçacığını hızlandırıp odanın içinden geçirdiğinde, parçacık büyük bir yolcu uçağının gökyüzünde bıraktığı ize benzer, gözle görülür bir iz bırakıyordu. Wilson böylece, parçacık dedektörünü icat etmiş oldu. Bu dedektör, atomaltı parçacıkların gerçekten de var olduğunu inandırıcı biçimde kanıtlıyordu.</p>

  <p class="calibre15">Sonunda, Berkeley’den Emest Lawrence, Califomia’da ünlü ve etkileyici siklotronunu (ya da bu tür aygıtlar için uzun zamandır heyecanla benimsenen terimle, atom parçalayıcısını) üretirken, Cavendish’te çalışan iki diğer bilim adamı da, daha güçlü bir proton-ışını cihazı icat ettiler. Bu acayip tertibatların hepsi de aşağı yukarı aynı prensiple çalışıyordu (hatta hâlâ öyle çalışıyor): Bir protonu ya da elektrik yüklü bir diğer parçacığı (bazen dairesel, bazen çizgisel olabilen) belli bir yol boyunca aşırı yüksek bir hıza ulaştırdıktan sonra başka bir parçacıkla çarpıştırıyor ve ortaya çıkan sonucun gözlemlenebilmesini sağlıyordu. Onlara atom parçalayıcı denmesinin sebebi budur. Bu buluş bilimin en parlak başarısı. sayılmazdı, ama genel anlamda etkiliydi.</p>

  <p class="calibre15">Fizikçiler, gittikçe daha büyük ve daha iddialı makineler inşa ettikçe, görünüşe bakılırsa sınırsız sayıda parçacık ya da parçacık aileleri bulmaya veya varsaymaya başladılar: müonlar, pionlar, hiperonlar, mezonlar, K-mezonlar, Higgs bozonları, taşıyıcı vektör bozonlar, baryonlar, takiyonlar. Fizikçiler bile bu durumdan biraz rahatsızlık duymaya başlamışlardı. Enrico Fermi, kendisine belli bir parçacığın adını soran öğrenciyi “Genç adam,” diye yanıtlamıştı, “bu parçacıkların adlarını hatırlayabilseydim, fizikçi olacağıma botanikçi olurdum.”</p>

  <p class="calibre15">Günümüzde hızlandırıcılara Flash Gordon’un savaşırken kullanacağı türden silahları çağrıştıran adlar veriliyor: Süper Proton Sinkrotronu, Büyük Elektron-Pozitron Çarpıştırıcısı, Göreceli Ağır iyon Çarpıştırıcısı gibi. Bu hızlandırıcılar muazzam miktarlarda enerji kullanır. (Civar kasabalarda yaşayan insanları cihaz devreye girdiği zaman yaşanan voltaj düşüklüğüne tanık etmemek için, bazıları yalnızca geceleri çalıştırılır.) Hızlandırıcılar parçacıkları öyle hareketli bir hale sokar ki, tek bir elektron bir saniye içinde yedi kilometrelik bir tüneli kırk yedi bin kez turlayabilir. Bilim adamlarının bu işe kendilerini fena kaptırıp, dikkatsizlik sonucu bir karadelik, hatta belki de “garip kuvarklar” yaratacaklarından korkanlar vardır. “Garip kuvarklar” diye adlandırılan şeylerin diğer atomaltı parçacıklarla etkileşime geçip kontrolsüz biçimde çoğalmaları kuramsal açıdan mümkündür. Eğer bu satırları okuyorsanız, henüz böyle bir kaza olmamış demektir.</p>

  <p class="calibre15">Parçacıkları bulmak büyük dikkat ve sabır isteyen bir iştir. Parçacıklar çok küçük ve çevik olmakla kalmaz, yakalanmaları çoğu zaman sinir bozucu derecede zordur. 0,000000000000000000000001 saniye (10-24) kadar küçük bir an içinde ortaya çıkıp kaybolabilirler. Kararsız parçacıkların en uyuşukları bile 0,0000001 saniyeden (10-<sup class="calibre21">7</sup>) fazla görünürde kalmaz.</p>

  <p class="calibre15">Bazı parçacıkları ele geçirmek, gülünç derecede zordur. Her saniye, dünyamız 10.000 trilyon trilyon minicik ve neredeyse kütlesiz nötrino tarafından ziyaret edilir. (Bunlardan çoğu Güneş’teki nükleer patlamalardan saçılır.) Hemen hepsi, gezegenimizin ve gezegen üstündeki her şeyin (siz ve ben dahil her şeyin) içinden, sanki hiçbir engelle karşılaşmamışçasına, bir çırpıda geçip gider. Aralarından yalnızca birkaçını yakalamak için bilim adamlarının 57.000 metreküp ağır su (nispeten bol miktarda döteryum içeren su) alabilecek büyüklükte tanklara ihtiyaçları olur. Bu tanklar, başka ışınım türlerinden etkilenmemeleri için yeraltı odalarına (genellikle eski madenlere) yerleştirilir.</p>

  <p class="calibre15">Kırk yılda bir, dünyadan geçen bir nötrinonun sudaki atom çekirdeklerinden birine çarptığı ve küçücük bir miktar enerji ürettiği olur. Bilim adamları bu vakaları saymak suretiyle bizi evrenin temel özelliklerini anlamaya bir nebze olsun yaklaştırırlar. 1998’de Japon gözlemciler, nötrinoların pek fazla olmasa da bir miktar kütlesi olduğunu açıkladılar: bir elektronun on milyonda biri kadar.</p>

  <p class="calibre15">Bugünlerde parçacık bulmanın en önemli şartı paradır, hem de çuvalla para. Fizikte, aranan şeyin küçüklüğü ile aramayı gerçekleştirmek için gereken olanakların boyutu arasında tuhafbir ters ilişki vardır. CERN (Avrupa Nükleer Araştırma Konseyi) küçük bir şehri andırır. Fransa’yla İsviçre arasındaki sınıra kumlu bu şehir, üç bin kişiye istihdam sağlar ve kilometrekarelerle ölçülen bir alan işgal eder. CERN’in gurur kaynağı, Eiffel Kulesi’nden ağır çeken bir mıknatıs zinciri ve 26 kilometre uzunluğunda bir yeraltı tünelidir.</p>

  <p class="calibre15">Atomları parçalamak, James Trefil’in de belirttiği gibi, kolay bir iştir; flüoresan bir lambayı her açtığınızda yaptığınız şey budur. Oysa atom çekirdeğini parçalamak, çuvalla para ve cömert bir elektrik kaynağı gerektirir. Kuvarklar, yani parçacıkları oluşturan parçacıklar düzeyine inmek içinse, daha fazlasına ihtiyaç vardır: trilyonlarca voltluk elektrik ve küçük bir Orta Amerika ülkesininkine denk bir bütçe. CERN’in 2005’te faaliyete geçmesi planlanan yeni Büyük Hadron Çarpıştırıcısı 14 trilyon volt enerji kullanacak ve inşaat maliyeti 1,5 milyar $’ı aşacak.<a id="footnote3"></a><sup class="calibre21"><a href="#bookmark6">3</a></sup></p>

  <p class="calibre15">Ama bu rakamlar, artık maalesef rafa kaldırılmış olan muazzam Süperiletken Süper-çarpıştırıcı (SSC)<a id="footnote4"></a><sup class="calibre21"><a href="#bookmark7">4</a></sup> için söz konusu olabilecek miktarların yanında solda sıfır kalır. Bu süper-çarpıştırıcının yapımı &nbsp;1980’lerde Texas’taki Waxahachie yakınlarında başladı ve ABD Kongresi ’yle kendi “süper-çarpışmasını” yaşayana dek devam etti. Çarpıştırıcının amacı, evrenin on bin milyarda bir saniyelik ilk anı sırasında geçerli olanlara mümkün olduğunca yakın koşulları yeniden yaratarak, bildik ifadesiyle “maddenin en temel doğası”nı derinlemesine inceleme olanağını bilim adamlarına tanımaktı. 99 trilyon volt gibi akıllara durgunluk veren miktarlarda eneıji kullanan 84 kilometre uzunluğunda bir tünelin içine parçacıklar fırlatılması planlanmıştı. Müthiş bir tasarıydı, ama aynı zamanda, inşaatı 8 milyar $’a (bu rakam sonradan 10 milyar $’a yükseltildi), yıllık işletim masraflarıysa yüz milyonlarca dolara mal olacaktı.</p>

  <p class="calibre15">Kongre, yere oyulmuş bir çukura para dökmenin tarihteki belki de en güzel örneğini sergileyerek, inşaat için 2 milyar $ harcadı ve 1993’te tünelin 22 kilometrelik bölümü kazıldıktan sonra projeyi iptal etti. Yani Texas bugün evrenin en pahalı çukuruna sahip olmakla övünüyor. <span class="calibre18">Fort Worth Star-Telegram’âa</span> çalışan arkadaşım JeffGuinn’den öğrendiğim kadarıyla orası, “hayal kırıklığına uğramış küçük kasabalarla çevrili, uçsuz bucaksız, dümdüz bir araziden ibaret.”</p>

  <p class="calibre15">Süper-çarpıştırıcı fiyaskosundan bu yana, parçacık fizikçileri hedeflerini biraz küçülttüler. Ama nispeten mütevazı projelerin maliyetleri bile, neyle karşılaştırırsanız karşılaştırın hayli nefes kesici olabiliyor. Güney Dakota’nın Lead kasabasındaki eski Homestake Madeni’ne kurulması önerilen bir nötrino gözlemevinin inşaatı, önceden kazılmış bir maden kullanılacağı halde 500 milyon $ ’a mal olacaktı. (Yıllık işletim giderleri bu hesaba dahil edilmemiştir.) “Genel tadilat giderleri” ise 281 milyon $’ı bulacaktı. Bu arada, Illinois’daki Fermilab’de, bir parçacık hızlandırıcısının sırf onarımı için gereken para 260 milyon $’dır.</p>

  <p class="calibre15">Kısacası, parçacık fiziği son derece pahalı, ama verimli bir girişimdir. Günümüzde parçacık sayısı 150’yi geçmiştir. 100 parçacıktan daha kuşkulanılmaktadır. Ama ne yazık ki, Richard Feynman’ın sözleriyle, “bütün bu parçacıkların ilişkilerini ve doğanın onlara neden ihtiyaç duyduğunu ya da birinden diğerine değişen bağlantıların neler olduğunu anlamak çok zordur.” Kaçınılmaz olarak, hangi kilitli kutuyu açmayı başarsak, içinden başka bir kilitli kutu daha çıkıyor. Kimileri takiyonlar denilen ve ışıktan hızlı hareket edebilen parçacıkların var olduğunu düşünüyorlar. Kimileri kütleçekiminin taşıyıcısı olan gravitonları bulmayı arzuluyorlar. Atomun indirgenemez özüne hangi noktada ulaşılacağını söylemek kolay değil. Carl Sagan Cosmos’ta (Kozmos) şu olasılığı gündeme getirmişti: Bir elektronun derinliklerine doğru seyahat edebilseydiniz, belki onun da kendine ait bir evren içerdiğini anlardınız, ellilerin bilimkurgu hikâyelerini anımsatan bir evren. Sagan’ın sözleriyle, “içinde daha da küçük başka temel parçacıklar vardır. Muazzam sayılardaki bu parçacıklar, galaksilerin ve daha küçük yapıların o evrendeki eşdeğerleri gibi düzenlenmiştir. Kendileri de müteakip düzeyde birer evrendir ve bu böyle sürüp gitmektedir: büyükten küçüğe doğru sonsuz bir gerileme, evren içinde evrenler, bitmemecesine... Keza, küçükten büyüğe doğru da aynı şey geçerlidir.”</p>

  <p class="calibre15">Çoğumuzun akıl erdiremeyeceği bir dünyadır bu. Şimdilerde parçacık fiziği hakkında en basitinden bir rehber kitap okumak için bile, şuna benzer terminolojik bir labirentte yolunuzu bulabilmeniz gerekir: “Yüklü pion bir müon artı antinötrinoya, antipionsa ortalama yan-ömrü 2,603 x 10-s saniye olan bir antimü-on artı nötrinoya bozunur, nötr pion ortalama yan-ömrü yaklaşık 0,8 x 10-16 saniye olan iki fotona bozunur, müon ve antimüon ise sırasıyla...” Ve bu böyle sürüp gider... Üstelik bu cümleler, (normalde) en “kolay anlaşılır” yorumculardan biri olan Steven Weinberg tarafından genel okuyucu kitlesi için yazılmış bir kitaptan alınmıştır.</p>

  <p class="calibre15">1960’larda, California Teknoloji Enstitüsü fizikçilerinden Murray Gell-Mann, konuyu az da olsa basitleştirmeyi denedi ve Steven Weinberg’in sözleriyle, “hadron çokluğunu biraz seyreltmek amacıyla” yeni bir parçacık sınıfı icat etti. Protonlar, nötronlar ve güçlü nükleer kuvvetin hâkimiyeti altındaki diğer parçacıklar fizikçiler arasında toplu olarak <span class="calibre18">hadronlar</span> terimiyle anılır. Gell-Mann’ın kuramına göre, tüm hadronlar daha da küçük, hatta daha temel parçacıklardan yapılmıştı. Meslektaşı Richard Feynman bu yeni temel parçacıkları (ünlü şarkıcı Dolly Parton’ın soyadı gibi) <span class="calibre18">partonlar</span> diye adlandırmak istedi, ama önerisi reddedildi. Onun yerine, <span class="calibre18">kuvarklar</span> terimi benimsendi.</p>

  <p class="calibre15">Gell-Mann bu adı James Joyce’un <span class="calibre18">Finnegans Wake</span> (Finnegan’ın Uyanışı) adlı romanında geçen bir cümleden almıştı: “Muster Mark’a üç kuvark!” (Ayırımcı fizikçiler, bu uydurmaca sözcüğü “kuvark” olarak değil de “kuvork” diye telaffuz ederler, oysa Joyce’un aklındaki telaffuzun “kuvark” olduğu neredeyse kesin.) Sınıflandırmanın başlangıçta amaçlanan basitliği çok uzun sürmedi. Kuvarklar daha iyi anlaşılmaya başlandıkça, altbölümler sunmak zorunlu bir hal aldı. Renk, tat ya da bizim fark edilebileceğimiz başka fiziksel karakteristikler taşıyamayacak kadar küçük olmalarına rağmen, fizikçilerin her ne hikmetse “kokular” diye anmayı tercih ettikleri altı kategoriye ayrıldılar: yukarı, aşağı, acayip, büyü, alt, üst. Bunlar da kendi içlerinde renklere ayrılıyordu: kırmızı, yeşil ve mavi. (Şimdi gelin de, bu terimlerin ilk kez Califomia’da, LSD ve marihuana gibi halüsinasyona yol açan maddelerin bolca tüketildiği 60’lı yıllarda kullanılmasının tesadüf olamayacağından kuşkulanmayın.)</p>

  <p class="calibre15">Sonunda bütün bunlardan Standart Model diye adlandırılan şey doğdu. Standart Model, esas itibariyle, atomaltı âleminin bir nevi malzeme kutusudur. Altı kuvarktan, altı leptondan, beşi bilinen, biri varsayılan altı bozondan ve dört fiziksel kuvvetin üçünden (güçlü nükleer kuvvet, zayıf nükleer kuvvet ve elektromanyetizmadan) oluşur. (Varsayılan bozon iskoç bilim adamı Peter Higgs’in adını alan Higgs bozonudur.)</p>

  <p class="calibre15">Modelde, kuvarkların maddenin temel yapıtaşları arasında yer aldığı kabul edilir. Kuvarklar, gluonlar denilen parçacıklar tarafından bir arada tutulur; kuvarklarla gluonlar birlikte atom çekirdeğinin maddesi olan protonlarla nötronları oluşturur. Leptonlar, elektronlarla nötrinoların kaynağıdır. Kuvarklarla leptonlar birlikte fermiyonlar diye adlandırılır. Adını Hintli fizikçi S. N. Bose’dan alan bozonlar, kuvvetleri üreten ve taşıyan parçacıklardır; fotonlarla gluonlar bozon türleri arasında yer alır. Higgs bozonunun var olup olmadığı bilinmiyor; sadece parçacıklara kütle kazandırmanın bir yolu olarak icat edilmiş.</p>

  <p class="calibre15">Görebileceğiniz gibi, belki biraz havaleli olmakla birlikte, parçacıklar âleminde neler döndüğünü açıklayabilen en basit modeldir bu. Leon Lederman’ın 1985’te bir PBS belgeselinde belirttiği gibi, çoğu parçacık fizikçisi Standart Model’in zarafetten ve basitlikten yoksun olduğu hissine kapılır. “Fazla komplikedir. Çok fazla keyfi parametresi vardır,” der Lederman. “Yaratan’ın evreni bildiğimiz haline getirirken yirmi parametre belirleyip yirmi düğmeye basmış olduğuna inanası gelmiyor insanın.” Fizik gerçekten de, yüce basitliği bulma çabasından başka bir şey değildir, ama şimdiye kadar tek bulabildiğimiz zarif bir çapraşıklık olmuştur. Ya da Lederman’ın ifadesiyle: “Karşımıza çıkan tablonun güzel olmadığı hissine kapılırız.”</p>

  <p class="calibre15">Standart Model çirkin olduğu kadar, eksiktir de. Her şey bir yana, kütleçekimi hakkında hiçbir şey söylemez. Standart Model’i istediğiniz kadar araştırın, masanın üstüne bir şapka koyduğunuz zaman şapkanın neden uçarak tavana yükselmediğini açıklayan bir şey bulamazsınız. Az önce değindiğimiz gibi, kütleyi açıklamaktan da âcizdir. Parçacıklara herhangi bir kütle vermek için, modele varsayımsal Higgs bozonunu yamamak zorundayız. Bu bozonun gerçekten var olup olmadığını bulmaksa yirmi birinci yüzyıl fizikçilerine kalıyor. Feynman’ın neşeyle gözlemlediği gibi: “Yani bu teoriyi başımıza sardık ve doğru mu yanlış mı olduğunu bilmiyoruz, ama <span class="calibre18">biraz</span> yanlış ya da en azından eksik olduğunun bilincindeyiz.”</p>

  <p class="calibre15">Her şeyi derleyip toplama çabasıyla, fizikçiler <span class="calibre18">süper-sicim kuramı</span> diye adlandırılan bir şey attılar ortaya. Bu kuram, daha önce parçacık muamelesi yaptığımız kuvarklar ve leptonlar gibi ufak şeylerin aslında “sicimler” olduğunu varsayar. Sicimler, on bir boyutta (bilgimiz dahilindeki üç boyut, zaman boyutu ve bilgimiz haricindeki yedi boyut daha) salınım üreten titreşimli enerji iplikleridir. Çok miniktirler: nokta parçacıklar sayılabilecek kadar minik.</p>

  <p class="calibre15">Süper-sicim kuramı, ekstra boyutları devreye sokmak yoluyla, fizikçilerin kuvantum ve kütleçekimi yasalarını nispeten düzenli bir pakette buluşturmalarını kolaylaştırır, ama aynı zamanda şu endişe verici sonucu da beraberinde getirir: Kuram hakkında bilim adamlarının ağızlarından çıkan her kelime, parkta dolaşırken ansızın karşılaşacağınız bir yabancıdan duyduğunuz takdirde ödünüzü koparacak türden düşünceleri andırmaya başlar. Mesela şu pasajda, fizikçi Michio Kaku süper-sicim perspektifinden bakarak evrenin yapısını izah ediyor:</p>

  <p class="calibre15">Heterotik sicim, iki tür (saat yönünde ve ters saat yönünde) salınımı olan bir kapalı sicimden oluşur ve bu salınımlar farklı muamele görür. Saat yönündeki salınımlar on boyutlu bir boşlukta yaşar. Ters saat yönündekiler yirmi altı boyutlu bir boşlukta yaşar, ki bu boyutlardan on altısı sıkıştırılmış boyutlardır. (Hatırlarsanız Kaluza'nın orijinal beş boyutlu evreninde beşinci boyut çember halinde bükülüp sıkışıyordu.)</p>

  <p class="calibre15">Ve bu böyle sürüp gider: yaklaşık 350 sayfa boyunca.</p>

  <p class="calibre15">Sicim kuramı da, “M kuramı” denilen başka bir şey üretti. Bu kuram, zarlar (membranlar) ya da fizik dünyasının çokbilmişlerine sorarsanız kısaca “bran”lar diye bilinen yüzeyler içeriyordu. Bilgi otobanında çoğumuzun araçtan inmesi gereken durağa gelmiş bulunuyoruz korkarım. İşte <span class="calibre18">New York Times’tan,</span> konuyu mümkün olduğunca basitleştirerek genel okur kitlesine açıklamaya çalışan bir cümle:</p>

  <p class="calibre15">Ekpirotik süreç, uzak ve belirsiz bir geçmişte, çarpık beş-boyutlu bir boş<span class="calibre3">lukta birbirine paralel duran iki düz ve boş zarla başlar. ... Beşinci boyutun duvarlarını oluşturan bu iki zar, daha da uzak bir geçmişte bir kuvantum dalgalanması olarak yoktan var olmuş ve sonradan ayrı düşmüş olabilir."</span></p>

  <p class="calibre15">İtirazımız yok. Bir şey anladığımız da yok. Bu arada <span class="calibre18">ekpirotik,</span> “büyük yangın” anlamındaki Yunanca sözcükten geliyor.</p>

  <p class="calibre15">Fizikte meseleler günümüzde öyle bir boyuta vardı ki, Paul Davies’in <span class="calibre18">Nature’da</span> belirttiği gibi, “bilim adamı olmayan birinin, sağduyuya dayanmasına rağmen garip kaçan sözleri düpedüz deli saçması lakırdılardan ayırt etmesi neredeyse olanaksızdır.” Bu sorun 2002 güzünde iki Fransız fizikçinin (Igor ve Grickha Bogdanov adlı ikiz kardeşlerin) iddialı bir kuram üretmeleriyle had safhaya ulaştı. Kuram, “sanal zaman” ve “Kubo-Schwinger-Martin durumu” gibi kavramlar içeriyor ve evrenin Büyük Patlama’yla yaratılmadan evvelki hiçliğini, yani fiziğin ve fiziksel özelliklerin doğumundan öncesini kapsadığı için her zaman “bilinemez” sayılmış bir dönemi tanımlamaya kalkışıyordu.</p>

  <p class="calibre15">Neredeyse aynı anda, Bogdanov’ların bildirisi fizikçiler arasında tartışmalara sebep oldu: Bu kuram deli saçması mıydı, dâhiyane bir fikir miydi, yoksa bir aldatmaca mıydı? “Bilimsel olarak, tamamen saçmalık olduğunu söyleyebileceğimiz çok açık,” dedi Columbia Üniversitesi fizikçilerinden Peter Woit <span class="calibre18">New York Times’da,</span> “ama bugünlerde literatürün geri kalan kısmı da saçmalamakta çoğunlukla ondan geri kalmıyor.”</p>

  <p class="calibre15">Steven Weinberg’in “modem bilim filozoflarının duayeni” olarak gördüğü Kari Popper bir defasında, mutlak geçerlikte bir fizik kuramının&nbsp;var olmayabileceğini, daha doğrusu, her açıklamanın yeni bir açıklama daha gerektirerek, birbirini tamamlayan bir temel ilkeler zinciri üretiyor olabileceğini ileri sürmüştü. Buna karşılık, böyle bir bilginin kapasitemizi aşan niteliklerde olabileceği ihtimali de var. Weinberg “Şimdiye kadar,” diye yazar <span class="calibre18">Dreams of a Final Theory</span> (Nihai Bir Kuram Hayali) adlı yapıtında, “neyse ki entelektüel kaynaklarımızın sonuna gelmiş gibi görünmüyoruz.”</p>

  <p class="calibre15">Bu alanın daha <span class="calibre18">pek çok</span> düşünce gelişimine sahne olacağına kesin gözüyle bakılabilir ve yine aynı kesinlikle söylenebilir ki, o yeni düşünceler de çoğumuzun kapasitesini aşacak nitelikte olacaktır.</p>

  <p class="calibre15">Fizikçiler yirminci yüzyıl ortalarında çok küçüklerin dünyasını hayretle incelerken, astronomlar da evren geneline yönelik anlayışımızda aynı derecede sarsıcı bir eksiklik bulmaktaydılar.</p>

  <p class="calibre15">Edwin Hubble, kendisiyle son karşılaştığımızda, görüş alanımız içindeki galaksilerin hemen hepsinin bizden uzaklaşmakta olduğunu ve gerileme hızlarıyla bize olan uzaklıklarının doğru orantılı olduğunu belirlemişti: Galaksi ne kadar uzaktaysa o kadar hızlı hareket ediyordu. Hubble bunun basit bir denklemle ifade edilebileceğini f ark etti: <span class="calibre18">Ho = v/d (Ho</span> denklemin sabitini, <span class="calibre18">v</span> uzaklaşan bir galaksinin gerileme hızını ve <span class="calibre18">d</span> de bize olan uzaklığını temsil eder.) <span class="calibre18">Ho</span> o gün bugündür Hubble sabiti olarak, denklemin tamamı ise Hubble Yasası olarak tanına-gelmiştir. Hubble, bu formülü kullanarak evrenin yaklaşık iki milyar yıllık olduğunu hesapladı. Bu biraz yadırganacak bir rakamdı, çünkü 1920’lerin sonlarında bile evrendeki pek çok şeyin ve tabii ki Yerküre’nin bundan daha yaşlı olduğu apaçık ortadaydı. Bu rakamı düzeltmek kozmolojinin daimi takıntısı haline geldi.</p>

  <p class="calibre15">Hubble sabitinin sabit kalan neredeyse tek yanı, ona hangi değeri vermek gerektiği konusundaki uzlaşmazlığın derecesi olmuştur. Astronomlar 1956’da Sefeit değişenlerinin düşündüklerinden daha değişken olduğunu keşfettiler: Tek değil iki çeşitleri vardı. Bu keşif, hesapları yeni baştan yapmalarına ve evren için 7 ila 20 milyar yıllık yeni bir yaş önermelerine olanak sağladı: Bu çok kesin bir yaş değildi elbet, ama Yerküre’nin oluşumunu nihayet kapsayabilecek büyüklükteydi hiç değilse.</p>

  <p class="calibre15"><span class="calibre3">İzleyen yıllarda, Hubble’ın Wilson Dağı’ndaki vârisi Allan Sandage ile Texas Üniversitesi’nde görev yapan Fransa doğumlu astronom Gerard de Vaucouleurs arasında kolay kolay sona ermeyecek bir tartışma patlak verdi. Sandage, yıllarca dikkatle hesap yaptıktan sonra, 50 değerinde bir Hubble sabitine ulaşmıştı ve bu sabit evrenin yaşına 20 milyar yıllık bir değer biçiyordu. De Vaucouleurs ise Hubble sabitinin 100 olduğundan aynı derecede emindi.</span><a class="calibre3" id="footnote5"></a><sup class="calibre32"><a href="#bookmark8">5</a></sup> <span class="calibre3">Bu değere göre evrenin büyüklüğü ve yaşı Sandage tarafından hesaplanan rakamın sadece yarısı kadardı: 10 milyar yıl. 1994’te California’daki Carnegie Gözlemevleri’nden bir ekip, Hubble Uzay Teleskopu’yla yapılmış ölçümleri kullanarak, evren için 8 milyar yıl kadar küçük bir yaş önerince, gizem biraz daha derinleşti: Evrendeki bazı yıldızlardan bile genç olduğuna ekip elemanlarının dahi ister istemez hak verdikleri bir yaştı bu. Şubat 2003’te NASA ile Maryland’deki Goddard Uzay Uçuşları Merkezi’nden ortak bir ekip, Wilkinson Mikrodalga Anizotropi Sondası denilen yeni ve geniş kapsamlı bir uydu türünden yararlanarak, evrenin 13,7 milyar (artı ya da eksi yüz milyon yıl) yaşında olduğunu belli bir güvenle ilan etti. Varılan en son nokta buydu, en azından şimdilik.</span></p>

  <p class="calibre15">Nihai saptamalar yapmanın zor olanı yanı, yoruma açık noktaların genellikle çok fazla olmasıdır. Geceleyin bir arazinin ortasında dikildiğinizi ve birbirinden uzak iki elektrik direği arasındaki mesafeyi tahmin etmeye çalıştığınızı farz edin. Astronominin yeterince basit yöntemlerinden yararlanarak, direklerdeki lambaların eşit parlaklıkta olduğunu ve birinin öbürüne göre sözgelimi yüzde 50 daha uzakta olduğunu kolaylıkla saptayabilirsiniz. Ama daha yakındaki ışığın sözgelimi 37 metre ötede yanan 58 vatlık bir lamba mı, yoksa 36,5 metre ötede yanan 61 vatlık bir lamba mı olduğundan emin olamazsınız. Üstüne üstlük, dünya atmosferindeki değişimler, galaksilerarası tozlar, ön plandaki yıldızlardan kaynaklanan ışık kirlenmesi ve başka pek çok faktör yüzünden oluşacak distorsiyonları da hesaba katmak zorundasınız. Neticede hesaplarınızı birbiriyle uyumlu bir dizi varsayıma dayandırmaya mecbursunuz ve bu varsayımlardan her biri tartışma konusu olmaya adaydır. Teleskoplara erişimin her zaman kısıtlı ve pahalı olduğu da bir gerçektir. Kırmızıya kaymaları ölçümlemek, teleskopla uzun uzun çalışmayı gerektirdiğinden tarihin her döneminde son derece maliyetli bir iş olmuştur. Tek bir görüntü yakalamak için sabaha kadar beklemek gerekebilir. Neticede, astronomlar oldukça yetersiz kanıtlardan sonuç çıkarmaya bazen mecbur kalırlar (ya da razı olurlar). Kozmolojide, gazeteci Geoffrey Carr’ın dediği gibi, “küçük bir kanıt tümsekçiği üzerine inşa edilmiş devasa bir kuram dağımız” vardır. Ya da Martin Rees’in ifadesiyle: “Şu anki [anlayış seviyemizden] hoşnutluğumuz, kuramın mükemmelliğinden çok, verilerin yetersizliğini yansıtıyor olabilir.”</p>

  <p class="calibre15">Bu belirsizlik, evrenin uzak kıyıları için olduğu kadar, daha yakınımızdaki şeyler için de geçerlidir. Donald Goldsmith’in belirttiği gibi, bir astronom “falanca galaksi 60 milyon ışık yılı ötededir” derken, aslında söz konusu galaksinin 40 ila 90 milyon ışık yılı ötede olduğunu kasteder (“ama bunu genellikle alenen vurgulamaz”). Eh, arada az fark yok doğrusu. Evren geneli söz konusu olduğunda, sayılar elbette adamakıllı abartılır. Bütün bunları aklımızda tutarak, bugünlerde evrenin yaşı konusunda yapılan en iyi tahminlerin 12 milyarla 13,5 milyar yıl arasında değiştiğini söyleyebiliriz, ama fikir birliğinden hâlâ çok uzağız.</p>

  <p class="calibre15">Son zamanlarda öne sürülen ilginç bir kurama göre, evren hiç de sandığımız kadar büyük değildir. Uzaklara baktığımızda gördüğümüz galaksilerden bazıları sadece yansımalardan, ışığın geri tepmesiyle oluşmuş hayalet görüntülerden ibaret olabilir.</p>

  <p class="calibre15">Gerçek şu ki, oldukça temel bir düzeyde bile, hâlâ bilmediğimiz çok şey var. Evrenin neden yapılmış olduğu bunlardan yalnızca bir tanesi. Bilim adamları varlıkları bir arada tutmak için gereken madde miktarını hesapladıkları zaman, bilinenler her zaman yetersiz kalıyor. Görünüşe bakılırsa, evrenin en az yüzde 90’ı, hatta belki yüzde 99’u Fritz Zwicky’nin “kara madde”sinden, yani doğası gereği bize görünmeyen maddeden oluşmuş. Çoğu kısmını görebilmeyi bile başaramadığımız bir evrende yaşıyor olduğumuzu düşünürsek biraz sinir bozucu, ama ne yaparsınız, işte buradayız. Bellibaşlı iki olası madde zanlısının adlan bari eğlenceli hiç değilse: Onlara ya WIMP’ler<a id="footnote6"></a><sup class="calibre21"><a href="#bookmark9">6</a></sup> (Zayıf Etkileşen Kütleli Parçacıklar) ya da MACHO’lar<a id="footnote7"></a><sup class="calibre21"><a href="#bookmark10">7</a></sup> (Kütleli Küçük Hale Cisimleri) deniyor. WIMP terimi Büyük Patlama’dan artakalan görünmez madde parçacıklarını tanımlıyor. MACHO ise karadeliklerin, kahverengi cücelerin ve diğer çok sönük yıldızların bir diğer adı sadece.</p>

  <p class="calibre15">Parçacık fizikçileri WIMP’lerin parçacık açıklamasını, astrofizikçilerse MACHO’lann yıldız açıklamasını yeğler göründüler. Bir süre için MACHO’lar avantajlı durumda kaldı, ama tespit edilen MACHO sayısı yeterince artmayınca, ibre yeniden WIMP’lere kaymaya başladı. Gerçi şimdiye dek hiç WIMP bulunmayışı hâlâ bir sorun. WIMP’ler zayıf etkileşimli olduklarından (var oldukları bile varsayımdan öteye gitmemekle birlikte) saptanmaları çok zordur. Kozmik ışınlar çok fazla engel yaratır. Bu yüzden bilim adamlarının yeraltının derinliklerine inmeleri gerekir. Yerin bir kilometre altında, kozmik bombardımanlar yeryüzündekinin milyonda biri kadardır. Ama bütün bunların hepsi hesaba katıldığında bile, bir yorumcunun dile getirdiği gibi, “bilançoda evrenin üçte ikisi hâlâ eksik çıkar.” Şimdilik onlara Dark Unknown Nonreflective Nondetectable Objects’in (Bilinmeyen Yansıtmayan Saptanamayan Kara Cisimler) kısaltması olarak DUNNO desek de olur.</p>

  <p class="calibre15">Elde edilen son kanıtlar, evrendeki galaksilerin bizden hızla uzaklaşmakla kalmadıklarını, bunu ivme kazanan bir hızla yaptıklarını da düşündürüyor. işte bunu kimse beklemiyordu. Görünüşe bakılırsa evren belki yalnızca kara maddeyle değil, kara enerjiyle de dolu. Bilim adamları buna bazen <span class="calibre18">vakum enerjisi</span> ya da <span class="calibre18">beşinciöz</span> de diyorlar. O şey her ne ise, evreni hiç kimsenin doğru dürüst açıklayamayacağı bir genişlemeye sevk ediyor. Kurama göre uzay boşluğu o kadar da boş değil: Yoktan var olup, vardan yok olan madde ve antimadde parçacıklarıyla dolu. Ve bunlar evreni ivme kazanan bir hızla dışarıya doğru itiyor. inanması çok zor ama, bütün bunları çözüme ulaştıran tek şey var, o da Einstein’ın kozmolojik sabiti: evrenin varsayımsal genişlemesini durdurmak için Genel Görelilik Kuramı ’na iliştirdikten sonra “hayatımın en büyük gafı” diye nitelendirdiği o küçük matematik parçası. Her nasılsa tutturmuş olabileceği şimdi şimdi anlaşılıyor.</p>

  <p class="calibre15">Uzun lafın kısası, bize ve birbirlerine olan uzaklıklarını doğru dürüst bilmediğimiz yıldızlarla çevrili, tanımlayamadığımız maddelerle dolu, özelliklerini yeterince anlayamadığımız fizik yasalarına riayet eden, kesin yaşını hesaplayamadığımız bir evrende yaşıyoruz.</p>

  <p class="calibre15">Bu yürek hoplatıcı notu da düştükten sonra, gelin artık gezegenimize geri dönelim ve <span class="calibre18">anladığımız</span> bir şeyi ele alalım. Gerçi onu bile tam olarak anlamadığımızı ve anladığımız kadarını da uzunca bir süre anlamamış olduğumuzu duymak, belki de şaşırtmayacaktır sizi artık.</p>

  <p class="calibre38"><b class="calibre2"><a id="bookmark11"></a>12</b></p>

  <h2 class="calibre39" id="sigil_toc_id_7"><b class="calibre5"><a class="calibre9" id="bookmark12"></a>YERKÜRE KIPIRDIYOR</b></h2>

  <p class="calibre15">Albert Einstein’ın 1955’teki ölümünden önceki son mesleki icraatlarından biri de, Charles Hapgood adında bir jeologun <span class="calibre18">Earth ’s Shifiing Crust: A Key to Some Basic Problems of Earth Science</span> (Yerkabuğu Hareket Ediyor: Yerbilimin Temel Bazı Sorunlarına Bir Çözüm Yolu) başlıklı kitabına kısa ama çarpıcı bir önsöz yazmak olmuştu. Hapgood’un kitabı, kıtalann hareket halinde olduğu fikrini ısrarla reddediyordu. Hapgood, kitabında okuyucuyu kendisiyle bir bulup bu iddiaya burun kıvırmaya adeta davet eden bir üslupla, birkaç saftirik amatörün “bazı kıtalar arasında belirgin bir şekilsel uyuşma” fark ettiği gözleminde bulunuyordu. Görünüşe bakılırsa, diye devam ediyordu, “Güney Amerika kıtası ile Afrika kıtası puzzle parçalan gibi birbirine geçebilirmiş, falan feşmekan. ... Atlantik’ in doğu ve batı yakalarındaki kayaç oluşumlarının birbirine uyduğunu iddia edenler bile oldu.”</p>

  <p class="calibre15">Bay Hapgood, bu yöndeki her iddiayı gözünü kırpmadan yadsıyarak, K. E. Caster ile J. C. Mendes adlı biyologların Atlantik’in her iki yakasında kapsamlı saha araştırmaları yaptıklarına ve böyle bir benzerliğin bulunmadığını şüpheye yer bırakmayacak biçimde kanıtladıklarına dikkat çekiyordu. Caster’la Mendes’in nereye baktıklarını Tann bilir, çünkü Atlantik’in iki yakasındaki kayaç oluşumlarından pek çoğu sahiden de aynıdır: Benzeşmekle kalmaz, tıpatıp <span class="calibre18">aynıdır.</span></p>

  <p class="calibre15">Bay Hapgood’un yanı sıra, aynı dönemde yaşamış birçok jeologun da kabullenmeye yanaşmadığı bir fikirdi bu. Hapgood’un kastettiği kuram, ilk kez 1908’de Frank Bursley Taylor adında amatör bir Amerikalı jeolog tarafından ortaya atılmıştı. Taylor varlıklı bir aileden geliyordu ve alışılmadık araştırma konularıyla meşgul olmak için gereken mali koşullara sahip olduğu gibi, akademik kısıtlamalardan da muaftı. Afrika ile Güney Amerika kıyılan arasındaki şekilsel benzerlikten çok etkilenenler arasındaydı ve bu gözlemden yola çıkarak, kıtaların bir zamanlar kayarak yer değiştirdiği fikrini geliştirmişti. Dünyadaki sıradağların, kıtalar arasındaki çarpışmaların etkisiyle sıkışarak oluşmuş olabileceğini, takdire şayan bir öngörüyle ileri sürüyordu. Gelgelelim, kanıt sunmakta aynı derecede başarılı olamadı ve kuramı ciddiye alınamayacak denli saçma bulundu.</p>

  <p class="calibre15">Öte yandan Almanya’da, Marburg Üniversitesi meteorologlarından Alfred Wegener adında bir kuramcı, Taylor’ın fikrini alıp, büyük bir maharetle kendine mal etti. Wegener Yerküre tarihi boyunca geçerli olan standart modelle pek bağdaşmayan birçok bitki ve fosil anormalliğini araştırınca, geleneksel biçimde yorumlandığı takdirde bunlardan çok azının mantıklı göründüğünü anladı. Okyanusların farklı yakalarında benzer hayvan fosillerine sık sık rastlanıyordu, halbuki okyanusların yüzülerek aşılamayacağı çok açıktı. Keseli hayvanlar Güney Amerika’dan Avustralya’ya gitmeyi acaba nasıl becermişti? Birbirlerinin tıpatıp aynı salyangozlar nasıl olup da hem İskandinavya’da hem de New England’da ortaya çıkmıştı? Ve hazır sırası gelmişken, Norveç’in 600 küsur kilometre kuzeyindeki Spitsbergen gibi dondurucu derecede soğuk bölgelerde kömür damarları ve diğer yarı-tropik kalıntılar ne arıyordu? Daha sıcak iklimlerden bir şekilde göç etmedilerse, orada olmaları nasıl açıklanabilirdi?</p>

  <p class="calibre15">Wegener, dünyadaki kıtaların bir zamanlar tek parça olduğunu varsayan bir kuram geliştirerek, bitki ve hayvanların her yana dağılmasına olanak tanıyan bu kara kütlesine Pangaea adını verdi. Sonradan kıtalar Pangaea’dan kopup uzaklaşarak şimdiki konumlarına ulaşmışlardı. Wegener bütün bunları <span class="calibre18">Die Entstehung der Kontinente und Ozeane</span> (Kıta ve Okyanusların Kökeni) başlığını taşıyan ve 1912’de Almanca yayımlanan kitabına aktardı. Çok geçmeden patlak veren Birinci Dünya Savaşı’na rağmen, üç sene sonra kitabın İngilizce’si basılacaktı.</p>

  <p class="calibre15">Savaş yüzünden, Wegener’ın kuramı başlangıçta fazla ilgi çekmedi, ama 1920’de düzeltilmiş ve genişletilmiş bir baskısı çıktığı zaman çabucak tartışma konusu oldu. Kıtaların hareket ettiği konusunda herkes hemfikirdi, ama bu hareketin yatay değil, dikey doğrultuda olduğu düşünülüyordu. İzostazi (dengelenme) diye bilinen dikey hareket süreci nesiller boyu jeolojik inançlara esas teşkil ettiği halde, bu hareketin nasıl ya da neden oluştuğunu açıklayan sağlam bir kuram yoktu. Benim öğrencilik günlerime dek ders kitaplarında yer bulan fikirlerden biri de, Avusturyalı Eduard Suess’in on dokuzuncu yüzyıl sonlarına doğru ileri sürdüğü “fırından çıkmış elma” kuramıydı. Bu kurama göre, eriyik haldeki Yerküre soğudukça tıpkı fırından çıkmış bir elma gibi buruşmuş, böylece okyanus havzaları ve sıradağlar oluşmuştu. Gerçi bu türden her durağan sürecin Yerküre ’yi eninde sonunda engebesiz bir yuvarlağa dönüştüreceğini, çünkü erozyon sayesinde çıkıntıların düzlenip çukurların dolacağını James Hutton çok evvelden göstermişti ama kimin umurunda? Üstelik, Rutherford ve Soddy tarafından yine yüzyılın erken dönemlerinde dikkate sunulmuş bir sorun daha vardı: Dünyevi elementler muazzam ısı rezervleri içerirdi. Suess’in önerdiği türden bir soğuma ve büzülmeye olanak tanımayacak büyüklükte rezervlerdi bunlar. Hem zaten Suess’in kuramı doğru olsaydı dağlar yeryüzüne eşit biçimde dağılmış olurdu, ki öyle olmadığı gün gibi ortadaydı. Aynca dağların üç aşağı beş yukarı aynı yaşlarda olmaları gerekirdi; oysa Urallarla Apalaşlar gibi bazı dağ sıralarının Alplerle Kayalıklar gibi diğerlerinden yüz milyonlarca yıl yaşlı olduğu 1900’lerin başlarında çoktan anlaşılmıştı. Çağın yeni bir kurama hazır olmadığı besbelliydi. Ne yazık ki, jeologların yeni bir kuram sunarak ihya etmek isteyecekleri kişi Alfred Wegener olmayacaktı.</p>

  <p class="calibre15">Her şeyden önce, Wegener’ın radikal görüşleri jeoloji disiplininin temellerini sorguluyordu. Bu tavırla camianın sempatisini kazanması pek mümkün değildi. Böyle bir meydan okuyuş bir jeologdan gelse dahi yeterince üzücü olurdu, kaldı ki Wegener’ın jeoloji konusunda hiç altyapısı yoktu. O bir meteorologtu, Tanrı aşkına. Bir hava tahmin uzmanıydı, hem de <span class="calibre18">Alman</span> bir hava tahmin uzmanı. İflah olmaz kusurlardı bunlar.</p>

  <p class="calibre15">Dolayısıyla jeologlar onun kanıtlarını hiçe saymak ve önerilerini küçümsemek uğruna her türlü tavizi göze aldılar. Fosillerin dağılımı sorununu geçiştirmek için, başları her sıkıştığında alakasız kara kütlelerini sözümona eski “kara köprüleri” ile birbirine bağladılar. <span class="calibre18">Hipparion</span> soyundan eski bir at türünün aynı zamanda hem Fransa’da hem de Florida’da yaşamış olduğu bulgulanınca, Atlantik’in iki yakası arasına bir kara köprüsü konduruverdiler. Eski tapir soylarının aynı anda hem Güney Amerika’da hem de Güneydoğu Asya’da yaşamış olduğu anlaşılınca, oraya da bir kara köprüsü çekildi. Çok geçmeden tarihöncesi denizlerin haritaları, Kuzey Amerika’dan Avrupa’ya, Brezilya’dan Afrika’ya, Güneydoğu Asya’dan Avustralya’ya, Avustralya’dan Antarktika’ya uzanan varsayımsal kara köprüleriyle dolmuş, kıtalar neredeyse kıta olmaktan çıkmıştı. Bu birleştirici yollar, yalnızca canlı bir organizmayı bir kara kütlesinden ötekine taşımak gerektiği zaman haritalarda ansızın belirivermekle kalmıyordu, bazen de önceki varlıklarından eser bırakmadan usulca silindikleri oluyordu. Bu değişiklikleri destekleyen en ufak bir somut delil bile yoktu elbette. Böylesine yanlış bir şey delillerle asla desteklenemezdi. Gelin görün ki, bu yazboz tahtası gelecek yarım yüzyılın coğrafi gelenek standardı olacaktı.</p>

  <p class="calibre15">Kara köprüleri bile bazı şeyleri açıklamaya yetmiyordu. Avrupa’da iyi bilinen bir trilobit türünün Newfoundland’de de yaşamış olduğu bulgulanmıştı: ama Newfoundland’in yalnızca bir tarafında. 3.000 kilometre boyunca uzanan tehlikeli okyanus sularını aşmayı başaran bu yaratığın nasıl olup da 300 kilometre genişliğinde bir adada yolunu bulamayıp kıyıda köşede kaldığını kimse inandırıcılıkla açıklayamıyordu. Avrupa’da ve Amerika’nın Kuzeybatı Pasifik bölgesinde bulunan, ama bu iki bölge arasındaki hiçbir yerde izine rastlanmayan bir diğer trilobit türü, daha da anlaşılmaz bir aykırılık sergiliyordu. Bu durumu açıklamak için bir kara köprüsünden ziyade bir üstgeçide ihtiyaç vardı. Gelgelelim, rakip kuramlara 1964 gibi geç bir tarihte yer veren <span class="calibre18">Britannica Ansiklopedisi'nde</span> bile, “çok sayıda ciddi kuramsal zorlukla” dolu olduğu düşünülen kuram Wegener’ınkiydi.</p>

  <p class="calibre15">Wegener da haliyle birtakım hatalar yapmıştı. Grönland’ın her yıl yaklaşık 1,6 kilometre batıya kaydığını iddia etmişti, ki bu düpedüz saçmalıktı. (Söz konusu kayma için yaklaşık bir santim demek daha doğru olur.) Her şeyden önemlisi, kara kütlelerinin nasıl hareket ettiği konusuna hiçbir inandırıcı açıklama getiremiyordu. Onun kuramına inanmak için, koca koca kıtalann kaskatı yerkabuğunu bir şekilde iterek ilerlediğini ve bunu toprağı yarıp geçen bir pulluk gibi, arkasında hiç iz bırakmadan yaptığını kabul etmeniz gerekirdi. O zamanlar bilinenler arasında, bu muazzam hareketleri neyin tetiklediğini akla yakın biçimde açıklayabilen hiçbir şey yoktu.</p>

  <p class="calibre15">Bu soruya olası bir açıklama öneren kişi, Yerküre’nin yaşını belirlemek için çok çaba sarf eden İngiliz jeolog Arthur Holmes oldu. Holmes, radyoaktif ısınmanın Yerküre içinde konveksiyon (taşınım) akımları üretebileceğini anlayan ilk bilim adamıydı. Teoride, bu akımlar kıtalan yeryüzü etrafında kaydırabilecek kadar güçlü olabilir. Holmes, ilk kez 1944’te yayımlanan <span class="calibre18">Principles of Physical Geology</span> (Fiziksel Jeolojinin İlkeleri) adlı popüler ve etkili kitabında, esaslan günümüzde hâlâ geçerli olan “kıtalann kayması” kuramını oluşturdu. Gerçi o zaman için bu fikir yine de radikal bir öneriydi ve bilhassa kayma fikrine karşı başka her yerden daha dirençli olan Amerika Birleşik Devletleri’nde geniş çapta eleştirildi. Amerikalı bir eleştirmen, kinayeli sayılmayacak bir üslupla, Holmes’un öğrencileri hakikaten ikna edebilecek açıklık ve inandırıcılıkta görüşler savunduğundan yakındı.</p>

  <p class="calibre15">Öte yandan başka yerlerde yeni kuram temkinli ama kararlı bir destek buluyordu. İngiliz Bilim Geliştirme Derneği’nin 1950’deki yıllık toplantısında yapılan bir oylama, toplantıda hazır bulunanların neredeyse yarısının kıtaların kayması fikrini benimsediğini gösterdi. (Hapgood, oylamadan kısa süre sonra, bu sonucun İngiliz jeologların ne trajik ölçüde yanıltılmış olduklarını kanıtladığını söyledi.) Gariptir ki, bazen Holmes’un bile kendi kuramına olan inancı sarsılıyordu. 1953’te şunu itiraf etti: “Kıtalann kayması konusunda kafamı kurcalayan bir önyargıdan kendimi kurtarmayı hiçbir zaman başaramadım; bu hipotezin fantastik olduğunu tabiri caizse jeolojik iliklerimde hissediyorum.”</p>

  <p class="calibre15">Kıtalann kayması Amerika Birleşik Devletleri ’nde hiç destek bulmuyor değildi. Mesela Harvard’dan Reginald Daly tarafından savunulmaktaydı, ama Daly de, hatırlarsanız, Ay’ın kozmik bir çarpışma sonucu oluştuğunu öneren adamdı ve fikirleri genellikle ilginç, hatta değerli bulunmakla birlikte, ciddiye alınamayacak kadar abartılıydı. Dolayısıyla çoğu Amerikalı akademisyen, kıtaların şimdiki konumlarını ezelden beri korumuş olduğu ve yer şekillerinin yatay kaymaların etkisiyle değil, başka sebeplerle oluştuğu inancına bağlı kaldılar.</p>

  <p class="calibre15">İlginçtir ki, petrol bulmak isteyenlerin levha tektoniğinin içerdiği türden yüzey hareketlerini kesinlikle dikkate almaları gerektiği, petrol şirketlerinin jeologları tarafından yıllardır bilinmekteydi. Ama petrol jeologları akademik bildiriler yazmazlardı; onlar sadece petrol bulurlardı.</p>

  <p class="calibre15">Çözümüne hiçbir kuramcının ulaşamadığı, hatta yaklaşamadığı önemli bir soru daha vardı. Bu soru, onca tortulun nereye kaybolduğuydu. Her sene yeryüzündeki nehirler muazzam miktarlarda aşındırılmış maddeyi, mesela 500 milyon ton kalsiyumu denizlere taşıyordu. Taşınma hızını bu sürecin etkili olduğu yıl sayısıyla çarptığınızda, kaygılandırıcı bir rakam çıkıyordu ortaya: Okyanusların dibinde yaklaşık 20 kilometre kalınlığında bir tortul tabakası birikmiş olmalıydı. Ya da başka bir ifadeyle, okyanus diplerinin şimdiye dek çoktan yüzeye çıkmış olması gerekirdi. Bilim adamları bu paradoksla başa çıkmak için, mümkün olan en kolaycı yola başvurdular: Onu yok saydılar. Ama sonunda, daha fazla yadsıyamayacakları bir noktaya vardılar.</p>

  <p class="calibre15">İkinci Dünya Savaşı’nda, Princeton Üniversitesi mineraloglarından Harry Hess, <span class="calibre18">USS Cape Johnson</span> adlı bir askeri nakliye gemisinin komutanlığına getirildi. Bu gemide, yankılı iskandil denilen yepyeni bir derinlikölçer vardı. Cihaz, kıyıya yanaşan gemilerin sığ sularda manevra yapmasını kolaylaştırmak amacıyla tasarlanmıştı, ama Hess onun bilimsel amaçlar için de aynı işlerlikle kullanılabileceğini fark etti. Açık denizde yol alırken, hatta savaşın ortasındayken dahi, cihazı hiç kapatmadı. Ve kimsenin beklemediği bir keşifte bulundu. Okyanus tabanları herkesin sandığı gibi eski olsaydı, tıpkı çamurla kaplı bir nehir ya da göl yatağı gibi, kalın bir tortul tabakasıyla örtülü olurdu. Ama Hess’in bulgularına göre okyanus tabanında eski alüvyonlara özgü kaygan bir balçık örtüsünden başka hiçbir şey yoktu. Her yanı, kanyonlarla, çatlaklarla, yarıklarla delik deşikti ve Hess’in eski Princetonjeologlarından Amold Guyot’un anısına guyotlar diye adlandırdığı volkanik deniz dağlarıyla bezeliydi. Bütün bunlar çok kafa karıştırıcıydı, ama Hess’in katılması gereken bir savaş vardı; o da mecburen düşüncelerini rafa kaldırdı.</p>

  <p class="calibre15">Savaştan sonra Princeton’a dönüp kariyerine öncelik verdi, ama deniz dibinin gizemleri düşüncelerinde yer etmeyi sürdürüyordu. Bu arada okyanusbilimciler, 1950’ler boyunca okyanus tabanları üzerinde giderek kompleksleşen tetkikler gerçekleştirdiler. Neticede, daha da büyük bir sürprizi ortaya çıkardılar: Yeryüzündeki en yüksek ve en geniş dağ sırasının büyük bölümü sualtındaydı. Bu sıradağlar, dünyanın tüm deniz yatakları boyunca uzanarak, bir beysbol topu üzerindeki dikişi andıran kesintisiz bir yol izliyordu. İzlanda’dan başlayıp güneye gidecek olsaydınız, bu yolu takip ederek Atlantik Okyanusu’nun ortasına inebilir, Afrika’nın dibinden geçip, Hint ve Güney Okyanusları üzerinden Avustralya’nın hemen altına varabilirdiniz. Yol orada sanki Baja Califomia’yı hedeflercesine Pasifik’e sapar, sonra da Amerika Birleşik Devletleri’nin batı kıyısını tırmanıp Alaska’ya varırdı. Yüksek dorukların bazen bir ada ya da takımada şeklinde su üstüne çıktığı oluyordu: Atlantik’te Asor ya da Kanarya Adaları, Pasifık’te Hawaii gibi. Ama dağların büyük çoğunluğu, bilinmeyen, şüphe uyandırmayan bir şekilde, binlerce kulaç derinlikteki tuzlu suların altına gömülüydü. Tüm kolları birbirine eklendiğinde, bu ağ 75.000 kilometreyi buluyordu.</p>

  <p class="calibre15">Bir süre için bunun çok azı bilgi dahilindeydi. On dokuzuncu yüzyılda okyanus tabanına kablo döşeyen insanlar, Atlantik’in ortasında dağa benzer bir engebe bulunduğunu kabloların seriliş biçiminden anlamışlardı, ama bu dağ zincirinin süreklilik arz eden doğası ve toplam boyutu tam anlamıyla afallatıcı bir sürprizdi. Dahası, açıklanamayan fiziksel anormallikler içeriyordu. Atlantik’in ortasındaki sırtlar arasında, en çok 20 kilometre genişliğinde, toplam 19.000 kilometre uzunluğunda bir kanyon (bir çöküntü ya da rift) uzanıyordu. Bu da Yerküre’nin, adeta kabuğunu çatlatıp dışarı fırlayan bir ceviz gibi, ek yerlerinden ikiye ayrılmakta olduğunu akla getirir nitelikteydi. Absürd ve sinir bozucu bir meflıumdu, ama kanıtların varlığı inkâr edilemezdi.</p>

  <p class="calibre15">Derken 1960’ta alınan karot ömekleri<a href="#ack25" id="dip111"><sup class="calibre21">25&nbsp;</sup></a>okyanus tabanının Atlantik’in ortasındaki okyanus sırtları civarında oldukça genç olduğunu, ama doğuya veya batıya doğru ilerlendikçe giderek yaşlandığını gösterdi. Bir durum değerlendirmesi yapan Harry Hess, bunun tek bir manaya gelebileceğini fark etti: Merkezdeki çöküntü hattının her iki tarafında da durmaksızın yeni okyanus kabuğu oluşturuluyordu. Arkadan yeni kabuk geldikçe öndeki kabuk çöküntü hattından itilip uzaklaştırılıyordu. Yani Atlantik tabanı iki büyük taşıma bandı gibi işliyordu aslında: Biri Kuzey Amerika’ya doğru kabuk taşırken, öbürü Avrupa’ya doğru kabuk taşıyordu. Bu süreç “deniz tabanı yayılması” olarak bilinir oldu.</p>

  <p class="calibre15">Kabuk, kıta sınırlarında yolculuğunun sonuna geldiği zaman, “dalma-batma” diye bilinen bir süreçle gerisingeriye Yerküre’nin içine dalıyordu. Bu da onca tortulun nereye kaybolduğunu açıklıyordu. Tortullar Yerküre’nin bağırsaklarına iade ediliyordu. Okyanus tabanlarının her yerde neden nispeten genç olduğu da böylelikle izah edilmiş oluyordu. Hiçbir okyanus tabanının yaklaşık 175 milyon yıldan yaşlı olduğu bulgulanmamıştı. Kıtasal kayaçlarınsa çoğunlukla milyarlar<span class="calibre3">ca yıllık olduğu dikkate alınırsa, bu durum tam bir muammaydı. Hess sebebi artık görebiliyordu: Okyanus kayaçlarının ömrü ancak kıyıya varmaları için gereken süre kadardı. Çok şeye açıklama getiren enfes bir kuramdı bu. Hess fikirlerini önemli bir bildiride ayrıntısıyla anlattı, ama neredeyse her yerde göz ardı edildi. Neylersiniz, dünya bazen iyi bir fikre hazır olmuyor işte.</span></p>

  <p class="calibre15">Bu arada, birbirinden bağımsız çalışan iki araştırmacı, Yerküre tarihinin onlarca yıl önce keşfedilmiş garip bir gerçeğinden yola çıkarak çarpıcı buluşlar yapmaktaydı. 1906’da, Bernard Brunhes adında Fransız bir fizikçi, gezegenin manyetik alanının zaman zaman yer değiştirdiğini ve bu değişimlere ilişkin kayıtların belli bazı kayaçlara doğum anlarında kalıcı olarak işlendiğini bulgulamıştı. Açıklamak gerekirse, kayaçların içindeki minik demir cevheri taneleri, kayaçların oluşumu sırasında manyetik kutupların bulunduğu yönü işaret eder, sonra da kayaçlar soğuyup katılaştıkça aynı yönü göstermeyi sürdürür. Kayaçlar, oluştukları sırada manyetik kutupların nerede olduğunu bir bakıma “akıllarında tutar.” Bu durum yıllarca garip bir fenomen olmaktan öteye gitmedi, ama 1950’lerde Londra Üniversitesi’nden Patrick Blackett ve Newcastle Üniversitesi’nden S. K. Runcorn, Britanya’daki kayaçlar içinde donakalmış eski manyetik kayıtları incelediler ve onların neye işaret ettiğini anlayınca feleklerini şaşırdılar: Uzak geçmişin bir döneminde Britanya kendi ekseni etrafından dönmüş ve sanki zincirlerinden kurtulmuşçasına kuzeye doğru belli bir mesafe almıştı. Dahası, Avrupa ile Amerika’nın aynı dönem için geçerli olan manyetik kayıt haritalarının, yan yana getirildiklerinde birbirlerine yırtılmış bir kâğıt parçasının iki yarısı gibi tıpatıp uyduğunu da keşfettiler. Bu son derece esrarengiz bir durumdu.</p>

  <p class="calibre15">Onların bulguları da görmezden gelindi.</p>

  <p class="calibre15">İpuçlarını birbirine bağlamak, sonunda Cambridge Üniversitesi’nden iki kişiye kaldı: Drummond Matthews adında bir jeofizikçi ve onun Fred Vine adındaki mastır öğrencisi. 1963’te, Atlantik Okyanusu’nun tabanı üzerinde yapılmış manyetik incelemeleri kullanarak, deniz tabanlarının tam da Hess tarafından önerildiği gibi yayılmakta olduğunu ve kıtaların da hareket ettiğini ispatladılar ve böylece bu meseleye son noktayı koydular. Lawrence Morley adında şanssız bir Kanadalı jeolog da aynı dönemde aynı sonuca vardı, ama kimseye bildirisini yayınlattıramadı. <span class="calibre18">Journal of Geophysical Research</span> ’ün editörü, onu dillere destan olacak şu sözlerle terslemişti: “Bu türden spekülasyonlar kokteyl partileri için ilginç bir muhabbet konusudur, ama ciddi bir bilimsel derginin himayesi altında yayınlanacak türden şeyler değildir.” Bir jeolog Morley’nin bildirisini sonradan şöyle nitelendirecekti: “yerbilimlerinin yayımı reddedilen belki de en önemli bildirisi.”</p>

  <p class="calibre15">Yerkabuğunun hareket halinde olduğu fikri er geç benimsendi en azından.</p>

  <p class="calibre15">Alanın en önemli şahsiyetlerinden birçoğunu buluşturan bir sempozyum Royal Society sayesinde 1964’te Londra’da gerçekleştirildiğinde, sanki herkes ansızın taraf değiştirdi. Toplantıya katılanlar, yeryüzünün birbiriyle bağlantılı parçalardan kurulu bir mozaik oluşturduğu ve bu parçalar arasındaki şiddetli sürtünme ve sıkışmaların gezegenin çoğu yüzey davranışından sorumlu olduğu konusunda fikir birliğine vardılar.</p>

  <p class="calibre15">Yalnızca kıtaların değil, yerkabuğunun tamamının hareket halinde olduğu anlaşılınca “kıtaların kayması” terimi tez elden çöpe atıldı, ama mozaiği oluşturan farklı parçaları ifade edecek bir isimde karar kılmak da zaman aldı. Başlangıçta onları “kabuk blokları” ya da bazen “döşeme taşları” gibi isimlerle andılar. Ancak 1968 sonlarında, üç Amerikalı sismologun <span class="calibre18">Journal of Geophysical Research</span> ’te yayımlanan bir makalesinden sonra, o gün bugündür kullanılagelen adı aldılar: levhalar. Aynı makale bu yeni bilime <span class="calibre18">levha tektoniği</span> adını verdi.</p>

  <p class="calibre15">Kök salmış fikirler zor ölür, nitekim bu heyecan verici kuramı benimsemeye de herkes can atmıyordu. Ta l 970’lere kadar, en popüler ve etkili jeoloji kitaplarından biri olan ve zatı muhterem Harold Jeffreys tarafından yazılan <span class="calibre18">The Earth</span> (Yer), tıpkı 1924’teki ilk baskısında olduğu gibi, levha tektoniğinin fiziksel imkânsızlığı konusundaki ısrarını hararetle sürdürmekteydi. Konveksiyon (taşınım) ve deniz tabanı yayılmasını da aynı şekilde yadsımaktaydı. Keza, John McPhee de 1980’de yayımlanan <span class="calibre18">Basin and Range</span> (Havzalar ve Dağlar) adlı yapıtında, SO’li yıllarda dahi sekiz Amerikalıjeologdan birinin levha tektoniğine inanmadığına dikkat çekmişti.</p>

  <p class="calibre15">Bugün yeryüzünün sekiz ila on iki büyük levha ile yirmi kadar küçük levhadan oluştuğunu (büyük ve küçük sıfatlarını nasıl tanımladığınıza bağlı olarak değişen bir tespittir bu) ve hepsinin farklı yönlerde ve farklı hızlarda hareket ettiğini biliyoruz. Bazı levhalar büyük ve nispeten tembelken, bazıları küçük ama enerjiktir. Üzerlerinde taşıdıkları kara kütleleriyle ilişkileri ancak tesadüfi ölçülerdedir. Örneğin Kuzey Amerika levhası kendisiyle bağdaştırılan kıtadan çok daha büyüktür. Levha sınırları, kıtanın batı kıyısını kabaca izler (o bölgenin sismik açıdan çok aktif olmasının sebebi de budur: levha sınırındaki sürtünme ve sıkışmalar), ama doğu kıyısını görmezden gelerek Atlantik’in yarısına kadar ilerleyip okyanus ortasındaki sırtlara uzanır. İzlanda, tam ortasından ikiye ayrılmıştır ve bu da onu tektonik açıdan yarı-Amerikalı yarı-Avrupalı kılar. Bu arada Yeni Zelanda, Hint Okyanusu’na hiç yakın olmadığı halde, engin Hint Okyanusu’nun parçasıdır. Benzeri durumlar çoğu levha için söz konusudur.</p>

  <p class="calibre15">Modem kara kütleleri ile geçmişteki kara kütleleri arasındaki bağlantıların hiç kimsenin hayal bile etmediği kadar karmaşık olduğu anlaşılıyordu. Kazakistan bir zamanlar Norveç’e ve New England’a bağlıydı. Staten Island’ın bir köşesi, ama sadece belli bir köşesi, Avrupalıdır. Newfoundland’in bir kısmı da öyle. Massachusetts sahilinden rasgele seçeceğiniz bir çakıl taşının en yakın akrabası şimdi Afrika’da olacaktır. iskoçya’daki Highlands bölgesi ve İskandinavya’nın çoğu kısmı büyük ölçüde Amerikalıdır. Antarktika’daki Shackleton Sıradağları’nın bir zamanlar Amerika Birleşik Devletleri’nin doğusundaki Apalaşlara ait olabileceği düşünülüyor. Özetle, kayaçlar yer değiştirir.</p>

  <p class="calibre15">Sürekli bir çalkantı, levhaları birbirine geçip tek bir hareketsiz levhaya dönüşmekten alıkoyar. işleyişin hemen hemen şimdiki gibi devam edeceğini varsayarsak, Atlantik sonunda Pasifik’ten çok daha büyük bir okyanus haline gelene dek genişleyecek. Califomia’nın büyük kısmı kopup yüzerek uzaklaşacak ve Pasifik’te Madagaskar’a benzer bir adaya dönüşecek. Afrika kuzeye doğru itilip Avrupa’ya sokularak Akdeniz’i haritadan silecek ve sıkışma sonucunda Paris’ten Kalküta’ya dek uzanan, Himalayalar kadar görkemli bir dağ sırası oluşacak. Avustralya, kuzeyindeki adalara el koyacak ve kıstağa26 benzer bir kara parçasıyla Asya’ya bağlanacak. Bunlar gelecekte ortaya çıkacak sonuçlar, ama gelecekte meydana gelecek olaylar değil. Olaylar zaten şu anda olagelmekte. Biz burada oturadururken, kıtalar havuza düşen yapraklar gibi sürükleniyor. Küresel Konumlandırma Sistemleri<a id="footnote8"></a><sup class="calibre21"><a href="#bookmark13">8</a></sup> sayesinde Avrupa’yla Kuzey Amerika’nın neredeyse bir tırnağın büyüme hızıyla (insan tırnağı ömür boyu aşağı yukarı iki metre büyür) birbirinden ayrılmakta olduğunu görebiliyoruz. Yeterince uzun yaşasaydınız, Los Angeles’la birlikte San Francisco’ya doğru kayabilirdiniz. Bizi bu değişimlerin farkına varmaktan alıkoyan tek şey ömürlerimizin kısalığıdır. Dünya haritasına ya da bir yerküreye baktığınızda görmekte olduğunuz şey, aslında kıtaların şipşak çekilmiş bir fotoğrafından ibarettir ve bu fotoğrafın temsil ettiği görüntü Yerküre tarihinin yüzde birinin ancak onda biri için geçerlidir.</p>

  <p class="calibre15">Yerküremiz kayaç yapılı gezegenler arasında tektonik etkinliğe sahip olması bakımından tektir ve bunun neden böyle olduğu hâlâ açıklanamamıştır. Tektonik etkinlik yalnızca gezegenin büyüklüğüne ya da yoğunluğuna bağlı değildir. Venüs bu açılardan Yerküre’nin neredeyse ikizidir, ama herhangi bir tektonik etkinliği yoktur. Tektoniğin, gezegenin organik sağlığının önemli bir parçası olduğu düşünülmektedir, ama bu da bir düşünce olmaktan ileri gitmez. Fizikçi ve yazar James Trefil’in ifadesiyle, “Tektonik levhaların sürekli hareketinin yeryüzünde yaşamın gelişimi üzerinde hiçbir etkisi olmadığına inanmak zordur.” Trefıl, tektoniğin varlığından kaynaklanan zorlayıcı koşulların, mesela iklim değişimlerinin, zekânın gelişimini önemli ölçüde hızlandırmış olduğunu ileri sürer. Kıtalardaki kaymanın, yeryüzünde yaşanan muhtelif nesil tükenişlerinden bazılarına yol açmış olabileceğini düşünenler de var. Kasım 2002’de Ingiltere’de, Cambridge Üniversitesi’nden Tony Dickson <span class="calibre18">Science</span> dergisinde yayımlanan bir rapor hazırladı. Raporunda, kayaçların tarihi ile yaşamın tarihi arasında pekâlâ bir ilişki olabileceğini ısrarla öne sürüyordu. Dickson’ın saptadığı şey, dünya okyanuslarının kimyasal bileşiminin son yarım milyar yıldır ani ve etkili değişimler geçirmiş olduğuydu. Ve bu değişimler de, biyoloji tarihinin önemli olaylarıyla genellikle ilişkiliydi: Ingiltere'nin güney kıyısındaki tebeşirli beyaz yalıyarları yaratmış olan minik organizmaların ansızın patlak verişi, Kambriyen dönem sırasında deniz organizmaları arasında ansızın ortaya çıkan kabuklanma modası gibi. Okyanus kimyasının zaman zaman böylesine çarpıcı değişimlere uğramasına neyin sebep olduğunu kimse bilemez, ama okyanus sırtlarındaki açılıp kapanmaların olası bir sebep olduğu apaçık ortadadır.</p>

  <p class="calibre15">Her halükarda, levha tektoniği yalnızca yeryüzü dinamiklerine, örneğin eski <span class="calibre18">Hipparion</span> soyundan bir atın Fransa’dan Florida’ya nasıl gittiğine değil, yeraltı faaliyetlerinden pek çoğuna da açıklama getirdi: depremlere, ada zincirlerinin oluşumuna, karbon çevrimine, dağların biçimlenişine, buzul çağlarının gelişine, hatta yaşamın kökenine. Bu fevkalade yeni kuramın doğrudan etkilemediği bir şey yok gibiydi. Jeologlar, McPhee’nin de belirttiği gibi, kendilerini “bütün dünyanın aniden anlam kazandığı” baş döndürücü bir konumda buldular.</p>

  <p class="calibre15">Ama ancak bir noktaya kadar. Kıtaların eski zamanlardaki dağılımı, jeofizikten anlamayanların sandığından çok daha istikrarsızdır. Ders kitapları Lavrasya, Gondvana, Rodinya ve Pangaea gibi eski kara kütlelerinin kesin hatlara sahipmiş gibi görünen resimlerine yer vermekle birlikte, bu çizimlerden bazıları hiç birbirini tutmayan yargılara dayanır. George Gaylord Simpson'ın <span class="calibre18">Fossils and the History of Life</span> (Fosiller ve Yaşamın Tarihi) adlı yapıtında gözlemlediği gibi, eskilerin dünyasında yaşamış bitki ve hayvan türlerinin, olmamaları gereken yerlerde münasebetsizce ortaya çıkmak ve olmaları gereken yerlerde her ne hikmetse hiç iz bırakmamak gibi bir huyları vardır.</p>

  <p class="calibre15">Bir zamanlar Avustralya, Afrika, Antarktika ve Güney Amerika'yı kapsadığı düşünülen büyük kıta Gondvana’nın krokisi, <span class="calibre18">Glossopteris</span> adı verilen ve bulunması gereken her yerde bulunan eski bir eğreltiotu cinsinin yeryüzündeki dağılımı temel alınarak hazırlanmıştı. Gelgelelim, çok daha sonraları, <span class="calibre18">Glossopteris</span> dünyanın Gondvana'yla herhangi bir bağlantısı olduğu bilinmeyen bölgelerinde de keşfedildi. Bu kafa karıştırıcı çelişki çoğunlukla göz ardı edildi ve hâlâ ediliyor. Keza, <span class="calibre18">Lystrosaurus</span> denen bir Trias dönem sürüngeni de Antarktika ve Asya gibi birbirine çok uzak iki kıtada bulunarak, eskiden bu kıtalar arasında bir bağlantı olduğu fikrine destek verdi, ama aynı dönemde aynı kıtanın parçası olduğuna inanılan Güney Amerika’da ya da Avustralya’da hiç ortaya çıkmadı.</p>

  <p class="calibre15">Tektoniğin açıklayamadığı birçok yer şekli de var. Denver mesela. Orası herkesin bildiği gibi 1,6 kilometre yüksekliktedir, ama bu yükselme nispeten yeni bir gelişmedir. Yerküre dinozorların kükremeleriyle sarsılırken, Denver bir okyanus dibinin parçasıydı. Bununla birlikte, Denver’ın zeminindeki kayaçlar çatlamış ya da deforme olmuş değildir. Oysa Denver çarpışan levhalar tarafından itilip yükseltilmiş olsaydı bu kayaçların zarar görmüş olması gerekirdi. Hem zaten Denver’ın levha kenarlarına olan uzaklığı, levha hareketlerinden etkilenmemesini sağlayacak kadar fazlaydı. Denver’ın levha hareketlerinden etkilendiğini düşünmek, bir halıyı kenarından iterek öbür kenarını bombelendirmeyi ummakla birdir. Görünüşe bakılırsa Denver milyonlarca yıldır esrarengiz biçimde yükseliyor: fırında kabaran bir ekmek gibi. Güney Afrika’nın büyük bölümü için de aynı şey geçerli. Bilinen hiçbir tektonik sebep bulunmadığı halde, bu bölgenin 1.600 kilometre uzunluğunda bir kısmı 100 milyon yılda yaklaşık bir buçuk kilometre yükseldi. Öte yandan Avustralya da yan yatarak batıyor. Son 100 milyon yıldır kuzeyindeki Asya kıtasına doğru kayarken, başı çeken kuzey ucu yaklaşık 200 metre battı. Görünüşe bakılırsa Endonezya da yavaş yavaş boğuluyor ve Avustralya’yı da beraberinde dibe sürüklüyor. Tektonik kuramında bunlardan herhangi birini açıklayabilen hiçbir şey yok.</p>

  <p class="calibre15">Alfred Wegener fikirlerinin doğru çıktığını görecek kadar yaşayamadı. 1930’da bir Grönland seferindeyken, ellinci yaş gününde, uçaktan atılmasını beklediği erzak paketini aramak için yalnız başına yola çıktı. Bir daha geri dönmedi. Birkaç gün sonra buz kesmiş ölüsünü buldular. Bulunduğu yere gömüldü ve hâlâ orada yatıyor, ama Kuzey Amerika’ya öldüğü gün olduğundan yaklaşık bir metre daha yakın artık.</p>

  <p class="calibre15">Yanlış ata oynadığını görmeye Einstein’ın da ömrü vefa etmedi. Hatta, 1955’te New Jersey’nin Princeton bölgesinde öldüğü zaman, Charles Hapgood’un kıtaların kayması kuramlarını yerin dibine sokan kitabı henüz yayımlanmamıştı bile.</p>

  <p class="calibre15">Tektonik kuramını doğuran sürecin öteki başrol oyuncusu olan Harry Hess de o sıralar Princeton’daydı ve kariyerinin geri kalan kısmını orada sürdürecekti. Öğrencilerinden biri, Walter Alvarez adında parlak bir gençti ve sonunda bilim dünyasına çok farklı bir yön verecekti.</p>

  <p class="calibre15">Jeoloji alanındaki ani ve sarsıcı değişimler daha yeni başlamıştı; bu değişim sürecinin başlamasını kolaylaştıran kişi ise genç Alvarez olacaktı.</p>

  <p class="calibre15"><a id="bookmark2"></a><a href="#footnote1">1</a></p>

  <p class="calibre15">Bir yan-ömür içinde hangi yüzde 50’nin öleceğine ve hangi yüzde 50’nin yaşayacağına atomların nasıl karar verdiklerini merak ediyorsanız, bu sorunuzun cevabı, yan-ömrün aslında sadece istatistiksel bir kolaylıktan, yani temel maddeler için geçerli olan istatistiksel bir veri tablosundan ibaret olduğudur. Yan-ömrü 30 saniye olan bir madde örneğiniz olduğunu farz edin. Örneğinizdeki her atom, tam tamına 30 ya da 60 ya da 90 saniye için, ya da kendisine takdir edilen başka bir düzenli süre için var olacak değildir. Hatta her atom, 30’un katlarıyla hiç alakası olmayan, tamamen rasgele uzunlukta ömürler sürecektir. İki saniye sonra ölmesi de, daha yıllarca, onyıllarca ya da yüzyıllarca hayatta kalması da mümkündür. Bunu kimse bilemez. Tek bilebileceğimiz, örneğin tamamı için geçerli olan yok olma hızının, her 30 saniyede bir, atomların yarısını yok edecek biçimde olacağıdır. Bu, başka bir deyişle, ortalama bir hızdır ve onu her büyük örneğe uygulayabilirsiniz. Mesela, bir hesaba göre, on sentlik madeni paraların yaklaşık 30 senelik bir yan-ömürleri vardır.</p>

  <p class="calibre15"><a id="bookmark3"></a><a href="#footnote2">2</a></p>

  <p class="calibre15">National Geographic Society.</p>

  <p class="calibre15"><a id="bookmark6"></a><a href="#footnote3">3</a></p>

  <p class="calibre15">Bu maliyetli girişimin pratik bazı yan etkileri de var. World Wide Web (WWW) CERN’in meyvelerinden biridir. 1989’da CERN’in bilim adamlanndan Tim Berners-Lee tarafından icat edilmiştir.</p>

  <p class="calibre15"><a id="bookmark7"></a><a href="#footnote4">4</a></p>

  <p class="calibre15">Superconducting Supercollider.</p>

  <p class="calibre15"><a id="bookmark8"></a><a href="#footnote5">5</a></p>

  <p class="calibre15">“50 değerinde bir sabit” ya da “100 değerinde bir sabit” dendiğinde tam olarak neyin kastedildiğini haklı olarak merak ediyorsunuz. Cevap astronomik ölçü birimlerinde yatar. Astronomlar ışık yılı ifadesine yalnızca konuşma dilinde başvururlar. Onun yerine, <span class="calibre18">parsek</span> denilen bir uzaklık birimi kullanırlar. [Parsek, <span class="calibre18">paralaks</span> (ıraklık açısı) ve <span class="calibre18">second</span> (saniye) sözcüklerinin kısaltılıp birleştirilmiş halidir.] Bu birim, paralaks (bir yıldızın ıraklık açısı) diye adlandırılan ve 3,26 ışık yılına eşdeğer olan evrensel bir ölçüyü temel alır. Evrenin büyüklüğü gibi çok büyük ölçümler, megaparsek (=bir milyon parsek) cinsinden belirtilir. Sabit, “megaparsek başına saniyede ... kilometre” şeklinde ifade edilir. Yani astronomlar 50 değerinde bir Hubble değerinden söz ettiklerinde, “megaparsek başına saniyede 50 kilometre” demek istiyorlar. Çoğumuz için bu ölçümün elbette hiçbir manası yok, ama zaten astronomik ölçümlerde sözü geçen muazzam mesafelerin çoğu bize göre tek kelimeyle anlamsız.</p>

  <p class="calibre15"><a id="bookmark9"></a><a href="#footnote6">6</a></p>

  <p class="calibre15">Weakly Interacting Massive Particles.</p>

  <p class="calibre15"><a id="bookmark10"></a><a href="#footnote7">7</a></p>

  <p class="calibre15">Massive Compact Halo Objects.</p>

  <p class="calibre15"><a id="bookmark13"></a><a href="#footnote8">8</a></p>

  <p class="calibre15">Global Positioning Systems (GPS).</p>

  <p class="calibre15"><br class="calibre16" /></p>

  <p class="calibre15"><a href="#dip111" id="ack25">25</a><br class="calibre16" /></p>

  <p class="calibre15">&nbsp;karot örnekleri: yeraltından özel bir burguyla çıkarılan silindir veya havuç şeklindeki örnek. (ç.n.)&nbsp;<br class="calibre16" /></p>
</body>
</html>
