<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>internet</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_9">İnternet Kafeler</h2>
				<p class="normal">Kahvehanelerin yeni modeli internet kafelerdir. Bu kafeler çay değil, bilgisayar odaklıdır. Müdavimleri gençlerdir. Oynanan oyunlar taşlı, kâğıtlı değil, internetlidir. Her ikisi de bağlılık yaratır. Kahvehaneler toplumsal bir ihtiyaçtan doğmuş ve sosyalleşmeyi sağlamıştır. İnternet kafeler doğrudan sosyalleşmeye kısmen hizmet eder. Ancak sosyalleşmeye ulaşılabilecek araçları insanlara sunar ve gelenlerin hedefleri yine sosyalleşmedir.</p>
				<p class="normal">İnternete bağlı bilgisayarların bulunduğu salonlar, son yıllarda oldukça yaygınlaşmıştır. Bu salonlar, oyun salonlarına dönüşmüştür. İnternet kafeler şu an Türkiye'de ağırlıklı olarak bir eğlence ve zaman öldürme aracıdır, daha çok çocuklar ile gençlere hitap etmektedir. Bilgisayarların eve daha rahat girebilecek fiyatlardan satılmasıyla, kafelere olan ihtiyaç giderek azalmaktadır. İnternet kafeler de aslında birer sosyalleşme ortamı iken, birey evde giderek izole olmaktadır.</p>
				<p class="normal">İnternet kafeler saat üzerinde kiralama sistemiyle çalışan, ev veya işyerinde internet erişimine sahip olmayan kişilere, internet ve bilgisayarı kullanma imkânı sunan mekânlar olarak tanımlanmıştır. İnternet kafeler, içinde internet bağlantılı bilgisayarı olan; bilgisayarda oyun oynama, yazıcıdan çıktı alma olanağı sağlayan; temel bilgisayar hizmetleri veren; içecek ve yiyecek servisi de yapılan modern dinlenme ve öğrenme mekânlarıdır (Kırık, 2007). Genellikle orta sınıftaki bireylerin kullandığı, özellikle gençlerin eğlence merkezi olarak gördüğü yerlerdir.</p>
				<p class="normal">Gençlerin yeni eğlence merkezleri olarak değerlendirilebilecek olan internet kafe kullanıcılarının neredeyse tamamı erkektir; çoğunluğu oldukça genç yaşlardadır; büyük bir çoğunluğu ise bekârlardan ve öğrencilerden oluşmaktadır. Herkesin internet kafelere gelme amacı farklıdır. Ancak özünde herkes aynı materyali paylaşmaktadır. İnternet kafeler bir araya gelme mekânları olarak hizmet vermekten öte, kişilerin kendilerini internet aracılığıyla iletişim kurdukları yerler olarak hissettikleri mekânlardır.</p>
				<p class="normal">İnternet kafe kullanıcılarının internette neler yaptıklarına bakıldığında ise, yaklaşık yarısının e-mail gönderdiği; yarıya yakınının oyun oynadığı; üçte birinin chat, üçte birinin araştırma, yaklaşık beşte birinin sörf, geriye kalanlarınsa alışveriş yaptığı, erotik sitelere girdiği ve kumar oynadığı görülmüştür. Bu durum internet kafelerin, yeni tip atari salonları ve gençlerin yeni eğlence merkezleri olarak nitelendirilmesine yol açmaktadır (Yılmaz, 2007).</p>
				<p class="normal">İngiltere'de yapılan bir araştırmanın sonucuna göre internet kafelere gelen kişilerin çoğunun bu ortamlara ilk veya ikinci kez geldikleri, devamlı gelen kişiler olmadıkları ortaya çıkmıştır. İşadamları, turistler, öğrenciler veya kısaca, evlerinden uzakta yaşayanlar bu ortamları tercih etmektedir. Amerika'da ilk zamanlarda çok büyük hızla açılan internet kafelerin teker teker kapanma durumuna geldiği; ayakta kalmayı başaranların ise sıradan bir internet kafe kimliğinden sıyrılmaya çalıştıkları, bira ve şarap satmak için lisans aldıkları, yiyecek menülerini de genişlettikleri bilinen bir gerçektir (Kırık, 2007).</p>
				<p class="normal">Bu durum internet ve bilgisayara ulaşımın kolaylaşmasından, kolay elde edilmesinden kaynaklanmaktadır. Ülkemizde de bu durumu müşahede edebiliyoruz. Sosyoekonomik düzeyi yüksek olan semtlerde internet kafelere az rastlanırken, kentin varoşlarında internet kafeler daha yaygındır. Teknolojik gelişim sonucu maliyetler düştükçe, internet kafelerin yok olacağı söylenebilir. Bu kafeler geçiş dönemine hizmet etmektedir.</p>
				<p class="normal1">İnternet Kafelerin Olumlu Yönleri</p>
				<p class="normal">Gençlerin bazıları, bir anlamda "sosyalleşme mekânı" olan internet kafelere, arkadaşlarıyla birlikte olmak için uğrarlar. Çoğunlukla çocuk ve genç öğrencilerin kullandığı internet kafelerin, genel olarak eğlence, arkadaşlarla bir araya gelme ve vakit geçirme mekânı olarak görüldüğü, bir anlamda "kıraathane" statüsünde oldukları söylenebilir (Yılmaz, 2007).</p>
				<p class="normal">Sürekli evde bilgisayar başındaki bir çocuğun ebeveynlerine kızıp internet kafeye gitmeye karar vermesi, genelde ebeveynler için bir tehlike olarak algılanır. Aslında ben bunu büyük bir tehlike olarak değerlendirmiyorum. Bazı kurallar çerçevesinde internet ve bilgisayar bağımlısı bir gencin internet kafeye gitmesi, onun sosyalleşmesine yardımcı olabilir. Hiç olmazsa birileriyle konuşmaya başlar. Olumsuz etkiler kadar olumlu etkiler de alabilir. Tabii ki, bazı kurallar çerçevesinde olduğu takdirde!</p>
				<p class="normal">İnternet kafeler ülkemizin içinde bulunduğu ekonomik şartlar göz önüne alındığında önemli bir misyon üstlenmişlerdir. 1990'lı yılların ortalarında bilgisayarları sadece televizyonlarda gören insanlar, internet kafeler sayesinde bilgisayar ve internetle tanışmıştır. Bilgisayar fiyatlarının hâlâ herkes tarafından satın alınabilecek seviyede olmaması nedeniyle, ülkemizde internet kafeler, internete erişimde önemini sürdürmektedir.</p>
				<p class="normal">RTÜK (2006) tarafından yapılan bir araştırmada ilköğretim öğrencilerinin yüzde 52,8'inin evlerinde bilgisayar olmadığı, yüzde 47,2'sinin bilgisayara sahip oldukları, bilgisayara sahip olanların ise yüzde 51,5'inin internet bağlantısına sahip oldukları ortaya çıkmıştır. Bu bağlamda, internet bağlantısı olan ilköğretim öğrencilerinin oldukça az olduğu söylenebilir. Bu durum internet kafelerin halen internete erişimde sahip olduğu önemi vurgulamaktadır (Kırık, 2007). Bunun önemli nedenlerinden biri olarak internet erişim fiyatlarının yüksek olması söylenebilir.</p>
				<p class="normal">Türkiye'nin AB (Avrupa Birliği) üyelerine oranla en pahalı internet erişimine sahip ülke olduğu vurgulanmıştır. Türkiye'de nüfusun düşük internet erişimine sahip olmasının, yüksek erişim fiyatlarından kaynaklandığı, birçok gelişmekte olan ülkede devlet internet erişimini destekleyerek erişim fiyatlarını düşük kalmasını sağlarken, Türkiye'deki kullanıcıların diğer ülkelere göre daha fazla ücret ödemek zorunda oldukları belirtilmiştir (Sabancı, 2006).</p>
				<p class="normal1">İnternet Kafelere İlişkin Sorunlar</p>
				<p class="normal">İnternetten kaynaklanan problemler dolaylı olarak internet kafelere yansıtıldığı gibi, doğrudan doğruya kendileriyle ilgili problemler de internet kafeleri önemli ölçüde itibar kaybına uğratabilmektedir (Yılmaz, 2007).</p>
				<p class="normal">İnternet kafelere ilişkin sorunları Karaca (2007) şu şekilde belirtmiştir:</p>
				<p class="indentmetin">• Buralardaki bilgisayarlar ve ağ sistemi kullanılarak erişilen pornografik, yasadışı, anarşi vb. içerikli sitelerin; net bağımlılığı, aşırı oyun veya kumar oynama ve aşırı zaman kaybı gibi toplumu rahatsız eden durumların faturası da çoğu kez internet kafelere kesilmektedir.</p>
				<p class="indentmetin">• Bununla birlikte, bu ortamlarda sigara içilmesine, küçük yaşlardaki çocukların girişine ve uygunsuz sitelere bağlanılmasına izin verilmesi; çocuklara oyun oynatılması ve temizlik koşullarına dikkat edilmemesi; çocukların büyüklerden etkilenerek kötü alışkanlıklar edinmesi gibi problemlerden de bu tür yerler sorumlu tutulmaktadır.</p>
				<p class="indentmetin">• Kimi internet kafelerde uyuşturucu madde kullanıldığı ya da satıldığı, pornografik yayın bulundurulduğu veya satıldığı, hatta kadın pazarlandığı yönündeki ifadeler internet kafelerin imajını daha da zedelemektedir.</p>
				<p class="indentmetin">• İnternet kafelerin birer eğitim ve bilişim merkezi olarak algılanmadığı açıktır. Eğlence ve zaman geçirme mekânı olarak görülmektedir. Eğlence iması içeren "kafe" kavramının tercih edilmesi bu mekânlara bakışın açık bir göstergesidir.</p>
				<p class="indentmetin">• Buraların birer "dijital kültür evleri" olmasını sağlamaya yönelik çabalar, toplumu düzeltme çabalarının bir ürünüdür. Toplum kendi hastalıklarını yaratır ve bu hastalıklar sistemden kaynaklanır. Bunları sadece belirli kurumlara yüklemek ve onları "temiz" "bilgi evleri" haline getirmek sistemin bütününü görememektir.</p>
				<p class="indentmetin">• Kafelerin açılış ve kapanış saatleri valilik tarafından onaylanıp belediyeler tarafından belirlenir. Kafelerin sabah saatlerinden, 24.00'e kadar açık olması gerekirken, 24 saat boyunca açık olan kafeler de mevcuttur.</p>
				<p class="indentmetin">• Özellikle gençler ve çocuklar aileleriyle çatışmakta ve çareyi bu kafelere kaçmakta bulmaktadır. Buralarda sabahlamakta, eve dönmemektedir. Çocuğun eve dönmemesi ebeveyn için çok kaygı yaratan bir durumdur. Bunun tekrarlamaması için genellikle ebeveynler çocuklarına daha önce vermedikleri izinleri vermekte, koydukları kurallardan vazgeçmek zorunda kalmaktadırlar.</p>
				<p class="indentmetin">• Ebeveynlerin yapabileceği en iyi şey ise, illerindeki çocuk polisine başvurmaktır. Ama bir dilekçeyle! Kimi zaman ebeveynler bu tür durumlarda çocuğuyla yeterince ilgilenmemekle suçlanabilmektedir. Ama mesele o çocuğun o kafede 24 saat kalmamasıdır. Bu nedenle dilekçe vermek, sorunu somuta çeker.</p>
				<p class="indentmetin">• Kafelerde, basık ve karanlık ortamlarda, sigara dumanı altında, internet hayatı yaşanmaktadır. İnternet kafelerde bilgisayarlarda oyun oynatmak; internet üzerinden zararlı yayın yapan internet sitelerine girmek; kumar, bahis ve pornografi sitelerini kullanmak; lisanssız ve denetim pulu olmayan her türlü film, yazılım yasak olmasına rağmen birer internet kafe gerçeğidir. Yasakların işlemediği açıktır.</p>
				<p class="indentmetin">• Büyük ilgi gören internet kafelerden vazgeçemeyen öğrenciler "okulu kırmaya" başlayınca, eğitimciler çareyi internet kafeleri okula taşımakta bulmuştur.</p>
				<p class="indentmetin">• Bazı yerlerde oyun boyutu çok abartılmış ve buralar atari salonlarının yerini almış durumdadır. Hatta eski atari salonlarının çoğuna, birkaç bilgisayarla internet bağlantısı sağlandığı ve internet buraların kafe adı altında oyun salonu olarak işletilmeye devam edildiği gözlenmektedir.</p>
				<p class="indentmetin">• Bu tür problemler her internet kafe için geçerli olmayabilir. Ancak, buraların birer eğitim ve bilişim merkezi olarak algılanmaktan ziyade, eğlence ve zaman geçirme mekânı olarak görüldüğü araştırmalarla da ortaya konulmuştur.</p>
				<p class="indentmetin">• Eğlence iması içeren "kafe" kavramının tercih edilmesi bu mekânlara bakışın açık bir göstergesidir. İnternet kafelerin, gençliğin sosyal sapma göstermesinde önemli bir mekân olma potansiyeli taşıdığı da ifade edilebilir.</p>
				<p class="normal">İnternet kafelerin bu olumsuz yönlerine rağmen, bazı internet bağımlıları için olumlu yanları olabileceğini yukarıda belirtmiştim. Evinden ve odasından hiç çıkmadan, yemek yemeden, yıkanmadan bilgisayarıyla yaşayan bazı gençler için internet kafe sosyalleştikleri, toplum içine çıktıkları birer mekân haline gelmektedir. Bu gençler kendilerine bir çekidüzen vermek zorunda kalmakta, konuşmayı ve sosyal ilişki kurmayı tekrar öğrenmektedirler (Doruk, 2007).</p>

		</body>
</html>