<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>internet</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_16">Eşler İçin Bağımlıyla Yaşama Kılavuzu</h2>
				<p class="normal">Bir tercihle karşı karşıyasınız. Bilgisayar mı, siz mi? İnternetin baştan çıkarıcı ve haz dolu dünyası mı, yoksa sizin çekim gücünüz mü? Rakibiniz çok güçlü. Ama eşiniz de bir insan ve internetin onu anladığından daha iyi siz onu anlayabilirsiniz...</p>
				<p class="normal">Bir eş için bağımlı bir eşe sahip olmak oldukça zor bir yaşam birlikteliğidir. Ancak eşler yaptıkları hatalar yüzünden, bu zorluğu katmerlendirirler. Sorunun artmasını önlemek eşlerin elindedir.</p>
				<p class="normal">Ceza ve ödül sistemi bir klasiktir! Aslında genelde hepimiz ceza ve ödül modelini biliriz veya bilmeden de olsa uygularız. Bu müdahale ergenler ve daha küçük çocuklar için, ebeveynlerin onların davranışlarını kontrol ettiği düşünülerek geliştirilmiştir.</p>
				<p class="normal">Temelde, ödül sisteminde olduğu gibi, internet kullanımına ya izin verilir veya kullanım diğer ayrıcalıklar gibi kısıtlanır. Ebeveynler, çocuklarının internet kullanımını şifreyle veya bilgisayarı onların ulaşamayacağı bir yere koyarak önceden belirlenmiş bir seviyeye kadar sınırlandırabilirler. Bu belli kurallar içinde uygulanabilir ve ergenler için etkili bir yöntem olabilir.</p>
				<p class="normal">Yetişkinlerde ise ceza ve ödül sisteminin başarısı sınırlıdır. Derecelendirilmiş bir sistemde kendilerini gözlemlemeleri pek pratik değildir. Ancak, davranışsal bir yaklaşım olarak bilgisayarı eşin görebileceği bir yere koymak (yatak odası yerine oturma odası) bir seçenek olabilir. Bu tür müdahaleler bazı kişilerde faydalı olsa da, bazılarında aile terapisi daha etkili bir yöntemdir.</p>
				<p class="normal">Bu stratejilerin işe yarayıp yaramayacağı genelde önceden tahmin edilemez. İnternet, kültürümüzde öyle vazgeçilmez bir hale gelmiştir ki internet kullanımını sınırlandırmak geçerli bir yöntem olmaktan çıkmıştır.</p>
				<p class="normal2">Belirli Hedefler Belirleyin</p>
				<p class="normal">Gerçekten ne istiyorsunuz? İnternet kablosunu tamamen kesip atmayı istiyor musunuz? Eğer böyleyse partnerinizden gelecek tepkiye hazır mısınız? Eğer daha alçakgönüllü bir hedef belirlemek isterseniz, hedefiniz haftada kaç saat olur –25 veya 5?</p>
				<p class="normal">İnternet kullanımını sadece hafta içi akşamlarıyla sınırlayıp, hafta sonunu birlikte geçirmeye mi ayırmak istersiniz yoksa bir günü dışarı çıkmak, eğlenmek veya evde sakin bir gün geçirmek için garantileyip, diğer günü ona bağışlar mısınız?</p>
				<p class="normal">İnternet kullanımıyla ilgili önereceğiniz değişikliklerin ötesinde, ilişkiden beklentilerinizin ne olduğu hakkında düşünün. Daha önce ihtiyaçlarınızın karşılanmasını talep ettiyseniz, bu internet krizi aradığınız yakınlık konusunda daha açık ve kararlı olmanız için bir başlangıç yolu açabilir. Ancak sorun sanal ilişkiyse o zaman beklentiniz ne? Sanal sohbetlere belli bir ölçüde izin vermeyi düşünüyor musunuz, yoksa aranızdaki güveni yeniden inşa etmek için diğer kişiyle tüm ilişkisini kesmesi gibi sağlam bir jest mi istiyorsunuz? Eğer tam bir kontrol istiyorsanız, o zaman sıkı bir takip altında tutmaktan da geri durmamanız gerekecektir.</p>
				<p class="normal2">Konuşmak İçin İyi Bir Zaman Bulun</p>
				<p class="normal">Bir internet bağımlısına yaklaşmak için en kötü zaman onun bilgisayar başında olduğu zamandır. Eşiniz sanal seks yaparken araya girmek, eşiniz için çok utandırıcı olacaktır ve muhtemelen konuşmaya öfke ve düşmanlık gibi duygularla başlayacaksınız. Açık ve dürüst bir paylaşım için konuşmanızı, evdeki ve aile yaşamındaki dikkat dağıtıcı uyaranların en aza indirgendiği geniş bir zamanda yapmaya çalışın.</p>
				<p class="normal">Birçok "sanal dul", eşlerinin sürekli çevrimiçi olmasından şikâyetçidir. Ona yaklaşacak bir zaman yakalayamazlar. Çevrimiçi olmadan hemen önce basit ve doğrudan bir girişle yaklaşın: "Bilgisayarı açmadan seninle bir şeyler konuşmak istiyorum" sözüyle başlayabilirsiniz.</p>
				<p class="normal">Bu eşinizi gece 02.00'de yatağa gelene kadar beklemekten daha tercih edilebilir bir seçenektir. O saatte iki taraf da yorgun olacaktır ve muhtemelen içinizdeki öfke onu beklediğiniz süre içinde giderek artmış olacaktır.</p>
				<p class="normal">Başka bir sorunu tartışırken de internet bağımlılığı sorununu gündeme getirmenizin bir yararı olmayacaktır. Arada kaynar gider bu sorun. Sadece tartışmanın bir parçası olarak kalır. Suçlayıcı davranmak da bir işe yaramaz. Çünkü suçluluk duyguları, tüm bağımlılarda bağımlı davranışını daha da artıran bir faktördür.</p>
				<p class="normal2">En Çok Neleri Konuşmak İstediğinize Karar Verin</p>
				<p class="normal">İsteyeceğiniz değişikliklerin somut olması gerekir. Öte yandan, sizi tam olarak neyin üzdüğü, bu sorunun sizi nasıl etkilediği ve ne zamandan beri üzüldüğünüz gibi konuların da belirli olması gerekir. Örneğin "benimle ilgilenmiyorsun!" söylemi çok havada kalır. Eşinizin sizi hayal kırıklığına uğrattığı zamanları ortaya koyun, örneğin birlikte gitmediğiniz bir sinema filmi, artık hazırlamadığı akşam yemekleri gibi.</p>
				<p class="normal">Eşinizin davranışının sizin duygu ve davranışlarınızı nasıl etkilediğini hatırlayın. Tüm olan bitene üzüldüğünüz için artık uyuyamıyor musunuz? Kendinizi daha hırçın ve sinirli mi hissediyorsunuz? Bu sizin ilişkiyle ilgili en derin kaygılarınızı ve dertlerinizi paylaşmanız için bir fırsattır.</p>
				<p class="normal2">Karşıdakini Suçlamayan "Ben" İfadeleri Kullanın</p>
				<p class="normal">Eleştirel ve suçlayıcı olmayan bir dil kullanın. Eğer "Sürekli o aptal bilgisayarın karşısında oturduğun için benimle hiç ilgilenmiyorsun" derseniz, eşiniz bunu bir saldırı olarak algılayacak ve savunmaya geçecektir. Bunun yerine, duygularınızı aktaracak "ben" ifadeleri kullanın. "Benimle birlikte olmak istemediğin zaman kendimi reddedilmiş hissediyorum" gibi.</p>
				<p class="normal">Bir ilişkisi olduğundan şüpheleniyorsanız, ama elinizde kesin kanıtlar yoksa, saldırgan bir tutumdan kaçının. "Tüm gece sohbet odalarında o kadınlarla birlikte oluyorsun, artık bundan bıktım" yerine gerçek kaygılarınızdan bahsedin: "Geleceğimiz hakkında konuşmak istememen beni kaygılandırıyor, hayatında başka birisi olup olmadığını merak ediyorum."</p>
				<p class="normal">Şimdiki deneyiminiz hakkında konuşmaya devam edin. Eşinizin diğer hobileri hakkında konuşmak veya takıntılarını dile getirmek için doğru ortam şimdi değilse, internetle ilgili durumu konuşun ve "her zaman", "asla", "... yapmalısın", "... yapmak zorundasın" gibi tartışma başlatabilecek kelimelerden uzak durun.</p>
				<p class="normal2">Karşınızdakini Onunla Empati Kurarak Dinleyin</p>
				<p class="normal">Eşiniz size durumuyla ilgili açıklamada bulunmak istediğinde, durun ve saygıyla onu dinleyin. Kendi bakış açınızı askıya alın ve kendinizi onun yerine koyun. Böyle bir yaklaşım kendinizi bırakıp eşinizin tezlerini veya onun bakış açısını benimsediğiniz anlamına gelmez. Daha ziyade, onun söylediklerine açık olduğunuz ve bunları onu kınamadan kabul etmeye çalıştığınız anlamına gelir.</p>
				<p class="normal">Eğer bir şeyler buluyor veya keyif alıyor olmasa o ekran başında saatlerini geçirmeyecektir. Onun için anlamlı bir şeyi küçümsemek işe yaramaz ama onu anlamaya çalışmak, onun kendisini sorgulamasına yardımcı olabilir. Bu yöntem sanal ilişkileri tartışmak için de yararlıdır. Karşıdakini anlamaya açık haliniz, eşinizin neden böyle bir ilişki yaşamaya başladığını anlatmasına neden olabilir ve duyduklarınız sizi şaşırtabilir. Birçok internet bağımlısı asla sanal bir ilişki aramadıklarını ve sürecin onların anlayacağından daha hızlı geliştiğini açıklarlar. Bunun derinlerinde, suçluluk hissedebilir ve gerçekten bu işe bir son vermek isteyebilirler.</p>
				<p class="normal">İhanetle ilgili duygularınızı veya güven kaybınızı askıya almadan, eşinizin değiştiğini görmeye olan ihtiyacınızdan vazgeçmeden, bu açıklamaları mümkün olduğunca dinlemeye çalışın. Unutmayın beden diliniz ve yüz ifadeniz de bu iletişime katılıyor. Bunları kontrol etmeyi ihmal etmeyin. İnternetteki ilişkilerin aksine sizin ilişkinizin çok boyutlu olduğunu unutmayın!</p>
				<p class="normal2">Olumsuz Bir Tepkiye Hazırlanın</p>
				<p class="normal">İdeal durumda, eşiniz internet bağımlılığının neden olduğu acıları dinleyecek, bakış açınızı benimseyecek, yapıcı bir tartışma başlayacak ve somut kararlarla sonlanacaktır. Ancak, ne kadar net ve yapıcı olsanız da, eşinizin savunmaya geçmesi, sizi suçlamaya başlaması ve bilgisayarın başına geri dönmesi ihtimali de yüksektir.</p>
				<p class="normal">Bağımlılıkla mücadele ettiğinizi unutmayın. Bu muhtemelen karşınıza çıkabilecek, en önemli ve meydan okuyucu andır. Eğer geri çekilir ve bir daha konuşmamaya karar verirseniz, eşinizin davranışı değişmez ve siz kendinizi daha kötü hissedersiniz. İhtiyaçlarınızla ilgili esaslı bir duruş benimseyin ve amaçlarınızdan sapmayın. Eşinizi bitmek bilmeyen bir tartışmaya sürüklemeyin.</p>
				<p class="normal">Şimdi açıkça iletişim kuramayacak gibiyse, bu işi biraz askıya alın ve konuşmayı bitirin. Aynı stratejileri kullanarak ertesi gün veya hafta tekrar deneyin. Eşiniz dinlemediğinde nasıl kırıldığınız, incindiğiniz ve öfkelendiğinizi de anlatın.</p>
				<p class="normal2">Hayatını Kolaylaştırmayın</p>
				<p class="normal">Bazen eşler bağımlıların hayatını o kadar kolaylaştırır ki, bağımlının değişmeye ihtiyacı kalmaz. Eşler sorumlulukları üstlenir, hiçbir şeyden şikâyetçi olmaz hale gelir. Eşler, eşlerini kaybetmemek için bu tür davranışlara girme ihtiyacı duyarlar. Ama aslında bağımlılığı beslerler. Bu durumdaki eşlere biz "eş-bağımlı" adını veriyoruz. Eşler bağımlıların hayatlarını kolaylaştırmamalı, sorumluluklarını üstlenmemelidirler. Bu zor durumlara yol açsa bile, bağımlının değişmesi için gereklidir.</p>
				<p class="normal2">Kendi Hayatınızdan Vazgeçmeyin</p>
				<p class="normal">Eşler bazen tüm yaşamlarını bağımlıya odaklarlar. Onların yaptıklarını takip ederler. Onlar dışarı çıkmadığı için eşler de dışarı çıkmazlar. Giderek yaşamları istemedikleri bir yaşam haline döner. Kendinizin bir yaşamı olduğunu unutmayın. Her şeyi onunla birlikte yapmak zorunda değilsiniz. Kendi yaşamınızı sürün ki, en azından siz ayakta kalabilin. Siz kendi yaşamınızı sürdürdükçe o da giderek size yaklaşmaya başlayacaktır.</p>
				<p class="normal2">Diğer Seçenekleri Hesaba Katın</p>
				<p class="normal">Eğer eşinizle iletişim kurma çabalarınız başarısızlığa uğrarsa, ümidinizi kesmeyin. Eşinize mektup yazmayı deneyin. Birlikte yaşadığınız birine mektup yazmak kulağınıza tuhaf gelebilir ancak düşüncelerinizi ve duygularınızı kesintiye uğramadan aktarabileceğiniz bu araçtan faydalanabilirsiniz.</p>
				<p class="normal">Mektubunuzu daha az yüklü bir atmosferde okumak eşinizin savunmaya geçmesini engelleyerek size daha dengeli bir cevap vermesini sağlayabilir. Hatta e-posta aracılığıyla iletişim kurmayı bile düşünebilirsiniz, bu hem mektup gibi kesintiye uğramayacak bir alan sağlar hem de interneti aslında o kadar da musibet bir araç gibi algılamadığınızı gösterebilir. Hatta birlikte bu durumun ironikliğine gülmeniz, size yüz yüze daha üretken bir konuşmanın kapısını açabilir.</p>
				<p class="normal">İnterneti ve onun cezbedici yanını bilen bir uzmana gidebilirsiniz. Terapide, sorunun içyüzüne daha çabuk ve kolay ulaşabilir, ilişkideki uyumsuzluğunuzun kökenleriyle ilgili çalışmalar yapabilirsiniz. Belki de eşiniz cinsel yaşamınızı sönük buldu ve tutku veya macera aramak adına sanal ilişkilere yöneldi. Karşı taraf bir kere duygularınızdan haberdar olunca ve onlar üzerinde düşünmeye başlayınca, daha tutkulu yanlarınızı ortaya çıkaracak davranışlar içine girebilirsiniz.</p>
				<p class="normal">Son seçenek olarak, özellikle eşiniz çift terapisine gitmeyi reddederse, kendiniz bir uzmandan destek alın. Bir uzman, seçenekleri değerlendirmede size yardımcı olacaktır. Neye ihtiyacınız olduğu konusunda netleşince ve buna uygun davranmaya başlayınca, bu ilişkiyi bitirmeye karar verseniz bile, artık bu sürecin kurbanı olmayacaksınızdır.</p>

		</body>
</html>