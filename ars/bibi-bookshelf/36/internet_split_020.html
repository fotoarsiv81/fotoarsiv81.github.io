<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>internet</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_17">Ebeveynler İçin Yol Haritası</h2>
				<p class="normal">Ebeveynlerin görevlerini üçe ayırabiliriz:</p>
				<p class="indentmetin">• İnternet bağımlılığını ve getirdiği sorunların ortaya çıkışını önlemek.</p>
				<p class="indentmetin">• İnternet ve bilgisayar bağımlılığının erken uyarı işaretlerini fark etmek.</p>
				<p class="indentmetin">• İnternet ve bilgisayar bağımlılığı ortaya çıktıysa bu sorunu çözmek.</p>
				<p class="normal">Şimdi bunların ayrıntılarına girmeye çalışalım. Ama ayrıntıdan önce bir iki çatı söz gerekli. Öncelikle nostaljinizi bir yana bırakın. Kendinizi çocuğunuzla kıyaslamayın. Sizin gençliğiniz geçmiş bir çağda kaldı. Evet, bir dinozor değilsiniz ama siz büyürken ve yaşarken çok şey değişti! Önce bunu kabul edin.</p>
				<p class="normal1">Bazı Sorunlar Önlenebilir</p>
				<p class="normal">İnternet ve bilgisayar bağımlılığı önlenebilir bir sorundur.</p>
				<p class="normal">En etkin ve en ucuz tedavi yöntemi önlemedir. Bu nedenle bir sorun ortaya çıkmadan veya bir sorun "hastalık" olmadan önlenebilirse, herkes için her şey daha kolay olacaktır. Özellikle ebeveynler için önleme büyük önem taşır.</p>
				<p class="normal">Genelde benim başıma gelmez inancı, birçok ebeveynin internet ve bilgisayar kullanımı konusunda yeterince önlem almamasına yol açar. Gelecekte bu sorunla karşılaştıklarında ise "keşke"ler veya "senin yüzünden"ler başlar ama artık bunları yani önlemeyi konuşmak için çok geçtir.</p>
				<p class="normal">Kimi zaman hatalar tekrarlanır. Evdeki bir çocukla uğraşırken bazen arkadan gelen ikinciyi unuturlar. Bir süre sonra o da internet ve bilgisayarı fazla kullanarak sorunlar yaşamaya başlar.</p>
				<p class="normal">Unutmayalım, ergenlik dönemindeki fırtınanın bir öncesi vardır. On iki yaş ve altı önleme için ideal bir dönemdir. Bu dönemde ortada hiçbir sorunun işareti olmasa bile önlem almaya başlamak, ebeveyne ve çocuğa hiçbir şey kaybettirmez.</p>
				<p class="normal">Bir ebeveyn neler yapabilir? Bu sorunun yanıtları aşağıda yer alıyor.</p>
				<p class="normal2">İnternet Filtresi Ekleyin</p>
				<p class="normal">Özellikle çocuğunuzun kullandığı bilgisayara internet filtresi ekleyebilirsiniz. Çok çeşitli programlar ve imkânlar bulabilmek bugün için mümkün. Yeter ki niyet edin ve araştırın.</p>
				<p class="normal">Genelde duyduğum en önemli karşı çıkış "Ama onlar bu filtreleri kırıyorlar!" biçimdedir. Eğer çocuğunuz bu filtreleri kırıyorsa, siz zaten önlemeye başlamakta geç kalmışsınız demektir. Filtrenin "normal" olduğunu kabulleneceği yaşta filtre koymak önemlidir.</p>
				<p class="normal2">Bilgisayarı Açık Bir Alan Koyun, Ekran Görünebilsin</p>
				<p class="normal">Bilgisayarı onun odasına koymayın. Onun odasına koyduğunuz takdirde, kontrolü ona vermişsiniz demektir. Bir daha da kontrolü ele geçirmeniz mümkün olmaz. "Ama çok gürültü yapıyorlar!" eleştirisi sık gelir. Bu gürültüye katlanmak veya katlanmamak bir tercih meselesidir. İleride bilgisayar oyunları yüzünden liseyi bile bitiremediği zaman, bunun "gürültüye katlanamamaktan" dolayı olduğunu hatırlayabilirsiniz... Hep "çocuklarımızın geleceği çok önemli" diyoruz ama çocuğumuzun oynadığı oyundan çıkan gürültüye katlanmakta zorluk çekiyoruz!</p>
				<p class="normal"> Ama bugün bilgisayar onun odasındaysa, bu kitabı okuduktan sonra bilgisayarı oradan çıkarmaya çalışmayın. Bu bir savaşa neden olabilir! Bu önlemi almakta geç kaldığınızı kabul edip diğer önlemlere geçebilirsiniz. Ancak çok geçerli bir nedeniniz olduğu takdirde bilgisayarı odasından alabilirsiniz. Örneğin oda değişikliği vb.</p>
				<p class="ortayazi"><span class="idebold">İnterneti gençler niye kullanıyorlar?</span></p>
				<p class="ortayazi">Bir araştırmada öğrencilerin yüzde 58’inin interneti oyun oynama ve chat yapma amacıyla kullandığı görülmüştür. Araştırma ve ödev yapma amacıyla da yüzde 13,9 oranında kullandıkları belirlenmiştir (Bakay, 2001). Gençlerin kafeleri eğlence, zaman geçirme ve arkadaşlarıyla bir araya gelme amacıyla kullandıkları ve sosyal ortamlar olarak gördükleri belirlenmiştir (Baran ve Kuloğlu, 2001). İzmir ve Mersin’deki 240 internet kullanıcısı üzerinde yapılan çalışmada, katılımcıların internet ortamında yaşını ve cinsiyetini, beğenmedikleri fiziksel özelliklerini değiştirdikleri bulunmuştur. Büyük çoğunluğu erkek öğrenci kullanıcıların, internet kafeyi birinci sırada chat, ikinci sırada bilgisayarda sörf, üçüncü sırada flört etme amacıyla kullandığı saptanmıştır (Güler ve Yetim, 2000).</p>
				<p class="normal2">Bir Sözleşme Yapın</p>
				<p class="normal">Çocuğunuzla, internet ve bilgisayar kullanımıyla ilgili bir sözleşme yapın. Bu sözleşmeyi her yıl veya iki yılda bir değiştirebilirsiniz. Unutmayın, çocuğunuz büyüyor ve ihtiyaçları da değişiyor! Her yaşa uygun bir sözleşme yapılabilir. "Güvenli İnternet Kullanımı Sözleşmesi" isimli bir örnek ekte verilmiştir.</p>
				<p class="normal">Sözleşmelere sizin uymanız çok önemlidir. Genelde sözleşmeye ebeveynler uymaz. Çocuklar sözleşmeleri severler ve ciddiye alırlar. Tabii ebeveynleri sözleşmeleri ciddiye aldığı sürece!</p>
				<p class="normal">Gençler önce sözleşmeyi önemsemez ama bir süre sonra ciddiye alırlar. Ne zaman? Ebeveynlerinin sözleşmeleri ciddiye aldığını gördükleri zaman!</p>
				<p class="normal2">Kendinizi İnternet Konusunda Eğitin</p>
				<p class="normal">"Ay ben bu internetten hiç anlamam" diyen ebeveynin çocuğunda karşılaşacağı internet ve bilgisayar kullanımı sorunlarını önlemesi ve iyileştirmesi pek mümkün değildir. Onlar kadar bilmek zorunda değilsiniz ama bu işten de biraz anlamak zorundasınız.</p>
				<p class="normal">Eğer ona "Bu alışkanlık senin için tehlikeli", "Gününün tümünü internet ve bilgisayar başında geçirmen doğru değil, hayatta başka şeyler de var" diyebilmeyi istiyorsanız, sizin de bu işlerden biraz anlamanız gerekli. Yoksa onu ikna edemezsiniz.</p>
				<p class="normal">Bilmediğiniz şeyi eleştirmek kolaydır. Çocuğunuzu anlamak için de bu konuda biraz bilgili olmanız gerekir. Onu takip edebilmek için de...</p>
				<p class="normal2">İyi Örnek Olun</p>
				<p class="normal">Bu söz çok klişe ama çok önemli! Öncelikle kendi TV bağımlılığınızı gözden geçirin. Bütün günü veya geceyi televizyon başında geçiriyorsanız, onun da internet başında geçirmesine kızmaya hakkınız yok.</p>
				<p class="normal">Siz bütün boş zamanlarınızı internet başında geçiriyorsanız ona "İnternete çok zaman ayırıyorsun!" demek, "Ben sigara içiyorum ama sen içme!" demeye benzer. Bu ise hiçbir şeye yaramaz. Davranışlar sözden değerlidir. Veya hayatınızı işe adadıysanız, o da hayatını bir şeylere adayacaktır!</p>
				<p class="normal2">Küçüklerle Birlikte İnternette Sörf Yaparak Onlara Öğretin</p>
				<p class="normal">Küçük çocuklarınızla birlikte internette sörf yapın. Nasıl sörf yapılabileceğini onlara öğretin. Zararlı sitelerle karşılaşın ve oralardan çıkın. Böylece zararlı siteleri öğrensin.</p>
				<p class="normal2">"Home Page"i Değiştirin</p>
				<p class="normal">İnternete girişteki sayfa sizin belirlediğiniz sayfa olsun...</p>
				<p class="normal2">İzleyin Ama Ses Çıkarmayın!</p>
				<p class="normal">Çocuklarınız bilgisayar başından kalktıkları zaman "browsing history" bir gözden geçirin. Windows için "ctrl H" tuşuna basmanız yeterli. Bir bakın bakalım, nerelere gidiyor, neler yapıyor, neleri takip ediyor? Özellikle küçük çocuklarda bunu yapmanız çok önemli ve yararlıdır. Her şeyi önceden bilme imkânı sağlar size. Bunun yanında yeni indirilen belgeleri de tarayın. Neleri indirmiş, neleri okumuş?</p>
				<p class="normal">Bilin ama hemen müdahale etmeyin. Bazen bilmek, müdahale etmekten daha yararlı olabilir. Gerçekten müdahale edeceğiniz duruma kadar, takip etmek size çok şey kazandıracaktır.</p>
				<p class="normal">Onun ne yaptığını izleyin ama ses çıkarmayın. O chat yaparken veya bir oyun oynarken onu sessizce izleyin. Tabii bu arada izlemek için orada durduğunuz izlenimini vermeden bunu yapın. O sırada kitap okuyun, bilgisayarınıza bakın ama gözünüz onun ekranında olsun.</p>
				<p class="normal">Hatta kimi zaman oyununa laf atın: "Kaç level oldun şimdi?" Sizinle paylaşmayı öğretin. Sizin bilgisayarına (aslında bir anlamda ona) düşman olmadığınızı bilsin.</p>
				<p class="normal">O chat yaparken küfürlü söz kullanırsa hemen müdahale etmeyin. Veya oyunda kızıp küfrederse hemen devreye girmeyin. Oyunda "adam kesiyorsa" hemen hümanist edalar takınmayın! Yoksa bir daha sizin orada olmanıza izin vermez. Verse bile asıl sitelere girmez, gerçek aktivitelerini gerçekleştirmez.</p>
				<p class="normal">Bir başka zaman ve yerde ona tavsiyelerde bulunabilirsiniz. Ama ekran başındayken asla!</p>
				<p class="normal"> "Acele giden çocuğuyla kavgaya gider!"</p>
				<p class="normal2">Bunları Soruyor musunuz?</p>
				<p class="normal">Çocuğumuz sokağa çıkarken ona hemen nereye gittiğini, kimlerle buluşacağını, ne yapacağını ve ne zaman geleceğini sorarız. Ama internete girdiği zaman bunları soruyor muyuz?</p>
				<p class="indentmetin">• Nereye gidiyorsun?</p>
				<p class="indentmetin">• Kimlerle buluşacaksın?</p>
				<p class="indentmetin">• Yabancılarla konuşma!</p>
				<p class="indentmetin">• Sakın geç kalma!</p>
				<p class="normal">Özellikle küçük yaşlarda bunları yapmamız çok önemli ve doğru bir harekettir.</p>
				<p class="normal">Halbuki internet bazen sokaktan daha tehlikeli olabiliyor. İnternet, haritası çizilemeyecek kadar karmaşık, tehlikesi öngörülemeyecek kadar bilinmez sokaklara sahiptir.</p>
				<p class="normal2">Onu Bilgilendirin</p>
				<p class="normal">Çocuğunuzu yapılması ve yapılmaması gerekenler konusunda bilgilendirin.</p>
				<p class="normal">Yapılması gerekenler:</p>
				<p class="indentmetin">• Eğer birisi internette seni rahatsız eden bir şey söylerse veya senden yanlış olduğunu bildiğin bir şey isterse, hemen çevrimdışı ol ve ailene (ya da güvendiğin bir yetişkine) durumu bildir.</p>
				<p class="indentmetin">• Eğer aynı kişi seninle tekrar temasa geçmek isterse, çevrimdışı ol ve ebeveynlerinden birine söyle.</p>
				<p class="indentmetin">• Eğer biri cinsellik içeren elektronik fotoğraflar gönderirse, çevrimdışı ol ve ailene haber ver.</p>
				<p class="indentmetin">• Eğer yanlış bir dil veya cinsellik içeren bir içerikle karşılaşırsan bu sana yöneltilmemişse bile aileni bilgilendir.</p>
				<p class="normal">Yapılmaması gerekenler:</p>
				<p class="indentmetin">• İsmini, adresini veya bir yabancıyla paylaşmaman gereken herhangi bir bilgiyi açıklama.</p>
				<p class="indentmetin">• İnternette tanıştığın kimseden hediye kabul etme.</p>
				<p class="indentmetin">• İnternetten tanıdığın kimseyi, o kişi onu aramanı istese bile, telefonla arama.</p>
				<p class="indentmetin">• On sekiz yaşından küçüklerin girmemesi gerektiğine ilişkin uyarı içeren internet sitelerine girme.</p>
				<p class="normal1">Ergenlik Dönemini Bir Kez Daha Gözden Geçirelim...</p>
				<p class="normal2">Otoriteyle Savaş</p>
				<p class="normal">Ergenlik döneminde gencin otoriteyle bir savaşı vardır. İsyan bayrakları çekilir, her şeye karşı gelinir. Otoriteyle olan bu savaş bazen her şey pahasına olabilir. Genç her şeyi göze alabilir. Çünkü bir anlamda onun için "olmak veya olmamak" savaşıdır.</p>
				<p class="normal">Bu nedenle otoriter olmak internet ve bilgisayar kullanımıyla ilgili olarak çocuk ile ebeveyn arasında yaşanan sorunların çözümüne yardımcı olamaz. Aksine çatışmayı daha kötüye götürür, safların berkimesine yol açar.</p>
				<p class="normal2">Ebeveynden Kopma</p>
				<p class="normal">Ergenlik dönemindeki gencin eğilimi ebeveynden ayrılmak yani ondan farklı olduğunu hissetmektir. Bu nedenle onun yaptıklarını yapmaz, onun söylediklerini küçümser ve karşı çıkar. Kendisinin bir birey olduğunu görmeye ve hissetmeye çalışır.</p>
				<p class="normal">Ebeveynin sevmediği, onaylamadığı şeyler genç için cazip hale gelir. Ebeveynin giyim tarzını, düşüncelerini beğenmez. Onun gibi olmaktan kaçmaya, bunu sağlamak için tersini yapmaya başlar. Hep kendi söylediği doğrudur.</p>
				<p class="normal">Eğer ebeveyni internete karşıysa, genç için internet artık ebeveynden ayrılmak için bir araç haline dönüşebilir. İnternet bir silah haline gelir. Ebeveyn karşı oldukça gencin bilgisayarına sahip çıkması biraz bundandır.</p>
				<p class="normal">Ebeveyn interneti çatışmanın bir aracı olmaktan çıkarmadığı sürece, çatışma devam edecektir. İnternet ile bilgisayar, ayrılmanın ve farklılaşmanın bir aracı haline dönebilir. Bu gücü de genç bırakmak istemez.</p>
				<p class="normal2">Omnipotans</p>
				<p class="normal">Omnipotans "bana bir şey olmaz" duygusudur. Ergenlik döneminin özellikle başlarında çok sık görülür. Genç, hep kendisine bir şey olmayacağına inanır. Bu nedenle risklere atılır. Geç saatte eve döner, tehlikeli ortamlara girer, uyuşturucu dener, olmadık arkadaşlar edinir. Yirmi dört saat internet ve bilgisayar başında olsa bile sınıfını geçebileceğine inanır.</p>
				<p class="normal">Omnipotans duygusu zaman içinde kırılır. Genelde de başlarına bir şeyler geldiği zaman daha kolay kırılır. Ebeveynin görevi gencin başına hiçbir şey gelmemesini sağlamak değil, bu dönemi en az zararla atlatmak olmalıdır.</p>
				<p class="normal">Aşırı koruyucu ebeveynlerin çocuklarının başına hiçbir zaman bir şey gelmediği için hayat boyu tehlikeye atılır ve ebeveyn hayat boyu onu korumakla görevli olarak yaşamını sürdürür.</p>
				<p class="normal2">Beden İmajı</p>
				<p class="normal">Ergenlik döneminde beden imajı genç için büyük bir önem kazanır. Nasıl göründüğü ve başkaları tarafından nasıl algılandığı çok önemlidir. Bedenindeki küçük şeylerle çok uğraşır. Saatlerini harcar. İnsan içine çıkmak bazen ona zor gelir. Toplumdan kaçmak ister. Misafirlerin yanında oturmak istemez. Kimi zaman bunun nedeni bedeniyle olan uğraşıdır. Ama internette olmak ona bedenini saklayabilme olanağı sunar.</p>
				<p class="normal">Bedeniyle sorunu olan bir genç için internet, yaşamını bu sorunu aşmadan sürdüreceği bir mekân görevi yapar. Ebeveynin ona interneti bırakmasını önermesi ise, genç için bir tehdittir. İnterneti bırakırsa bedeniyle olan sorunlar ayyuka çıkacaktır.</p>
				<p class="normal">İnterneti bırakıp sokağa çıkmak kadar basit bir şeyi gencin neden yapmadığını anlamak ise bir ebeveyn için çok güçtür. Halbuki gence "hadi interneti bırak sokağa çık" demek, onu büyük bir savaşa davet etmektir. Bu noktada sorun internet değil, beden imajıdır. Bir vaka, interneti bıraktıktan sonra kendine külotlar almaya başladı. Bir diğeri ise önce spora başladı, vücudu geliştikten sonra interneti bıraktı.</p>
				<p class="normal2">Toplumsallaşma</p>
				<p class="normal">Genç, toplumsallaşmak ister. Toplumda kendi varlığını hissetmek ve ayrı bir birey olduğunu görmek ihtiyacını duyar. Bu nedenle toplumsallaşmak ister. İnternet toplumsallaşmak için çok hızlı ve kolay yöntemler sunar. Birçok kesimden, farklı özelliklere sahip birçok insan! Konuşmaya hazır ama sorumluluk almaya ve enerji harcamaya gerek yok! Hangi genç bunu reddedebilir?</p>
				<p class="normal">Saatlerce chat başında kalmak, aslında gencin toplumsallaşma ihtiyacını karşılar.</p>
				<p class="normal2">Cinselliğin Gelişimi</p>
				<p class="normal">Ergenlik döneminde genç cinselliği keşfeder. Cinselliğin ayıp olduğu, fısıltıyla konuşulduğu ortamlarda internet gençlere büyük olanaklar sunabilir. Kim olduğunuz anlaşılmadan istediğiniz kadar cinsellik üstüne konuşabilirsiniz. Merak ettiğiniz her şeye ulaşabilirsiniz.</p>
				<p class="normal">Farklı cinsel deneyimler de yaşayabilirsiniz ve tüm bunların hepsini evden çıkmadan, ebeveyninizden izin almadan yapabilirsiniz.</p>
				<p class="normal2">Kimlik Oluşturma</p>
				<p class="normal">"Ben kimim?" sorusu genç için en yaralayıcı sorulardan birisidir. Bir şey olabilirsiniz ama olduğunuz şeyin niteliği de önemlidir. Olduğunuz şey, güç ve iktidar getiriyorsa, o zaman olduğunuz şeyden daha da mutluluk duyarsınız.</p>
				<p class="normal">Genç, internette bir şey olur. Bir oyunda başarı gösterir ve herkesin hayranlığını kazanır. Birçok çocuk ve genç onun peşindedir. Onun vereceği ipuçlarına mahkûmdur başkaları. Grup lideridir. Savaş oyunlarında komutandır. Sunucuların yöneticisidir. Aynı genç, interneti bırakıp sokağa çıktığında bedeniyle var olur. İnternetin güçlü figürleri bazen ufak tefek, çelimsiz, iki kelimeyi bir araya getiremeyen gençlerdir. Nesnel olarak böyle olmasa bile, o kendisini böyle hissedebilir.</p>
				<p class="normal">İnternette "iktidar", gerçekte "hiçbir şey" olan (veya "hiçbir şey" olduğuna inanan) bir gence nasıl "internet zararlı", "interneti bırak" diyebilirsiniz ki!</p>
				<p class="normal1">Çocuklarda Bağımlılık İçin Erken Uyarı İşaretleri</p>
				<p class="normal">Birçok aile, en azından çocuğunun internette kaç saat geçirdiğini takip eder. Ancak, çocukların çoğu yalan söylemeye eğilimlidir, özellikte çoktan bağımlı hale gelmişlerse. Bilgisayar onların odasındaysa, gerçeği bilmenizin de bir yolu yoktur.</p>
				<p class="normal">Eğer aşağıdaki uyarılar doğrultusunda davranışlarını gözlerseniz, çocuğunuzun internet kullanımının bağımlılığa doğru gidip gitmediğini belirleyebilirsiniz.</p>
				<p class="normal2">Aşırı Yorgunluk</p>
				<p class="normal">Bilgisayar hayatına girdiğinden beri, sabahları kalkmakta zorlanıyor mu? Akşam yemeklerinde veya hafta sonları uyuşukluk, sersemlik hali var mı? Yetişkinlerde olduğu gibi, çocuklarda da uyku düzenindeki değişiklikler aşırı internet kullanımının ilk işareti olabilir.</p>
				<p class="normal2">Akademik Sorunlar</p>
				<p class="normal">Bu ailelerin kolayca yanıldığı bir alandır. Çocuklarının notları düşünce, bilgisayar genelde en son şüphelendikleri nedendir; zannederler ki bilgisayarda yazı yazarken, çocuk özenle ödevini yapmaktadır. Bir diğer ihtimal ise, ders çalışmak yerine sohbet odalarında saatlerini harcadıklarıdır.</p>
				<p class="normal2">Hobilerine Olan İlgisinde Düşüklük</p>
				<p class="normal">Takip ettiğim çocuklar en sevdikleri hobilere bile ilgisiz kalmaya başlıyorlar. Örneğin bir çocuk, fanatik taraftarı olduğu futbol takımını bile tutmaktan vazgeçmişti. Müzik gruplarına, tiyatro kulübüne veya spora olan ilgilerini yitirebilirler. İnternet artık onlar için yeni bir hobiden fazlasıdır –hatta diğer hobileri anlamsız hale getiren bir tutkudur.</p>
				<p class="normal2">Arkadaşlarından Uzaklaşma</p>
				<p class="normal">Çocuğunuz ister dışa dönük ve popüler olsun, ister utangaç biri olsun, eğer internet bağımlısıysa genelde alışveriş merkezine, partiye, sinemaya, hatta diğer çocuklarla birlikte olacağı herhangi bir yere gitmez. Bu çocuklar sanal arkadaşlar edindikçe, aileleriyle iletişimlerini giderek koparırlar ve ailelerine karşı mesafeli bir tutum sergilerler.</p>
				<p class="normal2">Söz Dinlememe ve Karşı Çıkma</p>
				<p class="normal">Aileler çocuklarının internet kullanımını sorgulamaya başladıklarında muhtemelen kızgınlık ve öfkeyle karşılaşırlar. Çocuk "Sadece eğleniyorum!" diye haykırır ve müdahaleyi protesto etmek için, bağırıp çağırarak tepinir. Aileler kural koyarsa, çocuk bu kuralları sinsice yöntemlerle, kolayca ihlal edebilir. Bilgisayar elinden alındığında da daha kızgın ve kavgacı hale gelir.</p>
				<p class="normal">Ergenler, hatta ergenlik öncesi dönemde olanlar aynen yetişkinler gibi psikolojik olarak internete bağımlı hale gelebilirler. Çocuklar kendilerini daha iyi hissetmek, okulun, ergenlik döneminin ve aile yaşamının baskısından kaçınmak için çevrimiçi sosyalleşmeye ve oyunlara bağımlı olurlar. Ancak müdahale etmekte acele etmeden, diğer etkenleri ve bu davranışı sürdürmeye neden olacak sorunları düşünmek için biraz zaman harcamak yararlıdır.</p>
				<p class="normal">İnternet bağımlılığına başka psikolojik sorunlar da etki yapıyor olabilir. Çocuğunuz sosyal alanda sorunlar yaşıyorsa veya okul nedeniyle depresif bir ruh hali içindeyse, interneti tehditkâr olmayan, güvenli bir alana sığınma amacıyla kullanabilir.</p>
				<p class="normal">Kaygılı bir çocuk internetteki arkadaşlarının onu kolay kabul edişi ve ona gösterdikleri yakınlıkla geçici bir rahatlama bulur. Bu rahatlama hali internette geçirilecek daha fazla zamanla daha çekici hale gelir.</p>
				<p class="ortayazi">BAĞIMLI GENÇLERE YAKLAŞIM</p>
				<p class="normal1">Önce Çıkış Noktanızı Belirleyin</p>
				<p class="normal">Şimdi şu soruya yanıt verin. Çocuğunuzun aşağıdakilerden hangisini yapmasını tercih edersiniz?</p>
				<p class="indentmetin">a. Eve zamanında gelmemesini.</p>
				<p class="indentmetin">b. Uyuşturucu kullanmasını.</p>
				<p class="indentmetin">c. Sürekli bilgisayar başında olmasını.</p>
				<p class="indentmetin">d. Hep kız/erkek arkadaşını düşünmesini.</p>
				<p class="indentmetin">e. Motosiklet kullanmasını.</p>
				<p class="indentmetin">f. Nereye gittiğini bilmediğiniz halde, hep sokakta olmayı istemesini.</p>
				<p class="indentmetin">g. Hiçbirini.</p>
				<p class="normal">Bu soruya genelde verilen yanıt "g" şıkkıdır. Peki, siz nasıl bir genç istiyorsunuz? Çocuğunuzun aşağıdakilerden hangisini yapmasını isterseniz?</p>
				<p class="indentmetin">a. Derslerine çalışmasını.</p>
				<p class="indentmetin">b. Spor yapmasını.</p>
				<p class="indentmetin">c. Müzik aleti çalmasını.</p>
				<p class="indentmetin">d. Kültürel etkinliklere katılmasını.</p>
				<p class="indentmetin">e. Akşam sizinle birlikte televizyon seyretmesini.</p>
				<p class="indentmetin">f. Kız/erkek arkadaşı olmasını ama ona tutkuyla bağlanmamasını.</p>
				<p class="indentmetin">g. Hepsini.</p>
				<p class="normal">Bu soruya verilen yanıt da "g" şıkkıdır. Yanıtlara bakıp şunu söyleyebilirim: Gerçekçi değilsiniz! Çocuğunuz ilk gruptakilerden bazılarını yapacak, ikinci gruptakilerden bazılarını ise yapamayacak.</p>
				<p class="normal">İlk grupta yer alan istenmeyen davranışların olmasını istemeyiz. Ama olsaydı, herhalde internet ve bilgisayar düşkünlüğü risk açısında en sonlarda yer alacaktı. Bu noktadan hareketle aslında çok olumsuz bir yerde olmadığınızı düşünmekle işe başlayabilirsiniz.</p>
				<p class="normal2">Durumu Değerlendirin</p>
				<p class="normal">Öncelikle durumu değerlendirmekte ve sorunun bir resmini çıkarmakta yarar vardır. "Çocuğunuz ne oynuyor, nasıl oynuyor, ne zaman oynuyor, neden oynuyor, nerede oynuyor, kimle oynuyor?" sorularının yanıtını bulun. Klinik pratiğimde karşıma gelen ebeveynlerin büyük çoğunluğu bu soruların yanıtlarından habersizdir. Halbuki müdahaleden önce neye müdahale ettiğinizi bilmeniz gerekir.</p>
				<p class="normal">Daha sonra aile içi ilişkilerinizi gözden geçirin. Ailenizde kim hangi rolleri üstleniyor, sizin ve eşinizin çocuğunuzla ilişkisindeki artı ve eksiler neler, siz ve eşiniz çocuğunuzla ilişkide neleri başarabiliyorsunuz, neleri başaramıyorsunuz? Boş zamanlarınızı nasıl değerlendiriyorsunuz? Alışkanlıklarınız neler? Kendinize bunları da sorun ve yanıtlamaya çalışın.</p>
				<p class="normal">Çocuğunuz başka nelerden hoşlanıyor? Okul başarısı ne durumda? İnternet ve bilgisayar bağımlılığı kriterlerini dolduruyor mu? Parayla ilişkisi nasıl? Eğer o bilgisayarla oyun oynamazsa ne olacak, ne yapabilir?</p>
				<p class="normal">Sizin için sorun olan ne? Bilgisayar mı? Okulu mu? Değilse ne? Bugüne kadar hangi yöntemleri uyguladınız? Hangileri başarılı oldu, hangileri başarısız?</p>
				<p class="normal">Ne çok soru var yanıtlanması gereken! Ama bunları yanıtlamadan ikinci aşamaya geçerseniz, yanlış bir adım atmış olursunuz...</p>
				<p class="normal2">Ortak Bir Cephe Oluşturun</p>
				<p class="normal">İki ebeveynin olduğu bir ailede, her iki ebeveynin de olayı ciddiye alması ve ortak amaçlar doğrultusunda birleşmesi çok önemlidir. Eşiniz interneti gerçek bir problem gibi algılamak konusunda size göre daha kapalıysa, bu kitabı kullanarak bu konu üzerinde konuşabilir ve bakış açısını genişletmesine yardım edebilirsiniz.</p>
				<p class="normal">Amaçlarınız konusunda uzlaşın ki çocuğunuza yaklaşırken aynı tarafta olabilin. Eğer böyle yapmazsanız, çocuğunuz daha kararsız ve tutarsız olan ebeveyne yaklaşacak, aranızda anlaşmazlık çıkmasına neden olacaktır.</p>
				<p class="normal2">Farkındalığını Artırın</p>
				<p class="normal">Ne kadar süre bilgisayarda kaldığını bir hafta boyunca not edin. Bunu ciddiyetle aksatmadan yapın. "Çok" demek aslında hiçbir şey söylememektir. Çünkü "çok" kelimesinin anlamı kişiden kişiye değişebilir. Ama örneğin haftada 22 saat demek herkes için aynı şeyi ifade eder.</p>
				<p class="normal">Amaç iyi bir tespit yapmaktır. Ancak bunu ona, onu suçlar tarzda söylemek bir işe yaramaz. Tespitler nötr bir ses tonuyla tarafsız biçimde, sadece tespitin açıklanması amacıyla yapılmalıdır. Tersi direnç doğurur.</p>
				<p class="normal">Onun da bilgisayar başında kaldığı zamanları not etmesini isteyebilirsiniz. Her iki taraf hafta sonunda bir karşılaştırma yapabilir. İnsanlar sevdikleri şeyleri yaparken sınırlarını aşarlar. Gençler zaten sınırlarını bilmeyen yetişkindirler. Bu nedenle insanlara nerede olduklarını söylemek yerine göstermek daha yararlı bir tutumdur.</p>
				<p class="normal2">Kontrol Yöntemini Seçin</p>
				<p class="normal">Gencin internet ve bilgisayar başında kalacağı sürenin nasıl kontrol edeceğine karar vermek önemlidir. Süreleri gençle birlikte belirlemek doğru olur. Onunla bu konuda pazarlık etmek yararlıdır. Her iki tarafın ortak olacağı bir noktada anlaşmak tercih edilmelidir. Süre bazen uzun gelebilir. Olsun, önemli olan kişinin kendi koyduğu sürelere uyabilme disiplinini kazanabilmesidir.</p>
				<p class="normal">Süreleri takip etmek bazen ebeveyne zor gelebilir. "Ya nasıl takip edeyim, başka işim mi yok!" söylemi bu noktada yersizdir. Eğer ayağı kırılsaydı, çocuğunuz için her şeyi yapardınız. İnternet ve bilgisayar sorunu varsa, kronometreciliğe de alışacaksınız.</p>
				<p class="normal">Süre kısıtlaması için bazı bilgisayar programları kullanılabilir. Bizim de geliştirdiğimiz bir program vardır. Bu programlar bilgisayarda kalınacak süreyi belirler. Aynı şekilde ADSL'de kalınacak süreyi belirlemek için bazı aletler de geliştirilmiştir. Ancak bunların kullanımı gençle anlaşma yapılarak olmalıdır. Bir baskın ve baskı tarzında gündeme getirilmemelidir. Böyle bir durum, ebeveyn ile çocuk arasında bir savaş nedeni olabilir.</p>
				<p class="normal2">Günlük Süre Kısıtlaması</p>
				<p class="normal">Günde örneğin "3 saat" demek, günlük süre kısıtlamasına girer. Günlük süre kısıtlamasını uygulamak oldukça zordur. Takibi de zor olur. Ancak özellikle chat başında zaman geçiren gençler için uygun olabilir. Ama strateji oyunu oynayanlar için bu süre yetersizdir. O gün internete girdiğine değmez! Bu durumlar için haftalık süre uygulaması daha doğru bir yöntemdir.</p>
				<p class="normal">Süre gencin özelliklerine ve bilgisayardaki tercihlerine göre değişiklik gösterir. Bir gün için, bilgisayar başında kalınması ideal olan bir süre yoktur.</p>
				<p class="normal2">Haftalık Süre Kısıtlaması</p>
				<p class="normal">Örneğin, "İnternette geçireceğin toplam süre haftada 16 saattir" demek, haftalık süre kısıtlaması uygulamasıdır. Bu süreyi genç isterse çeşitli günlere bölerek, isterse tümüyle hafta sonu kullanabilir. Seçtiği oyuna göre bu süreyi kendisi saptayabilir. Eğer tümünü birden bir seferde kullanmak isterse, bu durumda ebeveynin ses çıkarmaması en doğrusudur. Uyumayabilir, yemek yemeyebilir ama anlaşma anlaşmadır.</p>
				<p class="normal2">Haftada Belli Günler Uygulaması</p>
				<p class="normal">Örneğin cuma ve cumartesi günleri bilgisayar serbest olabilir. "Cuma 19'dan pazar 19'a kadar" gibi bir anlaşma yapılabilir. Bu uygulama, özellikle dar süre kısıtlamalarına uyum sağlamakta gençler için yararlıdır. Genç hafta boyu bilgisayarına giremez. Ama hafta sonu her şey serbesttir. Hafta sonu bazen uykusuz kalma pahasına gençler bu süreyi sonuna kadar kullanmayı tercih edebilirler. Bu noktada ebeveyn sözleşmeye uymak için bağrına taş basmalı ve ses çıkarmamalıdır.</p>
				<p class="normal">Hafta sonu ne kadar çok oynarsa oynasın, hafta içinde boş geçen gecelerini başka bir şekilde değerlendirmeyi öğrenmek zorunda kalacaktır. Takip ettiğim bazı gençler hafta içi spora başladılar. Bir süre sonra spor alışkanlıkları hafta sonuna da kaydı. Veya arkadaşlarıyla buluşmaya başlayıp, toplumsallaşmaya alışınca hafta sonu bilgisayar kayboldu.</p>
				<p class="normal">Ama hafta içi Playstation gibi oyunlar da yasak olmalı ve sözleşmeye yazılmalıdır. Yoksa bilgisayar alışkanlığı X-Box, Playstation gibi diğer oyunlara dönebilir.</p>
				<p class="normal2">Ateşkesi Sağlayın</p>
				<p class="normal">Daha önce belirttiğim gibi gencin ergenlik dönemindeki görevi, ebeveyninden ayrılmak veya farklılaşmaktır. Kendisini farklı görmek için gençler çatışmayı kullanabilir. Bilgisayar kontrol edilebilir bir araçtır. "Açmak benim elimde..." diye düşünür genç.</p>
				<p class="normal">Amaç, her şeyi kontrol eden anne ve babadan kontrolü almaktır. İnternet/bilgisayar ebeveynden ayrılma aracı haline dönüşür. Ebeveyn otoritedir ve savaş otoriteye karşıdır. İnternet/bilgisayar savaşın/rekabetin bir aracıdır.</p>
				<p class="normal">Bağımlı üye aileyi kontrol eder. Tüm bağımlılıklarda bu kural geçerlidir. İnternet/bilgisayar bağımlısı da kontrol etmeyi ister. Bilgisayar bir savaş aracı halinde olduğu sürece, o düğmeye basıp basmamak da, kontrolün göstergesi haline dönebilir. Zaman içinde bütün aile, gencin bilgisayara girip girmediğini, aleti ne zaman açıp ne zaman kapadığını takip etmeye başlar. Ebeveyne karşı iktidar artık gençtedir. Böyle bir gücü genç niye bıraksın ki?</p>
				<p class="normal">Ateşkesin sağlanması görevi ebeveynindir. Çünkü ergen ateşkesi değil savaşı göze alır. Var oluşunu otoriteyle olan savaşına bağlamıştır, böylece ayrımlaşmayı sağlayabileceğine inanır. Omnipotans duygusuna sahip olduğu ve "bana bir şey olmaz"a inandığı için, ateşkesi tercih etmeyebilir. İlk adım ebeveynden gelmelidir.</p>
				<p class="normal2">Konuşacak Başka Şeyler Var Hayatta!</p>
				<p class="normal">Çocuğunuzla başka şeyleri konuşmak istemez misiniz? Ama birçok internet bağımlısı gencin ebeveyni ile arasındaki iletişim, bilgisayara ne kadar süre girdiğiyle kısıtlıdır. Bu sonsuz tartışma bir işe yaramadığı için olumlu adım da atılamaz. Sorun devam etse bile ebeveyn çocuğuyla başka şeyleri konuşabilmelidir.</p>
				<p class="normal">Bu durumda genelde ebeveynler "Ama o bizle konuşmuyor ki!" veya "Konuşmak istemiyor ki!" diye yakınırlar. Aslında gencin konuşmaktan kaçınması da, bir yerde hep ebeveynin aynı konuyu gündeme getirmesindendir.</p>
				<p class="normal">Çalıştığım bazı gençler neden hemen bilgisayar başına gittiklerini ve odadan çıkmadıklarını şu şekilde açıklarlar: "Ne zaman konuşsak, konu hemen bilgisayara veya derslere geliyor, sıkıldım." Belki odak konu budur ama konuşacak başka şeyler de var hayatta!</p>
				<p class="normal">Konuşma zamanını seçmek de önemlidir. Tam o yeni bir "level" atlayacakken, anne içeri girer, "Ee, hadi gel konuşalım biraz" deyiverir. Anne o sırada konuşmaya kendisini hazır hissediyordur ama genç hiç hazır değildir. Oyunun en hassas yerindedir. O zaman yanıt "Hadi ya ne konuşması..." olabilir büyük ihtimalle. Eşiniz tam maçın veya dizinin en heyecanlı yerinde gelse ve havadan sudan konuşmak istese, gönülden bir sohbet başlatabilir misiniz?</p>
				<p class="normal2">Birlikteliği Sağlayın</p>
				<p class="normal">Ateşkesin önemli aşamalarından birisi gençle birlikteliği sağlayabilmektir. Neler yapılabilir?</p>
				<p class="normal">Oyunla veya bilgisayarla ilgilenebilirsiniz. Ne oynadığını öğrenebilir, hangi "level"da olduğunu, zorluklarını ve heyecanını anlamaya çalışabilirsiniz. Kimi zaman bu ebeveyn için sıkıcı olabilir. Ama unutmayın, bazen sizin ilgilendiğiniz şeylerle ilgilenmek de onun için çok sıkıcıdır. Aslında işin içine biraz girerseniz, zaman içinde keyif de alabilirsiniz.</p>
				<p class="normal">Odasında kitap okuyabilirsiniz. O bilgisayarda bir şeyler yaparken siz arkada kitabınızla ilgilenebilirsiniz. Tabii ondan izin almak koşuluyla! Bu izni alırken "Ben seni özlüyorum ve senle birlikte bir şeyler yapmak istiyorum, sen bilgisayarına bak ben de kitabımı okuyayım" diyebilirsiniz ve buna da hakkınız vardır.</p>
				<p class="normal">Ancak kitabınızı gerçekten okuyun. İkide bir ona arkadan laf atmayın!</p>
				<p class="normal">Gerektiğinde ve uygun koşulları yarattığınızda bilgisayarı ortak alana taşıyabilirsiniz. Ortak alanda olması ilk başta eziyet gibi gelebilir. Hatta o da bunu bir eziyete döndürmeye çalışabilir. Ama bir süre sonra uyum sağlamaya başlayacaktır.</p>
				<p class="normal">Birliktelik ne işe yarar? İnternet ve bilgisayarı bir çatışma aracı olmaktan çıkarır. Artık genç, bilgisayarı otoriteyle bir savaş aracı olarak kullanmaktan vazgeçer. Ebeveynin ilgilendiği ve sevdiği bir şey, bir ergen için önemini yitirir!</p>
				<p class="normal2">Yeni Yaşam Kurallarını Saptayın</p>
				<p class="normal">İnternet ve bilgisayara yeni kurallar, yeni limitler koymak tek başına yeterli değildir ve gencin tepkisini de çekebilir. Sadece internete kısıtlama getirmek, internet ve bilgisayarı daha çekici kılar. Ancak genel yaşam kuralları arasında, internet ve bilgisayara da kısıtlamalar getirmek, internet ve bilgisayara haksız bir güç kazandırmaz.</p>
				<p class="normal">Yeni yaşam kuralları neler olacak? Bunun için aşağıdaki soruların yanıtları önemlidir.</p>
				<p class="indentmetin">• Eve kaçta gelmeli?</p>
				<p class="indentmetin">• Notları ne olmalı, başarısının kriteri ne olmalı?</p>
				<p class="indentmetin">• Harçlığı haftalık ne kadar olmalı, harçlığa neler dahil edilmeli?</p>
				<p class="indentmetin">• Odasındaki hakları neler olmalı?</p>
				<p class="indentmetin">• Sorumlulukları neler olmalı?</p>
				<p class="indentmetin">• Geceleri arkadaşlarında kalabilmeli mi?</p>
				<p class="normal">Tüm bu kuralların yanıtları bir sözleşmeyle belirlenmelidir. Bu kurallar belirlenirken, artık belli bir yaşa geldiği, bu nedenle karşılıklı bir anlaşma gerektiği ona anlatılabilir. Bunların bir ceza olarak konması ise ters tepebilir.</p>
				<p class="normal2">Sözleşme Yapın</p>
				<p class="normal">Tüm kural anlaşmalarını sözleşmeyle yapmanız çok önemli. Gençler sözleşmeleri küçümsese bile, ona uyarlar. Neden sözleşme?</p>
				<p class="indentmetin">• Sözler uçar gider yazılar kalır.</p>
				<p class="indentmetin">• Sözleşme ciddiyet göstergesidir.</p>
				<p class="indentmetin">• Sözleşme somuttur.</p>
				<p class="indentmetin">• Sözleşme üstünde tartışılabilecek bir zemin yaratır.</p>
				<p class="indentmetin">• Sözler yanlış anlaşılır, hele gençler yanlış anlamaya daha yatkındırlar.</p>
				<p class="normal">Ama sözleşme basit ve kolay bir iş değildir. Örneğin algoritmaların çıkarılması gerekir. Örneğin kural nedir, bu kurala uyarsa ne olur, uymazsa ne olur; uymadığı zaman uygulanacak yaptırıma uyarsa ne olur, uymazsa ne olur? Tüm bu ihtimaller açıkça sözleşmeye konmalıdır.</p>
				<p class="normal">Sözleşmenin yazılması ebeveyn tarafından yapılmalıdır. Gerekirse başkalarından yardım alın. İşyerinizde nasıl bir sözleşme yaptınız ise onun gibi ayrıntılı bir sözleşme hazırlayın. Bunu gence anlatırken "Ben tartışmaktan sıkıldım. Onun için ikimizin de uyabileceği bir metin oluşturalım. Böylece aramızda yanlış anlamlara yol açmayalım. Boş yere tartışacağımıza, bu zamanı daha iyi kullanalım" gibi bir açıklama getirebilirsiniz.</p>
				<p class="normal">Sözleşme maddeleri somut ve net olmalıdır. "Eve zamanında gelinecek" veya "Ders başarısı iyi olacak" türü koşullar somut değildir. Hangi gün saat kaçta eve gelecek, ders ortalaması kaç olacak, hangi dersler kaç olacak vb. açık olarak belirtilmelidir. Bayramlarda veya hafta sonlarında ya da tatillerde nasıl kurallar uygulanacağı da belirlenmelidir.</p>
				<p class="normal">Sözleşme iki nüsha olmalı, ebeveynler ve genç sözleşmeyi imzalamalıdır. Ama temel kuralı unutmayın! Siz de bu sözleşmeye uyacaksınız...</p>
				<p class="normal2">Temel İlkelere Uyun</p>
				<p class="indentmetin">• Tutarlılık şarttır. Kendi koyduğunuz kurallara bir uymak bir uymamak tüm sistemi bozar. Bazen gereksiz bile olsa koyduğunuz kurala siz de o da uymalıdır. Çünkü kural kuraldır; bağımlılığı kuralsızlık besler.</p>
				<p class="indentmetin">• Tüm kurallar ve sözleşmeler belli bir zamanla sınırlı olmalıdır. Bir yıllık kurallar çalışmaz çünkü şartlar değişir ve yeni kurallar gerekir. Belki bir iki aylık kurallar daha uygun olur.</p>
				<p class="indentmetin">• Ebeveyn gence gerekli zamanı ayırmalıdır. Yorulmadan ve tükenmeden onunla ilgilenmelidir. Ama bu ilgi meyve tabağı götürmek değil, kuralların uygulanması için olmalıdır.</p>
				<p class="indentmetin">• Bir kuralı delecekleri zaman gençler çok ısrarlı davranabilirler. O zamanlarda bozuk plak taktiği uygulanabilir. Yani fazla açıklama getirmeden aynı şeyler tekrarlanmalıdır.</p>
				<p class="normal">Örneğin:</p>
				<p class="normal">"Ama ders notlarım iyi geldi. Bu hafta sınır olmasın, istediğim kadar oynayayım..."</p>
				<p class="normal">"Kuralımız haftada 16 saat."</p>
				<p class="normal">"Bu haftalık bozalım."</p>
				<p class="normal">"Haftada 16 saat diye anlaşmıştık."</p>
				<p class="normal">"Gelecek hafta daha az oynasam?"</p>
				<p class="normal">"16 saat demiştik..."</p>
				<p class="indentmetin">• Bir konuda uyaracaksınız "sandviç tekniği"ni kullanın. Önce iyi bir şey, sonra söyleyeceğiniz şey, sonra yine iyi bir şey.</p>
				<p class="normal">Örneğin:</p>
				<p class="normal">"Anlaşmamıza genel olarak uyduğuna çok seviniyorum. Son zamanlarda kuralları biraz delmeye başladın ama, yine de gösterdiğin çaba için teşekkür ederim."</p>
				<p class="normal">Kurallara uymak ve uydurmak gereklidir. Ancak bu uyumu belli bir denge içinde sağlamak gerekir; Sadi-i Şirazi'nin dediği gibi: "Zamansız yumuşaklık, heybeti giderir. Ne kendinden bıktırırcasına sert ol, ne de onu bunu başına çıkarırcasına yumuşak."</p>
				<p class="ortayazi">On dört-on beş yaşlarında bir “fırlama”ydı. Çok zeki ama ergenliğin verdiği inatçılık başına vurmuş bir gençti. İnternet bağımlılığı had safhadaydı. Anne ve babayla arası ise hiç yoktu. Kavga gürültü vb. Görüşmelerin sonunda bir sözleşme yapmaya karar verdik. Aslında o sözleşmeyi pek istemedi ama bir an önce odadan çıkıp bilgisayarın başına gitmek istediği ve bu iş uzamasın diye düşündüğü için kabul etti. Babası onun bu sözleşmeye uyacağına asla inanmıyordu. Sonra ortadan kayboldular. Yaklaşık sekiz ay sonra anne tekrar geldi. Genç, sözleşmeye uymuştu. Önceleri biraz dalga geçmişti ancak sözleşme kurallarına büyük oranda uymuştu. Ama... Bir gün babası gelip “Bilgisayar çok yüklenmiş biraz sileyim” demiş onun müziklerini “bunlara gerek yok” diye silmişti. O da aynı gün sözleşmeyi sakladığı yerden çıkarıp, ortadan ikiye ayırmış, arkasından bilgisayarın başına geçmişti.</p>
				<p class="ortayazi">Sözleşmeye kim uymamıştı acaba?</p>
				<p class="normal2">Süreci İyi Yönetin</p>
				<p class="normal">Ateşkesin bozulmasına izin vermeyin. Çatışma sorunu besler. Bu nedenle o çatışma çıkarmak istese bile, siz ateşkese devam edin ama koyduğunuz kurallara uyun ve sahip çıkın.</p>
				<p class="normal2">Sorunu Her Gün Gündeme Getirmeyin</p>
				<p class="normal">Her an bu konuyu tartışmayın. Bunu duyarsızlaşmayı önlemek, sorgulamayı artırmak için yapmak gerekir. Tren yolunun kenarında oturan kişiyi trenin sesi rahatsız etmez. Ama oraya ara sıra gelen bir kişi için, tren sesi rahatsız edici olabilir.</p>
				<p class="normal2">Duyarsızlaştırmayın</p>
				<p class="normal">Sürekli aynı konuyu konuşursanız duyarsızlaşma olur. Bunun için, örneğin haftada bir kez bu konuyu konuşun. Hatta ona da gün ve saati belirtin. Böylece o da neler konuşulacağını düşünmeye ve kendisini sorgulamaya başlar.</p>
				<p class="normal2">Mağduru Oynayın</p>
				<p class="normal">Yaşanan bu sorundan dolayı üzüntünüzü dile getirin. Tatsız keyifsiz olun. Otorite olmayın. Ergene karşı otorite olarak savaşı kazanamazsınız. Mağdur olursanız, onun otoriteye karşı savaş ihtiyacını azaltırsınız. Bu ise onun internet ve bilgisayar gibi bazı şeylere sıkı sıkıya yapışmasını önler.</p>
				<p class="normal2">Yarışmayın</p>
				<p class="normal">Özellikle erkek çocuklar ile babalar arasında bazen bir yarışma oynanmaya başlar. Aslında ergenlik dönemi gencin ebeveynleriyle yarıştığı bir dönemdir. Kimi zaman ebeveynler de çocuklarıyla yarışmaya başlarlar. Aslında evde bir güç savaşı patlak vermiştir.</p>
				<p class="normal">Örneğin ebeveynler gencin bilgisayarına bir programla kilit koymaya veya bazı şeylerini silmeye çalışır. Gençler de daha hızlı bir şekilde bu hamleye karşılık verirler. Böylece bu oyun devam eder gider.</p>
				<p class="normal">Çocukla çocuk olmayın!</p>
				<p class="normal2">Kolay Teslim Olmayın</p>
				<p class="normal">Başlattığınız süreçten olumlu sonuç almanız, eğer tüm kurallara uyduysanız ve tutarlı olduysanız üç aydan önce olmaz. Geri dönüşlerde hayal kırıklığı yaşamayın. Gençler sizi sık sık zorlarlar. Koyduğunuz sistemin bozulması için tatlı veya tatsız yöntemler deneyebilirler. Ama teslim olmazsanız, başarılı olabilirsiniz.</p>
				<p class="normal2">Hedefi İyi Belirleyin</p>
				<p class="normal">Hedefiniz ne? Bazen ebeveynler çocuğun fazla internet ve bilgisayara takılmasından dolayı okulu ihmal ettiklerini düşünürler. Eğer sorun okulsa, hedef bilgisayar değil okul notu olmalıdır. Ama notlar iyiyse, o zaman çocuğun bilgisayarına karışmayın.</p>
				<p class="normal">Hedef okul başarısı ise, kuralları okul ağırlıklı koyun. Zaten okul başarısını artırmak için bilgisayar kullanımını azaltmak zorunda kalacaktır. Böylece bilgisayar bir çatışma aracı olmaktan çıkacaktır.</p>
				<p class="normal2">Siz de Değişin</p>
				<p class="normal">Değişim tek taraflı olmaz. Onun değişmesini istiyorsanız, siz de değişmelisiniz.</p>
				<p class="normal2">Ona Odaklanmayın</p>
				<p class="normal">Ona odaklanmayın, hayat devam ediyor. Tüm gün onu takip etmeyin. Onu takip etmekten dolayı kendi hayatınızdan vazgeçmeyin. Siz de hayatınızı yaşayın. Bazen ebeveynlerin bütün odağı gencin davranışlarıdır. Kontrol ondadır ve genç bu kontrolü kaybetmek istemeyebilir. Etrafında dönüp duran, onu gözleyen bir anne ve baba! Ne büyük ilgi!</p>
				<p class="normal">Bir vakamda, ebeveynler sürekli evde oturuyorlar, gencin ne zaman bilgisayara girdiğini, yemek yiyip yemediğini, geceleri ne zaman yattığını takip ediyorlardı. Tabii bu nedenle epeyce sinirli olabiliyorlardı. Oldukça sosyal bir aileyken gencin internet bağımlılığı nedeniyle tüm alışkanlıklarından vazgeçmişlerdi. Onlara eskisi gibi akşamları dışarı yemeğe çıkmalarını önerdim. Üçüncü çıkışlarında genç onları aradı ve yemeğe katılıp katılamayacağını sordu. O güne kadar odasından çıkmayan, ebeveynleriyle yemek yemeyen çocuk bunu talep etmişti. Çünkü gücünü kaybettiğinin farkına varmıştı!</p>
				<p class="normal2">Beklentinizi Azaltın</p>
				<p class="normal">Bazen ebeveynlerin beklentisi çok yüksektir. Gencin tamamen bilgisayarı bırakmasını ve gencin başka aktivitelere yönelmesini beklerler. Halbuki belli oranlarda sağlanan gelişim de önemlidir. Bu gelişim karşısında ebeveynin mutlu olması, genci diğer değişimler için cesaretlendirir.</p>
				<p class="normal2">Sorumluluklarını Üstlenmeyin</p>
				<p class="normal">Yemek yemezse yemesin. Temizliğine bakmazsa bakmasın. Eğer her şeyini ebeveyn sağlarsa, o değişmek istemez. Örneğin yemeği odasına geliyorsa, mutfağa gitmez. Mutfağa gitmedikçe ebeveyniyle ilişki kurmaz. Sadece çok şiddetli bağımlılık durumlarında açlığa bağlı sorunlar ortaya çıkabilir. Bunların dışında bir süre sonra genç kendi sorumluluklarını üstlenmeye başlar.</p>
				<p class="normal2">"Aşk Başka, İş Başka!"</p>
				<p class="normal">Her ebeveyn çocuğunu sever, onu kollar, ona kıyamaz. Ama bir şeylerin değişmesi gerekliyse, bu durumda konan hedeflere ulaşmak için kurallara uymak zorunludur. Soruna yönelik olarak konan kurallar ve hedefleri, sürdürülen ilişkiden bağımsız düşünmek gereklidir.</p>
				<p class="normal">İnternet konusundaki kurallar yüzünden çatışma yaşanabilir ama diğer alanlarda ilişki olumlu, sevecen tarzda sürdürülebilir.</p>
				<p class="normal2">İletişimin Temel Kurallarını Uygulayın</p>
				<p class="indentmetin">• Doğru zamanda konuşun. O oynadığı oyunun en heyecanlı yerinde sizi dinleyemez veya size öfkeliyken söyleyeceğiniz şey doğru bile olsa, ona ters gelecektir.</p>
				<p class="indentmetin">• "Ben" dilini kullanın. "Sen" dediğiniz zaman, onu suçlama pozisyonuna girersiniz. Suçlanmak direnç doğurur. Örneğin "beni üzüyorsun" yerine "ben üzüldüm" diyebilirsiniz...</p>
				<p class="indentmetin">• Çok şey söylemeyin, az şey söyleyin. Bunları da sürekli tekrarlamayın. Söylenmek ile mesaj vermek arasındaki ayrıma dikkat edin.</p>
				<p class="indentmetin">• Davranışını eleştirin, onu değil. Olumsuz olan gencin kendisi değil, yaptığı davranışlarıdır. Örneğin "Sen dalgacısın" yerine "Bilgisayara fazla zaman ayırıyorsun" diyebilirsiniz...</p>
				<p class="indentmetin">• Aktif dinleyin. Sadece dinlemeyin, dinlediğinizi de gösterin. Göz kontağı kurun, aralarda sorular sorun, anladığınızı veya anlamadığınızı gösterin. O konuşurken yanıtınızı hazırlamayın.</p>
				<p class="normal2">Gerektiğinde Zorlama Yapın</p>
				<p class="normal">Güç kullanmak (şiddet değil) ve zorla müdahale etmek bazen gerekebilir. Ancak bu yöntem en son seçenek olmalıdır.</p>
				<p class="normal">Zor kullanma kurallar dahilinde yapılmalıdır. Sözleşme kurallarına uymadığı takdirde yasaklar konabilir. Ancak bu yaptırım sözleşmede varsa uygulanmalıdır. Eğer sözleşmede örneğin "... durumunda bilgisayar kalkar" diye bir madde yoksa bu yaptırım uygulanmamalıdır.</p>
				<p class="normal">Örneğin ADSL kesilebilir. Ama ne zaman ve ne kadar süre kesileceği belli olmalıdır. ADSL kesildiği zaman sonuçlarına katlanmaya ebeveyn de hazır olmalıdır. Çünkü ebeveynin kendisi veya gencin kardeşi de evde bilgisayar kullanamaz hale gelebilir.</p>
				<p class="normal">Bilgisayar yok olabilir. Sözleşme gereği ebeveyn bilgisayarı kaldırabilir. Ama ikide bir bilgisayarı kaldırıp tekrar koymak fayda getirmez. Sık karşılaştığım durumlardan biri, babanın kızıp bilgisayarı işyerine götürmesi daha sonra zorunluluklardan dolayı tekrar eve geri getirmesidir. Bu nedenle "notebook" kullanımı tercih edilebilir.</p>
				<p class="normal">Her şey zamanında güzeldir. Erken yasaklar ve müdahaleler direnç doğurur; inada, çatışmaya ve savaşa yol açar.</p>
				<p class="ortayazi">On altı yaşındaydı. Hayatı internet ve bilgisayar başında geçiyordu. Okuldan atılmış, yazıldığı yeni okula ise gitmiyor, onu görmeden ona not veriyorlardı. Annesi hayatını ona adamıştı. Yemeğini, suyunu, parasını veriyor, sürekli olarak derdini dinliyordu. Bazen hiç odasından çıkmadığı halde, annesinin evden uzun süre çıkmasına da izin vermiyordu. Bir gün interneti kesmişlerdi, evde kırılmadık eşya bırakmamıştı. Bir daha interneti keserlerse intihar edeceğini söylüyordu. Korkularından anne ve baba interneti kesemiyordu.</p>
				<p class="ortayazi">Son zamanlarda durgunlaşmış, çevreye biraz anlamsız gözlerle bakıyordu. Sürekli gözlerini kırpıştırıyordu. Depresyona girdiğini düşünerek ilaca başladım önce. Bir süre sonra interneti keseceğimizi de bildirdik. İnanmadı ama şüpheyle bekliyordu. Söylenen gün geldiğinde internet kesildi. Ortalığı birbirine kattı. Olay uzayınca aile sözünü çok dinlediği dedeyi çağırdı. Biraz sakinleşti. İki gün sonra dede gidince yine evde her şeyi kırıp dökmeye başladı. Eve polis çağrıldı. Polis onu karakola götürdü. Çok korkmuştu.</p>
				<p class="ortayazi">Eve döndüğünde daha sakindi. Birçok güzel teklif yaptı ama aile bu sefer hiçbirini dinlemedi. İnternet kafeye gitti, mutlu olmadı. Sonunda okula gitmeye başladı. Kendi gibi bir arkadaş buldu,  bilardoya başladılar. Şimdi bilardo bağımlısı. Ama artık sosyalleşti. Bu arada bir turnuvada şampiyon oldu, kupa aldı...</p>
				<p class="normal2">Psikososyal Gelişimi Sağlayın</p>
				<p class="normal">Gencin psikososyal gelişimini sürdürebilmesi önemlidir. Örneğin internet ve bilgisayar bağımlılarında sosyal ilişkilerin zayıfladığını görürüz. Sosyal ilişkisi zayıfladıkça dışarı çıkmak istemez, dışarı çıkmadıkça internet ve bilgisayar bağımlılığı artar. Bu kısırdöngünün gelişimini önlemek için, bağımlılık devam etse bile psikososyal gelişimin devamını sağlamak önemlidir.</p>
				<p class="normal">Bu amaçla gencin var olabileceği yeni alanları keşfetmesini sağlamak gereklidir. Örneğin bir vakam masatenisinde çok iyi olduğunun farkına vardı; okulda masatenisi kulübü kurdu ve liderliğini yapmaya başladı. Tabii böyle bir durumda internet ve bilgisayar ikinci plana düştü.</p>
				<p class="normal">Ancak bunu gence iyi pazarlamak gerekir. İnternet ve bilgisayarı bırakması için yeni alanlar ona sunulduğu takdirde, onlar internet ve bilgisayara daha da yoğunlaşabilirler.</p>
				<p class="normal">Arkadaş gruplarıyla ilişkinin sağlanması da önemlidir. Örneğin evde arkadaşıyla internete girmesi, tek başına bir odada tüm gün internet başında olmasından daha iyidir. Böylece sosyalleşme devam edebilir.</p>
				<p class="normal">Bazı taleplere psikososyal gelişim hatırına olumlu yaklaşmak doğru olabilir. Arkadaşının evine gitmesi, orada kalmasına göz yumulabilir.</p>
				<p class="normal2">Sık Sorulan Sorulara Yanıtlar</p>
				<p class="normal2">Ama Ödevler İçin de Bilgisayar ve İnternet Gerekli!</p>
				<p class="normal">Evet, çok gerekli! Ama onun bilgisayarı ödev için mi, oyun için mi kullandığını herhalde anlayabilirsiniz. Ödev bitince konan süre kısıtlaması yeniden başlar. Ama bunu takip etmek gerekir. Bu ise sizin bazı dizilerinizden veya haber programlarınızdan uzak kalmanıza yol açabilir. Ama değer...</p>
				<p class="normal2">Ne Kadar Süre Bilgisayarda Olduğunu Nasıl Tespit Edeceğiz?</p>
				<p class="normal">İlgileneceksiniz, takip edeceksiniz, saate bakacaksınız... Kolay bir yöntem ve mucize yok!</p>
				<p class="normal2">Ya İnternet Kafeye Giderse?</p>
				<p class="normal">Bazen internet kafeye gitmesini tercih ederim. Böylece orada sosyalleşmeye başlar. Ama internet kafe için çok para verilmemelidir; oraya ulaşımı için her türlü lüks sağlanmamalıdır. Örneğin bazı babaların yaptığı gibi internet kafeye bırakıp, oradan siz alırsanız, internet kafeyi tercih edilen bir yer haline getirirsiniz.</p>
				<p class="normal">Belli saatlerde dönmesi için sıkı kurallar konmalıdır, dönmezse yaptırımı olmalıdır. On sekiz yaşından küçük gençlerin geç saatlere kadar kaldığı kafeleri polise şikâyet edebilirsiniz.</p>
				<p class="ortayazi">On altı-on yedi yaşlarında saçlarından gözlerini görmekte zorluk çektiğim, yırtık bir kot, garip ve çamurlu bir ayakkabı giymiş bir gençti. Çok uzun konuşuyor, internet ve bilgisayara çok zaman ayırdığını biliyor ve değişmesi gerektiğini düşünüyordu. Bir sevgilisi vardı, uzun  yıllardır gitar çalmayı bırakmamıştı, arkadaşlarıyla sık görüşüyor, derslerini ise sınırda geçiyordu. Anne ve babası ise çok titiz, özenli giyimli, sözlerine dikkat eden, mükemmeliyetçi insanlardı. Onun bu dağınık halinden şikâyetçiydiler. Bağımlı olduğuna emindiler. Ne yaptıysa ailesine yaranamadı. Ben ne söylediysem ailesi tatmin olmadı. Bir süperman istiyorlardı. Sonra kayboldular...</p>
				<p class="ortayazi">Yıllar sonra bir aşk hikâyesi yüzünden tekrar bana geldi. Üniversiteyi kazanmıştı, iyi bir işi vardı. Artık çok titiz, özenli giyimli, sözlerine dikkat eden, mükemmeliyetçi biriydi...</p>
				<p class="normal2">Ya Her Şeyi Göze Alırsa?</p>
				<p class="normal">Her şeyi göze alıyorsa sorun internet ve bilgisayar bağımlılığından ziyade, çocuk ile ebeveynler arasındaki bir ilişki sorunudur. Buna uygun bir tedaviye başvurmak ve yardım almak doğru olur.</p>
				<p class="normal2">Bilgisayarını İzlemek Etik mi?</p>
				<p class="normal">Aslında değil. Ama yüksek riskli durumlarda, çocuğun yararına olmak üzere on sekiz yaşından küçük bir bireyin bilgisayarı izlenebilir. Örneğin ağır bir uyuşturucu kullanımından şüpheleniliyorsa belki bu durumda yazışmaları takip etmek yararlı olabilir. Bir vakam okula gitmemeye başlamıştı. Yazışmaları incelendiğinde tehdit edildiği anlaşılmıştı. Ama bu bir alışkanlık haline gelmemelidir. Örneğin, ebeveynlerin çocuklarının aşk hayatını takip etmeye hakları yoktur. Bu ebeveynlere de iyi gelmez zaten...</p>
				<p class="normal2">Tatilde Ne Yapacağız?</p>
				<p class="normal">Tatil için kurallar ayrıca belirlenmelidir. Kurallar yeni konacaksa tatil döneminde başlamak tercih edilmemelidir. Tatil sonunda, örneğin okulun başlayacağı dönemde yeni bir kurallar bütünü devreye girebilir.</p>
				<p class="normal2">Unutmayın!</p>
				<p class="normal">Artık hayat böyle olacak! Mektupların yerini chat aldı. Eve çiçek getirmek yerine Facebook'tan bir titreşim göndermek artık daha moda. Bunu iyi ve kötü olarak değerlendirmek, doğru veya yanlış diye sorgulamak gereksiz.</p>
				<p class="normal">Önemli olan uyum sağlamak ve insan olmaya devam etmek...</p>
				<p class="normal1">Güvenli İnternet Kullanımı Sözleşmesi</p>
				<p class="indentmetin">• Anne ve babamın izni olmadan internet üzerinden herhangi bir materyale bakmayacağım, bilgisayara indirmeyeceğim. Böyle bir ihtiyacım olduğu zaman önce bunu ebeveynlerime göstereceğim ve onların onayını alacağım.</p>
				<p class="indentmetin">• Annemin ve babamın izni olmaksızın ev adresim, telefon numaram, annemin ve babamın iş adresleri veya telefon numaraları, kredi kartı numaraları ya da okulumun adı ve yeri gibi kişisel bilgileri kimseye vermeyeceğim.</p>
				<p class="indentmetin">• Annemin ve babamın izni olmaksızın çevrimiçi ortamda tanıştığım kişilerle bizzat buluşmayı kabul etmeyeceğim.</p>
				<p class="indentmetin">• Annemin ve babamın izni olmaksızın, yabancılara, internet veya posta yoluyla kendimin ya da ailemin diğer bireylerinin fotoğraflarını göndermeyeceğim.</p>
				<p class="indentmetin">• Çevrimiçi ortamda iyi davranışlarda bulunacağım ve insanları incitebilecek veya kızdırabilecek ya da yasadışı hiçbir şey yapmayacağım.</p>
				<p class="indentmetin">• Annemin ve babamın izni olmaksızın, internette para harcamayla sonuçlanabilecek hiçbir şey yapmayacağım.</p>
				<p class="indentmetin">• Tanımadığım kişilerden gelen e-mail'leri veya mesajları asla yanıtlamayacağım.</p>
				<p class="indentmetin">• İnternet kullanımı için gerekli kuralları, yani internette nerelere girebileceğimi, neler yapabileceğimi, ne zaman ve ne kadar süreyle çevrimiçi olabileceğimi öğrenmek için annemle ve babamla konuşacağım. Anneme ve babama aşağıdaki internet oturum açma ve sohbet adlarımı bildireceğim.</p>
				<p class="indentmetin">• Ailemin izni olmadan (on altı yaş altı için) chat odalarına girmeyeceğim ve hiç kimseyle mesajlaşmayacağım.</p>
				<p class="indentmetin">• İzin almadan bilgisayara bir program yüklemeyeceğim. Paylaşım programlarının yasal olmadığını göz önüne alacağım.</p>
				<p class="indentmetin">• Uygun izni almaksızın disketlerden, CD'lerden veya internetten hiçbir şey yüklemeyecek, kurmayacak ya da kopyalamayacağım.</p>
				<p class="indentmetin">• Bu kurallar ben nerede internet kullanıyor isem geçerli olacak.</p>
				<p class="indentmetin">• Yazılı olan tüm maddelerden doğan sorumluluklarımı kabul ediyorum. Bunlara uymadığım takdirde internet ve bilgisayar kullanımı haklarımı kaybedeceğimin farkındayım.</p>

		</body>
</html>