<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>internet</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_6">İnternetin Büyüsü!</h2>
				<p class="normal">İnternet ne yaptı da insanoğlunun yaşam tarzını bu kadar değiştirdi? Bu nasıl bir büyü? İnternetin psikolojik etkisi nedir?</p>
				<p class="normal1">İnternet Emek Gerektirmez</p>
				<p class="normal">İnternette iletişim minimum zaman ve maliyet gerektirir. İnternette iletişim kurmak için insanların mekânsal bir değişim yapmasına gerek yoktur. Herkes işyeri veya evinden, hatta dizüstü bilgisayarıyla otobüste bile internete bağlanabilir. İnternet iletişimi hem zaman hem de maddi olarak tasarrufludur.</p>
				<p class="normal">Tembel işidir internet! Ama teknoloji zaten insanı daha az yormak için üretilmiş araçlar bütünüdür. Hesap yaparken yorulmayalım diye hesap makineleri, yürümeyelim diye arabalar vardır.</p>
				<p class="normal1">İnternet Sorumluluk Gerektirmez</p>
				<p class="normal">İnternet yaşamda sorumluluk almak istemeyen kişiler için bulunmaz bir mekândır. Ne bir sözün tutulmasına gerek vardır, ne de yerine getirilmesi zorunlu bir sorumluluk! İnsanı yoracak bir aktivite yoktur.</p>
				<p class="normal">İletişimin anonim olması, istenilmediği sürece gerçek kimliğin kullanılmaması yüz yüze iletişimde geri çekilmeye neden olan pek çok durumda kişiye cesaret verebilmekte, engellenmeyi ortadan kaldırmaktadır. Kişi internette söylediği sözlerin sorumluluğunu üzerine almama konusunda özgürdür; sosyal kabul görmeme endişesi taşımadan iletişim kurabilmekte ve bu durum bazı kişilerin gerçek yaşamda olamadıkları kadar açık olmalarına yol açabilmektedir.</p>
				<p class="normal1">İnternet Sosyalleşme Mekânıdır</p>
				<p class="normal">Diğer oyuncularla sosyal iletişiminiz oldukça ödüllendiricidir. İletişim artırır. Gerçek dünyada olmayacak ilişkiler kurabilirsiniz.</p>
				<p class="normal">İnternet, ilgi alanları ortak olan ve hiç karşılaşma şansı bulunmayan kişilerin birbirleriyle haberleşmelerini sağlayabilmektedir. İnternette insanlar istedikleri konuya yönelik arama yaparak, benzer ilgilere sahip insanlarla tanışma olanağına sahiptir.</p>
				<p class="normal1">Göz Kontağı Kurmanıza Gerek Yoktur</p>
				<p class="normal">Yeni tanışmalar, tanımadığı insanlar arasında olma, karşı cinsten insanların olduğu bir gruba girme, grup içinde konuşmak zorunda kalma gençleri ve tüm insanları heyecanlandırır. Heyecanlandığı zaman kişinin yüzü kızarır ve kendini tam olarak ifade edemez. Bazen sırf bu durumu yaşamamak için grupla konuşmaktan kaçınır. Güvendiği bir arkadaşının olmaması, arkadaşları tarafından yanlış tanınmak, hakkında olumsuz düşünüldüğünü zannetmek, akranlarla olan ilişkiler de kişiyi üzer (Makas, 2008).</p>
				<p class="normal">Bazı kişiler için göz kontağı kurmak çok zordur. Göz kontağı kurmaktan kaçınırlar. Bu nedenle kalabalık ortamlara girmezler. Ama internette göz kontağı kurmaya, göz göze gelmeye gerek yoktur. Karşıdakinin gözüne hiç bakmadan saatlerce konuşabilirsiniz (yazışabilirsiniz)...</p>
				<p class="normal1">Kendini İfade Etmek İnternette Daha Kolaydır</p>
				<p class="normal">İnternet ortamında bireyler kendilerini daha kolay ifade edebilirler. Bazı şeyleri yüz yüze gelmeden daha kolay söyleyebiliriz. Günlük yaşamda kendilerini ifade etmekte güçlük çekenler bile internet ortamında kendileri, başkaları veya tanınmak istedikleri gibi olabilirler. Örneğin chat günlük yaşamda kolay iletişim kuramayan kişilere, birçok kişiyle tanışma olanağı sunar.</p>
				<p class="normal">İnternet kullanımı aynı zamanda yüz yüze ilişkilerde "hayır" diyemeyen insanların sorununa da çözüm olur. Yazarak veya bir not vererek duyguları ifade etmek işi kolaylaştırır. Bazen sevgilisinden ayrılırken kişilerin, bir not bırakması gibi...</p>
				<p class="normal">İnsanlarla daha yakın ilişkiler kurmayı sağlayabilir. İnternetin sunduğu iletişim olanağı bireyleri günlük yaşamda olduğundan daha çok yakınlaştırabilir. Bireyler bu ortam içinde içlerinden geldiği gibi iletişim kurup yakınlaşabilirler. İnternette yüzünü görmedikleri insanlarla dertleşmek daha kolay olduğu için bireyler daha derin ilişkiler kurabilirler.</p>
				<p class="normal1">Bir Grubun Parçası Olmak Kolaydır</p>
				<p class="normal">İnsan bir gruba ait olmak ister. Hemşerilik, kulüpler, tarikatlar, partiler hep bu ihtiyacı giderirler. Gerçek hayatın aksine internette bir gruba girmek ve oraya ait olma duygusunu yaşamak çok kolaydır.</p>
				<p class="normal">İnternette yüzlerce konu hakkında kurulmuş olan gruplara veya forum alanlarına katılabilmek mümkündür. Bireyler üye oldukları bu gruplar içinde bir yerleri olduğunu hissederler. Bireyler bu gruplar içinde onaylandıklarını, kabul gördüklerini hissederler.</p>
				<p class="normal1">İnternet Yeni Bir Kimliktir</p>
				<p class="normal">Kimliğimiz tek midir? Kimliğimizi oluşturan aynı zamanda başkalarıyla olan ilişkilerimizdir. Çocuklar birlikte oldukları her kişiyle başka bir kimlik oluşturabilirler. Anneye karşı inatçı olan bir çocuk babaya karşı çok kabullenici davranabilir. Yetişkinlik çağında bu kimlik değişimleri azalır ama tamamen yok olmaz. Örneğin bireyler karşı cinsle olan ilişkilerde farklı roller üstlenebilir.</p>
				<p class="normal">Kimliğimizin farklı yönleri vardır. Bu yönler benliğimizin farklı taraflarını gösterir. Bu durum kimliğimizin yönlerinin tamamen ayrışması ve kendi başına hareket etmesi hali değildir. Modern hayata uyumumuzu bu farklı yönlerimizle yaparız. Duruma göre bu yönlerden birisi sahneye çıkar. Aile ve iş hayatında farklı kimlikler edinebiliriz. Bu durum bir hastalık değil, bir uyum çabası olarak görülebilir. Ancak bu kimliklerin entegre bir biçimde var olabilmesi de gereklidir.</p>
				<p class="normal">Kimliklerin farklı yönlerinin kullanımı kendi doğallığı içinde olabildiği gibi, bireyin benliğinin idealizasyonlarının da yansıması olabilir. Yani olmak istediği kimlik de sanal kimliğe yansıyabilir. Veya kişi kendisi yeni bir kimlik oluşturabilir, örneğin erkekken bazı amaçları için bir kadın gibi davranabilir. Bu nedenle sanal kimliğin oluş biçimini aşağıdaki biçimde sınıflandırabiliriz:</p>
				<p class="indentmetin">• Kimliğin farklı yönlerinin kullanımı.</p>
				<p class="indentmetin">• İdealize kimliğin yaratılması.</p>
				<p class="indentmetin">• Yaratılmış bir kimlik oluşturmak.</p>
				<p class="ortayazi">On beş yaşındaydı. Bir yıl öncesine kadar bir sorunu yokken liseyi kazandıktan sonra internet ve bilgisayara çok bağlı hale gelmiş. Ortaokulda çok sayıda olmasa da arkadaşları olan bir çocukmuş. Kazandığı lise oldukça yüksek bir puan ve yüksek rekabet gerektiren bir liseymiş. Liseye başladıktan iki ay sonra kendisini internete kapamış.</p>
				<p class="ortayazi">Görüştüğümüzde okula gidiyordu ama eve gelir gelmez bilgisayarın başına oturuyordu. İlk dönem tüm derslerden sıfır almıştı. Okulda arkadaşları olduğunu söylüyordu ama onlarla akşam veya hafta sonu görüşmüyordu. Öğretmenleri okulda pek iletişim kurmadığını söylüyordu. Diğer arkadaşları okulda onunla biraz dalga geçiyordu. Onun çelimsiz, çekingen hali ergenler için iyi bir malzemeydi. O ise hiç ses çıkarmıyordu. Ancak internette kurduğu site çok aktifti. On dakikada bir, biri ona mesaj yolluyordu. Öte yandan oynadığı oyunda kahramanları çok üst düzeydi. Onun oyununa girebilmek için herkes yarışıyordu. Telefon açıp yalvaranlar, para teklif edenler vardı. O ise hepsini güvenli bir ses tonuyla reddediyor, hatta küfürle kovalıyordu. Yani gerçek dünyanın çelimsizi, sanal âlemin kralıydı. Bu nedenle internetini bırakıp güçlü olduğu âlemden zayıf olduğu âleme geçmek istemiyordu...</p>
				<p class="normal1">Kim Olmak İstiyorsanız O Olabilirsiniz İnternette!</p>
				<p class="normal">Anonimite temel kuraldır internette. Kimse sizin kimliğinizi bilemez. Kendinizi saklayabilirsiniz. Bu nedenle de özgür davranabilirsiniz. İşadamıysanız bir hırsız, hırsızsanız bir işadamı olabilirsiniz. Kendi kimliğinizi tehlikeye atmadan yaşayabilirsiniz.</p>
				<p class="normal">Farklı bir kimlik kazanabilirsiniz. Bazı oyunlarda ikinci bir hayatınız olabilir. Orada da bir eviniz, eşiniz ve işiniz vardır. Her şeyi istediğiniz gibi değiştirebilirsiniz. Saçınızın rengini, omzunuzun genişliğini vb. Bu bir insan için ne büyük bir mutluluktur.</p>
				<p class="normal">İnternet aracılığıyla hayallerindeki kişi olmak çok kolaydır. Bir insan, sosyal ilişkiler kurmada zorlanan, utangaç veya yeterince kendine güveni olmayan biri olsa bile, internet ortamında olmak istediği kişi gibi davranabilir.</p>
				<p class="normal">Zayıf birisi, oyunda kendine iri yapılı bir karakter seçebilir. Geniş omuzlar, ince beller yaratmak çok kolaydır. Gerçek hayatta sahip olmak istediği özellikleri kendine mal edebilir veya gerçek hayatta sahip olmak istediği sosyal rolü oynayabilir.</p>
				<p class="normal">Bireylerin kendilerini tanıtmaları tamamen onların kontrolündedir, kişi yüz yüze iletişimde kendisi için sıkıntı yaratan bazı durumları değiştirebilir ve kendini farklı tanıtabilir.</p>
				<p class="normal1">İnternette Buluşmak Kolaydır</p>
				<p class="normal">Eskiden cuma akşamları buluşup birahaneye gidenler, artık cuma akşamları buluşup birlikte Counter Strike oynuyorlar. Hem de arkadaşların hepsi farklı kentte olsalar bile!</p>
				<p class="normal">İnternet ucuz, uzun süre ve birçok kişiyle aynı anda iletişim kurma olanağı sunar. Özellikle arkadaşlarıyla sürekli iletişim halinde olmak isteyenler için bir seçenektir. Böylece çocuklar ya da gençler daha ucuza aynı anda birçok arkadaşıyla iletişim kurma olanağını bulabilirler.</p>
				<p class="normal1">İnternet Gizemlidir</p>
				<p class="normal">Gizem, ilişkilere farklı bir boyut katar. İnsanlar internet aracılığıyla bir başkasıyla iletişim kurduğu zaman, o kişi hakkında sadece onun yazdıkları kadar bilgi sahibi olabilir. İletişim kurduğu kişinin sesini duyamaz veya yüzünü göremez. O kişiyle tanışana kadar yaşanan gizemli ilişki insanları meraklandırır ve kullanıcıya heyecan verir.</p>
				<p class="normal1">İnternet Statü Verir</p>
				<p class="normal">İnternet kullanıcılara kendine güven duygusunu verir. İnternet bir statü duygusunun yanı sıra, kendini modern hissetme ve ait olma ya da farklı olma duygusunu da verir. Başka hangi şey insana bu kadar kolay statü verir ki? Bir statü için yapmanız gereken çok şey vardır hayatta. Ama internette çok az çabayla iyi bir statü elde edebilirsiniz.</p>
				<p class="normal1">Toplumsal Denetim Zayıftır</p>
				<p class="normal">İnternet yasal olmayan pek çok düşünce ve ideolojik görüşün yayılması ve taraftar toplaması için çok uygun bir ortam oluşturabilmektedir. Televizyon ve radyonun aksine kontrol edilmesi, denetlenmesi çok zor bir iletişim aracıdır. Kullanıcının kendi kontrolünde olması nedeniyle de, herkes istediği düşüncenin yayılması için çalışabilir.</p>
				<p class="normal">Dürtülerin yaşanması için sahne açıktır! Toplumun bireye dikte ettirdikleri, sanal âlemde geçmez. Süperegonun bu kadar zayıf olduğu bir alan daha var mıdır? Toplumsal yargılardan ve düzenden bağımsız olarak kendini ortaya koymak mümkündür.</p>
				<p class="normal1">İnternet Sınırsızdır</p>
				<p class="normal">İnternetin sınırı yoktur. Sınırların öğrenilmeye çalışıldığı ergenlik dönemi için aslında bir tehlikedir. İnternette zaman konusunda bir sınır yoktur. İnsanlar günün istedikleri herhangi bir anında, günün yirmi dört saati internete girerek iletişim kurabilir veya internet aktivitelerinden yararlanabilirler. İnternette karışan, görüşen, sınırlama koyan yoktur.</p>
				<p class="normal">İnternet jeopolitik, ekonomik ve sosyal sınırları geçme yeteneğine sahip olup, bu özelliği nedeniyle son on yılda potansiyel olarak geleneksel siyaset, sosyal düzen ve kurallardan bağımsız yeni bir kamusal alana doğru gelişme göstermiştir. Haberleşmede, geniş bir hükümranlık alanında hemen hemen hiç sınırlama olmaksızın potansiyel olarak sınırsız sayıda insana ulaşılabilinir.</p>
				<p class="normal1">İnternet Özgürlüktür</p>
				<p class="normal">Sınırsızlığın getirdiği en önemli şey özgürlüktür. İnternette herhangi bir mekân sınırı yoktur. İnternet coğrafi sınırların aşılmasına izin verdiği için kişiler ilgi duydukları konularda birçok şeyi geniş bir kitleyle paylaşma olanağı ve iletişim kuracakları insanları seçme şansı bulabilmektedirler. İnternet, dünyanın her yerinden herkesin katılımına izin veren özgür bir ortamdır. Ayrımcılık yapmaz.</p>
				<p class="normal">İnternet kullanıcılara geniş bir özgürlük verir. İnsanlar istedikleri an iletişimi koparabilir, interneti bırakabilir ve istediği anda istediği aktiviteyi gerçekleştirebilir. İsteyen kendi sitesini kurabilir, sohbet odası açıp yönetebilir. İnternette roller hemen her zaman değişebilir.</p>
				<p class="normal1">İnternet Kontrolsüzlüktür</p>
				<p class="normal">İnternet ortamında kontrolsüz davranışlar sergilenebilir. Gerçek yaşamda son derece kontrollü olan bireyler internette kontrolsüz davranışlarda (disnihibition) bulunabilir. Bunlar arasında ünlem işaretleri, abartılar, nezaketsiz cümleler, küfürlü konuşma, taciz, pornografi sayılabilir.</p>
				<p class="normal">Gerçek hayatta dedikodu sevmeyen bir kişinin çevrimiçi iken dedikodu yapması veya çevrimdışı iken utangaç olan bir kişinin internete bağlanınca bu özelliğinin kaybolması da yine davranışların kontrolsüzleşmesine bir örnek olabilir. İnternette davranışların kontrolsüzleşmesine neden olan faktörler arasında şunları sayabiliriz:</p>
				<p class="indentmetin">• İnternet kullanıcısı internet ortamında bireyselliğini kaybe-der. Anonim bir ortamda kişi, birey olmaktan çıkar ve o toplumun bir parçası olur. Böylece kendi kişiliğini ve kimliğini kaybeden birey kontrolsüz davranışlarda bulunabilir.</p>
				<p class="indentmetin">• İnternet ortamında azalan sosyal normlar ve kurallar sonucu kişilerin kendilerini tutamamaları da kontrolsüz davranışlara yol açabilir. Sosyal uyaranlar internet ortamında daha zayıftır ve böylece sosyal kontrol kaybolur.</p>
				<p class="indentmetin">• Kendini kontrolün internet ortamında kalkmasının bir başka açıklaması ise bireyin kendine daha fazla odaklanmasıdır. Bilinçli dikkat çevreden yani toplumsal farkındalıkla veya kişisel farkındalıkla olabilir. Toplumsal farkındalık bireyin kendisini başkaları tarafından değerlendirildiğini düşünmesiyle gelişir. Kişisel farkındalık ise bireyin hedefleri, değerleri ve iç isteklerinden oluşur. Bilgisayar başında bazı bireyler kendine daha fazla odaklanır. Dışarıda yani çevresinde ne olup bittiğini, toplumun ne söyleyeceğini önemsemez. İşte bu durumda uygunsuz davranışlar sergilenebilir.</p>
				<p class="indentmetin">• Kimi bireyde ise toplumsal kimlik, bireysel kimliğin önüne geçer. İçinde bulunduğu grubun değer yargıları, tutumları ve davranışlarını benimser. Kendisi küfretmese bile içinde bulunduğu grupta çevrimiçi yazışmalarda küfür hâkimse, o birey de küfretmeye başlar.</p>
				<p class="normal1">Kontrol Kişidedir!</p>
				<p class="normal">İnternette kontrol bireydedir. İster girer, isterse çıkar. Bir oyun başlar, sıkılırsa çıkar gider. Uçağa binmekten korkan bir kişi düşünün. Ama bir uçak simülasyonunda rahatça oynayabilir. Çünkü kontrol ondadır.</p>
				<p class="normal">Hayatı kontrol edemeyiz. Ama hep hayatı kontrol etmeyi hayal ederiz. Sanal hayat kontrol edilebilir. İşte internet hayatı kontrol etme şansını tanır bireye. Aç veya kapa! Hayatın düğmesi bireyin elindedir. Tanrı artık bireydir...</p>
				<p class="normal1">Pasif Değil, Aktif Bir Eğlencedir</p>
				<p class="normal">Televizyonda kanalların size verdiğini alırsınız. İnternette ise siz istediğinizi alırsınız. Verir ve alırsınız. Yöneten siz olursunuz. Televizyon pasif, internet aktif bir eğlence aracıdır.</p>
				<p class="normal1">İnternetin Ödülü Boldur</p>
				<p class="normal">İnsan beyni ödülün peşinde koşar. Ödülün fazla ve hızlı alındığı yerde de bağımlılık vardır. Beynimiz daha çok "havuç" ister. Özellikle oyunlarda sürekli bir aşama atlama şansı vardır. Her bir aşama (level) bir ödüldür aslında.</p>
				<p class="normal">Çalıştığınız işyerinde bir üst kademe olmadığını ve yükselme şansınızın bulunmadığını düşünün. Orada çalışmak nasıl bir duygu verirdi size? Ödül olmayınca, çalışma hırsı da azalırdı. İşte internet oyunlarında sürekli peşinden koşulması gereken bir ödül vardır.</p>
				<p class="normal1">İnternette Seçenek Çoktur</p>
				<p class="normal">Seçeneklerin sayısını kimse bilmiyor. Kaç adet sitede aradığınızı bulma şansınız var, onu bile bilemiyorsunuz. Bu "bilemezlik" de aslında insana çekici gelebilir. Bir adım sonra ne var düşüncesi, merakı artırır. İnternette istemediğiniz takdirde sizi bekleyen seçenek sayısı, kaybettiğinize üzülmenize neden olmaz, belki de sevinmek için bir neden olabilir!</p>
				<p class="normal1">İnternet Dikkat Gerektirmez</p>
				<p class="normal">İnternette "takılıyorsanız" büyük bir dikkate gerek yok. Arada oyunu durdurup, yemek yiyebilir, arkadaşınızla konuşabilirsiniz veya chat yapabilirsiniz. Özellikle dikkat eksikliği olan insanlar için yararlı bir aktivite. Televizyonda zap yaparak sıkılmalarına gerek yok. Dikkat eksiliği olan insanların çocukluklarından itibaren kendilerini oyalamakta zorluk çektiklerini de düşünürsek, internetin onlar için ne kadar önemli olabileceğini anlayabiliriz.</p>
				<p class="normal1">Stresle Başa Çıkma Yoludur</p>
				<p class="normal">Televizyonda "zap yapma" kavramı nasıl insanlar için bir stres atma yoluysa, internette her haliyle stresi uzaklaştırır. Bilgisayar oyunları veya internet üzerinden sunulan içerik çok renkli, hızlı, görsel ve işitsel efektler tarafından zenginleştirildiği için bireylerin, bilgisayar başında keyifli ve uzun zaman geçirmesine yardımcı olur.</p>
				<p class="normal">Günlük sıkıntılar veya sorunlardan uzaklaşmak isteyen pek çok kişi bilgisayar başında stres atıyor. Stresle başa çıkmak için kolay, hızlı ve etkin bir yoldur. Dünyadan ve gerçeklerden uzaklaşabilirsiniz. Yanınıza kimseyi yaklaştırmayabilirsiniz ve nerede olmak istiyorsanız, orada olabilirsiniz. Günün yorgunluğunu unutmak bir "mouse" kadar ötededir.</p>
				<p class="normal1">İnternet Bir Trans Halidir</p>
				<p class="normal">İnternette oyun oynama durumu bir trans halidir. Kişi kendinden geçer. Acı veya stres duygusu ortadan kalkar. Geçtiği farklı boyutun içinde diğer yaşama ait fenomenler olmadan yaşar. Yeni boyutun fenomenleri hâkimdir ruh haline. Trans hali kimi zaman bir vecd durumudur. Yaşanan durum bir haz tablosudur...</p>
				<p class="normal1">Son Söz...</p>
				<p class="normal">Tüm bunları göz önüne alınınca, bu bölümün başlığını "Neden internet ve bilgisayar olmasın?" diye değiştirmek mi lazım acaba?</p>

		</body>
</html>