<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>internet</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_11">İnternetin Yarattığı Sorunlar</h2>
				<p class="normal">İnsan interneti yarattıysa, sorunlarını da yaratır...</p>
				<p class="normal">İnternet ve bilgisayar kullanımı birçok soruna yol açabilir. Bunlar arasında temel olarak aşağıdakileri sayabiliriz:</p>
				<p class="indentmetin">• Carpal Tunnel sendromu</p>
				<p class="indentmetin">• Kuru gözler</p>
				<p class="indentmetin">• Baş ağrıları</p>
				<p class="indentmetin">• Sırt ağrıları</p>
				<p class="indentmetin">• Yeme sorunları</p>
				<p class="indentmetin">• Uyku sorunları</p>
				<p class="indentmetin">• Kişisel temizlikte eksiklikler</p>
				<p class="indentmetin">• İçedönüklük, kaçınganlık</p>
				<p class="normal">Ancak sorunlar bununla bitmez. Yaşanan sorunlara daha ayrıntılı biçimde baktığımızda, internet ve bilgisayar bağımlılığının hayatın farklı alanlarına farklı biçimlerde yansımış olduğunu görebiliyoruz.</p>
				<p class="normal1">Sosyalleşmede Sorunlar</p>
				<p class="normal">İnternet, yeni ilişkilerin ve toplulukların oluşumuna katkı mı sağlamaktadır, yoksa bireylerin toplumla ve gerçek dünyayla ilişkilerini bozarak onları izole mi etmektedir? Bu sorunun cevabı olarak "her ikisi de" diyebiliriz. Dünyanın farklı bir ülkesinde biriyle chat yaparken, komşumuzu tanımayabiliriz.</p>
				<p class="normal">Televizyonun hayatımıza girmesiyle sosyal ilişkilerde azalma meydana gelmişti. İnternetin günlük hayatımıza girmesiyle sosyal çevreyle ilişkilerin daha da azalması söz konusu oldu.</p>
				<p class="normal">Sanal dünyanın sosyokültürel anlamda önemli bir alternatif haline gelmiş olması arkadaşlarla, eş dostla buluşmak yerine evden chat yapmayı veya internet üzerinden karşılıklı oyun oynamayı tercih edilir duruma getirmiştir. Bu durum insanlarda sosyal izolasyona sebep olmaktadır (Makas, 2008).</p>
				<p class="normal">Sosyal hayat yeni bir biçim kazanmıştır. Bildik olan ve "gerçek" olarak adlandırılan sosyal hayat yerini sosyal izolasyona bırakmış gözükmektedir. İnsanlar sosyalliği evlerindeki odalarında, bilgisayarlarının başından gerçekleştirmektedir. Ama soruna sanal âlem kavramlarıyla baktığımızda, sosyallik insanlık tarihinin en ileri düzeyine internet sayesinde ulaşmıştır.</p>
				<p class="normal">Gerçek olarak adlandırdığımız sosyal hayatın kaybı, doğal iletişim yollarını da tıkamaktadır. Bu durum aslında duygu, düşünce ve davranışların doğrudan ifadesine kısıtlama getirmektedir.</p>
				<p class="normal">Sanal âlemde sosyalleşme farklı biçimlerde kendini bulmaktadır. İnternet bildik sosyalleşmeyi bozan ama farklı sosyalleşmeyi yaratan bir unsurdur. Bu nedenle sosyalleşmeyi iyi anlamak ve bilmek gerekir.</p>
				<p class="normal">İnsan doğası gereği sosyal bir varlıktır. Her insan bir toplum içinde doğar, büyür ve gelişir. Bireyin doğduğu toplumu tanıması ve o toplumun bir üyesi olması, belirli bir süreç içinde gerçekleşir. Yeni doğan bir çocuğun, içinde bulunduğu toplumda yaşayabilmesi için bazı bilgileri öğrenmesi gerekir. Bu bilgiler o topluma ait kuralları, alışkanlıkları, değerleri ve inançları kapsar. Birey bu bilgileri öğrenmek ve öğrendiklerini benimsemek zorundadır. Bunu gerçekleştirmek için de toplumdaki kişilerle, gruplarla etkileşimde bulunur, çeşitli ortamlara katılır. Böylece birey, sosyal bir varlık haline gelir (Bayraktutan, 2005).</p>
				<p class="normal">Sosyalleşme, hayat boyu devam eden ve derece derece gerçekleşen bir süreçtir. Her birey hayatı boyunca çeşitli evrelerden geçer. Bu evrelerden geçerken biyolojik ve fizyolojik değişimlerle birlikte sosyal ve psikolojik değişimlere de uğrar. Sosyalleşme de, bireyin psikolojik ve sosyal yönden gelişimini ifade eder.</p>
				<p class="normal">Bireyin sosyal rollerini benimsemesi gibi, toplumsal bir kimlik kazanması ve ait olduğu toplumun kültürünü benimsemesi de sosyalleşmeyle gerçekleşir. Birey, dünyaya geldiği zaman ait olduğu toplumun değerlerini, kültürünü, inanç ve davranış biçimlerini bilmez. Tüm bunları daha sonra içinde yaşadığı toplumdan öğrenir. Bu esnada kendisi de topluma katkıda bulunur. Böylece, toplum ile birey arasında karşılıklı bir etkileşim söz konusu olur (Bayraktutan, 2005).</p>
				<p class="normal">Bireyin hayatının ilk birkaç yılından sonra "okul", sosyalleşme sürecinin yeni bir kaynağı olarak belirir. Özellikle günümüzde kitle iletişim araçları da sosyalleşmede önemli bir fonksiyona sahiptir. Birey yaşı ilerledikçe çeşitli kulüpler, meslek grupları, siyasi partiler gibi sosyal çevrelere de katılarak yeni kaynaklarla tanışır.</p>
				<p class="normal">Birey bu sosyalleşme kaynakları sayesinde birer mesaj olarak nitelendirilebilecek "toplumsal değerler, gelenek ve görenekler, örf ve âdetler, inançlar" gibi yaşadığı toplumun özelliklerini taşıyan kavramları öğrenir ve benimser. Sosyalleşmenin en önemli amacı da, bireyin bu değerleri, toplumun kültürünü öğrenmesi, benimsemesi ve davranışlarını bu şekilde yönlendirmesidir (Bayraktutan, 2005).</p>
				<p class="normal">Birey içinde yaşadığı toplum tarafından benimsenen ve kendisinin de öğrenmesi beklenen bu değerleri bazı toplumsal araçların yardımıyla öğrenir. Alt öğelerden biri olan "sosyal gruplar" aracılığıyla birey çeşitli davranış kalıpları geliştirir, katıldığı grubun inanç ve kurallarını benimser, gruptaki konumuna göre bir sosyal rol edinir ve bu role uygun davranır.</p>
				<p class="normal">Birey sosyalleşme sayesinde hangi toplumsal konumlarla uyuştuğunu, bu çerçevede hangi davranış tarzlarının kabul gördüğünü, hangilerinin kabul görmediğini öğrenir ve zamanla, sosyal ilişkilerinde edindiği deneyimler sonucu, bunları özümser. Böylece birey, çoğu zaman farkında bile olmadan toplumun normatif beklentilerini üstlenmiş olur ve kendisini onların etkisine bırakır (Bayraktutan, 2005).</p>
				<p class="normal">Bu süreçte toplum, kişiyi çeşitli yollarla denetler ve ona bazı yaptırımlar uygular. Bu yaptırımlar, toplumun kurallarının uygulanmasını sağlayan araçlar olup, olumlu olduğu gibi olumsuz da olabilirler. Bu yaptırımlar, toplumun, bireyin sosyal rollerine uygun veya rolleriyle bağdaşmayan davranışlarına karşı bir cevabıdır. Bir toplumdaki yaptırımların önemi ve gücü, o toplumlarda ilgili role bağlanan değere işaret eder.</p>
				<p class="normal">İnternet bağımlılarında sosyalleşmede ciddi sorunlarla karşılaşırız. Sosyalleşme sürecinde internet bağımlıları aşağıdaki sorunları yaşarlar:</p>
				<p class="indentmetin">• Sadece internet içinde kaldığı için sosyalleşmenin diğer evrelerini gerçekleştiremez.</p>
				<p class="indentmetin">• Toplumsal bir kimlik kazanması çok güçtür.</p>
				<p class="indentmetin">• İnternet dışında kulüp, meslek grupları gibi farklı sosyalleşme kaynaklarını tanıyamaz.</p>
				<p class="indentmetin">• Toplumun örf, adet ve geleneklerini öğrenemez.</p>
				<p class="indentmetin">• Bireyin kendi davranış kalıpları değil, internet davranış kalıpları gelişir. İnternetin başından kalktığında davranış kalıpları yoktur.</p>
				<p class="indentmetin">• Birey toplumun değil, internet toplumunun normatif beklentilerini üstlenir</p>
				<p class="indentmetin">• İnternetle toplumun getirdiği denetim kaybolur.</p>
				<p class="normal1">Fiziksel Sorunlar</p>
				<p class="normal">Özellikle gelişme çağındaki çocuklar ve gençler internet kaynaklı sağlık sorunları açısından risk altındadır. Bilgisayar kullanımıyla ilişkili sağlık sorunlarının bir kısmı, bilgisayar ekranlarının oluşturduğu elektromanyetik alandan kaynaklanır. Radyasyon riski de vardır.</p>
				<p class="normal">Fiziksel etkiler, doğrudan sağlığı tehdit eden sorunlardır. Yetişkinler için bile potansiyel risk taşıyan bu etkiler, gelişmekte olan çocuklar için çok daha büyük risk içerebilir.</p>
				<p class="normal">Bilgisayar karşısındayken genellikle durağan bir pozisyonda belirli hareketler sürekli yinelenir. Bu durum ise tekrarlayan zorlayıcı travmalar için risk oluşturmaktadır. Tekrarlayan zorlayıcı travma belirtileri hafif bir ağrıdan şiddetli ağrılara kadar değişik düzeyde olup, işlev zorluğuna yol açabilir. Hareketsizlikten kaynaklanan fiziksel sorunlar ve kilo sorunları da karşılaşılabilecek durumlardır (Makas, 2008).</p>
				<p class="normal">Duruş ve iskelet sorunları yaşanabilir. Bilgisayarda çalışırken uygun olmayan duruş biçimi nedeniyle sorunlar oluşabilir. Sabit bir noktaya sürekli bakmak gözleri yorar. Uzun süre bilgisayar kullanan kişilerin gözlerinde yorgunluk hissi, kızarıklık ve yanma ortaya çıkar. Görme pasif bir eylemdir. Gözünde kırma kusuru olanlarda baş ve boyun ağrılarına neden olabilen atari tipi oyunların sağlıklı göz üzerinde olumsuz etkisi yoktur. Hatta, göz tembelliğinin tedavisinde olumlu etkileri olur.</p>
				<p class="normal">Görmeyle ilgili sorunları azaltmak için aşağıdakiler yapılabilir (Doruk, 2007):</p>
				<p class="indentmetin">• Ekranda parlama olmamalıdır. Güneşten veya aşırı ışıklı aydınlatmadan gelecek doğrudan ışıktan kaçınılmalıdır.</p>
				<p class="indentmetin">• Yazılı materyal ekrana yakın olmalıdır. Kâğıda uzaktan veya yandan bakılması göz bozukluğu oluşturabilir.</p>
				<p class="indentmetin">• Piyasadaki kâğıt tutuculardan yararlanılmalıdır. Kâğıt tutucuların konabileceği en iyi yer ekranın yakınıdır.</p>
				<p class="indentmetin">• Ekran eğimli ve dönebilir olmalıdır. Göz düzeyinde veya aşağısında bulunmalı ve görüş hattının 20 dereceden fazla üstünde olmamalıdır.</p>
				<p class="indentmetin">• Baş yukarı uzandıkça boyun ve sırttaki gerginlik artar. Ekranda radyasyon camı bulunmalı veya ekran düşük radyasyonlu yapılmış olmalıdır.</p>
				<p class="indentmetin">• Ekrandan göz uzaklığı 46-71 cm. arasında olmalıdır.</p>
				<p class="indentmetin">• Parlamayı azaltmak için ekran eğimi 15 derece olmalıdır.</p>
				<p class="indentmetin">• Oturulan yer yüksek olmamalıdır. Çünkü ayakların yüksekte kalarak sallanması kan akışını azaltmaktadır. Kan akışının azalması da, diz ve bileklerin ağrımasına yol açmaktadır.</p>
				<p class="indentmetin">• Oturulan yer, ayarlanabilir, geriye yaslanılabilir, yanlara kol konulabilir olmalıdır.</p>
				<p class="indentmetin">• Klavye ve fare, kolların yatay olmasını sağlamalıdır. Parmakları veya bileği aşırı geniş açılarda çalışmaya zorlayan bir klavye sinirlerin gerilmesine, hatta kasılmasına neden olur. Bu nedenle ayarlanabilir setler kullanılmalıdır.</p>
				<p class="normal1">Akademik Sorunlar</p>
				<p class="normal">İnternet akademik dünyanın hem dostu hem de düşmanıdır. İnternette geçirilen zamanın fazla olması gençlerin ders çalışma saatlerinde azalma meydana getirir. Ders çalışmak sıkıcıdır, internet ise heyecanlı ve eğlencelidir. Gençlerin gelecekleri için hayati bir önem taşıyan dönemde, internet başında geçirilen zamanın fazla olması kendisi, ailesi ve çevresi için büyük bir kayıp olabilir.</p>
				<p class="normal">İnternet gençlerin derslerine olumlu katkıda bulunmaktadır. Sorunlu internet kullanımının olmadığı durumlarda, internetin ergenlerin ders başarısını olumsuz yönde etkilemediği görülmektedir (Makas, 2008).</p>
				<p class="normal">Artık öğrenciler, verilen ödevleri kafa yormadan ve zahmetsizce internetten bulup, yazıcıdan çıktı alarak teslim edebiliyorlar. Bu durum hem etik sorunlara neden olmakta hem de öğrenciler kolaycılığa kaçmayı öğrenmektedirler. Öte yandan doğru web sitelerinden uygun bilgileri bulmak yorumlama gerektirmektedir. Sınırsız bir bilgi dünyasında dolaşmak ve farklı görüşlere ulaşmak internet sayesinde olmaktadır.</p>
				<p class="normal">İnternetin çok önemli bir eğitim aracı olarak düşünülmesi, internet hizmetlerinin sınıf ortamına sokulmasına neden olmuştur. İnternetin hünerleri onu ideal bir araştırma aracı yapsa da, öğrenciler internette konuyla ilgisi olmayan web sayfalarında gezinir, sohbet odalarında dedikodu yapar, internetteki arkadaşlarıyla konuşurlar ve üretken eylemler yerine interaktif oyunlara yönelebilirler.</p>
				<p class="normal">İnternet ve bilgisayarı bir enjektör gibi düşünebiliriz. Enjektörün kendisi önemli değildir. Enjektör içinde verdiğiniz ilaç önemlidir!</p>
				<p class="normal1">Psikolojik Sorunlar</p>
				<p class="normal">İnternet bağımlılığı insanların psikolojik özelliklerini ve psikososyal yaşantılarını da etkilemektedir. İnternette amaçsızca çevrimiçi kalmaları insanlarda psikiyatrik ve psikolojik sorunlar oluşturabilir.</p>
				<p class="normal">Web kullanımı arttıkça bireylerin kendilerini yalnız ve mutsuz hissetme ihtimali artar. İnternet gibi sosyal bir teknolojinin tuhaf bir şekilde antisosyal davranmayı beslemesine "internet paradoksu" adı verilmiştir. İnternet ağına çok bağlananlar gündelik hayattaki kişilerarası ağa o kadar kolay bağlanamıyorlar.</p>
				<p class="normal">Gençlerde yalan söyleme, sorumluluklarını yerine getirmeme, uyku bozukluklarından kaynaklanan sorunlar, kolaya kaçma, yüz yüze iletişim kurmada zorlanma gibi sorunlar görülebilir. Bu davranışlar zamanla içselleşebilir ve yetişkin bir birey olduğunda davranış halini alabilir. Ayrıca gençlerin internette olumlu yetişkin modellerden yoksun kalmaları, olumlu davranışların içselleştirilmesini de güçleştirebilir.</p>
				<p class="normal1">Evlilik Sorunları</p>
				<p class="normal">Sanal ilişkilerin neden olduğu boşanma vakalarında bir artış söz konusu. Bireyler gerçek ilişkilerinden daha fazla zaman harcadıkları sanal ilişkiler kurabiliyor. Takıntılı biçimde internet kullanan eş kendini sosyal olarak soyutlayacak ve daha önce yemeğe çıkmak, spor yapmak, seyahat etmek gibi çift olarak yapmaktan hoşlandığı faaliyetleri yapmayı reddedecek ve sanal arkadaşlarını bunlara tercih edecektir.</p>
				<p class="normal">Sanal ortamda romantik ve cinsel ilişkiler yaşanabilmesi de gerçek yaşamdaki çiftleri etkiler. Hasta, evlilikten duygusal ve sosyal anlamda çekilmeye devam edecek ve sanal "aşk"larına yönelecektir.</p>
				<p class="normal">İnternet bağımlısıyla birlikte yaşayan veya ona yakın olan kişiler bilgisayarla ilgili öfke ya da kıskançlık hissetmeye başladığında, gerçek yaşamdaki kişilerarası ilişkiler de etkilenir.</p>
				<p class="normal">Bağımlılığını saklamaya çalışan alkoliklere benzer şekilde, internet bağımlıları da internette geçirdikleri süre hakkında yalan söylerler veya internete harcadıkları parayı saklamaya çalışırlar. Bu özellikler güvensizlik yaratır ve uzun vadede ilişkinin niteliğine zarar verir.</p>
				<p class="normal">İnternet kullanımı evdeki sorumlulukların ve zorunlulukların yerine getirilmesini aksattığından evlilikler bu durumdan en çok etkilenen ilişkilerdir ve genelde eş kendini ihmal edilmiş biri veya "sanal dul" gibi hisseder. Bağımlılar çamaşır yıkama, çimleri kesme, sebze almaya gitme gibi sıkıcı işlerden kurtulmak için genelde interneti bahane ederler.</p>
				<p class="normal">Bu sıradan görevlerin yanında çocuklarla ilgilenmek gibi önemli görevler de ihmal edilir. Mesela bir anne internete o kadar yoğunlaşır ki, çocukları okuldan almayı, yemek yapmayı veya onları uyutmayı unutabilir.</p>
				<p class="normal">Kişinin sevdikleri, takıntılı internet kullanımını, yakında geçecek bir heves gibi yorumlarlar. Ancak, bağımlı davranış devam ettikçe sanal aktivitelere harcanan zaman ve enerji de artar, tartışmalar başlar. Bu tip şikâyetler genelde inkârla geçiştirilir.</p>
				<p class="normal">Kişinin internette geçirdiği vakti sorgulayan eşe kızgınlık ve alınganlık nöbetleriyle karşılık verilir. Bir bağımlı, internet kullanımı sorgulandığında genelde "Benim problemim yok" veya "Sadece eğleniyorum, beni yalnız bırak" cevaplarını verir.</p>
				<p class="normal1">Sosyal Sapma</p>
				<p class="normal">Sosyal sapma, internet kullananlarda rastlanması mümkün bir davranıştır. İnternetin, güvensiz, karmaşık ve yalana açık yapısı, sosyal sapmayı doğurmaya oldukça uygun bir zemin sergilemektedir. Denetimsiz bir biçimde internet kullanan çocuk ve gençlerin bu ortamın etkisiyle sosyal sapma davranışı göstermeleri sıktır.</p>
				<p class="normal"> Sapma, "doğru, gerekli veya iyi olandan sapma; normdan, normalden, kültürel açıdan kabul edilebilir olandan ayrılma" biçiminde tanımlanırken; sosyal sapma, "bir toplumda sosyal kabul görmüş ve yaşama tarzının parçası olmuş değer hükümlerinden ve davranışlardan uzaklaşma" olarak tarif edilmektedir (Yılmaz, 2006).</p>
				<p class="normal">Pornografi, yalan, kumar, siber suçlar ve ahlaki yozlaşma internet için sosyal sapma konularıdır. Porno sitelerinde, farklı cinsel eğilimler; "chat" esnasında sıkça yalana başvurma; kumar sitelerine bağlanma; internet ve bilgisayar oyunları için harcanan zaman ve parayı aileden saklamak suretiyle aileyle çatışma; çocuk pornosu, sapık örgütlenmelerle ilişki kurma; cinsel şiddet, taciz, teşhircilik; uyuşturucu madde, silah hatta kadın pazarlanması gibi davranışlarla karşılaşabilmekteyiz. Aslında toplumda bu davranışların var olmadığını ve internetin bunlara yol açtığını söyleyemeyiz. Ama var olan bu tür davranışların internet aracılığıyla daha kolay açığa çıktığını, normalleştiğini iddia edebiliriz.</p>
				<p class="normal">İnternetin özellikleri bu bastırılmış duygu ve davranışların ortaya çıkışını kolaylaştırmaktadır. İçinde bu tür duygular olmayan bir kişinin, bir anda internetin karşısında normal davranışından sapmasını bekleyemeyiz. Ancak internet sayesinde var olan duygularını dışa vurmalarının kolaylaştığını söyleyebiliriz.</p>
				<p class="ortayazi">Yirmi dört yaşında. Bir bilgisayar şirketinde çalışıyor. Sabahları işe gidiyor ama işte kimseyle konuşmuyor. Sadece zorunluysa müşterilerle konuşuyor. Tüm gün eve gitmek için kendisini zorluyor. Eve gelir gelmez bilgisayarın başına oturuyor. Saat 3-4’e kadar bilgisayarın başından kalkmıyor. Evde anneannesiyle yaşıyor ama neredeyse onunla hiç görüşmüyor. Anneanne yemeğini odasına getiriyor. Tuvalete sık gitmemek için odasında litrelik bir boş su şişesi bulunduruyor ve ihtiyacını ona görüyor. Sabah zorla yataktan çıkıyor, çok uykulu olduğu için günlük hayata zorla dayanabildiğini söylüyor. Dışarı çıkmak  zor geldiği için tedaviye düzenli gelemiyor. Yan etkisi olabileceğini düşündüğü için ilaç kullanmıyor. Şimdilerde odasında 5 litrelik boş su şişesi bulundurmaya başladı...</p>
				<p class="normal1">Mesleki Sorunlar</p>
				<p class="normal">Çalışanların internet kullanımı yöneticiler için ciddi sorunlardan biridir. Yapılan bir araştırmaya göre yöneticilerin yüzde 55'i çalışanların internette iş dışı sitelerde sörf yapmasının onların performansını etkilediğine inanmaktadır. Yeni izleme araçları patronların çalışanların gezindiği internet sayfalarını saptamalarına olanak tanımaktadır ve sonuçlar şüpheleri doğrular niteliktedir.</p>
				<p class="normal">Bir firma internetteki tüm aktiviteleri izlemiş ve sadece yüzde 23'ünün işle ilgili olduğunu saptamıştır. İşverenler, üretkenliğin azalması kaygısı arttıkça ve değerli ağ kaynaklarının iş dışı amaçlar doğrultusunda kullanılmasını engellemeye çalıştıkça, bu tür izleme yazılımlarının sayısı artmaktadır.</p>
				<p class="normal">İnternetin sağladığı pazar araştırmasından iletişime uzanan faydalar, zararlarından ağır basmaktadır, ancak internetin çoğu çalışan için dikkat dağıtan bir uyaran olmasıyla ilgili endişeler de vardır. İşyerindeki zamanın kötüye kullanımı her işveren için sorun teşkil eder.</p>
				<p class="normal1">Çikolata ve İnternet</p>
				<p class="normal">Çikolata sever misiniz? Size güzel bir çikolata ikram etsem yer misiniz? Zannederim geri çevirmezsiniz. Yiyince de genelde olduğu gibi istemsiz "mmm" sesleri çıkarırız. Hazzın beynimize, oradan bedenimize yayılışı ruhumuzu memnun eder.</p>
				<p class="normal">Bir tane daha ikram etsem, bir düşünürsünüz ama biraz önceki hazzın dürtmesine dayanamazsınız. Bir tane daha alırsınız, belki. Ama bir tane daha ikram etsem, çok olduğunu düşünür ve belki bir tane daha alırsınız. İçinizde bir yerlerden gelen "ye ye" bağırış çağırışları beyninizde yankılanırken, başka bir yerlerden gelen tok bir ses ise "tamam artık, gerek yok" diye sizi yediğinizle yetinmeye çağırır. Eğer yemeye devam ederseniz ne olur? Bir kilo çikolatanın sonunda kişi kendini tuvalette kusarken bulur.</p>
				<p class="normal">Dün televizyonda bir program seyrettim. Konu internet ve bilgisayardı. Bir psikiyatr arkadaşımız internet dünyasına veryansın ediyordu. İnternetin insanları yabancılaştırdığı, insani özelliklerimizi kaybettirdiği, imaja dayandığı gibi klasik savları dillendiriyordu (ama çok hoş bir biçimde).</p>
				<p class="normal">İnternet, tüm doğallığıyla içimizde var olan insanlığımızı yok mu ediyor? Sahte dünyalar sunuyor ve bizi aldatıyor mu? İnsanoğlu var olduğu günden beri farklı boyutlarda bulunma peşinde koşmuştur. İlkel çağlarda bile müzik ve şarap eşliğinde tanrılar için düzenlenen törenler birer trans gösterisinden ibarettir. Günümüzde "magic mushroom" diye nemalaştırdığımız mantarları farklı boyutlara ulaşmak amacıyla kullanmışlardır.</p>
				<p class="normal">İnternet sahte, aşk gerçek midir? Aşkın bizi bizden alıp, bir başkası yaptığı durumlar, değişik bir boyuta geçiş değil midir? Onun ilk başta verdiği haz için değil midir her şey? Düşüşü de pek acı olur. Bir kilo çikolata yedikten sonra kustuğumuz gibi...</p>
				<p class="normal">İnternetin sunduğu dünya da farklı boyuta geçişin bir aracı ve basamağıdır. Bilgisayar başında geçirdiğimiz saatler, zihnimizin kontrolden çıktığı, beynimizdeki milyonlarca nöronun alışılmadık bağlantılar kurduğu ve biraz da kendi aralarında eğlendiği anlardır.</p>
				<p class="normal">Hayatın internet olduğu durumlar ise, farklı boyutun bizzat esas boyut olduğu bir durumdur. Ama ikisini karıştırmayalım. Çikolata güzeldir, ama bir kilo çikolata yenmez!</p>

		</body>
</html>