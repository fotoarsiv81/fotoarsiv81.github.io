<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>internet</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_10">Sanal İlişki</h2>
				<p class="normal">İlişkiler her boyutta var olma yeteneğine sahiptir. Her boyutta ilişki yaşanabilir. Sanallaşan hayatımızda ilişkilerin sanallaşması da kaçınılmazdır. Chat'leşme, sohbet ve sanal ilişkileri yazmadan önce "sanal" kavramını anlamak gerekli. Sanalı anlamak, sanal ilişkileri de anlamayı kolaylaştırır.</p>
				<p class="normal1">Sanallık</p>
				<p class="normal">Sanal, gerçek olmayan anlamına gelir. Sanal kavramı beraberinde sanal gerçeklik kavramını da getirir. Sanal gerçeklik, kullanıcıya etkileşimli bir deneyim sunan bir dünya simülasyonudur. Sanal gerçekliğin gerçekliği, kullanıcının sanal bir dünyayla kuşatılma seviyesiyle yakından ilişkilidir. Görüntü başlıkları ve özel eldivenler gibi donanımlar yardımıyla kullanıcıya sanal dünyadan iletilen mesajların gerçekliği artmaktadır (Bostan, 2007).</p>
				<p class="normal">Televizyon veya film seyretmek, kitap okumak ya da resim yapmak gibi aktiviteler de, bazı araştırmacılar tarafından sanal gerçeklik olarak nitelendirilmektedir. Burada önemli olan, kişinin gerçek dünyadan ne kadar soyutlandığıdır.</p>
				<p class="normal">İnternet üzerindeki sohbet ortamları ve Fantezi Rol Yapma (FRY) oyunları sayesinde, sanal ortamlarda farklı kişiliklere veya kimliklere bürünebilir. Üç boyutlu grafikler kullanılarak yaratılan dünyalara sanal ortamlar adı verilir. Sanal ortamlar aynı anda birden fazla kullanıcının birbiriyle etkileşime girmesine olanak sağlayan çok kullanıcılı ortamlar olabildiği gibi, bir ağ üzerinden birçok bilgisayarın aynı anda sanal dünyaya bağlandığı bir yapıya da sahip olabilir. Bu sanal ortamlar, Ağyapılı İşbirlikçi Sanal Ortamlar (AİSO) olarak isimlendirilir (Bostan, 2007).</p>
				<p class="normal">AİSO, birden fazla kullanıcının kişisel bilgisayarlarından sanal ortamı görüntüledikleri ve her bir kullanıcının bilgisayarlarında sanal ortamın yerel bir kopyasına sahip olduğu ortamlardır. Bir kullanıcının sanal dünyada meydana getirdiği değişiklikler ağ üzerinden diğer bilgisayarlara aktarılarak her bir sanal ortam kopyasının diğer kopyalarla senkronize edilmesi gerekmektedir. Kullanıcılar sanal ortamın bir parçasıdır ve sanal ortamda bir yerde kendilerine has görüş açılarına sahiptir. Her bir kullanıcı "avatar" adı verilen grafiksel bir temsile sahiptir. Kullanıcılar birbirlerini ve birbirlerinin hareketlerini görebilmektedir.</p>
				<p class="normal">Bir bilgisayar oyunu olan DOOM belki de en yaygın kullanılan ilk AİSO'dur. Düşük bant genişliğine sahip ağlar üzerinde oyuncuların birbirleriyle dövüştükleri ve birbirleriyle etkileşimde bulunabildikleri DOOM, kısa zamanda çok popüler olmayı başarmıştır. Her ne kadar içeriği yüzünden eleştirilse de, DOOM dünya üzerinde 250.000 kopya satmış ve oyunun paylaşımlı yazılım72 versiyonunun 1,5 milyon kopyası internet üzerinden indirilmiştir (Bostan, 2007).</p>
				<p class="normal1">"Sanal Âlem" Başka Bir Âlem!</p>
				<p class="normal">Sanal sözcüğü, etki olarak var olan fakat gerçekte var olmayan olay veya olguları tanımlar. Sanal âlem, daha çok dijital ortam için kullanılan bir kavramdır. Katılımcıların bedenen değil de sadece iletileri aracılığıyla birlikte oldukları, ilişkilerin yüz yüze değil sadece ses, görüntü ve yazışmalarla gerçekleştirildiği bir dünyadır (Yılmaz, 2006). Sanal âlemi tanımlayan bazı sözcükleri gözden geçirelim:</p>
				<p class="indentmetin">• Sanal âlem, bedensiz toplulukların oluşturduğu mekânsız bir uzaydır. Bambaşka bir dünyayla karşı karşıya bulunduğumuz algısına yol açtığından, sanal âlem olarak ifade edilmektedir.</p>
				<p class="indentmetin">• Sanal dünya, arzuların tatmin edildiği koruyucu bir kılıftır.</p>
				<p class="indentmetin">• Siber uzay, istek ve gerçekliğin sınırlarının birbirine karıştığı bir alandır. Bu alanda, gerçek dünyanın gerçekliği reddedilir. "Ben"in (self) tutarlılığı bölünür. Hayatın niteliği duyuya indirgenir.</p>
				<p class="indentmetin">• "Oraya gideriz ama orası yoktur."</p>
				<p class="indentmetin">• Sanal alan uzak, dokunulmaz ve kurgusal bir yerdir. Bu nedenle bütün ilgilerin odağı haline gelmektedir. Arzu ve düşlerimizin içinde sörf yapabileceğimiz farklı bir dünyadır. Şimdi ve burada olan gerçekliğin yerini alabilme potansiyeline sahiptir.</p>
				<p class="indentmetin">• İnternet kullanıcıları "siber toplum" mensubudurlar ve "siber uzay"da yaşamaktadırlar. Siber toplum (cybersociety), internet kullanıcılarından oluşan dünya çapındaki ağın ürettiği elektroniğe dayalı iletişimler ağıdır (sanal gerçeklik).</p>
				<p class="normal">Sanal âlemde cisimleşmiş varlık ve karşılaşmalar yoktur. Sanal âlem, ötekilerle bedenleri yokmuş gibi ilişki kurmaya imkân veren yeni bir sosyal hareket alanıdır. Bu ortam, modern dönemin alternatif bir toplumu mudur? Yoksa topluma alternatif bir ortam kurma arzusunun ürünü müdür? Bana göre sanal âlem alternatif değil, bugünün toplumudur.</p>
				<p class="normal">Sanal âlem, fizikselliğin olmadığı yeni bir "yer"dir. Sanal âleme girdiğimizde bedenlerimizi geride bırakırız. Sanal âlem, bireyin iç psişik dünyasının bir uzantısıdır. İnsanlar, bu âlemde başka kimlikler üzerinden kendisini daha iyi tanımaya çalışabilir. Kendi düş kırıklıkları, endişe, arzu ve düşlemlerini sergileyebileceği bir psikolojik alandır. Belki de bu tanımla, bireyin gerçekten kendi olabildiği bir yerdir sanal âlem (Yılmaz, 2006).</p>
				<p class="normal">Sanal âlem, www bir yaşamdır...</p>
				<p class="normal1">Sanal Topluluk</p>
				<p class="normal">"Sanal topluluk" kavramı genellikle, birtakım ortak ilgileri paylaşma noktasında buluşan, bilgisayar ağları aracılığıyla iletişim kuran ve bir tür sanal ilişkide bulunan toplulukları tanımlamak için kullanılmaktadır.</p>
				<p class="normal">Burada "sanal" kelimesinin kullanılmasının nedeni, gerçek bir topluluğun temel unsurlarından olan yüz yüze iletişim, ortak mekân birlikteliği ve birbirinden haberdar olma (tanışıklık) özelliklerinin bulunmayışıdır. Ancak ortak ilgileri paylaşma, iletişim kurma, ilişkileri sürdürme gibi özellikler, bu tür oluşumları sanal da olsa topluluk olarak adlandırma sonucunu doğurmuştur (Yılmaz, 2006).</p>
				<p class="normal">Sanal toplum, "sanal gerçeklik" dünyasında üretilmektedir. Sanal toplum kavramı çoğunlukla da günümüz toplumsal gerçekliğinin zor ve tehlikeli şartlarına alternatif bir "hiçbir yer - herhangi bir yer" olarak düşünülmektedir. Böylelikle kendimizi teknolojik hayal dünyasına gömdüğümüz sürece bu dünyada hakkımız olduğu halde yoksun bırakıldığımız bütün ödüllere sahip çıkabiliriz; sihirli (çocuksu) yaratıcı güç yanılsamasını yola getirebiliriz (Tutgun, 2009).</p>
				<p class="normal1">Sanal Sohbeti Tanımlamak</p>
				<p class="normal">Sanal sohbet, Dünya üzerindeki değişik kullanıcıların internete bağlı oldukları ve de aynı sunucuyu veya birbirine bağlı sunucuların network'ünü seçmeleri durumunda birbirleriyle iletişim kurmalarını sağlayan bir ortamdır.</p>
				<p class="normal">İnternet kullanıcıları arasında "chat" olarak da ifade edilen kelimenin Türkçede karşılığı, "sohbet, muhabbet, çene çalma, teklifsizce konuşma, gevezelik, söyleşi, laflama" olarak geçmektedir.</p>
				<p class="normal">"Çetleşmek" bu kelimenin Türkçeleştirilmiş ifadesidir. Sözcüğün "çete gelmek", "çette görüşmek", "çet aşkı", "çet mübareği", "Allah çetini versin", "Allah seni çetçi başı (Op, ircop, admin) yapsın" gibi kullanımlarıyla deyimleşmiş halleri de vardır. Kelimenin deyimleşmesi, "chat"in yaygınlaştığının göstergesi olarak değerlendirilebilir (Karaboğa, 2008).</p>
				<p class="normal">Birey, internet aracılığıyla Windows Messenger gibi bir programla başka bir bireyle bire bir özel sohbetler yapabildiği gibi, çeşitli konu ve yaş gruplarına ayrılmış sohbet odalarında toplu halde sohbete katılabilmektedir.</p>
				<p class="normal">İnternetin sunduğu sohbet olanakları, bireylerin dilediği kişilere rahatça ulaşabilmeleri, belirli konular hakkında sohbetlere katılabilmeleri ve çeşitli yaş gruplarına ayrılmış farklı seçeneklere ulaşabilmeleri açısından bireylerin ilgisini çekebilmektedir.</p>
				<p class="normal">Sohbetin yanı sıra kişiler birbirleriyle dosya alışverişinde bulunabilir, görüş ve fikirlerini bildirecekleri tartışmalara katılabilirler. Mesajlar klavye aracılığıyla yazılır, gerekli teknik donanım temin edilirse sesli veya görüntülü iletişim de sağlanabilir.</p>
				<p class="normal">İnternet üzerinden farklı mekân ve kültürlerden, her yaş grubundan bireyin, önceden tanıdığı veya tanımadığı bireylerle yazı ve semboller kullanarak sohbet etmesi internet kullanımında en çok zaman alan etkinliklerdendir.</p>
				<p class="normal">Her ne kadar internet üzerinden yapılan sohbetin farklı amaçları olsa da, internet kullanıcılarının önemli bir çoğunluğu internet üzerinden sohbeti daha çok karşı cinsle yapmaktadır (Karaca, 2007).</p>
				<p class="normal">"Chat" sözlü değil, yazılı kültürün bir parçası mıdır? "Chat'leşme" sırasında yapılan "konuşma" değil "yazışma" mıdır? "Chat" metni, yazılı metnin iletişimdeki tüm zaaflarını aynen taşımaktadır. "Chat"teki iletişim, iki insan arasındaki değil, çoğu zaman birbirini hiç tanımayan iki hayal dünyası arasındaki ilişki olmakla birlikte, klasik yazışmalarda, örneğin mektuplarda da durumun çok farklı olduğunu söylemek mümkün değildir. Mektuplaşma da hayaller arası iletişimdir (Karaboğa, 2008).</p>
				<p class="normal">Ama mektup yavaştır. Her şeyin hızla tüketildiği bir çağda mektubun dinginliğine tahammül yoktur. Mektupta seçenek azdır. Chat içinse aynı anda birçok kişiyle ve hatta birlikte iletişim kurulabilir.</p>
				<p class="normal1">Sanal Sohbeti Anlamak</p>
				<p class="normal">Sohbet ortamı, birbirinden farklı düşüncelerin karşılaştığı, deneyimlerin/önerilerin paylaşıldığı bir meydandır. Bu özellikleriyle de, aslında başlı başına "yeni bir evren" özelliği taşır. Bu ortam, sanal toplulukların, sanal dünya ve sanal kültürün serbestçe dolaştığı bir alan görünümündedir (Makas, 2008).</p>
				<p class="normal">Bu serbestlik aslında ergenlerin tam da istediği bir ortamdır. Fiziksel olarak bedenin varlığını gerekli kılan ve bir anlamda onun ifadesi olan kimlik, bu haliyle kendisi olmadan da var olabilmektedir (Makas, 2008).</p>
				<p class="normal">İnternetin sunduğu iletişim olanağı bireyleri günlük yaşamda olduğundan daha çok yakınlaştırmaktadır. Bireyler bu ortam içinde içlerinden geldiği gibi iletişime geçebilmekte ve internette yüzünü görmedikleri insanlarla dertleşmek daha kolay olduğu için daha derin ilişkiler kurabilmektedirler (Doruk, 2007).</p>
				<p class="normal">Eskiden, birisinden söz ederken "okuldan arkadaşım" ya da "mahalleden arkadaşım" denildiği gibi, şimdi yaygın olarak ve diğerleri kadar doğal kabul edilerek "netten arkadaşım" denilebiliyor. Bu ifadenin de gösterdiği gibi internet veya kısaca net, gençlerin yaşantılarında boş arsalar, sokak lambalarının altları, köşe başları, okullar, kahvehaneler gibi eski mekânlara göre daha büyük ve giderek önemi artan yeni bir ilişki ortamıdır (Doruk, 2007).</p>
				<p class="normal">İnternet bir sokaktır. Her tür kişinin ve eğlencenin bulunduğu, dostlukların, düşmanlıkların yaşandığı, duyguların çarpıştığı, yarışmaların yapıldığı bir sokaktır. Sokağa iki sandalye atıp sohbetin ve balkondan balkona dedikodunun yapılabildiği bir ortamdır.</p>
				<p class="normal">İnternet üzerinden sohbetin kullanılması, bireylerin yeni arkadaşlıklar kurma isteği, bilgi alış-verişinde bulunma, eş arama, günlük yaşamda cinsellik vb. elde edilemeyen isteklerin giderilebilme düşüncesi, iletişim kurma ihtiyacı, çevresindekilerle ilişki kuramayan bireylerin fiziksel kusurlarını gizleyebileceği bir ortam olması, çevreye uyum sağlama vb. nedenlerle açıklanabilir (Yıldız, 2005).</p>
				<p class="normal">İnteraktif araçlar (iletişim araçları) aracılığıyla sunulan iletişim olanağı bireylere bir gruba ait olduklarını hissettirmektedir. Bireylere üye oldukları gruplar içinde bir yerleri olduğunu hissettirmekte ve bu durum günlük yaşamda iletişim kurmada ve sosyal ortamlara katılmada güçlük çekenlere kolaylıklar sağlamaktadır. Bireyler bu gruplar içinde onaylandıklarını, kabul edildiklerini hissetmektedirler. Onlara sosyal ortam sunulmaktadır.</p>
				<p class="normal">Bireyler, kendi kimliklerini gizleyebildikleri ve diledikleri kimliklere bürünebildikleri için internetteki sohbet ortamı onlara ayrı bir heyecan katar. Dolayısıyla, daha çok bir iletişim veya fikir alışverişinde bulunma aracı olan sohbet ortamları çoğu zaman amacından farklı kullanılabilmektedir.</p>
				<p class="normal">Sanal sohbet bazen zararlı hale gelebilir. Bireylerin sanal ortamdaki sohbetleri hayal ve fantezi şekline dönüşebilmekte, bireyin saatlerini bu ortamlarda geçirmesine neden olabilmektedir. Çoğu zaman birey, gerçek yaşamdaki arkadaşlarıyla bile internet üzerinden görüşmek isteyebilir. Bu durumda, bireyin yüz yüze iletişim becerisi de zayıflar.</p>
				<p class="normal">Kişi konuşmakta veya kendisini ifade etmekte güçlük çekmeye başlar. Konuşurken yüzünde gözünde hareketler başlar. Bu tik benzeri hareketlerin kendisi de farkında değildir. Çünkü bildiği sohbet sanaldır. Sanal sohbette göz kontağı gerekmediği için mimikler unutulabilir.</p>
				<p class="normal">Sanal sohbette (chat; msn, icq, vb.) çeşitli biçimlerde sorunlar yaşanabiliyor. Çocuklar tanımadıkları insanlarla sohbet ettiklerinde, ne de olsa sanal bir ortam diyerek yalan söyleyebilmekte, kendilerini farklı şekillerde tanıtmakta, kimlikleriyle ilgili yanlış bilgiler vermektedirler. Kişilik gelişimlerinin oluştuğu dönemlerde bu tür asılsız sunumlar kimlik gelişimlerini olumsuz etkileyebilir. Zamanla oluşturdukları bu hayali kişiliğe bürünme ihtimali olabilir.</p>
				<p class="normal">Sanal sohbet bir araç olmaktan çıkarak bir amaç haline de gelebilir. Sanal sohbet için bir an önce gece olsun diye bekleyen insan sayısı giderek artmaktadır. Günlerini bilgisayar başında sohbet ederek geçiren insanların mutsuz olduğunu da söylemek mümkün değildir.</p>
				<p class="normal">Sanal sohbet müdavimleri için boş zamanlarını değerlendirme, hatta eğlence araçları sanal sohbettir. Kimisi bilgisayarın başında elinde bir kadehle zamanını geçirmektedir. Bir meyhanede yaşanacak muhabbetin tadını, internet başında sanal olarak yaşamaktadır.</p>
				<p class="ortayazi">Otuz beş yaşlarında güzel bir kadındı. Bilgisayar başında başkalarıyla chat yaparken eşi yakalamıştı. Bu olayı bir kez daha tekrarlamıştı. Eşi tedaviyi şart koşmuş, yoksa boşanacağını söylemişti. Ve benim karşımdaydı. Aslında eşi haftanın üç dört günü evde yoktu. Canı çok sıkılıyordu. Bilgisayarın başına geçiyordu akşamları. Ama tek başına değil! Yanına da şarap alıyordu. Bilgisayar ve şarap artık hayatının gecelerini dolduran bir ikili haline gelmişti. İçince istemediği sohbetler yapıyordu. Önce şarabı bıraktı, sonra akşamları kendine yapacak aktif ve eğlenceli şeyler buldu. Şimdi sohbet sorun değil...</p>
				<p class="normal1">Sanal İlişki</p>
				<p class="normal">İlişkilerin yeni biçimi "sanal ilişki". İnternetin bireysel ve toplumsal hayatımıza kazandırdığı en yeni olgulardan biri sanal ilişki!</p>
				<p class="normal">Sanal ilişki dediğimizde, aslında tek başına "ilişki" sözcüğünü kullanmayarak, bunun farklı bir ilişki biçimi olduğunu vurguluyoruz. Sanal ilişkiler bugünün dünyasında artık çok yaygın. Tüm ilişkiler kadar insan hayatının içine girmiş durumda.</p>
				<p class="normal">Sanal ilişki bugün sıkça gündeme gelen yeni bir ilişki tarzı olarak toplumsal kabul görmeye başlamıştır. Yani giderek daha çok "gerçek" olma vasfı kazanan sanal ilişki artık reddedilemeyecek bir ilişki ve iletişim tarzıdır.</p>
				<p class="normal">Genel anlamıyla "sanal ilişki", ortak mekânda gerçekleşmeyen, yüz yüze görüşmeye dayanmayan, bedensel temas olanağının bulunmadığı, araçlı bir iletişimle gerçekleştirilen ve gerçeklikten ziyade hayali bir kimlik arz eden bağlantı şeklidir (Karaca, 2006).</p>
				<p class="normal">Bu ilişki tarzı, bildik kalıpların dışında olduğu için bir ilişki olarak kabul edilmeyebilir. Ama aslında bunun başka bir boyutta ilişki olduğu da yadsınamaz. Sadece bildik kalıpların dışındadır. Ama zaman içinde bildik kalıpların içinde sanal ilişkinin de var olacağını söyleyebiliriz.</p>
				<p class="normal">Bu tür ilişkide bağlantı doğrudan doğruya değil de çeşitli araçlarla gerçekleştirildiğinden kişiler kolaylıkla hayali kimlikler kurgulayabilmekte, fiziksel ve kişilik özelliklerini olduğundan farklı yansıtabilmekte, aldatma ve yalana dayalı bir dünya oluşturabilmektedirler. Bu gerçeklik ise, sanal ilişkileri güvenilirlikten uzaklaştırmakta ve bu tür ilişkilere temkinli yaklaşılmasını zorunlu kılmaktadır. Ancak her şeye rağmen her geçen gün daha çok kişi çeşitli şekillerde sanal ilişkiler kurmakta, bir kısmı bu ilişkileri gerçek hayata da taşımaktadır (Yılmaz, 2006).</p>
				<p class="normal">Sanal ilişkilerde, bireylerin toplumsal kalıpların dışına çıkarak kendilerini daha rahat ifade edebilme imkânları vardır. Bununla birlikte bu tür ilişkilerde güvenli dostluk ilişkisinin ilerlemesi yüz yüze olan ilişkilerden daha yavaş gerçekleşmektedir. Bu noktada sanal ilişkilerin gerçek ilişkilere göre daha kolay kırılıp kırılmadığını tartışmak gerekir. Yabancılaştığımız bir toplumda yaşarken, ilişkilerimiz zaten bir maskenin arkasından gerçekleşmektedir. Bu maske gerçek dediğimiz ilişkinin belki daha uzun sürmesini sağlamaktadır. Birbirinin yüzüne gülüp, arkasından atıp tutmanın bir deyim olabildiği "gerçek dünyamızda", sanal ilişkilerin olmayan bedenleri ve kişileri yaratmasını neden garipsiyoruz?</p>
				<p class="normal">Maskelerin olmadığı bir toplumda, bu ilişkilerin de kalıcı olmayacağını veya kalıcı olanların zorlukla kurulabileceğini söylemek yanlış olmaz. Bu açıdan bakıldığında sanal ilişkiler maskesiz ilişkilerdir. Sanal ilişkiler yabancılaşmış toplum içinde değil, sanal âlemde gerçekleşmektedir.</p>
				<p class="normal">Sanal âleme ve ilişkilere bağımlı olanlar (sanalistler), giderek kendilerine sanal bir dünya oluşturmakta; kişisel dünyalarını hayallerden örülü bir çerçeve içine hapsetmekte; gerçek dünya, çevre ve kişilerle ilişkilerde kopmalar yaşamaktadırlar. Sosyal çevresini oluşturan diğer bireylerin bu sanal dünyaya yabancı olmaları durumunda ise birey ötekilerle paylaşacak fazla bir şey bulamadığından büsbütün iç dünyasına kapanmakta ve tamamen yalnızlaşmaktadır.</p>
				<p class="normal">Yalnızlaşma kavramı, gerçek dünya ilişkileri için geçerli olmakla birlikte, sanal âlemde bu kişilerin yalnız kaldığını söyleyemeyiz. Sanal âlemde yalnızlaşma olmaz! Yalnızlaşma gerçekliğin bir sorunudur!</p>
				<p class="normal">Toplumdan kopan, diğerleriyle paylaşacak fazla bir şey bulamayan ve sosyal çevreleriyle bütünleşemeyen bireylerin gerçek dünyaya yabancılaşması kaçınılmazdır. Yeni bir dünya keşfeden ve gerçek dünyasında bulamadığı pek çok şeyle sanal âlemde karşılaşan bireylerde, kaygı, çatışma, gerçek dünyalarını beğenmeme, hayatlarından hoşnutsuzluk ve kendi hayatlarındaki her şeyi huzursuzluk sebebi olarak görme şeklinde baskın bir psikolojik durum hüküm sürmeye başlayabilir (Yılmaz, 2006).</p>
				<p class="normal">Sanalistler mi, yoksa realistler mi bir yanılgı içindeler? Bu sorunun yanıtını birkaç on yıl sonra verebiliriz. Belki bir süre sonra, sanal dediğimiz dünya gerçek adını alacak. Gerçek dünyada yaşadıklarını ileri süren realistler, sanalistlerden oluşan dünya topluluğu içinde yalnız kalacak, o günün toplumsal değerlerine yabancılaşacaktır!</p>
				<p class="normal">Önemli olan sanal ilişkinin varlığı değil, sanal ilişkinin bir yaşam tarzı haline ve kişinin gerçeklikle hiç bağlantı kuramaz duruma gelmesidir. Nasıl ki, maskelerimizi çıkardığımızda gerçek anlamda gerçek ilişkiler yaşıyorsak, sanal ilişkilerin de bir süre sonra gerçek anlamda gerçek ilişkilere dönmesini bekleyebiliriz. Bu olmadığı takdirde sorun başlamaktadır. Sanal ile gerçek arasındaki denge, sağlıklı yaşamı tanımlar.</p>
				<p class="normal">Fiziksel dünyanın kurallarından biri, bireyin bir kimliğe sahip olmasıdır. Sanal dünyada ise durum farklıdır. Bu mekânın sahipleri bedenlerinden dağılmaktadır. İki dünya birbiriyle uyuşmamakta ve internet ortamında tek bir kişi birçok elektronik kimlik taşıyabilmektedir.</p>
				<p class="normal">Sanal sohbet sayesinde insanlar diğer insanlarla kendi düşüncelerini, değerlerini ve inançlarını paylaşabilirler. Klavye aracılığıyla konuşma odaklı iletişim, kelimelerin var olan anlamlarını değiştirerek, kullanıcılar arasında hızla yayılan ve özel bağların gelişimine neden olan yeni bir durum oluşturmaktadır. Böylesi yeni oluşumlar, farklı bir grup dinamiği yaratarak, gerçek yaşamda fakirleşmeye başlamış olan kişilerarası ilişkilerin yerine geçmeye başlamaktadır (Bayraktutan, 2005).</p>
				<p class="normal">İlkel arzular her insanda vardır. Bu arzular sürekli doyum sağlama eğilimindedir. Karşı cinsi arzulamak ilkel benliğin bir arzusudur. Kişi karşı cinsi biyolojik olarak arzular. Onun yanında olmak, onunla iletişime geçmek kişiyi hoşnut eder.</p>
				<p class="normal">Sanal sohbet karşıdakini hissettirir. Ama kişi onun yanında değildir. Kişi karşısındakini, yani ötekini zihinleştirerek içselleştirir. Yani karşıdakini bir noktadan sonra kendisi yaratır. Kendi yarattığıyla ilişki kurar. Karşıdaki nesne varlığını yitirir.</p>
				<p class="normal">Hislerimiz yalan mıdır? Hisler yalan değildir ve hatta o kadar gerçektir ki, hayatımızı yönlendirir. Hisler, sadece mantıkla örtüşmez. Somut değil, soyuttur. Sanal ilişkide de karşıdakini hissederiz. Bu durum ilişkinin gerçek olmadığını değil, nesnel olmayan bir boyutta olduğunu gösterir.</p>
				<p class="normal">Aslında gerçek ilişkiler de benzerdir. Attilâ İlhan'ın söylediği gibi "ne kadınlar sevdim, zaten yoktular". Onlar yok olur, cisimlerini yitirirler. Bizim egomuzun projeksiyonudur âşık olduğumuz kişi. Yarattığımıza âşık oluruz. Ne zaman ki o gerçek hale gelir gözümüzde, o zaman işi biter. Çünkü artık bir nesnedir, yani gerçektir. Yaratım süreci bitmiş, her şey olduğu hale dönmüştür.</p>
				<p class="normal">Mecnun âşık olduğu Leyla'yı görünce tanımaz. Çünkü o halen âşık olduğu Leyla'yı aramaktadır. Aradığı Leyla değildir, âşık olduğu Leyla'dır. Yani kendi Leyla'sını arar. Onun Leyla'sı sanallaştırdığı Leyla'dan başkası değildir.</p>
				<p class="normal">Sanal âlemde de ilişkiler zaten sanaldır. Kendi yaratım gücümüze en başta yol verir internet. Biz yaratırız karşımızdakini.</p>
				<p class="normal">Sorumsuzluk ve kuralsızlık alt benliğin hoşlandığı bir başka durumdur. Kişi saldırgan olmak ister. Kişi bu saldırgan içgüdüsünü bazen dijital oyunlarla bazen sanal odalarda küfrederek veya sataşarak deşarj etmeye çalışır. Sanal âlemde sanal sohbetler, bu duygulara (cinsellik, saldırganlık ve sorumsuzluk) doyum sağlar. Üst benliğin bu noktada güçsüz olması kişide özdenetim kaybına sebep olur (Makas, 2008).</p>
				<p class="normal">Psikanalitik bir kavram olan "aktarım" çevrimiçi ilişkileri anlayabilmek için özellikle önemlidir. Karşınızdaki kişiyi anlayabilmenin yolu yazıyla sınırlı olduğu için, kişi birçok isteği, fanteziyi ve korkuyu karşıdaki kişiye yansıtmaya eğilimlidir. Bu şekilde, kişinin zihninin bir başkasınınkiyle harmanlanması bu aktarım sürecine işaret eder.</p>
				<p class="normal">Aslında bazı internet kullanıcıları bu zihin harmanlanmasını bilgisayarın kendisiyle açıklar. Bilgisayara ve diğer kullanıcılara aktarım, çok ince ve karmaşık şekillerde birbiriyle etkileşir. Birçok internet bağımlısının söylediği gibi: "İnternette her nereye gidersem gideyim, kendimi keşfediyorum."</p>
				<p class="normal">Aktarımla ilişkili bilinçdışı motivasyonlar, kişinin ilişki kurarken yaptığı seçimleri de etkileyecektir. Kullanıcılar, internette edindikleri yakın arkadaşların, ilişkinin başında pek belli olmamışsa da, aynı tip insanlar olduklarını fark ettiklerinde şaşıracaklardır. Bu bilinçdışı süreç çok duyarlı bir şekilde çalışır. İnternetin dikkat dağıtıcı ortamında ve sadece yazıyla iletişim kuruluyor olsa da, biz yine de ihtiyaç duyduğumuz ilişkiler üzerine odaklanırız.</p>
				<p class="normal">İnsanlar fotoğraflarını birbirlerine gönderdiklerinde, telefonda konuştuklarında veya yüz yüze görüştüklerinde; sohbet ettikleri kişinin gerçekte, kafalarında canlandırmış olduklarından ne kadar farklı olduğunu gördüklerinde şaşırırlar. O kişiyi kendileri yaratmışlardır aslında. Kendi idealizasyonlarıdır o kişiler. Yarattıklarıyla arkadaşlık ederler. Bazen internet arkadaşlıkları, gerçek hayattaki aşklar kadar yanıltıcıdır!</p>
				<p class="normal">İnternetin insanların nasıl ilişki kurdukları üzerine etkileri vardır. İlerleyen görüntü ve ses teknolojisiyle gelecekte gerçek yaşam etkileşimlerinin daha sofistike taklidini göreceğiz. Bilgisayar aracılığıyla, diğer insanı sanki odada sizin yanınızdaymış gibi görüp duyabileceksiniz. İnsanlar hayali kimlikleriyle daha karmaşık hayali dünyalarda birbirleriyle iletişim kuracaklardır. Belki de biz bu alternatif yöntemlerle iletişim kurmayı eğlence aracı olarak kullanacağız. Ancak kendimiz ve başkaları hakkında yeni şeyler keşfetmek için "fantezi"yi kullanmak çok güçlü bir yöntem olabilir. Bu yüzden, bu bir oyundan çok daha fazla şey ifade ediyor.</p>
				<p class="normal">İnsanları sanal aşklara iten faktörlerden biri majik (sihirli) olması olabilir. İnternet denen güçlü ve gizemli bir şeyle aşkın yaşanması insanları daha da cezbedebilir. Sevgilinin, evinize fiziksel olarak orada olmadan girebilmesi, büyüsel bir durumdur.</p>
				<p class="normal">Sanal âlem kişilerin fantezilerine ve hayallerine açık kapı bırakır. Anonimite söz konusudur. Bu durum onların kaybettikleri şeyi bulduklarını düşünmelerine yol açabilir.</p>
				<p class="normal">Fiziksel duyum, iletişimde ve yakınlık kurmada önemli bir boyuttur. Fiziksel temas, insanın temel bir ihtiyacıdır ve yakınlığın temel bileşenidir. Bu nedenle, internette birbirine âşık olan insanlar genelde yüz yüze görüşmek isterler. Bu kişiler için internet, tanışmak için sadece basit bir aracıdır.</p>
				<p class="normal">Büyüsel ve fantastik bu durum ilişkilerin gerçek hale gelmesini de engelleyebilir. Bazen platonik aşklar daha fantastik ve keyiflidir. İnternet platonik aşk yaşamak için uygun bir ortamdır. Her iki taraf da gerçekte olduğundan çok farklı şekilde yaratmış oldukları fanteziyi yaşatmayı tercih edebilir. Yüz yüze görüştüklerinde bu fantezi yıkılabilir. Aslında kitap, televizyon veya filmler de birer fantezi değil midir?</p>
				<p class="normal1">Sanal Seks</p>
				<p class="normal">Yakın zamanlara kadar interneti çoğunlukla erkekler kullanıyordu. Şimdilerde ise kadınlar erkekler kadar kullanır oldular. Erkekler, interneti pornografi için daha çok kullanırken, kadınlar ilişki kurabilmek amacıyla kullanmaktadır. Ancak erkeklerin ve kadınların sanal seks amacıyla interneti kullanma oranının eşit düzeyde olduğunu gösteren araştırmalar vardır.</p>
				<p class="normal">Sanal seks, internet üzerinden uyarılmak veya orgazm elde edebilmek amacıyla her iki tarafın onayıyla yapılan cinsel konuşmalar şeklinde tanımlanır. Sanal seks yapan insanlar genellikle yaptıklarının önemini ve etkisini "Zaten gerçek seks değildi, sadece internet üzerindendi" diyerek küçümserler. Danışanlarım, bir yetişkinle sanal seks yapmanın büyütülecek bir konu olmadığını belirtmektedir.</p>
				<p class="normal">İnternetteki cinsel aktivitelerin çoğu bir anlamda sosyaldir. Kişinin, haber grubu üyelerine karşı tutumu bile cinsel meşguliyeti artıran sosyal bir ilgi olabilir. Cinsel karşılaşmalar için, karşılaşmayı harekete geçiren duygusal ihtiyaçlar biyolojik dürtülerden çok daha etkilidir.</p>
				<p class="normal">Sanal seks, içgüdüsel dürtüleri karşılayabilmek bakımından güvenli, anonim ve kolayca ulaşılabilir olduğundan bağımlılık yaratmaya açık olsa da, psikolojik boyut açısından göz ardı edilmemelidir. Sanal seks en iyi ihtimalle, sadece görsel ve işitsel uyaran sunduğundan karşılanan ihtiyaçlar çoğunlukla psikolojiktir. Her tür sanal seks, kişilerarası bir senaryo etrafında döner. Sanal seksin devamlılığını sağlayan şey bu senaryonun doyurduğu duygusal ihtiyaçlardır. İnsanlar sanal seksi sadece cinsel olarak tanımlayıp onun altında yatan psikolojik ihtiyacı fark edemediklerinde, bu tür ilişkinin bağımlılık yaratma potansiyeli artar.</p>
				<p class="normal">İnternetin anonimliğinin sağladığı rahatlıkla beraber, insanlar çok çeşitli davranışları, fantezileri, kimlik ve cinsiyet değişimlerini deneyimleyebilirler. Bazıları tek yön veya çift yön video aracılığıyla teşhirci bir doyum sağlasa da, çoğunluk cinsel karşılaşmalar için sadece yazıyı tercih eder; çünkü, yazı hayal gücünü (ve aktarım tepkilerini) daha güçlü bir şekilde harekete geçirir.</p>
				<p class="normal">İnternette çok fazla ve çok çeşitli insanlar bulunması sayesinde, bir kişi hızlıca kendi isteklerine uyan bir partner bulabilir. Ve yine anonim olması sayesinde kişi kolaylıkla bir eşten/ilişkiden vazgeçip başka bir yerde başka biriyle tekrar deneyebilir.</p>
				<p class="normal">Sanal seks korunma da gerektirmez. Gebelik söz konusu değildir. Hastalık bulaşmaz. Cinsel yolla bulaşıcı hastalıklar sanal seks için bir sorun değildir. Ama çekilen videoların internette dolaşmaya başlama riskini de unutmamak gerekir!</p>
				<p class="normal1">Sanal Evlilik</p>
				<p class="normal">Sanal seks veya sanal ilişki olur da, sanal evlilik olmaz mı? Hele bir de ticari kazanç getiriyorsa! Web siteleri hemen bu işe el attı ve tabii ki çok tuttu.</p>
				<p class="normal">Yeni iletişim kültürü, toplumların kendi yapılarına uygun evlenme modellerini ve bu özel yapının belirlediği kuralları, kalıpları yeniden yaratmaya başlamıştır. Sanal ortam, yeryüzünde bilgisayar ve internetin ulaşabildiği her yerde yeni evlenme modelini sunmaktadır (Karaboğa, 2008).</p>
				<p class="normal">Teknoloji, İnternet üzerinden sanal ortamda çöpçatanlık siteleriyle, yeni bir evlenme modeli karşımıza çıkarmaktadır. Bilişim STK Platformu'nun 2007 yılı basın açıklamasında Türkiye'de 17 milyona yakın internet kullanıcısı olduğunu, "yonja", "siberâlem", "gayet", "islamievlilik" vb. çöpçatan sitelerinin üye sayısının 7 milyona ulaştığı belirtilmiştir (Karaboğa, 2008).</p>
				<p class="normal">Evlenme yönteminin yaygın modellerinden birisi olan görücü usulü evlenmede "uygun görüyorlar mı" sorusu ve "biz" hâkimdir. Yeni modelde ise "uygun görüyor muyum" sorusu ve "ben" hâkimdir.</p>
				<p class="normal">Evlenmek isteyen kişilerin internet üzerinden evlilik, çöpçatanlık, arkadaşlık, sevgili veya eş bulma sitelerinden birini seçip, adresini girmeleri, siteye üye olmaları ve kendi profillerini oluşturmalarıyla başlar öykü. İstedikleri kadının veya erkeğin yaşını, boyunu, kilosunu, saç rengini, muhtemel mesleğini, sevdiği hayvanları, hobilerini ve birtakım başka özelliklerini belirledikten sonra, "evlenmek istiyorum" hanesini tıklamaları evlenebilecekleri adaylara ulaşmaları için yeterli olmaktadır.</p>
				<p class="normal">Karaboğa'nın 2008 yılında yayımladığı tezden bazı alıntılar yapıyorum:</p>
				<p class="indentmetin">Böylece bireylerin aradığı özellikteki kişilere sanal ortamda anında ulaşabilme ihtimali yüksektir. Her üyenin sevdiği yemekten sigara kullanımına, sevmediği filmden dini görüşüne kadar her türlü bilginin bulunduğu tanıtım bölümleri sayesinde kişiler yüz yüze arkadaşlık yaparken uzun süreler ardından öğrenebilecekleri bilgilere beş dakikada ulaşabilmektedirler.</p>
				<p class="indentmetin">"Chat ortamı"nın sohbette fiziksel karşılaşmayı dışlıyor olması nedeniyle, "chat"te karşılıklı konuşurken yanlış anlamalara yol açmamak ya da vurgu yapmak için noktalama işaretlerinin yanı sıra gülümseme anlamına gelen smiley ":-)", üzgün olmayı anlatan ":-(" gibi işaretler sık kullanılır.</p>
				<p class="indentmetin">Chat ortamında görüşmeler sıklaştıkça "kız arkadaş", "flört" adını almaktadır. Karşılıklı resim istemek, kalıcı olması için mail adresi için yalvarmak ve hatta nazlanmak karşılıklı iki cins arasında bir tür kurdur.</p>
				<p class="indentmetin">Önceleri herkes dosttur, arkadaştır. Samimi sohbet edebildiğini vurgulama, sürekli espri yapma eğilimi, kadınların "çok şekersin yaaa" gibi ifadeleri kur girişimleridir. Ardından e-mail adresleri ve telefon numarası istenir. Birbirlerini rahatsız edenler, site kurallarına uymayanlar "chat odası"nın yöneticisi tarafından ortamdan atılır.</p>
				<p class="indentmetin">İslami kurallara göre yaşayan ancak evlenmekte zorluk çeken kadın ve erkekleri sanal âlemde tanıştırıp "izdivaç yapmalarına vesile olmak üzere" kurulmuş olan internet siteleri de vardır.</p>
				<p class="indentmetin">Sanal ortam, "göz zinası ve nikâh olmadan bir arada olma" gibi sakıncaları ortadan kaldırdığı için "İslami evlilik siteleri" de bir tercihtir. Bu ortamlarda selam, bir soru veya istekle erkek tarafından kadına verilmektedir. Edebi bir cümleyle, bir ayet veya hadisle söze başlanmaktadır.</p>
				<p class="indentmetin">Bu ilk adım "kimlik tespit girişi" gibi algılanmaktadır ve "chat"in başlangıç ölçütü olarak önemsenmektedir. Resim de istenmektedir. "Yolda karşılaşmakla resmini göstermek" arasında dinen bir fark olmadığına göre bir süre sonra resimler de verilmektedir. İnternet sitelerinde "nikâh kıyacak" hoca bulmak zordur ama imkânsız değildir (Karaboğa, 2008).</p>
				<p class="indentmetin"> Sanal ortamda bireysellik ön planda olduğu için ailelerin, komşuların, tanıdıkların aracılık fonksiyonları ortadan kalkmaktadır. Dolayısıyla geleneksel evlenme aşamalarının kodlarından olan "kız bakma", "kız arama", "kız soruşturma", "görücülük" sanal ortamda işlevsizleşmektedir.</p>
				<p class="indentmetin">Sanal ortamdaki çöpçatanlık sitelerinde yer alan profillere bakıldığında kişilerin cinsiyet, doğum tarihi, medeni hali, eğitim durumu, mesleği, boyu, kilosu gibi özelliklere ilişkin bilgiler yer almaktadır. Böylece "kız" veya "erkek" ararken ilk bakışta değerlendirilmesi gereken birçok özellik zahmetsizce aşılır (Karaboğa, 2008).</p>
				<p class="indentmetin">Sitelerdeki profillere bakıldığında soy sopla ilgili bilgi verilmemekte ve istenmemektedir. Böylece karşı tarafın aile özellikleri dışlanmaktadır. Bakirelik de dışlanan bir özelliktir.</p>
				<p class="indentmetin">Geleneksel yapıda erkek sadece işine bağlılığı ve kötü alışkanlıkları açısından sorgulanırken sanal ortamda bunların yanı sıra fiziksel özellikler, eğitim durumu, mesleği, kendisini nasıl tanımladığı gibi noktalarda da sorgulanmaktadır.</p>
				<p class="indentmetin">Aslında nasıl ki otomobiller hayatımızı kolaylaştırmaktadır, çöpçatanlık siteleri de ilişki kurmayı kolaylaştırıcı bir etki görmektedirler. Kentler olmasaydı otomobiller bu kadar yaygınlaşmayacaktı. Kentler olmasa insanların birbirleriyle karşılaşması da bu kadar zor olmayacaktı (Karaboğa, 2008).</p>
				<p class="indentmetin">Sanal ortam, geleneksel modelin sadece evlenilecek kişiye karar verme sürecini farklılaştırmakta, yeni bir model sunmakta ancak bu noktadan sonraki uygulamalar tıpkı geleneksel modelin uygulamaları şeklinde gerçekleşmektedir.</p>
				<p class="indentmetin">Tanışmalar internet üzerinden olsa da kişiler ailelerine onların kabul edebilecekleri tanışma hikâyeleri anlatmaktadırlar. Çünkü, yaylada koyun sağarken, düğünde, bayram ziyaretlerinde, çeşme başında, şenliklerde, kızın kapalı olan evden çıkıp eğitim almaya başladığı süreçten itibaren okulda, "cafe"de, lokantada, işyerinde, toplu taşıma araçlarında evlenilecek kişiyle tanışmak normal karşılanırken internet ve "chat"in aracı olduğu tanışmaya aileler olumlu bakmamaktalar.</p>
				<p class="indentmetin">Düğünler de, internet üzerinden ulaşılabilen pek çok organizasyon firması tarafından düzenlenmektedir (Karaboğa, 2008).</p>
				<p class="normal">İşte sanal âlemde evliliklerin özeti budur. Günümüz insanının yabancılaşmasını ve yalnızlığını anlatan iyi bir örnektir. Garip olan sanal evlilikler değil, insanı bu şekilde yaşamaya zorlayan toplumsal gelişim sürecidir.</p>
				<p class="normal1">Sanal İhanet!</p>
				<p class="normal">Seven bir insanın başkalarıyla konuşması chat ortamında ihanet olarak adlandırılır. Oysa ne kadar da kolaydır sanal âlemde ihanet! Ama yakalanması da o kadar kolay...</p>
				<p class="normal">Şifrelerin çözümüyle ilişkilerin çözülmesi artık sık yaşanıyor. İhanetler sanal âlemde kendini ele veriyor. İnsanlar sanal âlemde izler bırakıyor. Bu izler gizleri ele veriyor.</p>
				<p class="normal">Toplumsal baskılar nedeniyle başka ilişkiler yaşayamayanlar için bir açılımdır sanal âlem. Hepimizin çevresinde vardır sanal ihanet olguları. "Yok o yapmaz!" dediğimiz dostlarımızın sanal âlemde ihanet ettiğini öğreniriz. Bir kızla veya bir erkekle "chat"leşen eşin varlığı, diğeri için artık bir kâbusa döner.</p>
				<p class="ortayazi">Sanal ihanete iyi bir örnek ise bir vakamın yaşadığı bir olaydı. Tabii tüm isimleri değiştirerek yazıyorum. Ali ile Ayşe bir ilişki yaşamaya başlamış. Ali evliymiş ve eşinden ayrılamıyormuş. Ali’yle ilişkisi olan Ayşe, sevgilisinin eşini (Fatma) çok merak etmiş ve bir gün onun e-posta adresini bularak ona bir mail atmış. Ancak mail’i atarken, Ayşe cinsiyetini saklamış ve bir erkek (Ahmet) kimliğiyle Fatma’yla, yani sevgilisinin eşiyle iletişime geçmeye başlamış.</p>
				<p class="ortayazi">İşte bu noktada olay iyice karışmış. Çünkü Fatma, mail’de tanıştığı Ahmet’e (aslında kimlik değiştirmiş olan Ayşe’ye) âşık olmuş. Fatma, eşinin sevgilisi olan Ayşe’yi bir erkek zannederek âşık olunca, onunla görüşmek istemiş. Ancak Ayşe, Ahmet kimliğiyle attığı mail’lerde, evli bir kadınla ilişki kuramayacağını belirtmiş. Bunun üzerine Fatma eşi  olan Ali’den ayrılmaya karar vermiş. Hatta bu kararını uygulamaya koyarak Ali’den ayrılmış.</p>
				<p class="ortayazi">Daha sonra Ahmet’e yazarak eşinden ayrıldığını ve birlikte olmak istediğini söylemiş. Ancak Ahmet (aslında Ayşe), bunu reddetmiş. O zaman Fatma kendisini aldattığını söyleyerek Ahmet’i savcılığa bildireceğini söylemiş. İşte bu noktada Ahmet kimliğiyle yazışan Ayşe telaşa kapılmış. Çünkü tüm bu olanlardan Ali’nin haberi olmadığı için, eğer Ayşe’nin aslında Ahmet olduğu ortaya çıkarsa ve  Fatma’nın bu nedenle Ali’den ayrıldığı anlaşılırsa, Ali Ayşe’yi bırakabilirmiş...</p>
				<p class="ortayazi">Sanal âlem çok karışık!</p>
				<p class="normal">Sanal ihanet bir ihanet midir? "Hiç görüşmedik, sadece yazışıyoruz..." söyleminin "Valla sadece görüştük, aramızda başka bir şey olmadı..." söyleminden farkı var mıdır? Klavyesel, sözel, görsel veya tensel olması mı belirler ihaneti masum bir ilişkide? Bu sorunun cevabı aslında tamamen sübjektif değerlerde gizlidir. İhanetin kriterlerini oluşturmak mümkün değildir. Olayın geçmişi ve olay anı kadar, olay sonrası da ihanetin tanımını yapmaya yarar.</p>
				<p class="normal">"Off" olunması, kuşku yaratır bir sanalistte! Neden "on" değil de "off"? Cep telefonunu açmadığı, ev telefonunun cevap vermediği veya mektuba karşılık alınamadığı durumlarda yaşanan kuşkudan farkı yoktur. Sanal ihanet özgün bir durum değil, biçimsel farklılıktır...</p>
				<p class="normal1">Sanal İlişkiyi Tartışmak</p>
				<p class="normal">Sanal ilişkiler gerçek yakın arkadaşlıklara dönüşebilir. Ancak bu ilişkilerin gerçek yaşamdakilerin yerini almaması ve onlara tercih edilip edilmemesi önemlidir. Sanal ortamda test edilen davranış biçimleri gerçek yaşama geçirilebildiği sürece sağlıklı ve yararlı bir kullanım söz konusudur. Fakat kişi sanal ortamda edindiği deneyimleri gerçeğe uyarlayamaz ve kendini sanal bir kişilik olarak tanımlarsa, kişilik karmaşası yaşayabileceği düşünülmektedir.</p>
				<p class="normal">Sanal âlem, insani zaafları gölgeleyen veya onu hiç olmayan bir şey gibi kodlamaya taşıyan bir boyuttur.</p>
				<p class="normal">Günlük yaşamda sürdürülmek istenmediği halde sürdürülmek zorunda kalınan ilişkiler "chat"te bir çırpıda "ignore" (önemsememe) veya "delete" (iptal) edilebilir. Bireyin "ayıp olur" gerekçesiyle sakladığı, içinden geçen gerçek tepkiler "chat"te utanmadan, sıkılmadan dile getirilebilir.</p>
				<p class="normal">İnternette istenmeyenin yok edilmesi çok kolaydır. Elektronik ortamda istenmeyenle birlikte yaşama, ortak bir payda bulma ve varlığına katlanma gibi bir zorunluluk yoktur. Dolayısıyla sosyal bir sistem olarak varlığını koruması söz konusu değildir. İnternet üzerinden haberleşenler istedikleri kişiliği, rolü, cinsiyeti ve varlık biçimini denemek şansına sahiptirler.</p>
				<p class="normal">İnsan ilişkilerinin chat ortamında çok kolay gözden çıkarılabiliyor olması, kişilerarası iletişimde sorumluluk hissedilmeyişi bir etik sorun mudur? Gerçek yaşamda istemeden ilişki sürdürülmesi etik midir? Aslında gerçek aldatma budur. Chat ortamında kişi, gerçekten kendisi olabilmektedir. Onun sorumlu davranmaması, "gerçek" olmadığı anlamına gelmez. Sorumlu davranma zorunluluğuyla sorumlu davranmış gözükenlerin de, "gerçek" olduğunu söyleyemeyiz. Çünkü sanal ortam bir araçtır ve bu aracın nasıl kullanıldığı etik davranışı belirler.</p>

		</body>
</html>