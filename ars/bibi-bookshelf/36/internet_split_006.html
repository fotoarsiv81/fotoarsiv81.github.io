<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>internet</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_8">Oyunlar</h2>
				<p class="normal">Oyunlar hayallerimizdir. Hayallerimiz de yaşamımız...</p>
				<p class="normal">Oyun, yaşamın bir parçasıdır. Her yaşta ve dönemde insanın oyuna ihtiyacı vardır. İnsanlar oynar. Oyun ile yaşam iç içedir. Ama oyun, yaşamın kurallarının dışındadır. Bazıları için eğlence aracı, bazıları içinse yaşamın odağıdır. Oyun, gencin yaşamının odağı olduğunda ise ebeveynler için bir kâbus olur.</p>
				<p class="normal">Bir öykü okurken onu kontrol edemeyiz. Öykünün bir kahramanı vardır. Öykü bir yerde sonlanır. Ama bir oyunda kahraman oyunu oynayan kişi olur. Öykü sonlanmaz. Sonsuza kadar devam edebilir. Öykünün kontrolü de sizin elinizdedir. İşte oyunların insanlara öyküden farklı olarak verdikleri bunlardır.</p>
				<p class="normal">Televizyon kişiyi bilgilendirir. Oyun, insanı eğitebilir. Bir riskli seçim yaptığımız zaman ne olduğunu görmek ile riskli bir seçimde neler olabileceğini yaşamak arasındaki fark gibidir.</p>
				<p class="normal">Kitap bize geçmişten bilgi verebilir. Yazar kitabı yazdıktan sonra okuyucu on yıl sonra bile okuyabilir. Kitabın güzelliği belki de buradadır. İnternette ise yazdığınız anında takip edilebilir. Twitter örneğinde olduğu gibi...</p>
				<p class="normal">Hayatta her şeyin limiti vardır. Bir uyuşturucu bağımlısı için bile alabileceği uyuşturucunun bir sınırı vardır. Ama internette bir sınır, bir limit yoktur. Sonsuzluk vardır. Oyunlarda fiziksel limitlerin de ötesine geçer kişi. Zaman değişir, kaybolur.</p>
				<p class="normal">Oyunlar gerçeklerden kopmaya neden olduğu kadar, gerçeği daha iyi yaşamaya da kapı açabilir. Her geçen gün karmaşıklaşan kent hayatında insanın kaçmaya, eğlenmeye, mola vermeye ihtiyacı var. Oyunlar bu kopuşu sağlayabilir. Bu kopuş daha sonrasında gerçeğe daha güçlü dönmeyi sağlıyorsa yararlıdır diyebiliriz. Ama gerçeğe dönmeye engel oluyorsa, o zaman bir sorundur!</p>
				<p class="normal">Gerçek insanlar ile gerçek olayları değerlendirdiğimizde sadece iyi veya kötü yoktur. Gerçek dünyada güç, acımasızlık, şiddet her yerde vardır. İnternet oyunları da aslında gerçek dünyanın simülasyonudur.</p>
				<p class="normal">Gerçek ile sanal arasındaki dengeyi kurmak yeni bir beceri! Bu beceriyi edinenler bağımlı olmuyorlar. Ama bazıları hiçbir zaman bu dengeyi kuracak beceriyi kazanamıyor, hatta gerçekle yaşama becerilerini de kaybediyorlar.</p>
				<p class="normal">Bazı sanal oyuncular için internette oyun oynamak meditasyon gibidir. Faturaları, yarınki işleri vb. düşünmezler. Telefonlarına cevap vermezler. Ama eğer çocukları ağlarsa, oyunu bırakır, gidip onunla ilgilenirler.</p>
				<p class="normal">Neden televizyon seyrediyoruz? Neden kitap okuyoruz, radyo dinliyoruz? Bu soruların yüzlerce yanıtı olabilir. Aynı şekilde insanlar neden internete bağımlılar sorusunun da çok sayıda yanıtı olabilir.</p>
				<p class="normal">Kimin, ne kadar oyun oynarsa bağımlı olacağını veya olmayacağını bilmek mümkün değildir. Diğer etkenler daha belirleyicidir. Sınır koyabilen bir ebeveyne sahip çocuğun bağımlı olma ihtimali, sınır koymayı bilmeyen bir ebeveynin çocuğuna göre daha düşüktür. Aynı oyunu aynı süreler içinde oynuyor olsalar bile!</p>
				<p class="normal">Şöyle basit bir kural bulmaya çalışırız: "X saat oyun normal, X saat değil!" İnsanoğlu bu kadar basit değildir. İnsanlar aynı resmin içine farklı beden, kişilik, beceri veya aile yapısıyla girerler. Böylece resim farklılaşır.</p>
				<p class="normal1">Neden Oyun?</p>
				<p class="normal">Bilgisayar oyunları hakkındaki araştırmaların çoğunda, oyun oynama nedenleri şöyle sıralanır:</p>
				<p class="indentmetin">• Merak ve uyarılma isteği.</p>
				<p class="indentmetin">• Can sıkıntısı.</p>
				<p class="indentmetin">• Stresten kurtulma.</p>
				<p class="indentmetin">• Öfke ve kızgınlıktan kurtulma.</p>
				<p class="indentmetin">• Başarısızlık duygusundan kurtulma.</p>
				<p class="normal">En çok tercih edilen oyunlar, fantezi ve şiddet içerikli oyunlar ile şiddet içerikli spor oyunlarıdır. Sonra sırasıyla, genel eğlence tarzında oyunlar ve insan tarafından uygulanan şiddeti ele alan oyunlar gelmektedir. En sonda ise eğitimsel içerikli oyunlar yer almaktadır (Ulusoy, 2008).</p>
				<p class="normal">Özellikle çoklu oyuncu olanağı sunan internet üzerinden oynanan oyun türleri internet bağımlılığının önemli nedenlerinden biridir. İnternet üzerinden oynanan oyunlar bilgisayarda internetten indirilerek veya CD'den kurularak oynanan oyunlardan farklılık göstermektedir.</p>
				<p class="normal">Bilgisayarda oynanan oyunlar daha çok bireysel oynanmakta ve birey bir süre sonra bu durumdan yeterince haz almamaktadır. Ama internet, farklı mekânlardan ve kültürlerden farklı yaş gruplarından birçok bireyi aynı oyun ortamında karşı karşıya getirir.</p>
				<p class="normal">Bilgisayar oyunları bireyleri hayal dünyasında yaşatır. Gerçek dünyada yapamadıkları veya imkânsız hayal ürünlerini gerçekleştirebildikleri bir ortam sunar. Bireylerin duygularını harekete geçirir, heyecan ve merakını tahrik eder. Bireylere kazanma tutkusunu tattırma ve oyuna hâkim olabilme şansını verir. Bu nedenlerle özellikle genç bireylerin ilgisini çeker (Saygılı, 2002).</p>
				<p class="normal">Birey, kendisini başka bireylere ispat etme şansı yakalar ve bu tutku, bireyin saatlerini oyun başında geçirmesine neden olur. Oyunların bu derece ilgi görmesinin, bireylere çekici gelmesinin nedeni sadece görsel zenginliğinin bulunması değil, aynı zamanda şiddet ve gerçek dünyadan uzak hayal ürünleriyle donatılmış olmasından kaynaklanmaktadır.</p>
				<p class="normal">İnternet oyunlarında sanal evrende bir karakter oluşturup, çeşitli yetenekler ve güçlerle en üst seviyeye ulaşmak hedeflenir. Seçilen karakterlerle yaratıklar öldürülmekte; sanal para, eşya ve puan kazanılmakta, böylece daha güçlü özellikler elde edilmektedir. Oyunlarda korkunç yaratıklarla mücadele edilir. Bazı oyunlarda başka korkunç varlıkları öldürdükçe rütbeniz artar, arttıkça daha kolay adam öldürebilirsiniz. Hırsızlık, öldürme gibi davranışları yaptıkça rütbe kazanırsınız.</p>
				<p class="normal">Bu oyunların belli bir sonu yoktur. Sürekli bir aşama (level) atlanmaktadır. Bu da oyuna olan bağlılığı artırır. Örneğin, Knight Online, gençlerin tercih ettiği oyunların başındadır. Bu oyun çocuklarda para kazanma, sürekli başarı elde etme hırsını yaratmaktadır. Oyunda kullanılan silahları parayla da satın almak mümkündür. İnsanlar ve Orclar ırklarının kıyasıya savaşıdır.</p>
				<p class="normal">Oynanan bilgisayar oyunlarının yüzde 54,5'i şiddet içerikli oyunlarken, yüzde 22'sini zekâ oyunları, yüzde 19'unu da sporla ilgili oyunlar oluşturmaktadır (Esgin, 2000).</p>
				<p class="normal">Her ne kadar bilgisayar oyunları çoğu zaman olumsuz sonuçlar çağrıştırsa da eğitsel bilgisayar oyunları gibi bireyin bilgi ve beceri kazanmasına yardımcı olan oyun çeşitleri de bulunmaktadır.</p>
				<p class="normal1">Oyun Oynamak Eski Bir Alışkanlıktır</p>
				<p class="normal">Oyun insanla başlar, insanla devam eder. İnsanlar, tarih boyunca çok çeşitli oyunlar oynamıştır. Oyun tarihi çok eskiye dayanmaktadır. Sahra Çölü'nde bulunan taşa kazılı 5.000 yıllık mankala; MÖ 2000 yıllarında Uzakdoğu'da popüler olmaya başlayan antik Yunan, Mısır ve Roma uygarlıkları kayıtlarına geçmiş oyunlar bunun göstergesidir. Spacewar (uzay savaşı) adlı ilk etkileşimli elektronik oyun 1962'de Steve Russell ve arkadaşları tarafından PDP-1 bilgisayarı için üretildi. 1972 yılında televizyonlara bağlanabilen ilk oyun Pong satışa sunuldu (Öztürk, 2007).</p>
				<p class="normal">1978 yılında Atari tarafından yayınlanan Space Invaders tam bir başarıydı. 1981 yılında Namco firması Pac-Man oyununu, Nintendo ise Donkey-Kong oyununu yayınladı. 1970 ve 1980'lerde süren Arcade oyun çılgınlığı dönemin gençliğinin kalbini kazandı. 1980'lerin başlarında oyun oynanabilen ve aynı zamanda başka işlerde de kullanılabilen ev tipi kişisel bilgisayarlar pazara sunuldu. 1982 yılında Commodore 64 satışa çıkarıldı. 1985 yılında Moskova Bilimler Akademisi'nden Aleksey Pazhitnov Tetris oyununu yazdı. 1989 yılında Amiga bilgisayarlarından 1 milyon adet satıldı.</p>
				<p class="normal">1990 yılında Nintendo Super Mario 3'ü yayınladı. 1993 yılında ID Software Wolfenstein 3D, FPS (First-Person Shooters) adı verilen elektronik oyun dünyasını önemli ölçüde günümüze kadar şekillendiren bir oyun türünü geliştirdi. Bu oyunu daha sonra çok bilinen Doom (1994) ve Quake (1996) serileri takip etti (Öztürk, 2007).</p>
				<p class="normal">Günümüzde internet kafelerde, Playstation'larda, PSP'lerde ve cep telefonlarında, interaktif TV'lerde dijital oyunlar oynanıyor.</p>
				<p class="normal1">Oyunların Türleri</p>
				<p class="normal">Bilgisayar oyunlarının türleri insanların beğenilerine ve tercihlerine göre zaman içinde belirlenmiştir. Oyun firmaları bu beğeni ve tercihlere göre farklı türde oyunlar ve oyun kombinasyonları yaratmışlardır. Bir oyun tek bir türe ait olabileceği gibi, birden fazla türün özelliklerini de taşıyabilir.</p>
				<p class="normal">Oyunların cinsleri ve türleri hızla değişmektedir. Eski oyunların yeni versiyonları çok farklı olabilmektedir. Eski hallerini tanımak mümkün değildir. Aşağıda örnekleri verilen oyunlar belki bir iki yıl sonra yerlerini yepyeni oyunlara bırakacaktır. Bu oyunlar çok farklı türlerde olabilir. Her gün yeni bir oyun çıkmaktadır. Her an teknolojik gelişmeler sonucu daha görsel hale evrilmektedir. Ama temelde fark olmadığını söyleyebiliriz. Bilgisayar oyunlarını şöyle sınıflandırabiliriz:</p>
				<p class="normal2">Aksiyon Oyunları</p>
				<p class="normal">Süratli ve ani oyunlardır. Örneğin, labirent oyunları, ateş ettiğiniz oyunlar, araba yarışları ve takip oyunları bu kategoridedir. Örnek oyunlar: Super Mario, PacMan, Misilse Command, Doom, Quake, Half-Life, Unreal Tournament, Hitman, GTA3, Soldier of Fortune, Max Payne vb.</p>
				<p class="normal2">Macera Oyunları</p>
				<p class="normal">Bilinmeyen dünyada yolunu bulma, nesneleri toplama ve bilmeceleri çözme oyunlarıdır. Örnek oyunlar: Zork, Myst and Riven, Indiana Jones, Where in the World is Carmen Sandiego vb.</p>
				<p class="normal2">Dövüş Oyunları</p>
				<p class="normal">Hızlı ve atletik hareketlerin sergilendiği oyunlardır. Kuvvet ve bilek gücü ön planda olup kişinin egosunu tatmin etmeye yöneliktir ve bireyseldir. Büyük yaştaki ve psikolojik yönden kuvvetli olan kişilere hitap eder. Örnek oyunlar: Mortal Kombat, Virtual Fighter vb.</p>
				<p class="normal2">Bilmece Oyunları</p>
				<p class="normal">Çözülmesi gereken problemler içerir. Genellikle görseldir. Örnek oyunlar: Tetris, Devil Dice vs.</p>
				<p class="normal2">Eğlence Türü Oyunlar</p>
				<p class="normal">Okey, tavla, kâğıt oyunları. İnternet ortamında bir araya gelerek vakit geçirmeyi sağlar. Zihinsel beceri ve dikkat yeteneğinin gelişmesine katkıda bulunabilir. Aynı zamanda chat yapma imkânı da verir.</p>
				<p class="normal2">Rol-Oynama (RPG) Oyunları</p>
				<p class="normal">Bu oyunlarda, kendinizce belirlenen ve kendine has özellikleri olan roller (insan, peri, büyücü vb.) oynanır. Örnek oyunlar: Ultima, EverQuest, Diablo, Wizards and Warriors vb.</p>
				<p class="normal2">Simülasyon Oyunları</p>
				<p class="normal">Bir aracı kullanmak, uçurmak veya dünyalar kurmakla ilgili oyunlardır. Örnek oyunlar: Sim City, The Sims, Flight Simulators vb.</p>
				<p class="normal2">Spor Oyunları</p>
				<p class="normal">Sportif karşılaşma, yarışma türü oyunlardır. Müsabaka kazanma amacı taşır. Bilgisayara karşı, multiplayer ya da internette oynanabilir. Uluslararası kurallar geçerlidir. Her yaşa hitap eder. Çabukluk, hızlı düşünme ve karar verme yeteneğini geliştirir.</p>
				<p class="normal">Örnek oyunlar: FIFA, NBA, Skating, Tennis, Baseball, Golf, Skiing oyunları, Colin Mc Rayne, NBA, NFS2, NFS6, Motorbike, Driver, HardTruck, Crazy Taxi, Virtual Skiper, Beetlformula 1, Championship Manager vb.</p>
				<p class="normal2">Strateji Oyunları</p>
				<p class="normal">Büyük bir şeylerin sorumluluğunu almak (örneğin bir ordu veya bir uygarlık) ve onu istediğiniz şekilde geliştirmekle ilgili oyunlardır. Satranç mantığıyla oynanır. Ülke kurma, bir kenti imar etme vb. amaçlarını güder. Bilgisayara karşı, Network üzerinde multiplayer olarak ya da internet aracılığıyla uzaktaki oyuncularla oynanabilir. Her yaşa hitap eder, çabuk ve doğru karar verme özelliği kazandırır. Örnek oyunlar: Civilization, Roller Coaster Tycoon, Age of Empires, Red alert, Yuri, Age of Mitology, Simcity, Diablo, Warcraft, Sims, Strong Hold, Cossaks, Satranç, Bilardo, Briç vb.</p>
				<p class="normal2">Görev İçerikli Aktivitesi Yüksek Oyunlar</p>
				<p class="normal">Askeri ve polisiye oyunlardır. Bir görev tamamlanmaya ve rakip etkisiz hale getirilmeye çalışılır. Bilgisayara karşı, multiplayer veya internet aracılığıyla oynanabilir. On iki yaş ve üzerine hitap eder. Zihinsel beceri, refleks gücü sağlar, çabuk karar verebilme özelliğini geliştirir ve ekip çalışmasının önemini kavramaya yarar. Örnek oyunlar: Delta force, IGI, Baterfield 1942, Dogfighter, Counter-strike, Quake, Mafia, Medal of Honour, F16 vb.</p>
				<p class="normal1">Kızların ve Erkeklerin Oyunları Farklı!</p>
				<p class="normal">Oyun seçiminde cinsiyet belirgin bir faktördür. Erkeklerin zamanlarını daha çok bilgisayar oyunlarında, kızların ise okuyarak ve arkadaşlarıyla birlikte geçirmek istediği belirlenmiştir. Erkeklerin daha çok spor ve şiddet oyunlarını favori oyun olarak seçtikleri, kızların ise entelektüel/yaratıcı oyunlarla aksiyon/fantezi oyunlarını tercih ettikleri belirlenmiştir (Ulusoy, 2008).</p>
				<p class="normal">Erkekler farklı baskın aktivite ve içerikler ararlar. Özellikle güç, tahakküm, kontrol veya şiddet içeren oyunlar daha çok erkeklerin ilgisini çekmektedir.</p>
				<p class="normal">Erkekler kadınlara göre daha sık oyun oynamaktadır. Kadınların erkeklere göre daha az oranda oyunlara düşkün olması, onların becerilerinin azlığından değildir. Yapılan araştırmalar, erkek beyninin oyunla daha fazla ve hızlı bir şekilde aktive olduğunu göstermiştir. Hızlı bir şekilde haz sağlayan maddelerin bağımlılık geliştirme olasılığı da daha fazladır.</p>
				<p class="normal">Potansiyel olarak bilgisayar oyunlarının büyük bir çoğunluğu temel olarak erkek pazarı için hazırlanmıştır. Bu durumun, kızların kendi yaşıtı olan erkeklerden daha fazla akademik olma eğiliminde olmalarından ve bu yüzden de bilgisayar oyunlarıyla oynayarak ödevlerini ihmal etmeyi istememelerinden kaynaklandığı ileri sürülmektedir (Hoeft, 2008).</p>
				<p class="normal">Böylelikle kızların bilgisayar oyununda daha az zaman öldürdükleri saptanmıştır. Bu düşünce, algı derinliğindeki ve imge çözümleyiciliğindeki cinsel farklılıklardan ötürü oyunlarda daha düşük skor yapmalarıyla da açıklanmaktadır (Ulusoy, 2008).</p>
				<p class="normal1">Oyunların Etkileri</p>
				<p class="normal">Oyun, aslında insan için bir ihtiyaçtır. Bu nedenle tarihi eskilere dayanır. Bazen oyun, gerçekle karışmaya başlayabilir. Bu nedenle oyunların biçimleri de önemlidir.1989 yılında yapılan bir araştırmada, ele alınan 176 bilgisayar oyununun yüzde 55,7'sinin yüksek derecede şiddet içerdiği saptanmıştır. 1990 yılında yapılan bir araştırmada ise şiddet içerikli oyunların oranı yüzde 82'ye çıkmıştır.</p>
				<p class="normal">Ergenlerin şiddet içerikli oyunlar oynadıkları zaman, şiddet içerikli olmayan oyunlar oynamalarıyla karşılaştırıldığında, daha fazla baş dönmesi ve mide bulantısı geçirdikleri, daha saldırgan düşünceler ifade ettikleri görülmektedir (Ulusoy, 2008).</p>
				<p class="normal">Sıradan manzara görüntüleri ile şiddet içeren görüntüler eşliğinde 39 gönüllünün EEG'si (beyin elektronik dalgalarını gösteren alet) çekilip, arkasından da oyun oynamaya yönelik alışkanlıklarıyla ilgili bir anket uygulanmıştır. Şiddet içerikli oyunları sürekli oynadığını belirten gençlerin bir imge gördüğümüz zaman beynimizin verdiği tepki olan P300 dalgalarının, rahatsızlık verici imajlar için diğer deneklere göre oldukça ufak olduğu fark edilmiştir. Bu durum, şiddet içerikli oyunları oynayanların, cezalandırmaya alışık hale gelmelerinden dolayı, bu görüntüleri sıradan birer görüntü gibi görme eğiliminde oldukları şeklinde yorumlanmıştır (Ulusoy, 2008).</p>
				<p class="normal">İnternet üstünden bilgisayar oyunları oynayan bireylerin vücutlarındaki kimyasal değişimlere bakıldığında, internetteki oyunların, aynı uyuşturucu maddeler, sigara veya alkolün yaptığı gibi dopamin salgısını artırdığı görülmüştür. Oynanan üç boyutlu bilgisayar oyunlarının, suçluluk ve kaygı yarattığı da saptanmıştır. Bu ilişkinin, özellikle kişilik özelliği açısından saldırgan olan erkeklerde daha güçlü olduğu belirtilmektedir.</p>
				<p class="normal">Bir araştırmada bilgisayar oyunlarından sonra öğrencilerin davranışları izlenmiştir. Daha küçük yaştaki çocukların da, şiddet içerikli bir bilgisayar oyunu oynadıktan sonra, daha fazla saldırgan davranışlar sergiledikleri gözlemlenmiştir. Saldırganlık içeren bilgisayar oyunu oynayan erkek çocukların, saldırganlık içermeyen bilgisayar oyunu oynayan erkek çocuklara oranla, hem eşyalara hem de oyun arkadaşlarına daha fazla sözel ve fiziksel saldırganlık sergiledikleri belirlenmiştir.</p>
				<p class="normal">Bilgisayar oyunu oynama sürecinden hemen sonra gerçekleşen serbest oyun sırasında gözlemlenen bu davranışların, erkek çocukların karakterlerinden bağımsız bir şekilde oluştuğu belirtilmektedir (Ulusoy, 2008).</p>
				<p class="normal">Bilgisayar oynama süresi artıkça antisosyal saldırganlığın da arttığı, evde bilgisayar oyunu oynayan öğrencinin kafelerde oynayanlara göre saldırganlık puanlarının daha yüksek olduğu bulunmuştur. Savaş ve macera oyunu oynayanların antisosyal saldırganlık puanlarının, bilgisayar oyunu oynamayanların antisosyal saldırganlık puanlarından daha yüksek olduğu belirlenmiştir (Bilgi, 2005).</p>
				<p class="normal">Önceki oyunlar (saklambaç, çelikçomak, mahalle maçları) bireyi sosyalleştirip, onun fiziksel gelişimini sağlayabilir. Bilgisayar oyunları ergenleri gerçek hayattan kopararak onlara sanal dünyanın kapılarını açabilir. Birey normalde yapamayacağı (bir spor kulübünü yönetmek, bir kent inşa etmek, masum insanları kurtarmak vb.) işleri sanal ortamda rahatlıkla gerçekleştirebilir. Bu rahatlığın zamanla bireyde zor olandan kolaya kaçmaya, şiddet karşısındaki duyarsızlığın artmasına ve psikopatik kişiliğe sebep olabileceği iddia edilmiştir (Makas, 2008).</p>
				<p class="normal">Yukarıda sayılan tüm bu olumsuz etkiler bireye göre değişkenlik gösterebilir. Örneğin şiddet oyunu oynayan her gencin şiddet meraklısı olacağına ilişkin kesin bir kanıt yoktur. Ancak şiddete eğilimli bir gencin oynadığı oyundan olumsuz etkilenmesi mümkündür. Ailesinde şiddet görmeyen, sorunların çözümünde başka yolları bilen birisi için oyundaki şiddet, bir fanteziden ibarettir.</p>
				<p class="normal">Şiddete dayalı oyunların kişiyi şiddete yönelttiği birçok araştırmada vurgulanmıştır (Anderson ve ark, 2010). Ancak bu araştırmaların yöntem olarak yeterli olmadığı ve yöntem olarak doğru olan araştırmalarda ise bu savın doğrulanmadığı gözlenmektedir (Ferguson ve ark, 2010). Bu nedenle şiddetin doğrudan bilgisayar oyunlarına bağlanamayacağı kanaatindeyim. Gençlerin yaşadığı bunalımların temel nedeni olarak oyunların gösterilmesi, aslında toplumsal sorumluluklardan kaçmanın bir yoludur.</p>
				<p class="normal">Öğrenme modellerinin açıkladığı biçimde bilgisayar oyunlarının düşünce, duygu ve fiziksel olarak bireyi şartlandırdığı söylenebilir (Anderson ve ark, 2010). Bu klasik veya şartlı şartlanmaların istenmeyen ya da istenen davranışlara yol açabileceği deneysel çalışmalarda sunulmuştur. Ancak deneysel çalışmalar gerçek dünyadan uzaktır. Sorunları anlamaya yarar ama tümüyle açıklamak için yetersiz kalabilir.</p>
				<p class="normal">Gençleri şiddete yönelten birçok faktör vardır. Şiddet arayan gençler için şiddet içeren oyunlar, onlara yeni bir agresyon ivmesi kazandırabilir. Ancak amacı ve hedefi şiddet olmayan gençler için bu oyunların birer fanteziden öteye gitmesi beklenmez. Kapitalizmin vahşice yaşandığı bu dünyada fantezilerin toplumu etkilediğini söylemek de biraz haksızlık olur.</p>
				<p class="normal">Oyunlar aslında birer fantezidir. Fantezilerin en büyük yararı ise kişide bir boşalma duygusu yaratmasıdır. Hepimiz birisine kızdığımız zaman "O gününü görecek!" deriz ama bir şey yapmayız. Ama bu sözlerimiz belki de bizim daha sonra o kişiye bir şey yapmamıza engel olur. O sözleri söyleyerek rahatlarız, "yapmış kadar" oluruz. Oyunların da böyle bir işlevi olduğu kanısındayım. Belli bir düzeyde oynandığı zaman oyunlar, fantezi ihtiyaçlarımızı karşılayacaktır. Fantezilerimiz gerçek değildir. Fanteziler gerçek yaşam olmaya başlarsa, tehlike de bu noktada başlayacaktır.</p>
				<p class="normal1">Oyun ve Para</p>
				<p class="normal">2009 yılında Erzurum'da internetteki "Metin2" adlı oyunu çok iyi bildiği için on iki yaşındaki Musa Kang'ın kaçırıldığı ve daha sonra vahşice öldürüldüğü ileri sürülmüştür. Musa Kang'ın bu bilgisayar oyunu 4.000 liraya yakın para kazandığı, bu yüzden kaçırılmış olabileceği iddiaları dillendirilmiştir.</p>
				<p class="normal">Gerçekten de çocuklar yarattıkları karakterlerle iyi paralar kazanabilmektedir. Oyunda yaratılan karakterlerden silahlara kadar birçok unsur, sanal platformda paylaşıldığı gibi gerçek para karşılığında da alıcı buluyor. Bu nedenle para kazanma hırsı veren oyun nedeniyle çok sayıda kullanıcı saatlerini bilgisayar karşısında geçirerek, en üst seviyede, güçlü bir karaktere sahip olmayı hedefliyor.</p>
				<p class="normal">Oyunlarda deneyim kazanan çocuk ve gençler, karakterlerini belli bir seviyeye getirmekte, daha sonra bu karakterlerini başka çocuk veya gençlere satabilmektedir. "Knight Online" gibi oyunlarda karakterlerin satışında, donanımına göre daha fazla değer biçilmektedir. 25.000 lirayı bulan münferit satışlar olabilmektedir.</p>
				<p class="normal">Paranın devreye girmesi oyunlara olan ilgiyi de artırmaktadır. Çocuğun para kazanması ailesinden kopuşu kolaylaştırmakta ve ebeveynin kontrolünü iyice azaltmaktadır. Ancak genelde bu para alışverişi kredi kartıyla internet üzerinden olduğu için, çocuğa açılmış kredi kartlarının da kontrol edilmesi önem kazanmaktadır.</p>
				<p class="normal">Oyunlar sınıfsal özellikler de gösterebilmektedir. Örneğin Knight Online ülkemiz için biraz daha varoş gençliğinin tercih ettiği bir oyundur. Bu oyun ücretsizdir. Ancak oyunda elde edilen karakterlerin satılma imkânı oldukça yüksektir. Öte yandan WOW daha çok üst sınıflara mahsus bir oyundur. Bu haliyle oyunlar kimi zaman sınıfsal ayrımlarını bile yaratabilmektedir.</p>
				<p class="normal1">Oyunların Yararı da Vardır</p>
				<p class="normal">Bilgisayar oyunları çocukların üst düzeyde neden-sonuç ilişkisini anlamalarında, üst düzey problem çözme, yaratıcı düşünme gibi becerilerini geliştirmelerinde de etkili olabilir. Başarılı oldukça kendine güveni gelir, eğlenir ve mutlu olur. Bu durum gündelik problemleri bir süreliğine unutturabilir (Makas, 2008).</p>
				<p class="normal">Bu oyunlar çocuklara farklı sosyal roller ve hareketler sağlar. Zihin ile beden arasında bir dengenin kurulmasına yardımcı olabilir. Grup halinde çevrimiçi (online) oynanan bilgisayar oyunları, çocuklar arasında sosyal yardımlaşmayı ve zekâyla ilgili yeteneklerin gelişmesini sağlayabilir.</p>
				<p class="normal">Strateji oyunları, stratejik planlama ve mantıklı düşünme bakımından çok önemli dersler içerir. Çocuklara zor bir durumda en iyi çözüm yolunun hangisi olduğuna dair öğretici ipuçları verir ve karar alma alışkanlığı kazandırabilir.</p>
				<p class="normal">Dikkatini yoğunlaştırmada güçlük çeken aşırı hareketli "dikkat eksikliği hiperaktivite sendromu" olan çocuklar ilgi çekici bir program karşısında daha uzun süre kalabilir. Bu nedenle bilgisayar kullanımı çocuğun dikkatini yoğunlaştırmasına yardım ederek eğitimine katkı sağlayabilir (Makas, 2008).</p>
				<p class="normal1">Oyunlar Nasıl Bağımlılık Yapıyor?</p>
				<p class="normal">Bağımlılığın gelişiminde en önemli faktör beynimizde "haz yolağı" olarak adlandırılan bölgenin harekete geçmesidir. Haz yolağı harekete geçtiği zaman kişi haz almaktadır. Bu hazzı öğrenen beynimiz, hazzı tekrar yaratacak nesneleri aramaya başlar. Hafızasına kaydettiği nesnelerden birisini görünce ne pahasına olursa olsun onu ister.</p>
				<p class="normal">Kısa sürede etki eden hazların bağımlılık potansiyeli yüksektir. Uzun sürede haz verecek nesnelerin bağımlılık potansiyeli düşüktür. Örneğin birisine yardım ettiğimiz zaman alacağımız haz, daha uzun bir sürede etki edecektir.</p>
				<p class="normal">Bilgisayar oyunları temel olarak "level" atlama özellikleri nedeniyle çabuk bağımlılık yapar. Biraz uğraşırsınız ve sonunda bir "level" atlarsınız. Bu da haz verir. Bir anlamda beynin havucu haline gelir. Tabii bu arada görsel zenginliğin verdiği keyif, ayrı bir bağımlılık yaratıcı durumdur. Biraz çalıştığınız takdirde başarı kaçınılmazdır. Başarabileceğiniz bir oyun mutlaka vardır. Başarmak, kişiye kendini iyi hissettirir. Bu da bir hazdır...</p>
				<p class="normal">Arkadaşlar arasında var olmak için de oyun gereklidir. Bir sınıf düşünün. Sınıftaki bütün erkek çocuklar bir oyun oynuyor. Sizin oğlunuz da bu oyunu oynamak istedi. Ona yasaklama getirdiğiniz takdirde ne olacaktır? Sınıfta tüm arkadaşları oyundan konuşurken onun onlarla paylaşacağı bir şey kalmayacaktır. Kendisini yalnız hissedecek veya gruptan dışlanacaktır. Grup psikolojisi de kişiyi oyunlara itmektedir. Nette oyun oynamanın, arkadaşlara uymak için birahaneye gitmekten aslında bir farkı yoktur...</p>
				<p class="normal1">Oyun ve Karakter</p>
				<p class="normal">Oyunlarda oluşturulan karakterlerin bireyi yansıttığını söylemek yanlış olmaz. Kimi zaman kişi, olmak istediği kişiyi oyundaki karakterine yansıtır. Oyundaki karakteri incecik bir kız veya geniş omuzlu bir erkek oluverir. Bazen yumuşak görünümlü bir gencin oyun karakteri acımasız bir canavardır.</p>
				<p class="normal">Olmak istediğimiz yarattıklarımızda ve eksikliklerimiz oluşturduklarımızda gizlidir...</p>
				<p class="normal">Yaşamdaki gerçek kişilik yapılarımız da oyunlara yansır. Bazı bireyler gerçek hayatta oldukları kadar pasif olabilirler. İnisiyatif üstlenmeyebilirler. Kimisi lider ruhunu her iki hayata da yansıtır. Kimisi hep ikinci adamdır. Bazıları yardımcı, bazıları ise bencildir.</p>
				<p class="normal">Bu durum oyunlara bireyin hem ego idealini yansıttığını, hem de egosunu koyduğunu gösterir. Olduğu ve olmak istediği oyunlarda vardır. Olduğu hali bilinçsiz yansırken, olmak istediği bilinçli bir şekilde sanal âlemde var olur.</p>
				<p class="normal1">Yaşam Doyumu</p>
				<p class="normal">Yaşam doyumu kişinin iyi yaşaması, hayattan zevk alması, yaşamaktan mutluluk duyması ve yaşam kalitesinin iyi olmasıdır. Yaşam doyumu durumsal etkenler veya başarılar ile isteklerin ilişkisidir. Birincisi "ne olduğu", diğeri ise "kişinin ne istediği" sorusudur. Genel olarak bakıldığında yaşam doyumu için sağlık, iş ve aile etkenlerinin de önemli olduğunu görürüz. Tüm bunlar kişinin içsel tatminini sağlar.</p>
				<p class="normal">Ancak yapılan araştırmalar yaşam doyumunu belirleyen en önemli faktörün boş zamanların nasıl geçirildiğiyle ilişkili olduğunu göstermiştir (Wang ve ark, 2008). Kişinin boş zamanlara ait doyum hissi, yaşam doyumunu da belirlemektedir. İnsanlar günümüzde boş zamanlarının önemli bir kısmını bilgisayar başında oyun oynayarak veya nette sörf yaparak geçirmektedir. Bilgisayar başında geçirilen zaman aslında boş zamanın değerlendirilmesi olarak görülebilir. Belki de bir hobidir.</p>
				<p class="normal">Bu haliyle bilgisayar başında geçirilen zamanın aslında yaşam doyumu için de önemli olduğu söylenebilir. Ancak yaşamın tümünün boş zamanlardan oluşmadığını da unutmamak gerekir. Gerçekten de bilgisayar başında geçirilen zaman arttıkça yaşam doyumunun da azaldığı gözlenmektedir (Wang ve ark, 2008). Çünkü bilgisayar ve internet artık boş zamanı değerlendirme aracından çok, yaşamın kendisi olmaya başlamaktadır.</p>

		</body>
</html>