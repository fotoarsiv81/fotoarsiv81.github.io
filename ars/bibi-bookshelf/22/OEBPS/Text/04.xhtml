<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">4</h1>
  <hr />

  <h1 id="sigil_toc_id_17">Tanrı Öldü mü<br />
  Yoksa Komaya mı Girdi?</h1>

  <table>
    <tbody>
      <tr>
        <td></td>

        <td class="td_epigraf">Bir insana, daha önce zerre kadar kafa yormadığı bir konuda aklın yolunun bir olduğunu göstermeye çalışmak nafiledir.</td>
      </tr>

      <tr>
        <td></td>

        <td class="td_right">JONATHAN SWIFT<a class="noteref" href="../Text/notlar.xhtml#n041" id="ref1">1</a></td>
      </tr>
    </tbody>
  </table>

  <p class="nonindent">SAKİN BİR PAZAR SABAHI, Georgia, Stone Mountain’daki evimin önündeki gazeteyi almak için dışarı çıktım. Eğimli yoldan aşağı indiğimde sokağa giren bir Cadillac tam önümde durdu. Takım elbiseli iriyarı bir adam aşağı inip bana elini uzattı. Elimi kuvvetlice sıktıktan sonra, gümbür gümbür, şen bir sesle “Kayıp ruhları arıyorum!” diye ilan etti. Fazlaca saf olmamın yanı sıra kafam da biraz ağır işliyor galiba çünkü adamın neden bahsettiğini hiç anlayamamıştım. Köpeğini filan kaybettiğini düşünerek etrafıma bakındım ama sonra kendimi toparlayıp “ben pek dindar değilim” gibi bir şeyler mırıldandım.</p>

  <p>Bu yalandı tabii çünkü aslında hiç dindar değilimdir. Muhtemelen papaz olan adam, cevabımdan ziyade aksanıma hayret etmiş gibiydi. Bir Avrupalıyı kendi dininin saflarına çekmenin zorluğunu fark etmiş olacak ki arabasına geri döndü ama belki fikrimi değiştiririm diye bana kartını vermeyi de ihmal etmedi. Keyifle başlayan bu gün, sanki doğrudan cehenneme gideceğim hissiyle devam etti.</p>

  <p>Katolik terbiyesi aldım. Eşim Catherine gibi öyle azıcık ucundan da değil. Eşim küçükken, Fransa’daki Katoliklerin çoğu nadiren, sadece vaftiz, evlilik, cenaze gibi önemli durumlarda kiliseye gidermiş. Bunlardan sadece evlilikte insanın seçme şansı var. Halbuki Hollanda’nın güneyinde –“nehirlerin aşağısı” diye bilinir– Katolik inancı ben çocukken çok önemliydi. Bizi nehirlerin yukarısındaki Protestanlardan ayırır, bize kimliğimizi verirdi. Her pazar sabahı en güzel giysilerimizle kiliseye gider, okulda ilmihal eğitimi görür, ilahi söyler, dua eder, günah çıkarırdık, her türlü dini durumda ya piskopos ya vekili mevcut bulunur, kutsal su serperdi (biz çocuklar da evde tuvalet fırçasıyla onu taklit ederdik). Ciddi ciddi Katoliktik.</p>

  <p>Ama artık Katolik değilim. Dindar olsun olmasın bütün insanlarla ilişkilerimde, neye inandıklarına değil ne kadar dogmatik olduklarına bakarak kesin bir sınır çiziyorum. Dogmatizm bana dinden daha tehlikeli görünüyor. İnsanların neden dinden çıktıkları halde, zaman zaman onunla ilintilendirilen at gözlüklerini takmaya devam ettiklerini çok merak ederim. Günümüz “neo-ateistleri” niçin medyada gösteriler yapacak, inanç yokluklarını duyuran tişörtler giyecek ya da militan bir ateizm için çağrıda bulunacak kadar saplantı haline getirirler Tanrı’nın var olmayışını?<a class="noteref" href="../Text/notlar.xhtml#n042" id="ref2">2</a> Ateizm, uğruna savaşmaya değecek ne sunuyor?</p>

  <p>Bir filozofun dediği gibi, militan bir ateist olmak “öfkeyle uyumak gibi”.<a class="noteref" href="../Text/notlar.xhtml#n043" id="ref3">3</a></p>

  <h2 id="sigil_toc_id_18">Dinimi Kaybediyorum</h2>

  <p class="nonindent">Küçükken bir ayinin başından sonuna oturamayacak kadar hareketli bir çocuktum. Tiksinti eğitimine yakın bir şeydi. Bana sonunun ne olacağı kolayca tahmin edilebilen bir kukla oyunu gibi gelirdi. Gerçekten sevdiğim tek şey müzikti. Hâlâ <em>mass, passion, requiem</em> ve kantatları severim ve Johann Sebastian Bach’ın diğerlerine nazaran çok daha başarısız olana seküler kantatları neden yazdığını anlayamam. Ama Bach, Mozart, Haydn ve diğerlerinin görkemli kilise müziğine aşinalık kazanmama yardımcı olduğu için dine minnet duymakla birlikte, hayatım boyunca beni asla cezbetmedi ve ne Tanrı’yla konuştum ne de onunla özel bir ilişkim olduğunu hissettim. On yedi yaşında evden ayrılıp üniversiteye gittiğimde içimde en ufak dindarlık kırıntısı kalmadı. Kiliseyle işim bitti. Pek bilinçli bir tercih sayılmazdı, üzerinde düşünüp taşındığımı hiç hatırlamıyorum. Etrafımda pek çok sabık Katolik vardı ama papalar, papazlar, törenler vesaireyle dalga geçmek dışında dini konulara nadiren girerdik. Ancak kuzeydeki bir şehre taşındıktan sonra bazı insanların dinle ilişkisinin ne kadar eziyetli olduğunu fark ettim.</p>

  <p>Savaş sonrası Hollanda edebiyatının çoğu, aldıkları katı terbiyeye hınç duyan sabık Protestanlar tarafından yazılmıştır. Reform Kilisesi “emredilmemişse yasaktır” kuralını benimsemişti. Sadelik ısrarı, siyah giysi kuralı, tenin ayartmalarına karşı daimi savaşı, aile içinde sık sık kutsal kitap okunması, cezalandırıcı Tanrısıyla, Hollanda edebiyatına epey katkıda bulunmuştu. Bu tür kitapları okumayı birkaç kere denediysem de fazla ileri gidemedim: Fazlasıyla iç sıkıcıydı! Kilise cemaati herkesi yakından takip ederdi ve suçlamaktan geri durmazdı. Günahkârları bekleyen cezaları anlatan bir vaazın ardından, gelinle damadın gözyaşlarına boğulduğu düğünlerden bahsedildiğini hayretle duymuştum. Cenazelerde bile mezarındaki ölüye ateş ve kükürt uzatılabiliyordu, geriye kalan dul ve bütün herkes nereye gittiğini iyice anlasın diye. Eminim iyi moral oluyordur.</p>

  <p>Halbuki mahallemizin papazı bizim evi ziyaret edecek olsa ona puro ve <em>jenever</em> (bir çeşit cin) ikram edilirdi, herkes din adamlarının hayatın zevklerinden hoşlandığını bilirdi. Din kısıtlamalarla gelirdi, özellikle üreme konusunda (doğum kontrolü yanlıştı) ama cennetten cehenneme nazaran daha fazla söz edilirdi. Güneyliler hayata karşı ehlikeyf bir tavır benimsemekle gurur duyar, birazcık keyiften zarar gelmeyeceğini iddia ederlerdi. Kuzeyden bakıldığında son derece ahlaksız görüldüğümüze eminim; bira, cinsellik, dans, güzel yiyecekler hayatımızın bir parçasıydı. Kuzeyli Kalvinist bir Hollandalı kadınla evlenen, Hintli bir Hindu’nun hikâyesini açıklıyor bu. Kadının ailesi Hindu’nun ne olduğunu bilmiyormuş ama yeni damatları en azından Katolik olmadığı için ferahlamışlar. Onlar için birden fazla ilaha tapmak, kapı komşusu dinin zındık ve günahkâr alışkanlıkları yanında solda sıfır kalırdı.</p>

  <p>Güneyli tavrı Pieter Brueghel<a class="noteref" href="../Text/notlar.xhtml#n044" id="ref4">4</a> ve Bosch’un tablolarında görülebilir, bunlardan bazıları Paskalya perhizinden önceki Karnavalı hatırlatır. Den Bosch şehri, <em>Oeteldonk</em> adıyla bilindiği zamanlarda karnavalı çok görkemli kutlardı. Ayrıca Katolik Almanya’nın Köln ve Bosch ailesinin geldiği Aachen gibi şehirlerinde de (babasının ismindeki “van Aken” bu şehre gönderme yapar) karnaval kutlanırdı. Bosch, delidolu karnaval ortamına, sınıf farklılıklarının anonim maskeler ardında ortadan kaybolmasına iyice aşina olmalıydı. New Orleans’taki Mardi Gras gibi, karnaval aslında rol değişimi ve sosyal özgürlük getiren dev bir partiydi. <em>Dünyevi Zevkler Bahçesi</em> de herkesi doğduğu andaki haliyle resmederek aynı etkiyi yaratır. Bosch’un bunu bazı yorumlarda belirtildiği üzere sefahati değil özgürlüğü vurgulamak amacıyla kullandığına inanıyorum.</p>

  <p>Muhtemelen insanın geride bıraktığı din, kucakladığı ateizmin tarzını da belirliyor. Dinin insanın hayatında çok büyük bir önemi yoksa, dinden çıkmak da ciddi bir sıkıntı yaratmıyor ve geride büyük bir etki bırakmıyor. Ana babalarımızın neslinin Vatikan eleştirileriyle ve hayatın zevklerine değer vererek dini dogmayı seyrelttiği bir kültürde büyüyen benim neslimdeki sabık Katoliklerin kayıtsızlığı da bundan kaynaklanır. Kültür önemlidir; mesela nehirlerin yukarısında papacı dogmalarla büyüyen Katolikler, kendi terbiyelerinin de etraflarındaki Reformcular kadar katı olduğunu anlatırlar. Din ve kültürün etkileşimi o kadar belirleyicidir ki Fransız bir Katolik, güney Hollandalıya, o da Meksikalıya hiç mi hiç benzemez. Guadalupe Meryemi’nden af dilenmek için kanayan dizleri üzerinde katedralin merdivenlerini tırmanmak hiçbirimizin yapmayı düşüneceği bir şey değildir. Amerikalı Katoliklerin de suçu, benim kesinlikle anlayamayacağım bir şekilde vurguladıklarını duydum. Bu yüzden de güneyli sabık Katolikler, dini geçmişlerine, kuzeyli sabık Protestanlar kadar hınçla bakmazlar.</p>

  <p>Kendilerini “ateist olamayacak kadar inançlı” ve “ateist olamayacak kadar inançsız” diye tanımlayan iki Hollandalı sosyolog, Egbert Ribberink ve Dick Houbnan, iki çeşit ateist olduğu sonucuna varmışlardır. Bunlardan biri kendi görüşlerini kurcalamakla, hele hele savunmakla hiç alakadar olmaz. Bu ateistler inancın da yokluğunun da şahsi bir mesele olduğunu düşünürler. Herkesin seçimine saygı duyar ve kendi seçimleriyle başkalarını rahatsız etme ihtiyacı duymazlar. Öteki türlü ateist dine hararetle karşıdır ve toplumdaki ayrıcalıklarından hoşnut değildir. Bu ateistler inançsızlığın dolapta kapalı tutulmaması gerektiğini düşünürler. Gay hareketinden ödünç aldıkları terminolojiyle, “açılmaktan” bahsederler, sanki dindar olmamaları artık dünyayla paylaşmak istedikleri yasak bir sırmış gibi davranırlar. Bu iki tür arasındaki fark görüşlerindeki mahremiyetten ibarettir.</p>

  <p>Kaç kişinin inançlı kaç kişinin inançsız olduğunu saymakla yetinen her zamanki sekülerleşme yaklaşımından daha çok hitap ediyor bana bu tahlil. Aktivist ateizmin bir travmayı yansıttığı tezimi günün birinde sınamama yardımcı olabilir. İnsanın dini geçmişi ne kadar katıysa, ona karşı koyma, eski emniyetin yerine yenisini koyma ihtiyacı da o kadar büyük olur.</p>

  <h2 id="sigil_toc_id_19">Seri Dogmatizm</h2>

  <p class="nonindent">Amerika Birleşik Devletleri’nde din bir fil kadar büyüktür, öyle ki seçimlere adaylığını koymuş bir siyasetçi için dindar olmamak, gay, bekar, üç kere evlenmiş ya da siyah olmaktan bile daha büyük bir kusur addedilir. Kuşkusuz can sıkıcı bir şey bu ve ateistlerin masada kendilerine de bir yer talep etmekte neden bu kadar gürültücü davrandığını açıklıyor. Kendilerine biraz yer açabilmek için fili itip kakıyorlar habire. Ama fil onları da tanımlıyor çünkü din olmasa ateizmin ne manası kalacak?</p>

  <p>Amerikan televizyonu, tarafların eşit olmadığı bu savaşta, zaman zaman “imkânı yok” tarzı hafif bir yaklaşımla, eğlenceli bir mola arayışına giriyor. Fox News’ta <em>The O’Reilyl Factor</em> programına, reklam panolarında dini “dümen” ilan eden afişleri tartışmak için, Amerikan Ateist Grubu başkanı David Silverman davet edilmişti. Söyleşi boyunca Silverman güler yüzlü bir tavırla bozulacak bir şey olmadığını çünkü ilanların doğruyu söylediğini savundu: “Herkes dinin bir dümen olduğunu <em>biliyor</em>!” Katolik olan Bill O’Reilly buna katılmadığını belirterek, dinin neden bir dümen olmadığını açıklığa kavuşturdu, “Okyanus suları bir yükseliyor bir alçalıyor. Hiçbir aksama olmuyor. Bunu açıklayamazsınız.” Tanrı’nın varlığına kanıt olarak gelgitin kullanıldığına ilk defa şahit olmuştum. Gülümseyen bir aktörün inananlara, dinin sahtekârlık olduğunu göremeyecek kadar aptal olduklarını ama buna bozulmalarının salaklık olacağını söylediği, karşı tarafınsa yerçekimi ve gezegenin kendi etrafında dönüşü yeterli açıklama değilmiş gibi, okyanusların yükselip alçalmasını doğaüstü bir güce kanıt olarak gösterdiği bir komedi dizisi gibiydi.<a class="noteref" href="../Text/notlar.xhtml#n045" id="ref5">5</a></p>

  <p>Böylesi karşılaşmalardan benim anladığım, inananlar kendi inançlarını savunmak için her şeyi söyleyebiliyor ve bazı ateistler evanjelikleşiyor. Birincisi yeni bir şey değil ama ateist gayreti beni şaşırtmaya devam ediyor. İnsanın içinde sakinleştirilmesi gereken iblisler yoksa neden “öfkeyle uyumalı”? İtfaiyecilerin zaman zaman gizli kundakçı olması, homofobiklerin gizli eşcinsel olması gibi, acaba bazı ateistler gizliden gizliye dinin mutlaklığını mı özlüyor? <em>God is Not Great</em> (Tanrı Büyük Değildir) kitabının merhum İngiliz yazarı Christopher Hitchens’ı düşünün. Hitchens, dindeki dogmatizme çok sinirlenirdi ama kendisi Marksizmden (Troçkistti) Yunan Ortodoks Hıristiyanlığa, oradan Amerikan Neo-Muhafazakârlığına sürüklendikten sonra, dünyadaki bütün sorunları dinden bilen “antiteist” bir duruşa savrulmuştu.<a class="noteref" href="../Text/notlar.xhtml#n046" id="ref6">6</a> Hitchens böylelikle soldan sağa, Vietnam Savaşı karşıtlığından Irak Savaşı yandaşlığına, Tanrı severlikten Tanrı karşıtlığına geçmişti. Nihayet Dick Cheney’i, Rahibe Teresa’ya tercih edecek hallere gelmişti.</p>

  <p>Bazı insanlar dogma için deli olur ama içeriğini seçmekte zorlanır. Seri dogmacıya dönüşürler. Hitchens “eski inançlarımın kesilmiş uzuvlar gibi eksikliğini hissettiğim günler oldu,”<a class="noteref" href="../Text/notlar.xhtml#n047" id="ref7">7</a> diyerek bunu itiraf etmiş, şüphe ve sorgulamalarla dolu yeni bir hayat safhasına girdiğini ima etmişti. Ancak görünen o ki tek yaptığı yeni bir dogmatik uzuv geliştirmekti.</p>

  <p>Dogmacıların bir üstünlüğü iyi dinleyici olmamalarıdır. Böylece erkek kuşların ziyarete gelen dişi kuşlara muhteşem tüylerini göstermek için “lek” denilen yerlerde toplanmaları gibi, farklı türlerden birkaçı bir araya geldiğinde gösterişli münazaralar beklenebilir. Öyle ki insan aklının hakikati bulmak için değil, tartışmada galip gelmek üzere evrimleştiğini iddia eden “tartışma teorisine” insanın inanacağı gelir. Dünyanın her yerinde üniversiteler, dindar ve din karşıtı entelektüel “devler” arasında, halkı memnun eden münazaralar düzenler. Böylesi bir münazara, 2009’da Meksika’nın Puebla şehrindeki büyük bir bilim festivalinde yer almıştır. Ben bu festivale daha bilimsel bir seansta katkıda bulunmuştum ama 4000 kişilik izleyici kitlesi muazzam kelime savaşına hazırlanırken onların arasındaydım. Tanrı’ya inanıp inanmadıkları sorulduğunda insanların %90’ı evet manasında ellerini kaldırdı. Münazara, entelektüellikle alakası olmayacak şekilde hazırlanmıştı. Sahnede bir boks ringi vardı (direklere gerilmiş ipler, köşede sallanan kırmızı boks eldivenleri) ve konuşmacılar askeri marşlar eşliğinde teker teker sahneye çıktı. Hepsi de olağan şüphelilerdi. Hitchens’ın yanı sıra Dinesh D’Souza, Sam Harris, filozof Dan Dennett ve Haham Shmuley Boteach vardı.</p>

  <p>Dinleyicilerden tek bir tanesi bile, duydukları sonucunda saf değiştirmişse çok şaşarım. Dinin bütün kötülüğün kaynağı olduğunu ve gerçeğe giden yolu göstermek konusunda bilimden aşağı olduğunu öğrendik ama din olmasa ahlakın olmayacağını ve ölümden korkanlar için umut kalmayacağını da. Tanrı olmasa ahlaki kurallar “kişinin keyfine kalmış birer hüsnütabirden ibaret olur,” diye haykırdı Haham, pizza hamuru fırlatır gibi ellerini başının üzerinde sallayarak. Diğerleri mizahsız, neredeyse tehditkar bir tonda, mesajlarını görmezden gelecek olanların başları derde girecekmiş gibi konuştu. Tanrı eğlencelik bir konu değil.</p>

  <p>Bu sirkvari ortam, ilk baştaki evanjelikleşen ateistler soruma geri döndürdü beni. Dinlerin neden inananları kendi saflarına çekmek istedikleri aşikar. Ne kadar çok insan onlara katılırsa o kadar ihya olan, maddi çıkar sahibi büyük örgütler bunlar. Puebla’da gördüğüm türden katedraller yapıyorlar, 23,5 ayar altın varak kaplı duvarlarıyla Capilla del Rosario gibi şapeller inşa ediyorlar. Hayatımda böyle insanı adeta kör edecek kadar süslenmiş bir iç mekan görmedim, muhtemelen yoksul Meksikalı çiftçilerin nesiller boyu verdiği bağışlarla yapılmıştı. İyi de ateistler niye mesihliğe soyunuyor? Neden bir dini bir diğerine tercih ediyorlar? Mesela Harris, hınçla İslamın en kolay itiraz edilebilecek taraflarını kötülüyor ve bu dini Batı’nın en büyük düşmanı ilan ediyor.<a class="noteref" href="../Text/notlar.xhtml#n048" id="ref8">8</a> Ortaya bir-iki burka fotoğrafı atıp, biraz da kadın sünnetinden (bilhassa da infibülasyondan) bahsettiniz mi kim dinden duyduğunuz tiksintiye karşı koyabilir? Bunlar herkes gibi benim de hoşuma gitmiyor ama Harris’in maksadı dinin ahlak getirmediğini göstermekse neden İslamı seçiyor? Genital sakatlama, yeni doğmuş bebeklerin kendi rızaları dışında rutin olarak sünnet edildiği ABD’de de yaygın değil mi? Ahlaki coğrafyanın vadilerini bulmak için ta Afganistan’a gitmemize gerek var mı?</p>

  <p>Bazı dinler daha kötüyse, bazıları da daha iyi olmalı. Ateist bakış açısından bir dini neyin iyi yaptığını öğrenmek isterdim ya da farklı dinlerin neden farklı ahlaklar getirdiğini. Acaba dinle kültür arasındaki etkileşim, evrensel bir ahlakı dışlayacak kadar kuvvetli mi? Böyle sorunlar üzerine düşünmek yerine izleyiciler, kendilerine yabancı uygulamalardan dehşete kapılmaya sevk ediliyor ki bunu yapmak motorlu testere cinayeti karşısında dehşete kapılmalarını sağlamak kadar kolay.</p>

  <p>Bir de bilimin dini her durumda yendiği, sabit sayıyla oynanan bir oyun gibi bütün sayıları toplayıp, dini değerinden düşürdüğü gibi bir yanılsama var. Bu yaklaşım 19. yüzyıl Amerikan polemikçilerine dayanıyor; iş dine kalsa hâlâ dünyanın düz olduğuna inanacağımızı söylerlerdi.<a class="noteref" href="../Text/notlar.xhtml#n049" id="ref9">9</a> Ancak safi propagandadan ibaretti bu. Gezegenimizin yuvarlaklığı üzerine yorumlar Aristoteles ve diğer eski Yunanlılar zamanında başlamıştı ve “Karanlık Çağ” denen dönemde bile belli başlı bütün âlimler bundan haberdardı. Dante’nin <em>İlahi Komedya</em>’sı dünyayı yuvarlak resmeder ve Bosch’un <em>Bahçe</em> triptiğinin dış paneli, orta yolcu bir yaklaşımla siyah evrenle kuşatılmış şeffaf bir kürede yüzen düz bir dünya resmeder. Evrim konusunda da dini kuvvetli bir karşıt olarak gösterme eğilimi vardır; halbuki Roma-Katolik Kilisesi, Darwin’in kuramını asla resmi olarak kınamamış, eserlerini <em>Index</em>’e (yasak kitaplar listesi) katmamıştır. Vatikan kısa süre önce, evrimin Hıristiyan inancına uygun, geçerli bir kuram olduğunu ilan etmiştir. Bunun için biraz geciktiklerini kabul etmek lazım ama evrime karşı direncin neredeyse tümüyle Amerika’nın güneyi ve orta batısındaki evanjelik Protestanlarla sınırlı kaldığını bilmek güzel.</p>

  <p>Bilimle din arasındaki bağ daima karmaşık olmuş, hem çatışma, hem karşılıklı saygı hem de Kilisenin bilimleri himaye etmesini içermiştir. Bilimin temel aldığı kitapları ilk kopyalayanlar hahamlar ve rahiplerdi ve ilk üniversiteler katedral ve manastır okullarından gelişmişti. Papalık, üniversitelerin kurulmasını ve gelişmesini daima aktif olarak desteklemiştir. Paris’teki ilk üniversitelerden birinde, öğrenciler Kiliseyle yakınlıklarını göstermek için saçlarının tepesini tıraş ederlerdi. Oxford Üniversitesi arşivlerindeki en eski belge de 1214 tarihli bir Papa Elçiliği Ödülü’dür. Bu iç içe geçme karşısında tarihçilerin çoğu, bilimle din arasında bir diyalog, hatta bir bütünlük olduğu görüşünü benimser.</p>

  <p>Neo-ateistler onları birbirinin karşısına dikmeye devam ediyor yine de. Dünyanın düz olduğu kartı oynandığında takipçileri sevinçten altlarına işiyor. Ancak bu, dini anlatıların daha iyi olduğu anlamına gelmiyor. Onlar da hakikatlerle oynuyor. Puebla’da, D’Souza ölümden dönme deneyimlerini, ölümden sonra hayat olduğunun bilimsel kanıtı olarak sundu. Ölümle yüz yüze gelen bazı hastalar, bedenlerinden çıktıklarını ve bir ışık tüneline girdiklerini anlatmışlar. Bu gerçekten kulağa acayip geliyor ama D’Souza, temporal ve parietal lobların birleşme yeri (TPJ) olan küçük bir beyin bölgesiyle ilgili yeni sinirbilim verilerini atladı. Bu bölge pek çok duyudan (görme, dokunma) vestibüler bilgi alır ve bedenimiz ve içinde bulunduğu ortamdaki yeriyle ilgili tek bir imge üretir. Normalde bu imge bütün duyuların tutarlı bir birlikteliğiyle oluşur ve kim olduğumuzu, nerede olduğumuzu biliriz. Ancak TPJ zarar gördüğünde ya da elektrotlarla uyarıldığında beden imgesi bozulur. Biliminsanları, istedikleri zaman insanların kendilerini kendi bedenleri üzerinde süzülüyor gibi, yukarıdan ona bakıyor gibi hissetmesini ya da kendilerinin bir kopyasının yanlarında bir gölge gibi oturduğunu zannetmesini sağlayabilir (“Şimdi olduğumdan daha genç ve dinç görünüyordum. İkizim bana dostça gülümsüyordu.”)<a class="noteref" href="../Text/notlar.xhtml#n0410" id="ref10">10</a> Anestezide kullanılan ilaçların yarattığı halüsinasyon etkisiyle ve beyindeki oksijenin azalmasıyla birleşince, bilim ölümden dönme tecrübesinin maddeci bir açıklamasına epey yaklaşmış vaziyette.</p>

  <div class="picture">
    <img alt="" src="../Images/00015.jpeg" />

    <p class="caption">Bosch’un (<em>Öbür Dünya Tahayyülleri</em>’nin bir parçası olan) <em>Kutsanmışların Miracı</em> tablosu, insanlığın şafağından beri efsanelere ve dinlere ilham olmuş, ölümden dönme tecrübelerine konu olan ışık tünelini resmediyor.</p>
  </div>

  <p>Haham Boteach de dini savunmak için şüpheli verilere başvurmuştu. Pek çok ailenin Down sendromlu çocuklarına baktıklarını, din olmasa bunu yapmayacaklarını söyledi. Bu “hatalı” çocuklardan hemen kurtulurlardı, dedi. Bu iddianın sorunu, önceki bölümde de belirtildiği gibi, arkeolojik verilerin bunun tam tersini göstermesi. Soyumuzda öyle güçlü bir bakma büyütme içgüdüsü var ki, durumları ne olursa olsun çocuklar kolay kolay ihmal ya da terk edilmiyor. Bunun asla gerçekleşmediğini söylemiyorum ama mevcut dinlerin hepsinden çok önce, Neanderthaller ve ilk insanlar engelli bireylere bakıyorlardı. Bu durum primat akrabamız için de geçerlidir. Pek çok örnek var ama ben şahsen tecrübe ettiğim iki örnekten bahsedeceğim.</p>

  <p>Azalea, trisomik bir rhesus şebeğiydi – tıpkı insanlardaki Down Sendromunda olduğu gibi bir kromozomunun üç kopyası vardı.<a class="noteref" href="../Text/notlar.xhtml#n0411" id="ref11">11</a> Bir başka benzerlik de normalde makakların hamile kaldığı yaşların çok üzerinde bir anneden doğmasıydı. Büyük bir hayvanat bahçesi topluluğu içinde büyüyen Azalea hem motor gelişim hem de sosyal beceriler konusunda ciddi anlamda geriydi. Alfa erkeği tehdit etmek gibi akla hayale gelmeyecek gaflar yapardı. Rhesus şebekleri kuralları çiğneyenleri cezalandırmakta hızlıdır ama Azalea, sanki diğer bütün şebekler ne yapsalar onun beceriksizliğini değiştiremeyeceklerini anlamış gibi, her seferinde yakayı kurtarırdı. Biz insan gözlemciler, çok tatlı bir karakteri olan Azalea’dan hoşlanırdık, grubun geri kalanı da aynı şekilde hissediyor olmalıydı. Üç yaşına geldiğinde eceliyle öldü.</p>

  <p>Bir de Japon Alplerinde, Jigokudani’de yaşayan Japon makağı Mozu vardı. Mozu zar zor yürür, kesinlikle tırmanamazdı çünkü doğuştan elleri ve ayakları yoktu. Bu bölgede sert geçen kış aylarında, grup üyeleri daldan dala atlarken, o karların içinde sürünmek zorunda kalırdı. Japon doğa belgesellerinin yıldızı olan Mozu diğer maymunlar tarafından o kadar kabullenilmişti ki uzun bir hayat sürmüş ve beş yavru yetiştirmişti. Onu dağda gördüğümde zamanının çoğunu diğer maymunlarla geçirdiğini fark etmiştim, yani turistlerin zaman zaman verdiği yiyecekler nasıl hayatta kaldığını açıklamaya yetmiyordu. Ona aktif olarak yardım eden başka maymunlar kayda geçmediği halde, hikâyesi uygun olmayan bireylerin primat toplumlarında yaşayıp üreyebildiğini gösteriyor. Aynı şekilde dinden önceki insan hayatı ille de herkesin birbirinin gözünü oyduğu bir hayat tarzı değildi. Din, bize normalde yapmayacağımız şeyleri yaptırmaktan ziyade, doğal eğilimlerimizi destekleme ve güçlendirme gibi bir katkıda bulunuyor olabilir. Bu kuşkusuz Hahamın düşündüğünden çok daha mütevazı bir katkıdır.</p>

  <div class="picture">
    <img alt="" src="../Images/00016.jpeg" />

    <p class="caption">Azalea trisomik bir rhesus şebeğiydi; bu bozukluk insanlardaki Down sendromuna benzer. Diğer gençlere göre daha bağımlıydı. Burada yaşı bu tür hareketler için biraz büyük olduğu halde ablası onu bebek gibi kucağında tutuyor. Zihinsel özürlü olmasına rağmen topluma gayet iyi uyum sağlamış ve diğerleri tarafından kabullenilmişti.</p>
  </div>

  <p>Dogmacılar davullarına öyle hızlı vuruyorlar ki birbirlerini işitemiyorlar. Öte taraftan izleyicileri, tekrar tekrar aynı düşmanları karşı karşıya getiren, gezici hisseli harikalar kumpanyası gösterilerinin farkında değiller. Puebla’da yegâne makul ses Dan Dennett’ten yükseldi; dinden menfur bir şey gibi değil, insan toplumunun hatta doğasının parçası olarak incelenmesi gereken bir olgu olarak bahsetti. Dinin insan yapısı olduğu besbelli, bu yüzden de bize ne faydası olduğunu araştırmak durumundayız. İnanç doğuştan mı geliyor, eğer öyleyse neden? Dennett, genelde aynı kategoriye sokulduğu neo-ateistler kadar emin değil dinin akla aykırı olduğundan ya da ölümü hızlandırılırsa dünyanın daha iyi bir yere dönüşeceğinden, “bu konuda hâlâ agnostiğim” diye de ekliyor.<a class="noteref" href="../Text/notlar.xhtml#n0412" id="ref12">12</a></p>

  <h2 id="sigil_toc_id_20">Guguklu Saatin İçindeki Kuş Pisliği</h2>

  <p class="nonindent">İlk dine döndürülme tecrübem gerçek olamayacak kadar komikti. O sırada Groningen’de bir üniversite yatakhanesinin 4. katında bir odada kalıyordum. Bir sabah kapım çalındı ve karşımda ceketli kravatlı iki genç Amerikalı Mormon belirdi. İnançlarını merak ettiğim için onları davet ettim. Bir resim sehpası üzerine bir tahta koydular; keçe figürler ve metin başlıklarıyla, Tanrı’yı bir ışık huzmesi içinde gören sıradan bir Amerikalının hikâyesini anlatmaya başladılar.</p>

  <p>Bütün bunlar yüzyıl kadar önce meydana gelmişti. Akıl almaz hikâyelerini dinledim ve tam Joseph Smith’in bu özel karşılaşma konusunda başkalarını nasıl ikna ettiğini soracakken birden sözüm kesildi. Genellikle, evcil cücekargam Tjan’ın rahatça girip çıkması için pencereyi açık bırakırdım. Dışarıda özgürdü ama hava kararmadan yemini yemek ve kafesine kapatılmak üzere içeri gelirdi. İki genç sabırla Tanrı’nın mağarada belirmesini anlatırken Tjan odaya girip kendine konacak bir yer aradı. Odadaki en yüksek noktaya yöneldi. Ayakta tahtasının önünde duran Mormonlardan birinin başıydı o nokta. Beklediği son şey büyük, siyah bir kuşun kafasına konmasıydı. Yüzündeki panik ifadesini görünce, onun Tjan, yani bildik bir kuş olduğunu ve kimseye zarar vermeyeceğini söyledim hemen. Hayatımda bu kadar hızlı toparlanan iki kişi görmemiştim: Kapıdan fırladıkları gibi kendilerini asansöre attılar. Toparlanırken “şeytan” lafları ediyorlardı.</p>

  <p>Tjan’ı bebekken bulabildiğim en tombul solucanlarla şımarttığım için türüne göre epey irileşmişti. Öyle meraklı ve zekiydi ki parkta yürüyüşe çıktığımda tepemde uçardı. Ama siyah, gürültücü ve karga gibi bir karga olduğundan, Mormonlara ruhlarını çalabilecek bir mahluku hatırlatmıştı. Sonuçta ben ne soruma cevap alabildim ne de onlar Smith’in şapkasının içine koyduğu “kehanet taşlarına” bakarak üzerine “yeni Mısır yazısı” kakılmış altın levhaları nasıl tercüme ettiğini açıklama fırsatını bulabildiler. Smith ondan şüphe edenlere anlayış gösterecek kadar zekiydi: “Bu yaşadıklarımı yaşamasam kendim de inanamazdım,” demişti.<a class="noteref" href="../Text/notlar.xhtml#n0413" id="ref13">13</a></p>

  <p>Peki insanlar ona neden inandılar? Smith alay ve düşmanlıkla karşılanmıştı (38 yaşında linç kurbanı oldu) ama Latter-day Saints Kilisesi’nin şu anda 14 milyon üyesi var. İnananların kanıt aramadıkları aşikar çünkü yegâne kanıt olan altın plakalar meleğe geri verilmiş. İnsanlar sadece inanmak <em>istedikleri</em> için inanırlar. Bu bütün dinler için geçerlidir. İnanç, belli insanlara, hikâyelere, ritüellere ve değerlere duyulan bağlılıktan çıkar. Emniyet, otorite ve ait olma arzusu gibi duygusal ihtiyaçları karşılar. İlahiyat ikinci, kanıtsa üçüncü sırada gelir. Müminlerin inanması beklenen şeylerin biraz akıl almaz olabildiğine katılıyorum ama ateistler, kutsal kitaplarının gerçekliğiyle dalga geçerek ya da onların Tanrılarını Uçan Spagetti Canavarı’yla kıyaslayarak insanları inançlarından vazgeçmeye ikna edemezler. Asıl büyük hedef toplumsal ve ahlaki ortaklık hissi olduğunda inancın içeriği pek bir anlam ifade etmez. Romancı Amy Tan’in bir başlığından alıntı yaparsam, inancı eleştirmek balığı boğulmaktan kurtarmaya çalışmak gibidir. İnananları gölden çıkarıp karaya koyarak onlar için neyin en iyi olduğunu anlatmanın, bir taraftan da çırpınarak ölmelerini seyretmenin manası yoktur. Gölde olmalarının bir hikmeti vardı elbet.</p>

  <p>İnancın, değerler ve arzularla ilgili olduğunu kabul etmek, ilk anda bilimle büyük tezat oluşturuyor ama aynı zamanda ortak noktalarını da ortaya çıkarıyor çünkü bilim, sanıldığı kadar olgulara dayanmaz. Yanlış anlaşılmasın, bilim çok önemli sonuçlar üretir. Fiziksel gerçekliği anlama alanında rakibi yoktur ama bilim de çoğunlukla, din gibi neye inanmak <em>istediğimiz</em> üzerine temellenir. Bilimle uğraşanlar insandır ve insanlar psikologların “onaylama eğilimi” (kendi görüşümüzü destekleyen verilere bayılırız) ve “yanlışlığını ispat eğilimi” (kendi görüşümüzü çürüten verileri kötüleriz) dedikleri kavramlara göre hareket eder. Biliminsanlarının yeni keşiflere karşı sistematik bir direnç sergilemesi olgusu daha 1961 senesinde <em>Science</em> dergisinin itibarlı sayfalarında kendine yer bulmuş, hınzır bir altbaşlıkla verilmişti: “Dini ve ideolojik kaynaklar, bu direnç kaynağının araştırılması konusunda uzlaştı.”<a class="noteref" href="../Text/notlar.xhtml#n0414" id="ref14">14</a></p>

  <p>Belli tatlara karşı duyulan tiksinti bunun iyi bir örneğidir. Bizi zehirlemiş olan yiyeceği o kadar iyi hatırlarız ki düşünmek bile midemizi kaldırmaya yeter. Bu tepki hayatta kalma açısından son derece değerlidir ancak davranışçı dogmaya yara aldırmıştır. B. F. Skinner tarafından kurulan davranışçılık akımı, bütün davranışların ödül ve ceza tarafından şekillendirildiğini iddia eder, özellikle eylem ve sonuçları arasında geçen süre kısaysa bu mekanizma daha iyi işler. Bu yüzden de Amerikalı psikolog John Garcia, mide bulantısı saatler sonra meydana gelse bile, farelerin tek bir kötü deneyimden sonra zehirli yiyecekten uzak durduğunu bildirdiğinde kimse ona inanmadı. Saygın biliminsanları, bu araştırmanın itibarlı dergilerde yer almaması için ellerinden geleni yaptılar. Yazar sürekli reddedildi hatta kendisine, bu bulguların guguklu saat içinde kuş pisliği bulmak kadar ihtimal dahilinde olduğu söylendi. “Garcia-etkisi” şu anda yaygın kabul görmüştür ama ona verilen ilk tepkiler biliminsanlarının beklenmedik şeylerden nasıl nefret ettiğini gösterir.</p>

  <p>Benim başımdan geçense, 1970’lerin ortalarında şempanzelerin kavga ettikten sonra, rakipleriyle öpüşerek ve sarılarak barışmasını keşfetmemdi. Uzlaşma davranışı günümüzde pek çok primatta gözlenmiştir ama o zamanlar öğrencilerimden biri bu davranış üzerine yaptığı araştırmayı bir psikolog komitesi önünde savunmaya kalktığında zılgıtı yemişti. Sadece farelerden anlayan bu psikologların primatlara dair fikri olmayacağını zannetmiştik saf saf ama onlar, hayvanlar arasında uzlaşmanın imkânsız olduğunda ısrarlıydı. Duyguları, sosyal ilişkileri ve hayvanları ilginç kılan diğer şeylerin hiçbirini dikkate almayan düşünce tarzlarına uygun değildi bu bulgu. Onları, şempanzelerin kavga ettikten sonra ne yaptıklarını kendi gözleriyle görsünler diye çalıştığım hayvanat bahçesine davet ederek fikirlerini değiştirmeye çalıştım. Bu teklifime verdikleri cevap karşısında ağzım açık kaldı: “Hayvanları görmek neye yarar? Böyle bir etki altında kalmazsak nesnel yaklaşımımızı korumamız daha kolay olur.”</p>

  <p>Eski Sardes Kralı, “İnsanların kulakları, gözlerinden daha az inanır,” diye şikayet edermiş. Ancak burada biliminsanları duymak istemedikleri bir şeyi gözlerinin onlara anlatmasından korkmuşlardı. İnsanlığın geri kalanı gibi biliminsanları da ellerindeki verilere ya savaş-ya sıvış tepkisini uygularlar: Tanıdık şeyleri tercih eder, tanıdık olmayandan uzak dururlar. Neo-ateistlerin ne zaman Tanrı’yı inkar etmelerinin onları inananlardan daha zeki ve biliminsanları gibi rasyonel yaptığını iddia ettiklerini duysam bunu düşünürüm. Kendilerini duygulardan arınmış, sadece hakikatlere odaklanmış düşünürler olarak sunmayı severler. <em>USA Today</em>’in bir sütununda, kendini “gnu-ateist” ilan eden (evet, Hollandaca “<em>wildebeest</em>”, yani öküz başlı antilop manasında “gnu”) meslektaşım biyolog Jerry Coyne, inanç ve bilimin kesinlikle uzlaşmaz olduğunu yazmış, “irrasyonellikle rasyonellik neden uzlaşmazsa o yüzden”. Sonra da biliminsanlarının başları üzerine birer hale oturtmuş:</p>

  <blockquote>
    <p class="nonindent">Bilim verileri ve aklı kullanır. Şüpheye kıymet verir, otoriteyi reddeder. Başkaları tarafından sınanmadan ve doğrulanmadan hiçbir bulgu “doğru” kabul edilmez – doğru kavramı daima geçicidir. Biz biliminsanları daima kendimize “Yanılıp yanılmadığımı nasıl anlayabilirim?” diye sorarız.<a class="noteref" href="../Text/notlar.xhtml#n0415" id="ref15">15</a></p>
  </blockquote>

  <p>Coyne gibi meslektaşlarım olmasını nasıl da isterdim! Bütün hayatını akademisyenler arasında geçirmiş biri olarak, ne kadar yanıldıklarını öğrenmenin, onların öncelik listesinde kahvelerinde hamamböceği bulmakla aynı sırada yer aldığını söyleyebilirim. Kariyerinin başlarında ilginç bir keşifte bulunmuş tipik bir biliminsanı, hayatının geri kalanını, herkesin katkısını takdir etmesini ve kimsenin sorgulamamasını sağlamaya vakfeder. Bu maksada nail olamamış ihtiyar bir biliminsanıyla sohbet etmek korkunçtur. Akademisyenlerin gülünç kıskançlıkları vardır, hükümsüz kaldığında bile fikirlerine dört elle sarılırlar ve kendilerinin önceden tahmin edemediği her yenilik keyiflerini kaçırır. Özgün fikirlerle ya dalga geçerler ya da iyi geliştirilmediğini söyleyerek reddederler. Sinirbilim öncüsü Michael Gazzaniga, kısa süre önce yayımlanan bir söyleşisinde bundan şikayet ediyordu:</p>

  <blockquote>
    <p class="nonindent">Bir yere “ilk giden” insanlar ya da fikirler, yeni fikirleri boğuyor, yeni gözlemler yukarı çıkmak için çabalarken, onlar aynı hikâyeyi tekrar tekrar anlatıyorlar. İnsan ilminin bunları göme göme geliştiği esprisi ne kadar doğru!<a class="noteref" href="../Text/notlar.xhtml#n0416" id="ref16">16</a></p>
  </blockquote>

  <p>Burada anlatılanlar benim deneyimlerimle örtüşüyor. Otorite hayatta olduğu müddetçe, daima verilere galebe çalıyor. Bunun tarihi örnekleri de bol; mesela ışığın dalga kuramı, Pasteur’ün mayalanmayı keşfi, kıtaların ayrılması ve Röntgen’in X-ışınını buluşu, başlangıçta hep safsata ilan edilmişti. Bunun tersi de mümkündür; bilimin Rorschach mürekkep lekesi testi gibi kanıtlanmamış paradigmalara sadık kalması ya da aksi yöndeki verilere rağmen organizmaların bencil olduğunda diretmesi gibi. Biliminsanları, kuramların “güvenilirliğini” ve “güzelliğini” överek, bazı şeylerin nasıl işlediğine ya da işlemesi gerektiğine dair kendi düşünceleri üzerine temellenen değer yargılarında bulunurlar. Aslında bilim değerlerle öyle doludur ki Albert Einstein tek yaptığımız şeyin gözlem ve ölçüm olduğunu inkar etmiş, var olduğunu düşündüğümüz şeyin, gözlem kadar kuram ürünü de olduğunu söylemiştir. Kuramlar değiştiğinde gözlemler de onları takip eder.<a class="noteref" href="../Text/notlar.xhtml#n0417" id="ref17">17</a></p>

  <p>İman, insanların fazlaca soru sormadan koca bir efsaneler ve değerler paketini almasını sağlıyorsa, bilim de bundan hallicedir. Biz biliminsanları da, altında yatan bütün varsayımları eleştirel olarak tartmadan belli bir yaklaşımı benimseriz ve genelde bunun aksini ispat eden verilere kulak tıkarız. Hatta, öğrencimle mülakat yapan komitedeki psikologlar gibi aydınlanma fırsatını bile isteye teperiz. Ama biliminsanları, inananlardan çok da fazla akılcı olamasa bile ve duygusallıktan uzak akılcılık kavramı, devasa bir yanlış anlamadan kaynaklansa bile (duygular olmadan <em>düşünemeyiz</em>) bilimle din arasında önemli bir fark vardır. Bu fark, tek tek şahıslardan değil, kültürlerinden kaynaklanır. Bilim, bazı parçaları ayak sürüse bile, bütünün ilerlemesini sağlayan belli işleyiş esasları olan, kolektif bir teşebbüstür.</p>

  <h2 id="sigil_toc_id_21">Darwinciler Bir Darwin Ödülü Hak Ediyor</h2>

  <p class="nonindent">Bilimin en iyi yaptığı şey, fikirler arasında rekabeti ateşlemektir. Bilim bir nevi doğal seçilimi teşvik eder ve bunun sonucunda sadece en geçerli fikirler hayatta kalır ve ürer. Mesela diyelim ki ben hayatın, sperm içindeki küçük <em>homunkuluslar</em> üzerinden aktarıldığına inanıyorum. Halbuki siz, anneyle babanın özelliklerinin karışmasıyla meydana geldiğini düşünüyorsunuz. Bezelyeye meraklı acayip bir Moravyalı rahip geliyor. Bezelye bitkilerini çapraz dölleyerek, her iki tarafın da özelliklerinin yavruya geçtiğini ancak bu özelliklerin birbirinden ayrı kaldığını gösteriyor. Baskın, çekinik, homozigot, heterozigot olabilirler. Ne gülünç bir karmaşa!</p>

  <p>Homunkulus fikri güzel ve basitti ama yavruların neden genelde annelerine benzediğini açıklamıyordu. Özelliklerin karışması kulağa harika geliyordu ama çeşitliliğin sonu demek olacaktı çünkü bütün popülasyon bir vasatta buluşacaktı. İlk başta rahibin çalışması eleştirildi, sonra görmezden gelindi ve unutuldu. Bilim henüz buna hazır değildi. Neyse ki onlarca yıl sonra tekrar keşfedildi. Bilim camiası fikirleri kıyasladı, kanıtlara baktı, savları dinledi ve rahibin açıklamasına itibar etmeye başladı. Deneyleri başarılı bir şekilde tekrarlanabildiği için Gregor Mendel şu anda genetiğin babası kabul ediliyor.</p>

  <p>Buna kıyasla din durağandır. Toplumun değişmesiyle değişir ama veriler sonucunda değişmez. Bu da bilimle arasında potansiyel bir çatışma yaratır, tıpkı sonu gelmeyen evrim tartışması gibi. Bu vakada anlaşmazlık konusu görece önemsizdir, en azından biyolog için. İnsanların doğanın geri kalanıyla nasıl bir ilişkisi olduğu sorusu, evrim kuramının merkezinde yer almaz ama onu karalamaya çalışan dinciler için önemli bir engel oluşturur. Bitkilerde, bakterilerde, böceklerde ya da diğer hayvanlarda evrim aleyhine fazla bir şey duymayız: Varsa yoksa bizim kıymetli türümüz içindir itirazlar. Bizi dünyaya Tanrı koymasaydı, diye düşünülür, bir maksadımız olmazdı. İnsanın kökeni konusundaki bu takıntıyı anlamak için, Yahudi-Hıristiyan geleneğinin başka primatlar hususunda çok az ya da sıfır farkındalıkla doğduğunu akılda bulunduralım. Çöl göçebeleri sadece antilop, yılan, deve ve keçi gibi hayvanları tanırlardı. İnsanla hayvan arasında muazzam bir uçurum görmelerine ve ruhu sadece bize tahsis etmelerine şaşmamak lazım. Onların torunları, 1835’te Londra Hayvanat Bahçesi’nde ilk insansı maymunları canlı gördüklerinde inanç şokuna girmişlerdi. Bu işe çok bozulmuşlar, tiksintilerini saklayamamışlardı. Kraliçe Victoria maymunların “acı verecek ve sinir bozacak ölçüde insan” olduklarını söylemişti.<a class="noteref" href="../Text/notlar.xhtml#n0418" id="ref18">18</a></p>

  <p>Sosyal bilimler ve insan bilimleri gibi disiplinlerde, insan istisnacılığı hâlâ yaygındır. İnsanların başka hayvanlarla kıyaslanmasına o kadar direnirler ki “başka” kelimesi bile onlar için sorun teşkil eder. Buna karşılık doğa bilimleri, bu kirlenmeden etkilenmemiş ve her geçen gün artan bir insan-hayvan devamlılığına doğru dönüşsüzce ilerlemişlerdir. Carl Linnaeus, <em>Homo sapiens</em>’i primat sınıfına sokmuş, moleküler biyoloji insan ve maymun DNA’sının neredeyse aynı olduğunu ortaya çıkarmıştır, sinirbilim ise şu ana kadar insan beyninde, maymun beyninde eşdeğeri olmayan tek bir bölüm bile bulamamıştır. Tartışma yaratan bu devamlılıktır. Biyologlar insanlardan hiç söz etmeden evrimi tartışabilseler, kimsenin bu yüzden uykuları kaçmazdı. Klorofilin nasıl çalıştığını ya da ornitorenkin memeli olup olmadığını tartışmak gibi olurdu. Kime ne?</p>

  <p>ABD’ye gelmeden önce evrim karşısındaki şüphecilikten pek haberdar değildim; çok geçmeden onu da silah sevgisi ve futbol horgörüsü gibi açıklanamaz diğer milli eğilimler arasına yerleştirdim. Evrimi inkar etmenin de elmalı turta kadar Amerika’ya has bir şey olduğu, 2011’de Miss USA güzellik yarışmasında 51 adaydan 49’unun “Evrim okullarda öğretilmeli mi?” sorusuna lafı dolandırarak cevap vermesiyle iyice ayyuka çıktı. Evrim konusunda henüz tartışmaların sürdüğünü, çok sayıda dini görüş ve bilimsel kuram olduğunu ve bunların hepsinin birden öğretilmesi gerektiğini söylediler. Hatta Miss Alabama doğrudan, evrimin hiç öğretilmemesi gerektiğini savundu. İlahi adalet mi bilemeyeceğim ama güzellik yarışmasını, “bilimin hastası” olduğunu söyleyen ve evrimi açıkça destekleyen Miss California kazandı.</p>

  <p>Amerikalıların en az %30’u İncil’i, gerçekten Tanrı kelamı olarak okur. İncil’i kelimesi kelimesine doğru kabul edilmemesi gereken ilhamlı bir metin ya da bir efsaneler ve ahlaki kurallar kitabı olarak görenlerse bu rakamın iki katıdır.<a class="noteref" href="../Text/notlar.xhtml#n0419" id="ref19">19</a> Evrimin mesajını yaymak isteyenlerin bilmesinde fayda var. Kelimesi kelimesine almayan çoğunluğu hedeflemeliler çünkü onların dinleme ihtimali daha yüksek. Tabii tartışma surata atılan bir tokatla başlamazsa. Bilimle dinin uzlaşmaz olduğu teranesi ne yazık ki bazı sonuçlar da doğurmuyor değil. Dindar insanlara, ne kadar açık görüşlü ve dogmadan uzak olsalar bile bilime layık olamayacaklarını söylüyor. Önce onlar için çok kıymetli olan bütün inançlarından kurtulmaları gerekecek. Neo-ateistlerin saflık üzerindeki ısrarını tuhaf bir şekilde dini buluyorum. İnananların, inanmayan “rasyonel elitin” saflarına katılmadan önce herkesin önünde nedamet getireceği bir nevi vaftiz töreni eksik bir tek. İroniye bakın, buna en son layık görülecekler arasında manastır bahçesinde bezelye yetiştiren bir Augustinus keşişi de var.</p>

  <p>Bu ülkede evrimi alenen savunan en ünlü isim Stephen Jay Gould olmuştu. Altın çağını yaşadığı sıralarda Gould o kadar popülerdi ki tek başına, <em>Natural History</em> dergisini sırtında taşıyordu, o öldüğünden beri eski halinin gölgesi oldu bu dergi. Gould’u okumak daima büyük keyif olmuştur, özellikle de avucunun içi gibi bildiği bilim tarihinde yaptığı zihin açıcı yolculukları. Onun evrimin yüzü ve en önde gelen savunucusu olduğunu teslim etmek için bütün fikirlerine, çığırtkanlığını yaptığı bütün olgulara katılmak gerekmez – şahsen ben katılmıyorum. Öyle bulaşıcı bir heyecanla yazardı ki binlerce genç Amerikalının bilimle ilgilenmesini sağladı.</p>

  <p>Evrimi savunurken, eskiden onunla birlikte anılan ırkçılık ve genetik belirlenimcilik konusunda uyarıda bulunmayı da ihmal etmezdi. Aynı zamanda her insan davranışının evrimsel bir açıklaması olduğu fikrine de hararetle karşı çıkardı. Kınamayla “Darwinci köktencilik” adını verdiği şey, yaptığımız her şeyin genler tarafından kontrol edildiğini ve onların yayılmasına hizmet ettiğini iddia eder. Gould, Darwin’in kendisinin bile doğal seçilime bu kadar kapsamlı bir rol biçmediğini açıklamıştı. Ben de bir açıklama getirilememiş özgecilik türlerinden bahsettim. Böylesi davranışları “hata” diyerek geçiştirmek bir şeyi halletmiyor. Hem evrimsel açıdan akla yatkın gelmeyen tek davranış da bu değil. Sigara içmeyi, mastürbasyonu, bungee-jumping yapmayı, içmeyi, havai fişek patlatmayı, kaya tırmanışını düşünün. Uyumsuz davranışlar türümüzde o kadar yaygın ki onunla dalgamızı geçiyoruz. <em>Darwin Ödülleri</em>, “kazara kendilerini saf dışı bırakarak türümüzün gelişimine katkıda bulunanlara” veriliyor.</p>

  <p>İnsan davranışını evrimsel bir temele oturtmaya çalışmaktan vazgeçelim demek istemiyorum. Doğrusu bu konuda başka bir seçenek yok. Hatta elli yıl sonra Darwin’in portresinin bütün psikoloji bölümlerine asılacağını tahmin ediyorum. Ancak erkeklerde kelliğin karşı cinste bilgelik hissi uyandırdığından tutun da (kafalarındaki saçla gafil gafil dolaşan bütün erkeklere söylemeli) evrimsel psikolojiye en büyük zararı vermiş, <em>Natural History of Rape</em> (Tecavüzün Doğal Tarihi) kitabına kadar pek çok abuk sabuk, ciddiye alınması imkânsız hikâye geziyor ortalıkta. Tabii en büyük hata, bir şey genetikse, mesela kellik gibi, insan için iyi olması gerektiği varsayımı. Alzheimer, kistik fibroz ve meme kanseri de genetik kökenli ama kimse bunların uyumu artırmaya yönelik olduğunu iddia etmiyor.</p>

  <p>Hele tecavüzde, üzerinde çalışacak genetik bir temel bile yok. Cinsel şiddetin miras alındığına dair en ufak bir veri yok. Bu durum, Randy Thomhill ve Craig Palmer’ı tecavüzün evrimsel faydaları üzerine yorum yapmaktan alıkoymamış ama. Doğrudan sineklerin cinsel davranışlarından yola çıkarak, erkeklerin genlerini yaymak için tecavüz ettiği sonucuna varmışlar. Dahası, bu varsayımın en çarpıcı sonuçları muhtemelen tarih öncesinde yaşandığı için yazarlar herhangi bir veri sunma zahmetine de girmemişler. Geçmiş kapalı bir kitap olduğunda bize kala kala işkembeden atmak kalmış. Yazarlar, tecavüz gerçekten üremeyle ilgili bir eylemse, kurbanlarının üçte birinin neden çocuklar ve yaşlılar gibi üreme imkânı olmayan bireyler olduğunu açıklamaya da hiç kalkışmamışlar.<a class="noteref" href="../Text/notlar.xhtml#n0420" id="ref20">20</a></p>

  <p>Tek tek bütün insan davranışlarının nasıl bir evrimsel temeli olduğunu tahmin etmekle bir yere varamayacağımız konusunda Gould’a katılmamak imkânsız. Gerçi Gould bu şüpheci yaklaşımıyla kendine çok düşman edinmişti. Onunla, yerleşik evrim anlayışını savunanlar arasındaki didişmeler, 1997’de <em>The New York Review of Books</em>’un sayfalarına taşınmıştı. Bütün o şişkin egoların dokundurmalarla, kulaktan dolma şeylere getirdikleri eleştirilerle, birbirlerine isim takarak (birisiyle dalga geçilirken bir başkasının “süs köpeği” olduğunu söylemeler filan) ya da birbirlerinin isimlerini hiç duymamış gibi davranarak birbiri üzerine devrilmesini seyretmek ilginçti. Bu ağır sözlerle safları sıklaştıramadıkları kesin. Yaratılışçılar sevinçle ellerini ovuşturarak, Miss USA Güzellik Yarışması gibi beklenmedik yerlerde bile ortaya çıkan kuramsal uyuşmazlıkta kendini belli eden kavgayı sonuna kadar sömürdüler. Birileri bu Darwincileri, Darwin Ödüllerine aday gösterse iyi olacaktı.</p>

  <p>Ama Gould’un başka bir fikrine verilen tepki yanında bu çarpışma solda sıfır kalır. Kendisi de ateist olan Gould, neo-ateistler bilimle dinin uzlaşamayacağına karar vermeden çok önce bu ikisinin uzlaşabileceğini ilan etmişti. 2002’deki zamansız ölümünün ardından Gould, hoşgörüsüz olmadığı için adeta bir şamar oğlanı gibi muamele gördü.</p>

  <h2 id="sigil_toc_id_22">Bir Şeycilik</h2>

  <p class="nonindent">Kendisi gibi evrimcilerle yukarıdaki gibi kardeşçe ekmeğini paylaştığı yıl yayımladığı, artık ünlü olan denemesinde Gould, Vatikan’da öğle yemeği yiyen bir grup rahiple karşılaşmasını hatırlar. Rahipler yenilerde çıkmış, Akıllı Tasarım diye bilinen bir tür yaratılışçılık konusundaki endişelerini dile getirirler. Gould’a, insanların evrime niye hâlâ saldırdığını sorarlar. Paleontolog, bu denemesinde, kendisi gibi bir sabık-Yahudi’nin, Katolik rahipleri, evrimin öyle büyük bir sıkıntısı olmadığı, yegâne muhalefetin Amerikan nüfusunun küçük bir kesiminden geldiği konusunda ikna etme durumunda kalmasının ne kadar ironik olduğunu anlatır.</p>

  <p>Gould bu hikâyeyle, bilimle din arasındaki sözde savaşın fazlaca şişirilmiş olduğunu ima etmişti kendince. “Din” hakkındaki genel ifadeler zaten sorunludur çünkü din, tektanrıcılıktan çoktanrıcılığa, katı bir inanç sisteminden spiritüelliğe her şeyi kapsar. Mesela Budizm, organizmaların evrim geçirmesi fikrini benimser; bu fikir Budizmin bütün hayatın birbiriyle bağlantılı olduğu ve sürekli bir akış içinde olduğu görüşüyle tam bir uyum içindedir.<a class="noteref" href="../Text/notlar.xhtml#n0421" id="ref21">21</a> Ama Hıristiyanların ya da İslam gibi dinlerin içinde bile kültürel çeşitlilik o kadar büyüktür ki, bir kesimin nefret ettiği düşünceler ve uygulamalar başka bir kesim tarafından desteklenebilir. Endonezyalı Sünnilerle İranlı Şiiler, birbirlerine İsveçli Luthercilerle Amerika’nın güneyindeki Baptistler kadar benzer ancak. Bu konulara pek çok kişiden çok daha fazla vakıf olan Gould, bir Papalık belgesinden aldığı <em>magisterium</em> (öğretim otoritesi) terimini kullanarak, bilimle dinin, bilginin farklı alanlarına hakim olduğunu söyler. Aynı meselelere değinmezler. “<em>Nonoverlapping</em> (örtüşmeyen) <em>magisteria</em>” kavramını ortaya atarak bu görüşe NOMA adını verir.</p>

  <p>Sorular iki gruba ayrılıyor, birisi fiziksel gerçeklikle diğeriyse insan varoluşuyla ilgili. Bilimin ikinci türden sorulara cevap vermeyişi karşısında, Fransız biyolog Matthieu Ricard, gelecek vaat eden bir bilim kariyerine sırtını dönüp Budist rahibi olmuştu. Matthieu’yle defalarca görüştüm; onda pek az insanda görülen bir iç huzurun farkına varmamak imkânsızdı. Meditasyon yaptığı sırada yapılan fMRI taramaları sonucu “dünyanın en mutlu insanı” ilan edildi (kendisi bu unvana omuz silkiyor). Sinirbilimciler, olumlu duygularla ilintili sol prefrontal korteksinde, şu ana kadar görülmüş en büyük faaliyeti tespit ettiler. Matthieu hâlâ bir biliminsanı kesinliğiyle konuşsa da, “küçük ihtiyaçlara büyük katkıda” bulunmaktan başka bir işe yaramadığını söyleyerek, uzun zaman önce bilimi terk etti.<a class="noteref" href="../Text/notlar.xhtml#n0422" id="ref22">22</a> Leo Tolstoy’un şikayetini yankılıyor bu durum; ne zaman biliminsanlarına hayatın anlamına dair, hayatta ne yapmak gerektiğine dair sorular sorsa, “sormadığı meselelere dair sayısız miktarda kesin cevap aldığını” söylemiş.<a class="noteref" href="../Text/notlar.xhtml#n0423" id="ref23">23</a></p>

  <p>Ancak pek az biliminsanı Matthieu’nün yolunu takip eder. Çoğumuz dine dönmek yerine agnostik ya da ateist oluruz. Ancak bu, bilimin anlam ve amaçla ilgili sorulara cevap verdiğini göstermez. Yakınlarda “Tanrı parçacığı” ismi verilen şeyi doğrulayan biliminsanları bile buldukları şeyin, neden dünyada olduğumuzu ya da Tanrı’nın varlığı konusunu aydınlatmayacağını biliyorlar. Hayır, biliminsanlarının farkı, başka insanlarda dinin doldurduğu boşluğu, onlarda bilgiye duyulan açlığın, mesleğimizin can damarının dolduruyor olması. Hazineyi aramanın bulmak kadar önemli olduğu hazine avcıları gibi, cehalet örtüsünü deldiğimizde büyük bir amaca hizmet ettiğimizi hissediyoruz. Böylece birlik olduğumuzu, dünya çapında bir ağın parçası olduğumuzu hissediyoruz. Yani dinin bu diğer veçhesini yaşıyor, az çok aynı zihniyette insanlar olarak bir topluluk oluşturuyoruz. Kısa süre önce katıldığım bir atölyede; insanlığın evrendeki yerinden bahseden emekli bir uzaybilimci bir an duygulandı. İki dakika boyunca susup dinleyicileri sabırsızlığa sevk ettikten sonra çocukluğundan beri bu sorunun cevabını aradığını söyledi. Milyonlarca ışık yılı uzaklıktaki imgeleri görmek onu hâlâ derinden etkiliyor, evrenle bağımızın ne kadar kuvvetli olduğunu görmesini sağlıyordu. Kendisi öyle adlandırmasa da bu anlattığı dini bir deneyime çok benziyordu.</p>

  <p>Sanatçılar ve müzisyenler gibi yaratıcı işler yapan insanlarla birlikte, pek çok biliminsanı bu aşkınlık deneyimini yaşar. Ben her gün yaşıyorum. Bir kere, insanın bir maymunun gözlerinin içine bakıp da kendini görmemesi mümkün değil. Gözleri önde olan başka hayvanlar da var ama hiçbiri insana, maymun gözündeki tanıdıklık şokunu vermez. Bakışınıza karşılık veren, bir hayvandan ziyade, sizin kadar sağlam ve kararlı bir şahsiyettir. Bu temayı aralarında sık sık konuşan maymun uzmanları, bir maymunla ilk göz göze gelişlerinin, sadece inceledikleri özneye değil, dünyadaki kendi yerlerine dair bakışlarını da kökten değiştirdiğini söylerler. Kraliçe Victoria’yı tedirgin eden tam da bu etkiydi. Maymun aynasına baktığında, asil ayakları altındaki metafizik zeminin sarsıldığını hissetmişti. Aynı hayvanat bahçesinde aynı orangutanı ve şempanzeyi gören Darwin bambaşka bir sonuca ulaşmış ve insanın üstünlüğüne inanan herkesi gelip bir bakmaya davet etmişti. Kraliçenin tehdit hissettiği yerde Darwin bir bağ hissediyordu.</p>

  <p>Muazzam bir manzarayı ya da okyanusun üzerindeki günbatımını seyrederken çoğumuz kendimizi evrenin minicik bir parçası gibi hissederiz; bir mikroskoptan ya da teleskoptan bakan, bir balina şarkısını analiz eden, dinozor kemiklerini gün ışığına çıkaran ya da ormanda şempanze peşinde koşan biliminsanları gibi. İki ayaklı kuzenleri büyük bir palayla kendilerine ormanda yol açarak onları takip etmeye, bağırışlarını dinlemeye, toplumsal ilişkilerini kaydetmeye çalışırken şempanzeler çalıların arasına dalıp kaybolur. Tanzanya’daki saha araştırmalarıyla tanınan Japon primatolog, merhum dostum Toshisada Nishida’ya eşlik ederken, vahşi maymunların yediği bütün yaprak ya da meyveleri ağzına attığını görmek beni şaşırtmıştı. Tatlarını merak ettiğini söylemişti bana ama benim için insanın akrabası olan bir türle kendini bütünleşmiş hissetme edimiydi bu. Genç İngiliz primatolog Fiona Stewart daha önce kimsenin yapmadığı bir şeyi yapıp şempanzelerin yaptığı bir yuvada uyuduğunda da aynı özdeşleşme söz konusuydu. Yuvalar her zaman yerden dürbünle gözlenirdi ama Stewart gece gidip içlerinde yatmıştı. Bunun yerde yatmaktan daha iyi olduğunu keşfetmiş, daha az sinek olduğu için daha derin uyunabildiğini görmüştü. Hız tekneleriyle yunusların peşinden giden, yüzgeçlerinden tanıdıkları her bir yunusa birer isim takmış olan biliminsanları var. Yeni palazlanmış turna kuşlarını uçmaya alıştırmak için hafif hava taşıtlarıyla gökyüzüne yükselen biliminsanları var. Doğaya karşı daha küçüklükte duyulan bir ilgiyle başlıyor bütün bunlar. Minicik bir parçası üzerinde uzmanlaşmak bizi, her yöne, her orantıya, sonsuz zamana yayılan doğanın görkemine ve karmaşıklığına bağlıyor. Şifresini çözmeye çalıştığımız gizemler karşısında huşu içinde duruyoruz; onlar da biz her tabakayı kaldırdıkça daha derinleşiyor.</p>

  <p>Bu yüzden de önde gelen hücre biyologlarından Ursula Goodenough’ın nasıl olup da <em>The Sacred Depths of Nature</em> (Doğanın Kutsal Derinlikleri) diye bir kitap yazabildiğini, Einstein’ın nasıl olup da Spinoza’nın Tanrısına inanabildiğini anlıyorum. Amsterdamlı 17. yüzyıl filozofu Baruch Spinoza, Bosch ve Erasmus’un zamanından beri Hollanda’da dolaşan şüpheci düşünce kırıntılarını toplamış, bunları kişi olmayan bir Tanrı fikrinde billurlaştırmıştı. Gökyüzündeki geleneksel kadiri mutlak baba figürü değil, doğaya bağlı soyut bir doğaüstü güç. Böylece kutsal metinlerin Tanrı’nın kelamını değil, fani insanların fikirlerini yansıttığı rasyonalist bir dünya görüşünün temellerini atmıştı. En hafifinden, mesajının pek iyi karşılanmadığını söyleyebiliriz. Spinoza, Sefarad Yahudi cemaatinden aforoz edildi.</p>

  <p>Einstein, Spinoza’nın Tanrısı’nı benimsemişti ama dine karşı düşmanlığı yoktu, yaygınlığı konusunda “hayata aşkın bir bakışın hiç olmamasındansa bence bir inanç yeğdir,”<a class="noteref" href="../Text/notlar.xhtml#n0424" id="ref24">24</a> diyordu. Gould’da da olduğu gibi anahtar, hoşgörü. İster İncil’i kelimesi kelimesine alanların bilim karşısındaki körlüğü olsun, ister bazı ateistlerin kendini beğenmişliği olsun, dogmatizm zihni kapatır. <em>Hümanist Manifesto</em>’nun uluslararası kabul görmüş yazarı, Center of Inquiry’nin kurucusu Paul Kurtz’a yapılan darbe de bunun son örneklerinden. 85 yaşındaki bu efsanevi şahıs, dinle alay etmek için uydurulmuş <em>Blasphemy Day</em> ve başka sersemce yöntemleri desteklemediği için kendi kurduğu örgütte istenmeyen adam ilan edildi. Kurtz’un kendisi olayı şöyle açıklamış:</p>

  <blockquote>
    <p class="nonindent">Dine karşı sert bir tutum takınmak istiyorlar. Doğrusu ben de Tanrı’dan hoşlanmam. Efsane olduğunu düşünürüm. Varlığını kanıtlayan bir şey yok bence. Öte taraftan dine inanan bir sürü insan var. Onları eleştirmek gerektiğine inansam da onlardan nefret etmiyorum. Onlara karşı hırçın değilim. Dine karşı nasıl bir tutum takınmak gerektiği konusunda fikir ayrılığı var. Meslektaşlarımın çoğu, onlara eski papaz yamakları diyorum, dinden öyle nefret etmişler ki ifade etmeden duramıyorlar.<a class="noteref" href="../Text/notlar.xhtml#n0425" id="ref25">25</a></p>
  </blockquote>

  <p>Kurtz’un papaz yamağı göndermesi, daha önce sözünü ettiğim, hoşgörüsüzlüğün sınırlarının yeniden çizilmesinden ibaret olan seri dogmatizme işaret ediyor. Anti-bir şey hareketleri, hazzetmedikleri şeyin yerine daha iyisini koymadıkça yok olmaya mahkumlar. Ortaya münasip bir alternatif çıkartmak zorundalar. Hiçbir seküler hareket Tolstoy’un sorularına cevap vermez. Gittikçe sekülerleşen Hollandalılar bunun için bir kelime bile uydurdular: “<em>ietsism</em>”. “<em>Ism</em>” bildiğimiz izm, “<em>iets</em>” “bir şey” anlamına geliyor. Tipik bir “ietsist” kişileşmiş bir Tanrı’ya inanmaz, geleneksel bir dini takip etmez ama gökle yer arasında gözün gördüğünden daha fazlasının olduğuna inanır. Bir şey olmalı.</p>

  <p>Bilimin düşmanı din değildir. Din sonsuz farklı şekle bürünür ve kendi dinlerinin belli kısımlarını seçen, bilimle hiç işi olmayan, açık fikirli bir sürü inançlı insan vardır. Asıl düşman, düşüncenin, sorgulamanın ve merakın yerine dogmayı koymaktır. Puebla’daki Tanrı münazarası, iki taraf için de entelektüel açıdan samimiyetsiz ve tutucuydu. Hayatımda tecrübe ettiğim her şeyden daha güçlü bu inançları insanlar nereden ediniyor? Sırları nedir? İnançlar asla doğrudan verilerden ya da mantıktan çıkmıyor. İnançlar bize insan yorumunun prizmasından geçerek ulaşıyor. Bir Fransız filozofunun gayet güzel özetlediği gibi “aslında emin olunacak hiçbir şey yoktur, sadece emin olan insanlar vardır.”<a class="noteref" href="../Text/notlar.xhtml#n0426" id="ref26">26</a></p>

  <p>Bu bölümü Amerikalı yazar John Steinbeck’ten bir alıntıyla bitireyim. Bu alıntıyı seçme sebebim, öteki tarafı, yani araştıran, merak eden, inceleyen, bütün etkilere açık insan zihnini göstermesi. İnsanların meyilli olduğu entelektüel kemikleşmeye rağmen çağlar boyu ilerlememizi sağlayan şey bu zihin yapısı. Steinbeck bilim ve dini, bütüncül bilginin birbirine denk biçimleri olarak sunuyor. Gould’un iki magisteria arasına çektiği zarın “yarı-geçirgen” olduğu konusunda Goodenough’a katılırdı muhtemelen.<a class="noteref" href="../Text/notlar.xhtml#n0427" id="ref27">27</a> Vücutlarımızdaki pek çok zar gibi kimyasalların iki tarafa da geçmesine izin veriyor. Ne de olsa bilimin, toplumsal ve ahlaki yaklaşımlarımızı belirleme gücü var. İnsanları çevre konusunda bilinçli olmaya sevk etmesi, kadınlara cinsel özgürlük sağlayan bir hap icat etmesi buna örnek gösterilebilir. Aksi yönden varoluşsal meseleler de bilime sızıyor, hasta bakımında tıbbi kaygılar karşısında insani kaygıların tartışılması gibi. Herkesi tutabildiğimiz kadar hayatta mı tutmalıyız? Çoğu alanda dünya görüşümüzün nerede bittiğini ve bilimin nerede başladığını söylemek zor, bunun aksi de geçerli. İkisi arasındaki basit karşıtlığın ötesine geçip insan bilgisini bir bütün olarak düşünmeye ihtiyacımız var. Steinbeck, <em>The Log from the Sea of Cortez</em>’de (Cortez Denizi Seyir Defteri), Pasifik kıyılarındaki bilimsel bir keşif gezisini anlatırken bunu yapmaya çalışmıştı:</p>

  <blockquote>
    <p class="nonindent">Ne tuhaf, dini dediğimiz duyguların çoğu, türümüzün en kıymetli, en eski, en makbul tepkilerinden birisi olan o mistik feryadın çoğu, aslında insanın bütün her şeye bağlı olduğunu, bilinen ya da bilinmeyen bütün gerçekliğe çözülmeyecek şekilde bağlı olduğunu anlamaktan ve söylemeye çalışmaktan başka bir şey değil. Söylemesi kolay ama derinlerde hissettirdiği şey bir İsa, bir Aziz Augustinus, bir Aziz Francesco, bir Roger Bacon, bir Charles Darwin, bir Einstein çıkarmış ortaya. Bütün hepsi kendi ritmleriyle ve kendi sesleriyle, şaşkınlıkla keşfetmişler ve tekrar onaylamışlar ki bütün her şey tek bir şeydir ve tek bir şey bütün her şeydir – planktonlar, denizdeki fosforlu ışıltı, dönen gezegenler, genişleyen evren, bütün hepsi zamanın esnek ipiyle birbirine bağlıdır. Gelgitin oluşturduğu havuzcuktan yıldızlara, oradan tekrar havuzcuğa bakmak lazım.<a class="noteref" href="../Text/notlar.xhtml#n0428" id="ref28">28</a></p>
  </blockquote>
</body>
</html>
