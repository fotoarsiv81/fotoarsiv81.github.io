<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">6</h1>
  <hr />

  <h1 id="sigil_toc_id_29">On Emir Fazla</h1>

  <table>
    <tbody>
      <tr>
        <td></td>

        <td class="td_epigraf">İki şey var ki üzerlerine ne kadar sık ne kadar derli toplu düşünsek zihin o kadar yeni ve artan bir hayret ve hayranlıkla doluyor: biri üzerimdeki yıldızlı gökyüzü, diğeri içimdeki ahlak yasası.</td>
      </tr>

      <tr>
        <td></td>

        <td class="td_right">IMMANUEL KANT<a class="noteref" href="../Text/notlar.xhtml#n061" id="ref1">1</a></td>
      </tr>

      <tr>
        <td></td>

        <td class="td_epigraf1">Ateş bizi yaktığında acı çekmemek elimizde mi? Arkadaşlarımıza sempati duymamak elimizde mi? Bu olgular deneyimin öznel alanına girdiği için, neticeleri itibariyle, daha az gerekli ve daha az güçlü mü addedilmeli?</td>
      </tr>

      <tr>
        <td></td>

        <td class="td_right">EDWARD WESTERMARCK<a class="noteref" href="../Text/notlar.xhtml#n061" id="ref1">1</a></td>
      </tr>
    </tbody>
  </table>

  <p class="nonindent">TOKYO’DA Tama Hayvanat Bahçesi’nde şaşırtıcı bir törene şahit oldum. Bir bakıcı, binanın çatısından aşağıdaki on beş şempanzeye avuç avuç Avustralya fındığı atıyordu. Çoğu dişi şempanzenin dişleriyle kıramadığı, piyasada satılan tek fındık bu. Bu sert fındığı kıracak çene kuvvetine sahip yetişkin bir erkek yoktu kolonide (birkaç hafta önce ölen, emektar alfa erkeği Joe için çiçeklerin konulduğu küçük mabedi ziyaret etmiştim). Şempanzeler ortalıkta koşuşup ağızlarına, ellerine, ayaklarına alabildikleri kadar fındığı dolduruyorlardı. Sonra hepsi alanın farklı kısımlarına önlerinde küçük bir fındık yığını oturup yüzlerini aynı istikamete çevirdiler: “kırma istasyonuna”.</p>

  <p>Bir şempanze, büyük bir kaya ve ona zincirle bağlanmış küçük bir madeni bloktan oluşan istasyona gitti. Sonra fındığı kayanın üzerine koydu, madeni bloğu kaldırıp kabuk kırılana kadar üzerine vurdu. Bu dişinin yanında çalışmalarından faydalandırdığı bir de yavru vardı. Kendi fındıkları bittiğinde yerini sıradaki şempanzeye bıraktı ve o da aynı işleme başladı. Bakıcı, bütün fındıklar kırılana kadar bu törenin her gün büyük bir düzen içinde icra edildiğini anlattı.</p>

  <p>Bu huzurlu sahne beni şaşırttı ama kandırmadı. Disiplinli bir toplumun arkasında genelde sosyal hiyerarşi vardır. Önce kimin yemek yiyeceğini ya da çiftleşeceğini belirleyen bu hiyerarşi, nihayetinde şiddetten doğar. Alt mevkideki bir dişi ve yavrusu, sıraları gelmeden önce kırma istasyonunu kullanmaya kalkışsa nahoş şeyler olabilirdi. Bu maymunlar kendi yerlerini bilmekle kalmazlar, bir kuralı çiğnediklerinde başlarına ne geleceğini de bilirler. Sosyal hiyerarşi, devasa bir kısıtlamalar sistemidir ve yine böyle bir sistem olan insan ahlakının öncülüğünü de muhtemelen bu yapmıştır.</p>

  <p>Anahtar, dürtü kontrolüdür.</p>

  <h2 id="sigil_toc_id_30">Kaypak Serseri</h2>

  <p class="nonindent">Fransız bir kadın “DSK”yı (meşhur siyasetçi Dominique Strauss-Kahn) cinsel tacizle suçladığında, “azmış bir şempanze” gibi davrandığını söylemeden edememişti.<a class="noteref" href="../Text/notlar.xhtml#n063" id="ref3">3</a> İnsanlar güdüleri üzerindeki kontrolü kaybettiğinde nedense onları hayvanlarla kıyaslama ihtiyacı duyarız. Ne büyük bir hakaret… tabii şempanze için!</p>

  <p>Akademik çevrelerde de, popüler kontrolden çıkmış hayvan imgesinden kaçınmak imkânsızdır. Ahlakın evrimiyle kritik bir ilişkisi vardır bunun çünkü ahlakın zıddı “istediğimizi yapmamızdır”, bunun altında da istediğimiz şeyin iyi olmadığı varsayımı yatar. Etiği doğal yönelimlere oturtan büyük filozof Philip Kitcher bile, bir keresinde şempanzeleri “serseri” diye yaftalamış, güdülerinin esiri mahluklar olarak tasvir etmişti. Bu terimin içerdiği kötücüllük ve şehvet düşkünlüğü yan anlamlarından ziyade, davranışının sonuçlarına karşı kayıtsız olmaya odaklanmıştı. Ama mesajı Fransız kadının mesajıyla aynıydı: Bazı aşağılık insanlar gibi hayvanlar da her tür duygusal denetimden yoksundur. Kitcher evrimin bir noktasında bu serseriliği üzerimizden attığımızı, böylece insan olduğumuzu belirtmiştir. Bu süreç “bazı davranışların kötü sonuçlar yaratacağının önceden tahmin edilmesiyle” başlamıştır.<a class="noteref" href="../Text/notlar.xhtml#n064" id="ref4">4</a></p>

  <p>Kitcher, fare gören her kedinin körlemesine peşinden koşacağını mı ima ediyordu? Kedilerin avlanma itkilerine uymaktan başka şansı yok mudur? Madem öyle neden kulaklarını başına yapıştırıp çöp kutusunun arkasına siner ve arzu nesnesini ağır ağır, santim santim takip eder? Fare onu göremediği halde neden kıymetli dakikalarını pusuya yatmak için harcar? Acaba hamleyi doğru zamanlamanın, erken harekete geçmekten daha iyi olduğunu bildiği için olabilir mi? İçimden sık sık, filozofları bir ev hayvanı almaya zorlamak geçer. Öğrenilmiş sonuçlar davranışları şekillendirmekte çok etkilidir.</p>

  <p>Hayvanat bahçesindeki o maymunlar da, güdüyle eylem arasında güçlü bir engel olduğunu gösteriyordu. Elbette hepsi fındıklarını hemencecik kırmak istiyordu ama bir şey bunu yapmalarına engeldi. Ya da yavrusu iyi niyetli bir ergen tarafından alınmış bir anne şempanzeyi hayal edin. Onu savuşturup duran yavru hırsızının peşinden koşar ve inleyip dilenerek yavrusunu geri almaya çalışır. Yetişkinin ağaca tırmanıp kıymetli bebeğini tehlikeye sokacağından korktuğu için üzerine atlama isteğini bastırır. Sakin ve dikkatli davranması gerekir. Ama yavruyu emniyetle alıp göbeğine yapıştırdı mı işler değişir. Ergenin üzerine saldırıp, çığlıklar atarak onu iyice uzaklara kovalayan, böylece bastırdığı hüsranı boşaltan çok anneler gördüm. Keza, herkesin önünde çiftleşmesine izin verilmeyen genç bir erkek, cinsel cazibesi olan bir dişinin yanına oturur çaktırmadan, sadece onun görebileceği küçük hareketler yapar, ereksiyonunu göstermek için bacaklarını açar ve el hareketleriyle onu çağırır. Birlikte ıssız bir yere gitmeye davet eder. Bir keresinde genç bir erkeğin, köşeden daha büyük bir erkeğin çıktığını görür görmez ellerini penisinin üzerine kapattığını ve çabucak niyetini gizlediğini görmüştüm.</p>

  <p>Yüksek mevkidekiler de güdülerini denetler. Mesela bir alfa erkeğine, genç bir erkek açıktan açığa meydan okuyabilir, ona doğru taş atar, tüylerini iyice dikerek biraz fazla yakınına sokulup dayılanır. Asabını bozmaya çalışır. Tecrübeli alfalar bu şamatanın sanki hiç farkında değillermiş gibi görmezden gelirler, sonra bütün müttefiklerini teker teker tımar ederler ve saldırıya ancak günün ilerleyen saatlerinde cevap verirler. Zaten o sırada genç isyankârın heyheyleri çoktan dinmiştir.</p>

  <p>Saha araştırmacılarından birisi, erkek şempanzelerin birbirlerinin kemiklerini kırabildiklerini daha yeni fark ettiğini anlattığında erkek şempanzelerin kendilerini nasıl ketledikleri birden kafama dank etmişti. Bunu ben de daha önce fark etmemiştim ama dişiyle Avustralya fındığı (bir santimetrekareye yirmi kilo ağırlık uygulayarak) kırabilen bir hayvan olduğu düşünüldüğünde kulağa çok mantıklı geliyor. Ormanda farklı topluluklar arasında yüzlerce karşılaşma kaydetmiş olan Christophe Boesch, bir şempanze, bir yabancının bacağını tutup ısırdığında kemiklerin kırıldığının ayan beyan duyulduğunu fark etmişti.<a class="noteref" href="../Text/notlar.xhtml#n065" id="ref5">5</a> Birbirini tanıyan şempanzeler arasındaki dövüşlerde, durum ne kadar ciddi görünürse görünsün böyle bir şeye şahitlik etmedim. Bu da erkek şempanzelerin, en azından kendi grupları içinde, çoğunlukla şiddet potansiyellerini dizginledikleri anlamına geliyor.</p>

  <p>İçgüdüsel bir tepki sisteminin yanı sıra bir de duygusal tepki sisteminin olmasının güzelliği, sonucun belirsiz olması. “İçgüdü” hayvanlara ya da insanlara, belli koşullar altında belli şekilde davranmalarını söyleyen genetik bir program. Duygularsa, durumun değerlendirilmesi ve seçeneklerin tartılmasıyla birlikte bazı değişikliklere sebep olur. İnsanların ve diğer primatların çok katı içgüdüleri olup olmadığı açık değildir ama duyguları olduğuna hiç şüphe yoktur. Alman uzman Klaus Scherer duyguları şöyle tanımlıyor: “Bir organizma için belli bir zamanda neyin en önemli olduğu temelinde, girdi ve çıktı arasında aracılık eden, zeki bir arabirim.”<a class="noteref" href="../Text/notlar.xhtml#n066" id="ref6">6</a></p>

  <p>Duyguları akıllı addettiği için bu tanım içgüdü karşıtı görünebilir ama duyguyla biliş arasındaki ayrımın tartışma konusu olduğunu unutmayın. Bu ikisi iç içe geçmiştir. Dahası ikisi arasındaki etkileşim, muhtemelen insanlar ve diğer primatlarda birbirine çok benzer şekildedir. Duyguları düzenlemeye yarayan alın korteksinin, bizim türümüzde fazlasıyla büyük olduğu ileri sürülürdü ama bu görüş eskide kaldı. İnsan beyin korteksi, tıpkı bütün memelilerde olduğu gibi beyindeki nöronların %19’unu barındırır. Bu yüzden de beynimize “lineer büyümüş primat beyni” denir. Büyük olabilir ama farklı bölümlerinin birbirleriyle ilişkileri istisnai değildir.<a class="noteref" href="../Text/notlar.xhtml#n067" id="ref7">7</a></p>

  <p>Çoğumuz masada oturmuş şeker <em>yememeye</em> çalışan eğlenceli çocuk videoları görmüşüzdür – bazısı gizlice yalar, küçücük bir ısırık alır ya da baştan çıkmamak için başını başka tarafa çevirir. Güdü denetiminin en açık sınavı budur. Çocuklara o şekeri yemezlerse kendilerine ikinci bir şeker verileceği söylenmiştir. Bu “gecikmeli tatmin” primat akrabalarımızda da sınanmıştır. Mesela şebekler, bir muz dilimini yemezlerse daha büyüğünü alacaklarını biliyorlarsa o dilimi yemezler. Ya da bir şempanze içine 30 saniyede bir şeker düşen bir kabı sabırla seyreder. İstediği zaman kabın haznesini söküp içindeki bütün şekerleri yiyebilir ama o zaman başka şeker gelmez. Ne kadar uzun zaman beklerse o kadar çok şeker alacaktır. Maymunlar da bu testte çocuklarla hemen hemen aynı başarıyı gösterir ve tatmini 18 dakika kadar erteleyebilir. Etrafta kafalarını dağıtacak oyuncaklar varsa daha uzun süre beklerler. Çocuklar gibi baştan çıkmaya direnmek için kafa dağıtacak bir şey ararlar. Kendi arzularının farkında oldukları ve bunları bile isteye kısıtladıkları anlamına mı gelir bu? Eğer öyleyse özgür iradeye yaklaşıyoruz demektir!<a class="noteref" href="../Text/notlar.xhtml#n068" id="ref8">8</a></p>

  <p>Belli ki Kitcher’in “serserileri” var olmayan bir tür. Primatlar, hem duygular hem de duygu denetimi üzerine kurulu grup hayatı konusunda büyük içgörü sağlar. Toplumun ayrılmaz bir parçası oldukları için davranışları üzerindeki sınırlamalara saygı duyarlar ve ancak yakayı sıyıracaklarına ya da riske değecek bir şey olduğuna inandıklarında isyan ederler. Aksi takdirde Tama Hayvanat Bahçesi’ndeki şempanzeler gibi sıralarını bekler, itkilerini denetlerler. Toplumsal ketlemeyi iyice benimsemiş, iyi gelişmiş hiyerarşiler kurmuş ataların soyundan geliyoruz. Bu tarihe ne kadar çok şey borçlu olduğumuzu anlamak için kanıt isteyenler, ahlak kurallarına ne kadar büyük bir otorite yüklediğimize baksınlar yeter. Bazen otorite, bir süper alfa erkeği gibi şahsiyet kazanır, Tanrı’nın bir dağın tepesinde bize kuralları verdiğini iddia ettiğimizde olduğu gibi. Bazen akıl yürütmenin otoritesine teslim oluruz, bazı kurallar mantıken çok ikna edici oldukları için onlara uymamanın aptallık olacağını iddia ederiz. İnsanlığın ahlak kanununa saygısı, yukarıdakilerle arasını iyi tutmaktan hoşlanan bir türün zihin yapısına işaret eder.</p>

  <p>Bir kuralı ihlal ettiğimizde verdiğimiz tepki çok şey anlatır. Yüzümüzü öne eğer, gözlerimizi kaçırırız, omuzlarımızı kamburlaştırır, dizlerimizi büker, küçülmüş gibi görünürüz. Ağzımız sarkar, kaşlarımız yukarı kalkıp tehditkar olmayan bir ifade alır. Utanır, yüzümüzü ellerimizin arkasına saklar, “yerin dibine geçmek” isteriz. Bu görünmezlik arzusu itaat gösterilerini hatırlatır. Şempanzeler liderleri için tozun toprağın içinde sürünür, ona aşağıdan bakmak için vücutlarını eğer ya da tehditkar görünmemek için ona kıçlarını çevirirler. Halbuki baskın erkekler kendilerini daha büyük gösterir ve cenin pozisyonu almış olan astlarının kelimenin tam manasıyla üzerine basıp geçerler. İnsan kültürlerinde utanç üzerine çalışan, antropolog Daniel Fessler, bu evrensel büzüşme görünümünü, öfkeli bir egemen karşısındaki astın duruşuna benzetir. Utanç, yatıştırılması gereken birini kızdırmış olma farkındalığını yansıtır. Buna eşlik eden mahcubiyet duyguları, ondan çok daha eskiye dayanan hiyerarşi şablonu yanında ikincil kalır.</p>

  <div class="picture">
    <img alt="" src="../Images/00022.jpeg" />

    <p class="caption">Baskın bir şempanze, tüylerini kabartmış, elinde büyük bir taşla iki ayağı üzerinde yürüyor. Onu burnundan soluyup hırıltılar çıkararak savuşturmaya çalışan rakibinden çok daha büyük görünüyor. Ancak bütün bunlar törenden ibaret çünkü aslında bu iki erkek aynı cüsse ve ağırlıkta.</p>
  </div>

  <p>Darwin’in de zamanında dikkat çektiği gibi, sadece insana has yegâne ifade yüz kızarmasıdır. Diğer primatlarda böyle ani bir kızarmaya hiç rastlamadım. İnsanların elinden gelen tek şeyin başkalarını sömürmek olduğunu düşünenler için yüz kızarması herhalde çok şaşırdıkları bir evrim muammasıdır. Gerçekten onların düşündükleri gibi olsa, yanaklarımıza ve boynumuza kan hücum etmese, tenimizdeki renk değişikliği deniz feneri gibi göz almasa bizim için daha iyi olmaz mıydı? Anadan doğma bir düzenbazın böyle bir işaret taşıması akla uygun gelmiyor. Yüz kızarmasının benim bildiğim tek faydası, başkalarına hareketlerinizin onları nasıl etkilediğinin farkında olduğunuzu göstermesi. Bu da güven uyandırır. Duygularını yüzlerinden okuduğumuz insanları, en ufak bir utanç ya da suçluluk işareti göstermeyen insanlara tercih ederiz. Kural ihlalleri konusundaki rahatsızlığımızı ileten dürüst bir işaret geliştirmiş olmamız türümüze dair derin bir bilgi verir bize.</p>

  <p>Kızarma, bize ahlakı veren evrim paketinin bir parçasıdır.</p>

  <h2 id="sigil_toc_id_31">Bire Bir Ahlak</h2>

  <p class="nonindent">Ahlak, bizim gibi insan olanlara Yardım etmeyi, en azından onları maddi manevi Yaralamamayı telkin eden iki Y kuralına dayalı bir sistemdir. Başkalarının iyiliğini esas alır ve topluluğu bireyin önüne koyar. Şahsi çıkarları inkar etmez ama işbirliği içindeki bir toplum uğruna çıkarların dizginlenmesini gerektirir.</p>

  <p>Bu işlevsel tanım, ahlakı, çatal bıçakla, çubuklarla ya da elle yemek gibi adet ve alışkanlıklardan ayırır. İnsanlar, şu an içinde bulunduğum kültürde benim elle yememi ayıplayabilir ama onların bu hoşnutsuzluğu ahlaki bir özellik taşımaz. Küçük çocuklar bile etiketi (oğlanlar erkekler tuvaletine, kızlar kadınlar tuvaletine gider) ahlaktan (kimsenin atkuyruğunu çekme) ayırabilir. İki Y kuralları, adetlerden daha fazla ciddiye alınır. Çocuklar ahlak kurallarının evrensel olduğuna inanır. Onlardan herkesin aynı tuvalete gittiği bir kültür hayal etmelerini isterseniz, bunu yapabilirler ama laf olsun diye başka birinin canını yakmanın mubah olduğu bir kültür hayal etmelerini isterseniz yapamazlar. Filozof Jesse Prinz’in de açıkladığı gibi: “Ahlak kuralları doğrudan doğruya duygulardan kaynaklanır. Birine vurmayı düşündüğümüzde kendimizi kötü hissederiz ve bu duyguyu kolay kolay bastıramayız.”<a class="noteref" href="../Text/notlar.xhtml#n069" id="ref9">9</a> Ahlaki kavrayış şaşırtıcı ölçüde küçük yaşlarda ortaya çıkar. Bir yaşın altındaki çocuklar kukla gösterisindeki iyi adamı beğenmeye başlamıştır bile. Bir başka kuklayla sakin sakin top oynayan bir karakter, topu kapıp kaçan bir karaktere tercih edilir.</p>

  <p>Empati hayati önem taşır. Çocuk küçük yaşta, kardeşine vurmanın ya da onu ısırmanın çığlıklar ve olumsuz sonuçlarla noktalanacağını bilir. Büyüyünce psikopat olan –çocuklukları hayvanlara işkence etmek, aşırı şiddet ve pişmanlık yoksunluğuyla geçmiş– birkaç çocuk dışında, büyük çoğunluk kardeşinin ağlamasını seyretmekten zevk almaz. Ayrıca insanın kardeşinin canını yakması, eğlencenin ve oyunun aniden sona ermesi anlamına gelir. Hiç kimse kendisini sürekli itip kakan biriyle oynamak istemez. Son olarak kızgın bir anne, baba ya da öğretmenin sahneye girmesi, tokadı atana bağırması ya da kurbanının gözyaşlarını göstererek ona kendini suçlu hissettirmesi muhtemeldir. Bütün bu duygusal sonuçlar, bir oyun arkadaşını yaralamaktan insanı men eder. Empati çocuklara, başkalarının duygularını hesaba katmayı öğretir.</p>

  <p>Bu kadar erken yaşta meydana gelen bu gelişime şaşırmamak lazım. Sadece Cila Kuramının etkisi yüzünden iyiliğin, insan mizacının bir parçası olmadığına, bunu çocuklarımıza öğretmek için çok uğraşmamız gerektiğine inanılıyordu. Çocuklar, kendi doğal eğilimlerine <em>rağmen</em> ahlaklı olmayı öğretmenlerinden ve ailelerinden öğrenen, bencil canavarlardı. Gönülsüz ahlaklılardı. Ben bu görüşün tam aksini savunuyorum. Çocuk doğası gereği ahlaklıdır ve biyolojik yapısından bu konuda büyük yardım alır. Biz insanlar, otomatik olarak başkalarına ilgi gösteririz, başkalarının çekimine kapılırız, onların içinde bulunduğu durumu sahipleniriz. Bütün primatlar gibi başkalarından duygusal olarak etkileniriz. Sadece primatlar böyle değildir. Büyük bir köpeğin, kendisinden daha küçük oyun arkadaşı çığlık atar atmaz onu ısırmayı bırakması da aynı sebepledir: Başkasının canını yakmak iticidir.</p>

  <p>Köpeklerde hiyerarşi bizdekine nazaran daha kuvvetlidir, bu yüzden de hareketlerinin neticelerinden korkmak için daha fazla sebepleri vardır. Konrad Lorenz’in köpeği Bully’nin kural ihlaline verdiği kuvvetli tepkiyi açıklar bu durum. Bu vakada, kurban saldırıya açık bir yabancı değil, sahibin ta kendisi. Bully, bir kavgayı ayırmaya çalışan ünlü etolojisti yanlışlıkla ısırmış. Lorenz onu azarlamadığı ve hemen teselli etmeye çalıştığı halde Bully büyük bir sinir buhranına girmiş. Günlerce felç inmiş gibi yatmış, yemekle ilgilenmemiş. Sığ nefesler alarak bir halının üzerinde yatıyor, zaman zaman eza çeken ruhunun derinliklerinden uzun uzun iç geçiriyormuş. Ölümcül bir hastalığa yakalanmış gibi bir hali varmış. Bully’nin keyfi haftalarca yerine gelmemiş, hatta Lorenz onun bir “vicdanı” olup olmadığı üzerine kafa yormaya başlamış. Bully daha önce kimseyi ısırmadığı için yanlış bir şey yaptığına karar vermesini sağlayacak, eskiye dayanan bir tecrübesi yokmuş. Belki de üstünü yaralamaya dair doğal bir tabuyu ihlal etmişti, bunun da sürüden atılmak gibi çok korkunç sonuçları olabilirdi.<a class="noteref" href="../Text/notlar.xhtml#n0610" id="ref10">10</a></p>

  <p>Öğrenciyken, bir grup makakın, alfa erkeği mevcutken ve değilkenki davranışlarını izlemiştim. Alfa arkasını döner dönmez diğer erkekler dişilere yanaşmaya başlıyordu. Normalde böyle bir şey yapsalar başları belaya girerdi. Bu prensip sınandığında, baskın erkek şeffaf bir kutunun içinden baktığı müddetçe aşağı mevkideki erkekler dişilere yaklaşmayı reddetti ama baskın erkek kutudan çıkarılır çıkarılmaz bütün ketlemeleri bir kenara bıraktılar. Kendilerini çiftleşmekte özgür hissettiler. Aynı zamanda yüksek mevkideki erkeklerin yaptığı gibi kuyrukları havada, zıplama gösterilerinde bulundular. Ancak patronun geri dönmesiyle aşırı gergin bir hal aldılar ve onu yüzlerinde yaltaklanan sırıtmalarla karşıladılar. Yanlış bir şey yaptıklarının farkındaymış gibi görünüyorlardı.<a class="noteref" href="../Text/notlar.xhtml#n0611" id="ref11">11</a></p>

  <p>“Kedinin olmadığı yerde fareler atar perende” atasözünün işaret ettiği durumları izlemek daima eğlencelidir çünkü kedi, farenin zihninden asla ırak olmaz. Başka bir makak grubunda, uzun-dönem alfa erkeği Mr. Spickles, çiftleşme mevsiminde bir düzine kadar kıpır kıpır erkeğe göz kulak olmaktan bıkkınlık getiriyordu bazen. Belki de sadece ihtiyar kemiklerini içeride ısıtmak istiyordu. Bazen yarım saatliğine ortadan kaybolup diğerlerine rahatça çiftleşme imkânı tanıyordu. Beta erkeği, hanımların gözdesiydi ama Mr. Spickles onda öyle bir saplantı halini almıştı ki ikide bir kapıdaki bir çatlaktan içeri bakmadan duramıyordu. Belki de Mr. Spickles’ın gerçekten içeride durduğuna emin olmak istiyordu. Rhesus şebekleri, çoğul-birleşmelerle-boşalan (yani boşalması için defalarca cinsel birleşmede bulunması gereken) bir tür olduğundan, genç erkek birleşme serisini tamamlayana kadar, defalarca partneriyle kapı arasında gidip geliyordu.</p>

  <p>Toplumsal kurallar, sadece baskınlar mevcut bulunduğunda uyulan, onların yokluğunda unutulan kurallar değildir. Bu doğru olsa, düşük mevkideki erkeklerin sürekli alfayı kollaması ya da yasak davranışlarda bulunurken aşırı temkinli olması gerekmezdi. Kuralları bir dereceye kadar içselleştiriyorlar. Arnhem şempanze kolonisinde, beta erkeği Luit, alfa erkeği Yeroen’e ilk fiziksel yenilgisini tattırdığında, daha karmaşık bir durum ortaya çıkmıştı. Kavga, iki erkek geceledikleri mekanda yalnızken meydana gelmişti. Ertesi sabah koloni adaya bırakıldığında, bu hayret verici gelişmeden haberdar oldu:</p>

  <blockquote>
    <p class="nonindent">Mama, Yeroen’in yaralarını gördüğünde, bağırarak etrafına bakınmaya başladı. Bunun üzerinde Yeroen, iniltiler çıkararak kendini bıraktı ve diğer maymunlar ne olup bittiğini görmek için etrafına toplandılar. Maymunlar bağrışarak Yeoren’in etrafına toplanırken, “zanlı” Luit de haykırmaya başlamıştı. Asabi asabi bir dişiden diğerine koşuyor, onlara sarılıyor ve kendini takdim ediyordu. Sonra günün büyük bölümünü Yeroen’in yaralarına bakmakla geçirdi. Luit’in güçlü köpek dişleri, Yeroen’in ayağında bir yırtık, böğründe iki büyük yara açmıştı.<a class="noteref" href="../Text/notlar.xhtml#n0612" id="ref12">12</a></p>
  </blockquote>

  <p>Luit’in durumu, alfayı ısırıp hiyerarşinin büyüsünü bozması açısından, köpek Bully’nin durumuna benziyordu. Grubun tepkisi bunun çok korkunç bir şey olduğunu gösterdiğinden Luit durumu telafi etmek için elinden geleni yaptı. Ama bu arada Yeroen’e üstünlük taslama stratejisini bırakmadı, ilerleyen haftalarda baskıyı artırdı ve sonunda Yeroen’i en üst noktadan emekli olmaya zorladı. İhtiyar erkeği tımar etmesi kimseyi şaşırtmamalı çünkü bu davranış normal şempanze ilişkilerinin bir parçasıdır ama bu tür davranışlara bonobolarda daha da fazla rastlanır. Düşmanlar birbiriyle karşılaştığında, saldırganın hiç tereddüt etmeden, daha önce ısırdığı kola ya da bacağa uzandığını gördüm. Bu sadece dövüşü mükemmelen hatırladıklarını değil, pişman olduklarını da gösteriyordu. Isırma bonobolarda o kadar az rastlanan bir şeydir ki sonuçlarından üzüntü duymaları, kendi taşkın davranışları sonucu akan her damla kanı yalamaları çok normal görünür.</p>

  <p>Böylesi durumlarda, ayrıca Luit’in Yeroen’in yaralarına verdiği tepkide de muhtemelen empatinin rolü vardı. Şempanze ölçüleriyle hafif sayılsa da bunlar Yeroen’in yıllardır aldığı ilk yaralardı. Genelde primatlar, anlaşmazlık ve çekişme durumlarında bile iyi ilişkileri sürdürmeye çalışırlar. Acı ve üzüntünün yarattığı sarsıcı etkilerin farkında oldukları oyunlarından bile anlaşılır. Yavruların arasında yaş farkı büyükse, genelde oyunlar küçük yavru için sert bir hal alır, bacağı burkulabilir ya da oyuncu bir ısırık gerçek bir ısırığa dönebilir. En ufak bir rahatsızlık sesi çıkardığında annesi oyunu keser. Normalde, insan kahkahasına benzeyen, sert, soluklu kahkahalar dışında oyun tümüyle sessiz geçer. Yüzlerce güreş müsabakası kaydettikten sonra, gençlerin özellikle kendilerinden daha küçük bir oyun arkadaşının annesi seyrederken kahkaha attıklarını fark ettik. Aynı yavruyla yalnız kaldıklarında o kadar fazla kahkaha atmıyorlar. Sanki anneye “Bak biz nasıl eğleniyoruz!” der gibiler.<a class="noteref" href="../Text/notlar.xhtml#n0613" id="ref13">13</a></p>

  <p>Özetle, primatlarla çocukların kullandığı toplumsal kodu destekleyen iki büyük pekiştirici var. Birisi içeride öteki dışarıda. Birincisi empati ve gereksiz çatışmalardan kaçınmak için iyi ilişkiler kurma ihtiyacı. İkincisi, üst mevkilerin verdiği cezalar gibi fiziksel sonuç tehdidi. Zaman içinde pekiştirici bu iki etken, içselleştirilmiş bir ilkeler bütünü oluşturuyor, ben buna <em>bire bir ahlak</em> diyeceğim. Bu türden bir ahlak, farklı becerileri ve güçleri olan çiftlerin, erkeklerle dişilerin ya da yetişkinlerle yavruların birbiriyle geçinebilmelerini sağlıyor ve onları, herkes için uygun olan bir hayat tarzı içinde birbirine bağlıyor. Kimi zaman, mesela iki rakip bir mevki için mücadele ettiğinde, bu ilkeler askıya alınıyor ama genelde primatlar huzur içinde bir arada yaşamaya gayret gösterir. Toplumsal koda uyamayan ya da uymak istemeyen bireyler tecrit edilir. Bütün bu sürecin itici gücü, evrim açısından bakıldığında, entegre olma arzusudur çünkü aksi –yalıtılma, dışlanma– bir bireyin hayatta kalma şansını ciddi ölçüde azaltır.</p>

  <p>1985’te yazdığı <em>Sex and Friendship in Baboons</em> (Babunlarda Seks ve Dostluk) kitabında, Barbara Smuts hayvanlara o dönemde hararetle itiraz edilen “dostluk” kelimesini yakıştıran ilk biliminsanı olmuştu. Bazıları bu yakıştırmayı fazlasıyla insanbiçimci bulmuştu. Ama hayvanlar arasında bağlar konusunda bilgilerimiz arttıkça şüpheler dağıldı ve terim yaygınlaştı. Uganda’da, Kibale Ormanı’nda iki yaşlı erkek şempanze, genellikle birlikte yolculuk ediyor, avlanıyor, eti paylaşıyor ve sık orman örtüsü yüzünden ayrı düştüklerinde birbirlerini kaybetmemek için sesleniyorlardı. Bu erkekler, üçüncü şahıslarla yapılan dövüşlerde de birbirlerine arka çıkıyorlardı. Akraba olmadıkları halde yıllardır birbirlerinin en güvenilir dostlarıydılar. Onları senelerce izleyen primatolog John Mitani, içlerinden biri öldüğünde, arkadaşının kendini nasıl yalıttığını, toplumdan uzaklaştığını, adeta mateme girdiğini anlatmıştı. Kayıtlara geçmiş böyle çok ilişki vardır ve DNA analizleri bu ilişkilerin genelde akrabalık bağı olmayanlar arasında görüldüğü iddiasını kanıtlar niteliktedir. Bu yüzden de arkadaşlık yakıştırması abartılı değildir ve filler, yunuslar, başka hayvanlar arasındaki bağlar için de geçerlidir. Babunlar üzerinde yapılan saha araştırmaları, arkadaşı olan dişilerin olmayanlara göre daha fazla yaşadığını ve daha fazla yavru yetiştirdiğini göstermiştir. Kısacası yakın arkadaşlığın değerini bilmek için bolca evrimsel sebep var.<a class="noteref" href="../Text/notlar.xhtml#n0614" id="ref14">14</a></p>

  <p>Toplumsal koda göre herkesle iyi ilişkiler içinde olma kuralı, kimin kiminle çiftleşebileceğini, yavrularla nasıl oyun oynanacağını, kime boyun eğileceğini, hangi koşullarda başkasının yiyeceğinin alınabileceğini ya da sıra beklemek gerekeceğini de belirler. Şempanzelerle bonobolar birbirlerinin mallarına saygı duyarlar, bu yüzden de en üst mevkideki erkek bile yiyecek için dilenmek durumunda kalabilir. Baskın bireylerin başkalarının yiyeceğini zorla almasına nadiren rastlanır ve bu kuralı ihlal edenler şiddetli dirençle karşılaşır. Üçüncü Bölüm’de anlattığım, Volker’e yapılan toplu saldırı, bonoboların kuralları çiğneyenlere nasıl davrandığının bir örneği. Bu örneklere rastlamak hiç de zor değildir; gözlem penceremin altındaki şempanze kolonisinde yaşanan şu sahne de onlardan biri. Eski alfa erkeği Jimoh, bir keresinde genç bir erkeği çiftleştiğinden şüphelenerek cezalandırmıştı. Normalde Jimoh suçluyu kaçırmakla yetinirdi ama bu sefer nedense –belki de aynı dişi o gün onunla çiftleşmeyi reddettiği için– rakibinin arkasından son hız koşmuş, peşini bırakmamıştı. Genç erkek korkudan ishal olup altına kaçırmıştı ve bu işin sonu pek iyi görünmüyordu. Ancak Jimoh rakibini yakalamak üzereyken dişiler onu kınamak için “voaov” diye haykırmaya başladılar. Alfa dişinin de katılmasıyla bu sesler kulakları sağır edici bir koro haline geldi. İtirazlar kreşendoya ulaştığında Jimoh yüzünde asabi bir sırıtışla saldırıyı kesti: Mesajı almıştı.</p>

  <p>Kamuoyunun nasıl işlediğine bizzat şahit olduğumu hissetmiştim.</p>

  <h2 id="sigil_toc_id_32">“Böyledir” “Böyle Olmalı”yla Buluştuğunda</h2>

  <p class="nonindent">Toplumsal kodun en hayret verici özelliği kuralcı olması. Kodun dişleri var. Burada sadece hayvanların nasıl davrandığından değil, nasıl davranmalarının <em>beklendiğinden</em> bahsediyorum. Bütün her şey “böyledir” ile “böyle olmalı” arasındaki ayrıma bağlanıyor. Kulağa gramerin tuhaf bir cilvesi gibi geliyor olabilir ama -dır /- malıdır ayrımı filozoflar için önemli bir başlıktır. Aslında bu ayrıma ilişmeden ahlakın kökenini tartışmak imkânsızdır. “-dır” belli şeylerin (toplumsal eğilimlerin, zihinsel kapasitelerin, nörolojik işlemlerin) nasıl olduğunu tanımlar, “-malıdır” ise bazı şeylerin nasıl olmasını istediğimizi ve nasıl davranmamız gerektiğini anlatır. “-dır” olgular hakkındadır, “-malıdır” değerler. Kuralcı bir koda göre yaşayan hayvanlar, “-dır”dan, “-malıdır”a geçiş yapmıştır. Hem de bu geçişi, bu konu için harcanan okyanuslar dolusu akademik mürekkepten bihaber yapmışlardır.</p>

  <p>Dikkatimizi -dır/-malıdır ayrımına çeken İskoç filozof David Hume, neredeyse üç asır önce bu ikisini aynı şey saymamamız gerektiği konusunda bizi uyarmış, hayatın olgularından, uğruna savaştığımız değerlere nasıl gittiğimiz konusunda “bir gerekçe gösterilmesi” gerektiğini eklemiştir.<a class="noteref" href="../Text/notlar.xhtml#n0615" id="ref15">15</a> Başka bir deyişle ahlak sadece insan doğasının bir yansıması değildir. Nasıl ki araba tanımından trafik kurallarını çıkaramıyorsak, kim ya da ne olduğumuzu bilmekle de ahlaki normlara ulaşamayız. Hume’un pek çokları tarafından savunulan görüşü, onun temkinli olma çağrısını “Hume’un Giyotini”ne dönüştüren, “-dır” ve “-malıdır” arasında kapanmaz bir uçurum olduğunu iddia eden sonraki filozofların abartılı tavrından çok uzaktır. Bu giyotini, evrim mantığını ya da sinirbilimi, insan ahlakına uygulamak için yapılan en dikkatli teşebbüsleri bile öldürmek için kullanmışlardır. Bilim bize ahlakın nasıl açıklanabileceğini söyleyemez, buyurmuşlardır. Halbuki bilim, neden bazı sonuçların diğerlerine tercih edildiğini, dolayısıyla ahlakın neden böyle tecelli ettiğini açıklamaya yardımcı olabilir. Zira uyulması imkânsız ahlak kuralları koymak manasız olurdu, tıpkı arabaların yavaş giden arabalar üzerinden atlamasını emretmek gibi bir arabanın uyması imkânsız olan trafik kuralları koymanın işe yaramayacağı gibi. Filozoflar arasında bu, “yapmalıdır yapabiliri gerektirir” argümanı diye bilinir. Ahlak hangi tür içinse o türe uygun olmak zorundadır.</p>

  <p>“-dır” ve “-malıdır” ahlakın yin-yang’ı gibidir. İkisine de sahibizdir, ikisine de ihtiyaç duyarız, aynı değillerdir ama apayrı da değillerdir. Birbirlerini tamamlarlar. Hume bile kendi adı verilen “giyotini” insan doğasının önemini vurgulayarak görmezden gelmişti: Ahlakı duyguların ürünü olarak görürdü. Listesinin en üst sırasında (onun sempati dediği) empati vardı. Empatinin muazzam bir ahlaki değere sahip olduğunu düşünüyordu. Bu onun açısından bir çelişki değildi çünkü onun yegâne uyarısı, kim olduğumuzdan nasıl davranmamız gerektiğini çıkarma konusunda dikkatli olma gereğiydi. Böyle bir çıkarımın yasak olduğunu asla söylememişti. Şunu da unutmamak lazım, bu ikisi arasındaki fark, çoğu filozofun ikamet ettiği kavramsal seviyede, gerçek hayattakine nazaran daha büyük bir açıklıkla hissedilir. Onlar için şeylerin nasıl olduğundan, nasıl olması gerektiğine <em>akıl</em> yoluyla varmak neredeyse imkânsızdır ama ahlakın akılla kurulduğunu kim söylemiş? Ya Hume’un düşündüğü gibi duygusal değerler üzerine kurulduysa?</p>

  <p>Değerler, oluşumuzun içine işlemiştir. Bazen biyolojinin ahlaki denklemin sadece “-dır” tarafında olduğu düşünülür ama her organizmanın hedefleri vardır. Bunlardan biri hayatta kalma, bir diğeri üremedir ama rakipleri kendi alanının dışında tutmak ya da aşırı yüksek sıcaklıktan kaçmak gibi daha acil hedefler de vardır. Hayvanlar kendilerini besle “melidir”, avcılardan kaç “malı”, eş bul “malıdır”lar, bu böyle uzar gider. Karnını tok tutmak kuşkusuz ahlaki bir değer olmadığı halde, toplumsal alana geçtiğimizde bu ayrımı yapmak zorlaşır. Sürü hayvanları birbirleriyle iyi geçin“melidir”. İnsan ahlakı başkalarına karşı hissedilen duyarlılıktan ve grup hayatının semeresini toplamak için karşılıklı ödün vermek ve başkalarını düşünmek gerektiğinin farkında olmaktan kaynaklanır.</p>

  <p>Bütün hayvanlar bu duyarlılığı paylaşmaz. Piranalar ya da köpekbalıkları, bizim kadar zeki olsalardı bile, asla aynı toplumsal kodu geliştiremezlerdi çünkü başkalarını yaralamak –misilleme riski hariç– onları hiç mi hiç rahatsız etmez. Duygusal açıdan biz onlardan tamamen farklıyız, bu da yardım etme ya da yaralamamanın iki Y’sine neden özel bir anlam yüklediğimizi açıklıyor. Bu değerler bize dışarıdan ya da mantık yürütmeyle gelmiyor, beyin kökümüzün derinlerine işlemiş vaziyetteler. Patricia Churchland, <em>Braintrust</em> (Beyningüveni) kitabında, evrimin bizi nasıl ahlaka hazırladığını açıklamak için -dır /-malıdır dilini kullanıyor:</p>

  <blockquote>
    <p class="nonindent">Biyolojik açıdan temel duygular, Doğa Ana’nın bizi, sağduyu çerçevesinde yapmamız gereken şeyi yapmaya yönlendirmesidir. Sosyal duygular, bize toplumsal olarak yapmamız gerekeni yaptırmanın yoludur ve ödül/ceza sistemi sayesinde geçmiş deneyimlerimizi kullanarak her iki alanda da performansımızı geliştiririz.<a class="noteref" href="../Text/notlar.xhtml#n0616" id="ref16">16</a></p>
  </blockquote>

  <p>Ne olduğumuz ile ne olmamız gerektiği arasındaki gerilim ilginç tartışmalara yol açıyor. Doğal bir özgeci dürtüsü olan insanların, böyle bir dürtüsü olmadığı halde özgeci davranan insanlara nazaran saygımızı daha az hak ettiğini iddia eden bir blogcuyla yaptığım tartışma da bunlardan biri. En etkili ahlak filozoflarından Immanuel Kant buna katılırdı. Dick Cheney enerji tasarrufuna ne kadar kıymet veriyorsa, o da insan iyiliğine o kadar kıymet verirdi. Cheney tasarrufu “erdemli” ama gereksiz bularak dalga geçiyor, Kant merhameti “güzel” bulur ama ahlaki faydası olmadığını söylerdi. Görevden başka bir şeyin önemi yoksa hassas duygulara ne gerek var?</p>

  <p>Başka bir blogcuysa, anlık bir yardım etme güdüsüyle davranan insanları, neyin doğru neyin yanlış olduğunu tartarak yardım eden insanlara tercih ettiğini yazmış. Böylece içten gelen iyiliği, görev duygusundan kaynaklanan özgeciliğe tercih etmiş. İlginç bir ikilem, nasıl biriyle evlenmek istersiniz sorusuna benziyor: sizi seven biriyle mi yoksa görev duygusuyla sizi destekleyen biriyle mi? Aslında ikinci daha fazla gayret sarf ediyor ve daha fazla takdiri hak ediyor ama ben birinciyle evli olmayı tercih ederdim. İflah olmaz bir romantik olabilirim ama sırf görev duygusundan kaynaklanan sadık bir bağlılık istemem. Aynı şekilde, içten toplumcul hislerle desteklenmesi halinde ahlak çok daha güvenilir bir hal alır.</p>

  <h2 id="sigil_toc_id_33">Dünyadaki Cehennem</h2>

  <p class="nonindent">İtici güçlerin ikincisi hiyerarşik doğamız ve ceza korkumuzdur. Bu, özellikle Tanrı olmadan ahlak olamayacağını iddia edenler için eski bir temadır. Bu kasvetli görüşe katılmak zorunda değiliz ama otoritenin ve toplumsal baskının rolünü inkar etmek mümkün değil. Ancak diğer primatlarda kural yaptırımı, yaşı kemale ermişler için geçerlidir. Hiyerarşik yapılarıyla kötü şöhret salmış rhesus makakları bile yavrulara büyük hoşgörü gösterir. 1980’lerde, büyük bir şebek grubunu susuz bırakıp, birkaç saat sonra su kaplarını doldurarak bir deney yapmıştım. Bütün yetişkinler, Tama Hayvanat Bahçesi’ndeki fındık kırma sahnesi gibi, hiyerarşik düzende gelirlerdi ama bir yaşın altındaki yavrular istedikleri zaman sularını içerlerdi. En yüksek mevkideki erkeklerle birlikte içer, en yüksek mevkideki dişinin ailesine karışırlardı. Ancak iki yaşına bastıktan sonra cezalar başlar, onlar da yerlerini çabucak öğrenirlerdi.</p>

  <p>Maymunlar, şebeklerden daha geç geliştiği için, yavrular dört yaşını doldurana kadar hemen hiç cezalandırılmaz. Baskın bir erkeğin sırtını trambolin olarak kullanmak, başkalarının elindeki yiyeceği kapmak, kendilerinden daha büyük bir yavruya bütün güçleriyle vurmak gibi kabahatleri bile görmezden gelinir. Kendi anneleri bile onları hizaya sokmaya çalışmaz. Daha ziyade dikkatini dağıtmaya uğraşır. Yavru, hınzır hınzır bir yetişkine doğru emeklemeye başladığında ya da bir arkadaşıyla kavga etmesine ramak kaldığında, annesi onu gıdıklar, uzaklaştırır ya da meme verir. Bir yavrunun ilk kez reddedildiğinde ya da cezalandırıldığında yaşadığı şoku tahmin edebilirsiniz. Genelde cinsel çekiciliği olan bir dişiye fazlaca yaklaşmaya cüret eden genç erkekler en sert cezaları alır. O zamana kadar bu dişilerin etrafında serbestçe dolaşmalarına hatta becerebiliyorlarsa çiftleşmelerine izin verilmiştir. Ancak gün gelir, yetişkin erkekler arasındaki rekabet ortamı, genç erkeğe düzenlenen ani bir atakla sonuçlanır. Bütün tüylerini dikmiş bir erkek, gafil Don Juan’ın üzerine saldırır ve tekme tokat girişir, kan revan içinde bırakır. Genç erkekler bir ya da iki derste doğru yolu bulurlar. O noktadan sonra, yetişkin bir erkeğin tek bir bakışı ya da tek bir adım atması bile bir dişinin yanından koşa koşa uzaklaşmalarına yeter.</p>

  <p>Gençler böylece cinsel itkilerini kontrol etmeyi, en azından ihtiyatlı davranmayı öğrenir. İnsan çocukları da toplum kurallarını aynı şekilde öğrenir. Kabahatleri bize eğlenceli gelen üç yaşındaki bir bebeği, ihlalleri sinirlerimizi kaldıran bir ergene göre çok daha fazla kabulleniriz. Öğrenme süreci diğer primatlardakiyle aynıdır, her şeyin mubah görülmesinden, kabul edilebilir davranışların gittikçe daha azalmasına doğru ilerlenir. Ahlak sistemlerimizde cezanın baskın bir rolü olmasına şaşmamak lazım, hukuki yaptırımlardan bizi kandıranların dışlanmasına, “dişe diş” ilkesinden günahkârları bekleyen cehenneme kadar.</p>

  <p>Ceza korkusunu bireylerin içine salmak pek de kolay bir iş değildir ve hem din hem de toplum bunun için büyük gayret sarf eder. Bosch’un resimleri bu noktada özel bir yer tutar. Bosch, bize kötülüğe meyledenleri nelerin beklediğini hatırlatan bir cehennem ressamıdır. Onun işkence ve imha sahneleri, en derin dışlanma, ıstırap ve ölüm korkularımıza hitap eder. Günümüzde imgelerin İnternet üzerinden yaygınlaşması gibi, zamanında eserlerinin tekrar tekrar kopya edilmiş olmasına şaşmamak lazım. Antwerp’teki bir sanat fabrikası sadece Bosch’un sahnelerini kopyalamakla iştigal ederdi. Yine de bu resimleri yapan adamın, son derece dini bütün bir adam olduğunu düşünenlerin daha yakından bakmasında fayda var. Bahçe’nin sağ paneli eşsizdir çünkü Bosch, Tanrı’yı resmin dışında tutarak her şeyi insanların ellerine bırakmıştır. Tıpkı Budizmin cezalandırıcı bir Tanrısının olmaması, gayri ahlaki hayat sürenlerin bedel ödemesi için “Karma” kavramına dayanması gibi, Bosch tam manasıyla dünya üzerinde bir cehennem resmetmiştir. Sahneler tekinsiz olmakla birlikte, gündelik hayatta o kadar çok rastladığımız şeylerdir ki hayatı sonlandırmak açısından, geleneksel ateş çukurundan çok daha kötü bir his uyandırır. Ateşi ufukta görürüz ama yanan dünyanın ta kendisidir. Bosch’un cehenneminde, donmuş bir göl ve üzerinde paten yapan çıplak insanlarla, hayali mahluklar da vardır, tıpkı donmuş bir şey gördü mü üzerinde paten yapmadan duramayan Hollandalılar gibi. Hiç de alışıldık bir cehennem değil!</p>

  <p>Önemli figürlerden biri de Cehennem Prensi diye bilinen, başında bir kazan olan, kuş kafalı canavardır. Canavar tahta benzeyen bir tuvalette oturur, günahkâr insanları yer, sonra da altında asılı duran şeffaf bir torbaya ya da amniyotik keseye sıçar. Ortalarında bir bıçak asılı duran iki devasa kulak görürüz, bıçağı simyacıların saflaştırma aracı olarak yorumlayanlar, kulakları da insanlığın Yeni Ahit’e karşı sağır oluşunun simgesi olarak görenler, hepsinin birden bir topu ya da erbezleriyle birlikte bir fallusu andırdığını söyleyenler çıkmıştır. Bosch’un cehennemindeki bol miktarda aşırı büyük müzik aletiyle (ilk ayrıntılı laterna resmi de dahil) birlikte düşünüldüğünde, devasa kulaklar aynı zamanda, sonsuz bir kakofoninin getirdiği müziksel işkenceye işaret eder.</p>

  <p>Bosch, biz fanileri kendi kaderimize, kendi dehşetimize terk eder. Bu dünya cehennemini, triptiğin diğer unsurlarıyla bir araya getirmeye çalıştığımda, diğer iki paneldeki meyve bolluğu ve cehennemde hiç meyve olmaması dikkatimi çekti. Bosch’un cennetinde yasak meyvelerin olmadığını, bunun da Âdem’le Havva’nın yasak bilgiyi edinme ve korkunç sonuçlarına katlanma travmasından kurtulduğu imasını taşıdığını daha önce de belirtmiştim. Ressam, bu eksikliği, orta paneldeki çıplak yığınlara haddinden fazla meyve vererek telafi etmiştir. Bu insanları kuşlar meyvelerle besler, birbirlerine meyve yedirirler, etrafta devasa çileklerle dolaşırlar, aralarında kafası üzüme dönüşmüş bir adam vardır, bu da muhtemelen Hollanda’nın ortalarında kullanılan, penis başıyla ilgili bir deyime gönderme yapmaktadır.<a class="noteref" href="../Text/notlar.xhtml#n0617" id="ref17">17</a> Orta panel yasak meyvelerle dolu olduğu halde cehennemde hiç yoktur, bu da insana Bosch’un bundan bir meramı olduğunu düşündürür.</p>

  <div class="picture">
    <img alt="" src="../Images/00023.jpeg" />

    <p class="caption">Bosch’un <em>Bahçe</em> tablosunun mahşeri sağ panelinde, bir okla delinmiş iki kulak vardır. Kulakların ortasında keskin bir bıçak yer alır. Günahkâr ruhlara aman vermeyen kulaklar, nesillerdir sanat eleştirmenlerini şaşırtmaya devam etmektedir.</p>
  </div>

  <p>Aptallık bu ya, bu sorunun cevabını <em>Big Sur ve Hieronymus Bosch’un Portakalları</em> başlıklı romanda bulabileceğimi sanmıştım. California gezisine giderken kitabı yanıma aldım. Kükürtlü bir kaplıcada çıplak insanlar arasında oturmak <em>Bahçe</em>’yle aramda bir bağ kurulmasını sağlamıştı, Big Sur da muhteşem bir yerdi ama kitabı okumakta çok zorluk çektim. Henry Miller kadar aklına estiği gibi yazan bir yazar okumadım desem yeridir, çok geçmeden Bosch hakkında neredeyse hiçbir şey bilmediğini de anladım. Miller’ın kitabında Bosch’un <em>Milenyum</em> triptiğinden bahsediliyordu, Alman sanat tarihçisi Wilhelm Franger’in <em>Bahçe</em>’ye verdiği yeni bir isimdi bu.<a class="noteref" href="../Text/notlar.xhtml#n0618" id="ref18">18</a> Franger, Bosch’un zındık bir tarikatın üyesi olduğunu iddia etmişti, hiç kanıt olmasa da sıkça tekrarlanan bir spekülasyon. Bosch’un iğdiş edilmekten korkan bir gizli eşcinsel olduğu ya da ileri seviyede şizofren olduğu gibi diğer uçuk iddialardan biri. Miller tabloda gördüğü portakal bahçesine hayran kalmış, Bosch’un portakallarının ne kadar gerçekçi göründüğüne dikkat çekiyor (“her gün yediğimiz Sunkist portakallarından çok daha leziz, çok daha etkileyici”).<a class="noteref" href="../Text/notlar.xhtml#n0619" id="ref19">19</a> Gerçi Bosch’un portakalın neye benzediğini bilmesi bile olası değil. Kuzey Avrupalılar bu meyveden ancak 16. yüzyılda haberdar olmuşlar, 17. yüzyılda “portakallıklar”da yetiştirmeye başlamışlardı. Hollandalı ressamlar, mesela en meşhurlarından Pieter Mondrian, genelde elma ağaçları ya da başka kuzey meyveleri resmederdi. <em>Bahçe</em>’de de bir elma bahçesi var.</p>

  <p>Triptikteki adaletsiz meyve dağılımı kolayca açıklanabilir: Meyveler hem damak zevkini hem de erotik zevki temsil eder ama cehennem bütün zevklerin söndüğü yerdir. Ancak Tanrı’nın yokluğu yine de açıklanmaya muhtaçtır. Bosch’un diğer cehennem tablosu <em>Mahşer Günü</em>’nde Tanrı ıstırap içindeki kitlelere gayet bariz bir şekilde nezaret ettiği için, <em>Bahçe</em>’de bulunmamasının bir sebebi olması gerekir. Bosch’un seküler bir mesajı mı vardı? Ahlaksızlığın, ilahi yargıdan bağımsız olarak cehennemi cezaları hak ettiğini mi söylemeye çalışıyordu? Sokrates’in meşhur, bize neyin ahlaklı olduğunu söylemeleri için tanrılara ihtiyacımız var mı, sorusuna mı gönderme yapıyordu? Bir eylem tanrılar onu sevdiği için mi ahlakidir yoksa ahlaki olduğu için mi tanrılar sever? diye sormuştu Sokrates Euthyphro’ya.</p>

  <p><em>Bahçe</em>, bizi gündelik hayatımızı neyin doğru neyin yanlış olduğuna dair ilahi talimatlar ve Tanrı’nın nezareti olmaksızın yaşadığımız bir dünya hayal etmeye davet eder. Böyle bir dünyada ahlak yine gerekli olacaktır, der gibidir Bosch, ahlaklı hayat sürmeyenler yine cezalandırılacaktır ama onlar cehenneme gitmeyecekler, cehennem onlara bu dünyada gelecektir.</p>

  <h2 id="sigil_toc_id_34">Topluluk Yararı</h2>

  <p class="nonindent">Rönesans çocuğu olan Bosch, akla sofuluktan daha fazla değer veren bir çağda yaşamıştı. İnsanlık o dönemde, akla dayandırılan bir ahlakın hayalini kurmaya başlamıştı; bu hayal yüzyıllar sonra, Kant’ın “saf aklı” temelleri üzerine dikmesiyle zirveye ulaştı. O zamana kadar hâkim olan yaklaşım, “oralarda bir yerlerde” sonsuz geçerliliği olan ahlaki doğruların bulunduğu ve onları bir arada tutan gizemli mantığı çözme işinin bize kaldığı yolundaydı. Filozoflar uzmanlıklarıyla bunu yapmaya çalışırlardı.</p>

  <p>Bu tuhaf fikir nasıl ortaya çıktı? Gözü örnek olarak kullanan, evrimdeki tasarım tartışmasını hatırlatıyor. Bu sava göre gözün karmaşık yapısı rastlantıyla ortaya çıkmış olamaz, bu yüzden de akıllı bir tasarımcının elinden çıkmış olması gerekir. Çoğu biyolog buna katılmıyor ve solucanlardaki ışığa hassas pigment noktalarından deniz helezonunun “iğne deliği” gözüne kadar bazı ara evrelere işaret ediyorlar. Zaman konusunda bir sıkıntı olmadığında, doğal seçilim, birbiri üzerine eklenen küçük adımlarla, Dawkins’in o harika benzetmesiyle “kör bir saat imalatçısı” gibi, muazzam karmaşık yapılar üretebilir. Bunun için bir plana gerek yok. Peki ahlak yasalarına neden göz muamelesi yapıyoruz? Karmaşık ve rafine olduğu doğru ama bu, akıllı bir tasarımın ürünü olduğunu göstermez. Doğada başka neyin akıllı bir tasarımı var ki? Ahlakın birincil ilkeler üzerinden tartışılabileceği fikri bir yaratılış efsanesinden ibaret, hem öyle fazla dayanağı olmayan bir varsayım zira şimdiye kadar ikna edici bir şekilde savunulduğu görülmedi. Sadece kestirimler var.</p>

  <p>Kuralcı etik, eski bir çağın damgasını taşıyor. Ahlak “yasası” fikri dayatılmış ya da dayatılma imkânı taşıyan bir ilkeyi ima ediyor ve bu dayatmayı yapan merci kimdir merak etmemize neden oluyor. Eskiden bunun cevabı açıktı ama Tanrı’ya başvurmadan bu fikri uygulamanın bir yolu var mı? Bu meseleye dair felsefi bir yaklaşım için, Philip Kitcher’in şüphecilik ifade eden <em>The Ethical Project</em> (Etik Projesi) kitabını tavsiye ediyorum:</p>

  <blockquote>
    <p class="nonindent">Etik proje üzerine kuram yapmanın önündeki engel, etikte bir otorite, hakikatin güvenilir bir biçimde ayırt edilmesini sağlayan bir bakış açısı olması gerektiğini varsaymak olmuştur. Filozoflar kendilerini, eskiden bu konularda içgörü sahibi olma iddiasında olan din hocalarının aydınlanmış ikameleri gibi sunmuşlardır. Peki neden? Etik hep birlikte oluşturabileceğimiz bir şey olabilir pekâlâ.<a class="noteref" href="../Text/notlar.xhtml#n0620" id="ref20">20</a></p>
  </blockquote>

  <p>Aklı yücelten, duyguları vıcık vıcık ve karmaşık addeden bir çağda yaşamamıza rağmen, türümüzün temel ihtiyaçları, arzuları ve saplantılarını aşmak mümkün olmuyor. Etten kemikten yapıldığımız için belli hedeflere yöneliyoruz – yiyecek, cinsellik ve emniyet başı çekiyor. Bu da “saf akıl” fikrini saf kurgu gibi gösteriyor. Yargıçların öğle yemeğinden sonra, öncesine nazaran daha müsamahakar olduklarını kanıtlayan çalışmadan haberiniz var mı?<a class="noteref" href="../Text/notlar.xhtml#n0621" id="ref21">21</a> Benim için bu, insanın nasıl akıl yürüttüğünü mükemmelen özetliyor. Akılcı karar alma sürecini, zihinsel eğilimlerden, bilinçdışı değerlerden, duygulardan ve sindirim sisteminden ayrı düşünmek imkânsız. Bilişsel bilimlere göre akıl yürütmeler çoğunlukla <em>post hoc</em> olur. Sahip olduğumuz ikili zihin işleyişi, biz konuyu enine boyuna düşünmeden önce, hemen içgüdüsel çözümler önerir, bunun ardından bu çözümlerin niteliğini ve yapılabilirliğini tartan, daha yavaş ikincil süreç devreye girer. İkincil süreç kararları doğrulamamıza yardımcı olsa da, bu doğrulamaları gerçek sebepler olarak sunmak büyük kandırmaca olur. Ancak bunu daima yaparız; kölelere aslında iyilik ettiğini söyleyen köle sahibi ya da tek isteğinin dünyayı bir diktatörden kurtarmak olduğunu söyleyen savaş tellalı gibi. Maksadımıza uyacak gerekçeler bulmakta ustayızdır. Jonathan Haidt, ahlaki argümanlardaki bu eğilimi incelemiş, bunu köpeğin kuyruğunu sallamasına benzetmiştir. Davranışlarımızı açıklamak için öne sürdüğümüz sebepler asıl güdülerimizi pek de iyi yansıtmaz. Pascal’ın o güzel sözünü hatırlayalım: “Nedenini niçinini kalp bilir, bilmez akıl.”<a class="noteref" href="../Text/notlar.xhtml#n0622" id="ref22">22</a></p>

  <p>Doğrusu insanların davranışlarına getirdikleri açıklamalara öyle şüpheyle yaklaşıyorum ki anket dolduramayan deneklerle çalıştığım için kendimi son derece şanslı hissediyorum. Yine de hâkim görüş, düşüncenin davranıştan önce geldiği yönünde. Filozofların bağışlama “fikrinden” ve hakkaniyet “kavramından” bahsettiklerini hatta bu ikinciyi Fransız Devrimine borçlu olduğumuzu söylediklerini duydum. Marie-Antoinette kellesini kaybetmeden önce insanların hakkaniyetten bihaber olduğunu mu söylemeye çalışıyorlar? Zaten mevcut bulunan eğilimleri kavramlara tercüme etmekte çok usta olsak da, bunlardan hiç haberi olmayan primatların ya da çocukların kavga ettikten sonra öpüşüp birbirlerine sarılmasına ya da eşitsiz ödüllere veya Noel hediyelerine bağıra çağıra karşı çıkmasına engel değildir bu. Madem öyle ben yine duyguları sürücü koltuğuna oturtan, tepetaklak bakışıma geri döneyim. Bu bakışa göre ahlakın iki temel seviyesi vardır; birisi toplumsal ilişkiler, diğeri toplulukla ilgilidir. Bire bir ahlak diye adlandırdığım birinci seviye, insanın kendi davranışının başkalarını nasıl etkilediğine dair farkındalığı yansıtıyor. Bu seviyeyi, bizimkine benzer ketlemeler ve davranış kodları geliştiren diğer sosyal hayvanlarla paylaşıyoruz. Bunu yapamamak uyumsuzluğu beraberinde getiriyor, bu yüzden de başkalarının yararını gözetme konusunda bir zorunluluk hissediyoruz. Her ne kadar, başkalarının kötü muameleye neden itiraz edeceği ya da bir erkek şempanzenin bir dişinin etrafında dolanan genç bir rakibi neden cezalandıracağı konusunda sebepler bulmak zor olmasa da bu davranışın kökeninde akıl yürütme yok. Tepkiler tümüyle duygusal, bir erkeğin bir diğerini kıskanması ya da insanın arkadaş ortamının keyfini çıkarabilmesi için arkadaş gibi davranması gerektiğini bilmesi buna örnek.</p>

  <p>Ancak bire bir ahlak biraz dar. <em>Topluluk yararı</em> diyeceğim ikinci bir seviyeye ihtiyaç var. Şahsi çıkarları yok saymıyor ama hedefinin topluluğun geneline uyum sağlamak olması açısından çok önemli bir basamak. İnsan ahlakının şu ana kadar anlatılan şeylerden ayrılmaya başladığı seviye bu. Gerçi bazı hayvanlarda da topluluk yararının başlangıç formlarına rastlamak mümkün.</p>

  <p>Kavgaları ayıran Phineas ve yüksek mevkideki diğer primatların nizam-intizam rolünden daha önce bahsetmiştim. Aynı tarafsız “polis” rolü yabani şempanzelerde de biliniyor ve çeşitli gruplar arasında yapılan kıyaslamalı bir araştırma, bu davranışın sosyal dinamikleri istikrarlı bir hale getirdiği sonucunu vermiş.<a class="noteref" href="../Text/notlar.xhtml#n0623" id="ref23">23</a> Savaşan erkekleri, kollarından tutup birbirlerinin yanına götürerek arabuluculuk yapan yaşlı dişilerin müdahaleleri de var. Dişiler öfkeli erkeklerin ellerinden ağır taşları alıyorlar. Meseleyle doğrudan alakaları olmadığı ve bir kenarda durup seyredebilecekleri halde yapıyorlar bunu. Şempanzeler bu şekilde, sadece kendileri değil herkes için barış telkin ederek, etraflarındaki toplumsal ortamı iyileştiriyorlar. Ya da içlerinden biriyle zorla cinsel ilişkiye girmeye çalışan erkekler karşısında dişi şempanzelerin tepkisini ele alalım. Doğada, erkekler başarı sağlayabilir çünkü üçüncü şahısların müdahale etmesini engellemek için bir dişiyi “safariye” götürerek gruptan uzaklaşabilirler. Hatta gönülsüz dişileri ilişkiye zorlamak için ağaç dallarını silah olarak bile kullanabilirler. Ancak tutsaklıkta ötekilerin yanından uzaklaşmak imkânsızdır; bir erkeğin ısrarcı cinsel teşebbüslerine maruz kalan dişi yaygarayı koparır ve diğer dişiler de ona katılıp saldırganı kovalamaya yardım ederler. Dişi dayanışması şempanzelerde genel bir kural olmadığından, tecavüz girişimine toplu halde itiraz etmeleri dikkat çekicidir. Örtük bir karar mı almışlar acaba? Dişiler, ihtiyacı olan birine yardım edildiğinde, uzun vadede hepsinin durumunun iyiye gideceğini fark etmişler mi?</p>

  <p>İnsanlarda topluluk yararı, aydınlanmış şahsi çıkardan kaynaklanır. İyi işleyen bir bütün kurmaya uğraşırız çünkü onun içinde daha rahat ederiz. Benim sokağımdaki bir eve bir hırsızın girdiğini görürsem, benim evim olmadığı ve beni hiç ilgilendirmediği halde, toplum kuralları doğrultusunda polisi ararım. Aynı şey eski bir yerleşimde meydana gelse, benim olanı onun olandan ayıramayan kişiyi durdurmak için herkesi ayağa kaldırırdık. Ahlak ihlalleri, bizi doğrudan doğruya etkilemeyenler bile, herkes için kötüdür. Antropoloji literatüründe, yazıyı bilmeyen toplumlarda bunun nasıl işlediğine dair harika tasvirler vardır; Colin Turnbull’un anlattığı, kendi ağını diğer ailelerin ağının önüne atan Mbuti pigmesi Cephu’nun hikâyesi de bunlardan biridir. Mbuti avcıları ormana uzun ağlar gerer, kadınlarla çocuklar da bir sürü gürültü çıkararak, orman antilobu ve pekari gibi hayvanları bu ağlara sürerler. Tuzağa düşen hayvanları, avcılar mızraklarıyla öldürür. Cephu ağını diğerlerinin ağları önüne koyduğu için çok iyi av yakalamış ama talihsizlik bu ya, yaptığı bu hile diğerlerinin dikkatinden kaçmamış. Kampa dönüldüğünde ortalıkta kasvetli bir hava varmış ve çok geçmeden Cephu hakkında olumsuz sözler söylenmeye başlamış. Turnbull’a göre, Cephu’nun yaptığı ihlal normalde uysal olan pigmeler için çileden çıkarıcı bir durummuş. Kampta, diğer avcılar Cephu’yla dalga geçmeye, onu iğnelemeye başlamışlar. Genç erkekler o geldiğinde ayağa kalkıp yer vermiyormuş, kimileri de kendi mızrağının üzerine düştüğünü görmek istediklerini söylemişler. Cephu gözyaşlarına boğulmuş ve hemen bütün eti başkalarına dağıtmış, hatta karısının kulübenin çatısı altına saklamaya çalıştığı eti bile. Cephu önemli bir ders almış ve topluluk, bütün avcı-toplayıcıların hayat sigortası olan bir kuralı ona dayatmış. İşbirliği, herkes için düzenli yiyecek tedarikini garantiler, bu yüzden de bireysel avcılık başarıları teşvik edilmez ve paylaşım, derinden hissedilen bir zorunluluk haline getirilir.</p>

  <p>Ne zaman, mesela dişilerin aşırı saldırgan bir erkeğin karşısına dikilmeleri gibi şempanze “kamuoyunun” işleyişine tanıklık etsem böyle olayları düşünürüm. Onlar da Mbuti’lerin yaptığı gibi, bireyüstü sonuçları mı gözetiyorlar acaba? Peki bu konuda başı çeken bireyler prestij mi kazanıyor? İnsanların, doğrudan bir çıkarları olmadığında bile ahlaklı davranmasına sebep olan önemli şeylerden biri prestij ve şöhrettir. Yalan söyleyen, hile yapan, sürekli kendi çıkarını önceleyen birine nazaran, örnek bir vatandaşın izinden gitmeye daha istekli olur diğerleri. Şöhret ipuçları maymunlarda da görülür. Mesela büyük bir kavga kontrolden çıktığında, kenarda durup seyredenler alfa erkeği dürtükleyerek uyandırabilir. En etkili arabulucu olduğu için olaya el koyması beklenir. Maymunlar bir bireyin diğerine nasıl davrandığıyla da ilgilenirler; bir deneyde, başkalarına iyi davranan insanla iletişime girmeyi tercih ettikleri görülmüştür. Bu tercihlerinin kendilerine nasıl davranıldığıyla değil, bu insanın yiyeceğini başka maymunlarla paylaşarak edindiği şöhretle alakası vardır.<a class="noteref" href="../Text/notlar.xhtml#n0624" id="ref24">24</a> Bizim kendi araştırmalarımızda, koloni, ödül almak için basit ama birbirinden farklı iki numara yapan iki maymunu seyrettiğinde, üst mevkideki modeli takip etmeyi tercih ettikleri görüldü. Justin Bieber’in saç modelini taklit eden ergenler gibi onlar da aşağı seviyedekileri değil, kendi topluluklarının önde gelen üyelerini taklit ediyorlardı.<a class="noteref" href="../Text/notlar.xhtml#n0625" id="ref25">25</a> Antropologlar buna <em>prestij etkisi</em> der.</p>

  <p>Ama maymunlarda bireysel şöhret ve toplumsal meselelere duyarlılık konusunda çeşitli ipuçları olsa da insanlar bunun çok ötesine geçer. Kendimizin ve başkalarının davranışlarının herkesin iyiliğini nasıl etkileyeceğini ölçmekte ve hangi kuralları koyacağımızı, hangi yaptırımları uygulayacağımızı kendi aramızda müzakere etmekte çok daha ileriyizdir. Küçük bir ihlalin bile daha filizlenmeden koparılması gerektiğini yoksa aynı insanın daha ciddi ihlallerde bulunacağını biliriz. Dil üstünlüğümüz sayesinde, eski zamanlarda ve uzak yerlerde olmuş olayları anlatabilir, bütün topluluğu bundan haberdar edebiliriz. Bir şempanze bir başkasına kötü davranırsa, bunu tek bilen kurbanı olabilir. İnsanlardaysa herkes, yakın köyler dahil, ertesi sabah en renkli ayrıntılarıyla olayı öğrenir. Dedikoduda üstümüze yoktur! Dil, hatıraları canlı tutmamıza ve bazı ihlalleri tekrar tekrar gündeme getirmemize imkân tanır. Şöhretimiz, ortak bellekte saklanan bir yekündur. Cephu yaşadıkça yaptığı ihlal unutulmayacak, hatta belki ileride çocuklarına bile hatırlatılacak. İnsanlar şöhret inşası ve topluluk yararını, maymunlarda görülen benzer davranışların çok üstünde bir noktaya taşımışlar, böylece her birey etrafındaki ahlaki ağı daraltmışlardır.</p>

  <p>Topluluk seviyesinde düşünmek, genelleyici kurallara duyduğumuz ilgiyi de açıklar. Ahlaki duyguların sıradan duygulardan farkı “çıkarsızlıkları, görünürdeki tarafsızlıkları ve genellik çeşnileridir” Edward Westermarck’ın belirttiği gibi.<a class="noteref" href="../Text/notlar.xhtml#n0626" id="ref26">26</a> Minnettarlık ve kırgınlık gibi duygular sadece şahsi çıkarlarımızla –bize nasıl davranıldığını, nasıl davranılmasını istediğimizle– ilgilidir, halbuki ahlaki duygular bunun ötesine geçer. Doğru ve yanlışı daha soyut bir seviyede ele alır. Ancak <em>herhangi</em> birine belli koşullar altında nasıl davranılması gerektiği konusunda yargıda bulunduğumuzda, ahlaki bir yargıda bulunmuş oluruz. Adam Smith, bunu vurgulamak için, “tarafsız bir izleyicinin” davranışımız konusunda ne düşüneceğini tahmin etmemizi ister. Konuyla alakası olmayan biri ne düşünecektir? İşte en karmaşık haliyle insan ahlakı: bizi ilgilendirip ilgilendirmemesine bakmaksızın doğru ve yanlışa dair bir görüş.</p>

  <p>Gerçi tarafsız gözlemcinin tarafsızlığı konusunda benim içim pek rahat değil. Ne de olsa insan insandır ve ya bizim cemaatimizin bir üyesidir ya da en azından üyesi olduğunu hayal edebilir. Smith asla kendisinin dünya dışı bir mahluk olduğunu iddia etmemişti. Bu konuda biraz perspektif kazanmak için, Westermarck’ın Fas üzerine yazdığı bir kitapta aktardığı bir hikâyeyi ele alalım. Oyalandığı ya da yanlış tarafa saptığı için, on dört yaşında bir “delikanlı” tarafından çeşitli defalar abartılı bir şekilde dövülen intikamcı bir devenin hikâyesini. Deve bu cezayı sineye çekmişti ama birkaç gün sonra, üzerinde yük yokken kendini yolda aynı sürücüyle yalnız bulunca “talihsiz çocuğun kafasını korkunç ağzına almış, havaya kaldırıp yere vurmuş; çocuğun kafatası açılmış ve beyni yerlere saçılmış.”<a class="noteref" href="../Text/notlar.xhtml#n0627" id="ref27">27</a> Bu korkunç sahne, çocuğun önceki davranışları göz önüne alındığında, ahlaki bir yoruma açık bir hal alıyor. Yine de evcil hayvanların insanları öldürmesini haklı görmüyorsak, çoğumuz bu olayı ahlaki terimlerle yargılamayız (ortaçağda hayvanlar Tanrı’nın “insan hâkimiyeti” emrine uymayan davranışları için yargılanırdı). Bu yüzden de devenin bir çocuğa değil bir köpeğe saldırdığını varsayarak bu ayrımı biraz daha ileri götürelim. Böylesi bir olay daha da az ahlaki duygu uyandırır. Neden? Tümüyle tarafsız değil miyiz?</p>

  <p>Mesele biraz <em>fazla</em> tarafsız olmamız. O kadar tarafsızız ki olayla derinlemesine ilgilenmiyoruz. Dehşete kapılabilir, köpek için üzülebiliriz ama olay artık ahlaki onaylama ya da kınama duygularını ancak bir taşın diğerine çarpması kadar harekete geçirebiliyor. Halbuki tanımadığımız insanlar bile olsa iki insanın birbiriyle etkileşimini gördüğümüz anda davranışlarını, insanların birbirine nasıl davranması <em>gerektiğine</em> dair fikirlerimizle kıyaslamaktan kendimizi alamayız. Birisi bir başkasının suratına tokat atsa hemen bir fikir oluştururuz: Hak etmiş miydi, biraz aşırı ya da acımasız mıydı? Bu kısmen, hayvanlara nazaran insanlara daha kolay niyetler atfetmemizden kaynaklanır ama asıl sebep insani bir sahnenin otomatik olarak topluluk yararını harekete geçirmesidir. Yardımseverlik ve karşılıklı dayanışma gibi çevremizde görmek istediğimiz davranışlar mı bunlar, diye sorarız kendimize. Yoksa yalan söylemek, çalmak ya da şiddet uygulamak gibi, herkesin iyiliğine ters davranışlar mı bunlar? Neticelerin bilincindeyizdir ve tarafsız kalmakta zorlanırız. Bir deveyle bir köpek arasında meydana gelen bir olay bu kaygıların hiçbirini tetiklemez.</p>

  <p>Hem insanlar hem de maymunlar üzerinde çalışan Amerikalı antropolog Chris Boehm avcı-toplayıcı toplulukların kuralları nasıl uyguladığı konusunda derin gözlemlerde bulunmuştur. Hayvanları görünümüne ve huyuna göre seçen bir yetiştiricinin yaptığı türden etkin bir genetik seçilim doğurabileceğini düşünür bunun. Bazı hayvanların üremesine izin verilir, bazılarına verilmez. Avcı-toplayıcılar oturup insan genetiği üzerine düşünmezler ama fazlaca kural çiğneyen ya da çok önemli bir kurala karşı gelen bireyleri dışlayarak ya da öldürerek onun genlerini gen havuzundan çıkarırlar. Boehm, katil kabadayıların ya da tehlikeli sapıkların, topluluğun görevlendirdiği biri tarafından kalbine bir ok atılarak nasıl öldürüldüğünü anlatır. Milyonlarca yıl sistematik olarak uygulandığında, ahlaki temele oturtulan bu infazlar, aşırı fevrilerin, psikopatların, hilecilerin, tecavüzcülerin sayısını, bu davranışlarından sorumlu olan genlerle birlikte azaltır. Buna itiraz olarak, halen çok sayıda bu tip insanın bulunduğu söylenebilir ama bu aralarında bir seçilim olduğu ihtimalini dışlamaz.<a class="noteref" href="../Text/notlar.xhtml#n0628" id="ref28">28</a></p>

  <p>İnsanlığın ahlaki evrimin direksiyonunu kendi eline aldığını, bunun sonucunda türümüzün daima daha fazla miktarda üyesinin kurallara uymaya eğilimli olduğunu düşünmek müthiş.</p>

  <h2 id="sigil_toc_id_35">Sudaki Prozac</h2>

  <p class="nonindent">Avcı-toplayıcı topluluklar bir avcının ne yakaladığını söylemesine bile izin vermezler. Richard Lee’nin anlatımıyla; !Kung San avcısı kampa döndüğünde tek kelime etmeden ateşin başına oturur ve birisinin gelip ona o gün ne gördüğünü sormasını bekler. Sonra da sükunetle üç aşağı beş yukarı şu cevabı verir: “Hiç iyi bir avcı değilim. Neredeyse hiçbir şey görmedim (duraklama) … sadece şöyle küçücük bir şey.” Ancak bu ifadeler dinleyenin için için gülmesine sebep olur çünkü konuşanın büyük bir şey yakaladığını gösterir.<a class="noteref" href="../Text/notlar.xhtml#n0629" id="ref29">29</a> Avcıtoplayıcı kültürler cemaat ve paylaşım üzerine kuruludur ve tevazuyla eşitliği vurgular. Fazla böbürlenenler hoş karşılanmaz. Halbuki Batı toplumu, bireysel başarıyı yüceltir ve başarılı bireylerin kazandıklarını kendine ayırmasına izin verir. Böylesi bir ortamda tevazu zararlı olabilir.</p>

  <p>Endonezya’daki Lamalera balina avcıları büyük kanolarla okyanusa açılır ve bir düzine kadar adam neredeyse çıplak elleriyle balinayı avlarlar. Avcılar balinaya doğru kürek çeker, zıpkıncı hayvanın sırtına atlayıp silahını saplar, sonra da deniz canavarı kan kaybından ölene kadar yakınlarında beklerler. Bütün aileler hayati tehlike içeren bu faaliyetle birbirine bağlanmıştır, erkeklerin hepsi bir teknededir ve akıllarını en çok meşgul eden şey ganimetin nasıl bölüşüleceğidir. Bekleneceği üzre Lamaleralar, antropologların Ültimatom Oyunuyla sınadığı pek çok kültüre nazaran adalete daha düşkündür. Bu oyun adil tekliflerin ne kadar tercih edildiğini ölçer. Lamaleralar adalet konusunda başı çeker ama mesela herkesin kendi tarlasını ekip biçtiği, kendine yeterli tarım toplumlarında durum böyle değildir.<a class="noteref" href="../Text/notlar.xhtml#n0630" id="ref30">30</a></p>

  <p>Bu yüzden de ahlak kanunu diye bir şey varsa bunun her yerde aynı olması beklenemez. !Kung San, Lamaleralar ya da modern bir Batı milleti için aynı olamaz. Türümüz değişmez özellikler de taşır ve bütün insan ahlakı yardım etme ve yaralamama üzerine kuruludur; dolayısıyla bir nebze olsun evrensellik beklenebilir. Yine de kaynakların ne kadar adil paylaşıldığı ya da tevazunun ne kadarının makbul olduğu gibi ayrıntılar tek bir kanunla belirlenemez. Ahlak zamanla her toplumun kendi içinde de değişim gösterir; günümüzün önemli meseleleri önceki nesiller için pek bir şey ifade etmiyordu bu yüzden de. Cinsel alışkanlıklar buna iyi bir örnektir. Kuzey Avrupa’yı işgal eden Romalılar, utanç verici bir cinsel serbestiyle davranan kraliçeler tarafından yönetilen Kelt kabileleriyle karşılaşmıştı. En azından peşlerinden gelen ataerkil toplumların onlara bakışı böyleydi. Bunu kanıtlamak zor olsa da, yüzyıllar sonra Kaptan Cook, Hawaii sahiline ayak bastığında, bu ataerkil toplumların ürünü olan insanlar şoka girecekti. Cinsel kısıtlama nedir pek bilmeyen adalılar, “ahlaksız” ve “seks düşkünü” diye tanımlanmıştı. Bu aşağılayıcı terminoloji sorgulanmalı çünkü herhangi birinin bu durumdan zarar gördüğüne dair bir veri yok ki bence belli bir hayat tarzını reddetmek için tek geçerli sebep bu olabilir. O günlerde Hawaiili çocuklarına, masaj ve oral uyarımla, genital organlardan haz almak öğretilirdi. Hawaii Üniversitesi’nden seksolog Milton Diamond’a göre “Evlilik öncesi ve evlilik dışı cinsellik kavramları mevcut değildi ve Polinezya’nın büyük bölümünde olduğu gibi burada da şehvani iştahlarını tatmin etmeye bunlar kadar düşkün başka bir halk yoktu.”<a class="noteref" href="../Text/notlar.xhtml#n0631" id="ref31">31</a></p>

  <p>Kadın cinsel özerkliği, anaerkil toplumlarda, ataerkil toplumlara nazaran çok daha fazladır ve insanlığın denemediği üreme düzenlemesinde hatrı kalmıştır. Bu katı monogamiyi, yaklaşık on bin yıl önce, erkeklerin, kızlarını ve zenginliklerini kime bırakacaklarını düşünmeye başladıkları tarım devriminden sonra benimsemiş olabiliriz. Sadakat ve bekaretle ilgili üreme saplantıları ancak o sıralarda gelişmiş olabilir. En azından, kışkırtıcı bir şekilde insan cinsel hayatının atalarımız zamanında bonoboları model aldığını iddia eden Christopher Ryan ve Cacilda Jethá, <em>Sex at Dawn</em> (Şafak Vakti Seks) kitabında bunu iddia ediyorlar. “Babalarınız Kim Sizin?” başlıklı bölümde bazı kültürlerde bir çocuğun birden fazla baba sahibi olduğunda daha kazançlı çıktığını anlatıyorlar. Bu savlarım, Sarah Hrdy’nin çokebeveynli ailelerin hayatta kalma değeri üzerine yaptığı öncü çalışmaya dayandırıyorlar, hatta erkeklerin sadece kendi çocuklarına baktığı dogmasını da yine ona dayanarak reddediyorlar. Bazı kabilelerde “ortaklaşa babalık” uygulanıyor, buna göre büyüyen fetüsün, bir kadının yattığı bütün erkeklerin menileriyle beslendiği varsayılıyor. Olası her baba bir pay sahipleniyor ve çocuğun yetiştirilmesine yardımcı olması bekleniyor. Güney Amerika düzlüklerinde yaşayan kabileler arasında yaygın olan bu düzenleme, erkeklerde ölüm oranın yüksek olduğu bir ortamda yardımı garantiliyor ve cinsel dışlayıcılığın azalması anlamına geliyor. Bir kadının evlilik dışı cinsel tercihleri cezalandırılmıyor aksine buna saygı duyuluyor. Düğün günü gelinle damada kendi çocuklarına iyi bakmaları ama aynı zamanda, birbirlerinin sevgililerine karşı duydukları kıskançlığı dizginlemeleri tavsiye ediliyor.<a class="noteref" href="../Text/notlar.xhtml#n0632" id="ref32">32</a></p>

  <p>Cinsel kıskançlık evrensel olabilir ama bunun teşvik edilmesi ya da baskılanması tümüyle topluma kalmış bir şey. Evrensel ahlaki normlardan bu kadar bahsetmek yeter. Ahlaki değerler, değişmez bir insan doğasını yansıtmaktan ziyade kendimizi örgütleme şeklimizle ilgili bir şeydir. Göçebe sığır çobanlarının, büyük hayvan avcılarıyla aynı ahlaka sahip olmaları beklenemez, onların da sanayileşmiş milletlerle. İstersek bütün ahlak kanunlarını formüle edelim; içlerinden biri bile dünyanın her yerinde aynı derecede uygulanmaz. On Emir’in, genelde varsayıldığı üzre bir istisna olup olmadığı da şüphelidir. Hatta bu emirlerin ahlaki kararları alırken işe yaradığı bile söylenebilir mi? <em>The Colbert Report</em> adlı komedi programına çıkan muhafazakâr bir siyasetçi, On Emir’in herkesin görebileceği bir yere konması gerektiğini “onlar olmadan yönümüzü kaybedeceğimizi” söylediğinde, sunucu ondan emirleri saymasını isteyivermişti. Siyasetçi öylece kalakalmıştı. “Yalan söylemeyeceksin, çalmayacaksın,” dedikten sonra arkasını getiremeyince seyirciler gülmekten kırılmıştı.<a class="noteref" href="../Text/notlar.xhtml#n0633" id="ref33">33</a></p>

  <p>Christopher Hitchens’ın da işaret ettiği üzre, emirlerin çoğunun ahlakla alakası yoktur. Saygıyla ilgilidirler. İlk beş emirde Tanrı mutlak sadakatte (“Karşımda başka ilahların olmayacak”) ve yaşlılara saygı duyulmasında ısrar eder. Ancak ondan sonra herkesin bildiği “yapmayacaksın” emirlerine geçer. Hitchens’ın ifadesiyle:</p>

  <blockquote>
    <p class="nonindent">Dinin insan elinden çıktığını kanıtlamak için bundan kolay kanıt zor bulunur. İlk başta saygı ve korkuyla ilgili monarşik homurtular vardır, bunu haşin kadiri mutlaklık ve sonsuz intikam hatırlatmaları takip eder, Babil ya da Asur imparatorlarının bir ferman yazdırmaya başlarken katiplerine dikte ettirdikleri kelamlara benzer bunlar. Sonra sürekli çalışmak gerektiği, ancak mutlakçı izin verdiğinde dinlenilebileceği sertçe hatırlatılır. Bunu kanunları gözeten bir iki hatırlatma takip eder… Ama… Musa’nın halkının, bu kadar yolu cinayet, zina, hırsızlık ve yalancı şahitliğin mubah olduğunu zannederek kat ettiğini söylemek kuşkusuz onlara hakarettir.<a class="noteref" href="../Text/notlar.xhtml#n0634" id="ref34">34</a></p>
  </blockquote>

  <p>Altıncı emir (“Öldürmeyeceksin”) hayli açık görünüyor ama yabancı bir ordu ülkemi işgal etmişse ya da birisi çocuğumu kaçırmaya çalışıyorsa, bu emri görmezden gelmek için bolca sebebim var demektir. Kitabı Mukaddes’in kendisi de pek çok istisna sıralar. Mesela meşru otorite tarafından uygulanan idam cezası bu yasaktan etkilenmez. On Emir’in kelimesi kelimesine alınmak üzere yazılmadığı açıktır.</p>

  <p>En popüler iki seküler ahlak kanunu da bunlardan hallicedir. “Kendine nasıl davranılsın istiyorsan başkalarına da öyle davran” altın kuralının ruhunu çok sevsem de hayati bir kusur barındırır. Bütün insanların birbirine benzediğini varsayar. Biraz kaba bir örnek olacak ama, bir konferansta gördüğüm ve neredeyse hiç tanımadığım güzel bir kadının peşine takılıp o davet etmediği halde yatağına atlarsam bana nasıl davranacağını tahmin edebiliyorum. Ona, bana yapmasını istediğim şeyi ona yapmak üzere olduğum şeklinde bir açıklamada bulunurken altın kurala başvurmam fazla etkili olmayacaktır korkarım. Ya da vegan olduğunu bildiğim birine domuz sosisi ikram ettiğimi düşünün. Kendim et sevdiğim için altın kuralı uyguluyorum ama vegan, benim davranışımı iğrenç, hatta ahlaksızca bulacaktır. İyi niyetli Kanadalı bürokrat Churchland da güzel bir örnek teşkil ediyor; yerli çocukları iyi yetişsinler diye ailelerinden alıp beyazların yanına vermiş. Belki ormanda kamplarda yaşasalar beyazlar kendileri için böyle bir şey isterdi ama –Avustralya’da yerli çocukların “kayıp nesli” gibi– dayatmacı entegrasyon politikaları artık fazlasıyla ahlaksız kabul ediliyor. Altın kural ahlaki ikilemlerin çoğunu çözmeye yardımcı olmuyor; ölüm cezasının ahlaki olup olmadığı ya da <em>Sefiller</em>’de Jean Valjean’ın aç yeğeni için yiyecek çalmasının doğru olup olmadığı gibi. Altın kuralın çok sınırlı bir alanı var ve ancak bütün insanların aynı yaşta, cinsiyette ve sağlık durumunda olmasıyla, benzer tercih ve hoşnutsuzlukları olmasıyla mümkün. Böyle bir dünyada yaşamadığımız için kural, kulağa geldiği kadar faydalı değil aslında.</p>

  <p>İkinci popüler seküler kural en büyük mutluluk ilkesi, yakınlarda Sam Harris tarafından ahlakın “bilimsel” zemini olarak seçilen faydacılık.<a class="noteref" href="../Text/notlar.xhtml#n0635" id="ref35">35</a> Kökü ta Aristoteles’e dayanan, 19. yüzyılda yaşamış iki İngiliz filozof, Jeremy Bentham ve John Stuart Mill tarafından ortaya atılan bir önermenin bilimsel bir tarafı olamayacağını göstermek için filozoflar birbiriyle yarıştı. Ahlakın “insan refahını” (Yunanca <em>eudamonia</em> kavramı) artırması gerektiği fikri ve doğru ahlaki kararların azami sayıda insanı mutlu edeceği kanaati, ampirik verilere dayanmaz: bir değer yargısıdır. Değer yargıları daima tartışmaya açıktır ve faydacılığın kusurları uzun zamandır bilinmektedir. Dünyadaki mutluluk toplamını artırma isteği genelde bizi doğru yola yönlendirse de kesin garantisi yoktur. Diyelim ki tek bir kişinin her gün bütün gece tuba çalarak yüz kişiyi canından bezdirdiği bir apartmanda oturuyorum. Onu bu gürültüyü çıkartmamaya ikna edemediğimiz için içimizden biri gidip uyurken vuruyor. Ne olduğunu anlayamıyor bile. Ne kadar çok sayıda kişinin ne büyük bir azaptan kurtulduğu düşünülürse bu kararımız yanlış olabilir mi? Diyelim ki vurma fiili hoşunuza gitmedi, öldürücü bir iğne yaptık diyelim. Evet, tek bir kişi hayatından ve olası mutluluğundan oldu ama binadaki toplam refah bir çentik arttı. Faydacı bakış açısıyla doğru şeyi yaptık.</p>

  <p>Bu yaklaşımın başka sorunlarına da dikkat çekilmişti, mesela suya Prozac karıştırma çözümü. Mutlu aptallardan oluşan bir toplum yaratmak için ne güzel yöntem! Yoksa Kuzey Kore örneğini mi takip etsek, medyaya müdahale edip ülkede olup biteni pembe gözlüklerle mi göstersek, cehalet saadetiyle Cesur Yeni Dünya mı yaratsak?<a class="noteref" href="../Text/notlar.xhtml#n0636" id="ref36">36</a> Bütün bunlar mutluluk barometresini yükseltir ama kulağa pek ahlaki gelmiyor. Ama benim faydacı önermeyle sorunum daha derin ve ciddi çünkü temel biyolojiye aykırı olduğunu düşünüyorum. İnsan olsun hayvan olsun, bağlardan arınmış bir toplum tahayyül edemiyorum. Bütün doğa, iç-grup dış-grup, akraba dışarlıklı, dost ve düşman ayrımı etrafında kurulmuştur. Bitkiler bile genetik akrabalığı tanır ve kardeşleriyle değil bir yabancıyla aynı saksıya ekildiklerinde daha rekabetçi bir kök sistemi geliştirirler.<a class="noteref" href="../Text/notlar.xhtml#n0637" id="ref37">37</a> Doğada, müşterek refah için çabalayan bireylerden oluşmuş bir yapının emsali yoktur. Faydacı önerme milyonlarca yıllık aile bağını ve gruba sadakati görmezden gelir.</p>

  <p>Bu tür bağlar olmasa daha rahat edeceğimiz, birinin davranışının kime faydalı olup kime olmadığını düşünmekten kurtulacağımız öne sürülebilir. Daha mükemmel bir genel ahlak için biyolojimizi hükümsüz kılalım. Kulağa çok iyi geliyor belki ama madalyonun bir de öbür yüzü var: her türlü bağı ve grup dayanışmasını kaybetmek. “Aile önce gelir” faydacı bir slogan değildir. Aksine faydacılık, toplum çıkarını aileden üstün tutmamızı ister bizden. Ben bunu sindirmeyi imkânsız buluyorum. Dünyadaki bütün çocuklar herkes için aynı değerde olsa, bütün gece hasta yatakları başında kim bekler ya da ödevleriyle kim uğraşır? Valjean faydacı olsaydı, o ekmek somununu eve getirmek gibi bir zorunluluk hissetmezdi. Sokaktaki aç çocuklara dağıtsa da olurdu. Faydacı bakış, hayret verici sorular üretebilir, mesela başka bir kadının bana daha fazla ihtiyacı olduğuna göre neden evli kalayım ya da kendi ana babamdan daha kötü durumda yaşlılar varken neden onlara yardım edeyim? Askeri sırları başka bir ülkeye satmamda da bir sakınca olmaz, hele o ülke yeterince kalabalıksa. Öteki ülkede mutlu edeceğim insan sayısı, kendi ülkemde mutsuz edeceğim insanlardan daha fazlaysa doğru şeyi yapıyorum demektir. Kendi ülkem bu fikri paylaşmıyorsa, bunun sebebi aşırı hassas olması mı acaba? Bence öyle değil çünkü bana göre sadakat, faydacıların iddia edebileceği gibi, ahlaken lüzumsuz değil, aksine ahlak dokusunun önemli bir parçası. Sadakatin olmasını bekliyoruz, olmadığında rahatsız oluyoruz, mesela çocuğunu ihmal eden, nafakasını ödemeyen bir ana baba ya da vatana ihanet bizi rahatsız ediyor. Hatta bu sonuncu bize öyle kötü geliyor ki cezası kurşuna dizmek.</p>

  <p>Bir keresinde bu konuları, kendi türümüzün bile özel bir sadakati hak etmediğini düşünecek kadar faydacı olan filozof Peter Singer’la, kamuya açık tartıştım.<a class="noteref" href="../Text/notlar.xhtml#n0638" id="ref38">38</a> İnsanlarla hayvanların acı ve mutlulukları duyarlılık, saygınlık ve acı çekme başlıklarını farklı derecelerde içeren tek bir denklemle hesaplanıyordu. Matematik insanın kafasını karıştırıyor. Bir insan bir fareye mi eşit? Bir maymun Down sendromlu bir insan bebeğinden daha mı değerli? Ağır bunamadan muzdarip bir hastanın herhangi bir değeri var mı? Uzun uzun çekiştikten sonra Singer’la bir ortak nokta bulduk: İnsanlar diğer hayvanlara ellerinden geldiğince iyi davranmalı. Bir şefkat mesajı bana soğuk hesaplardan çok daha fazla hitap ediyor. Singer’ın, ileri seviyede Alzheimer olan annesinin bakımı için uzman birini tuttuğu basında yer alınca, kendi yaklaşımının yetersizliğini kabul etmek zorunda kaldı. En azından kendi kuramları uyarınca, neden parasını daha fazla hak eden insanlara aktarmadığı sorulduğunda, “Belki de benim düşündüğümden daha zormuş çünkü insanın annesi başka türlü oluyor,” demiş.<a class="noteref" href="../Text/notlar.xhtml#n0639" id="ref39">39</a> Dünyanın en tanınmış faydacısı böylece, şahsi sadakatin, toplumsal refahın önüne geçmesine izin vermiş oluyor ki benim kitabımda doğrusu da bu.</p>

  <p>On Emir, altın kural ve en yaygın mutluluk ilkesi üzerine bu kısa düşünce egzersizi, ahlaki yap ve yapma’ların, basit, tartışma götürmez kurallara dökülebileceği konusundaki şüphelerimi gösteriyor. Böyle kurallar üretme teşebbüsleri, geride bırakmaya çalıştığımız dini ahlakla aynı ters mantığı takip ediyor. Ayrıca tehlikeden de azade değil çünkü bizi yanlış yola götürme, ilkeleri insanların önüne koyma gibi riskler barındırıyor. Bu normatif arayış, aşırı bir tepkiyle “ahlaki sorumsuzluk” diye yaftalanmıştı.<a class="noteref" href="../Text/notlar.xhtml#n0640" id="ref40">40</a> Kitcher, Churchland ve başka filozofları okuduğumuzda, ahlakı biyolojiye dayandırmaya çalışan alternatif bir hareketin oluşmakta olduğunu görüyoruz. Belli ayrıntıların insanların tercihlerine bağlı olduğunu inkar etmiyorlar bu arada.<a class="noteref" href="../Text/notlar.xhtml#n0641" id="ref41">41</a> Ben de bu görüşü paylaşıyorum. Şempanzeleri ya da bonoboları izlemenin bize neyin doğru neyin yanlış olduğunu gösterebileceğine inanmıyorum, bence bilim de yapamaz bunu, ama doğayı tanımamız, nasıl ve neden birbirimize ilgi göstermeye ve ahlaki neticeler aramaya başladığımızı anlamamıza yardımcı olur. Hayatta kalmamız, başkalarıyla iyi ilişkiler içinde olmamıza, işbirliği yapan bir topluma bağlı olduğu için geliştirmişiz bu özellikleri.</p>

  <p>Ahlak kuralları, nasıl davranmamız gerektiğine dair kestirimler, belki metaforlardır. Altta yatan değerler o kadar fazla içselleştirilir ki sonunda özerk bir vicdanımız olur; Kant’ın da tespit ettiği gibi çok hayret verici bir durumdur bu çünkü nasıl meydana geldiği pek de anlaşılamamaktadır.</p>

  <h2 id="sigil_toc_id_36">Hizaya Gelmek</h2>

  <p class="nonindent">Kapanışı, yakın akrabalarımızda bire bir ahlak ve topluluk yararına dair iki hikâyeyle yapayım. Maymunların bizimki gibi bir ahlaka sahip olduklarını iddia etmiyorum ama sözünü ettiğim bu iki önemli kavrama onlarda da rastlamak mümkün. Birinci hikâye, daha önce anlattığım, bonoboların birinin tam neresini ısırdıklarını gayet iyi hatırladıklarına ve yaptıklarından sıkıntı hatta belki pişmanlık duyduklarına dair hikâyeyi yankılıyor. Ancak burada maymunların kendi arasındaki bir olaydan ziyade, Milwaukee County Hayvanat Bahçesi’ndeki bir veterinere verdikleri tepki söz konusu. Yıllar önce Wisconsin’de yaşarken bu bonoboları defalarca görmeye gitmiştim. Türlü türlü çarpıcı empati ifadesi sergilerlerdi, özellikle alfa erkeği Lody. Mesela ihtiyar bir dişi olan Kitty’ye karşı aşırı korumacıydı. Hem kör hem sağır olan Kitty, kapılar ve tünellerle dolu bir binada kaybolma riskiyle karşı karşıyaydı. Sabahları Lody onu usulca, dışarıdaki çimenlikte en sevdiği güneşli yere getirir, akşamleyin de uyandırmaya gelir ve elinden tutup içeri götürürdü. Kitty epilepsi krizlerinden birini geçiriyorsa Lody yanından ayrılmazdı.<a class="noteref" href="../Text/notlar.xhtml#n0642" id="ref42">42</a></p>

  <p>Ancak günün birinde Lody pek empatik davranmamış, ona kafesin arkasından vitaminlerini veren veterinerin parmağını ısırmıştı. Kadın elini çekmeye çalıştığında daha da sağlam ısırmıştı. Bir kopma sesi duyunca Lody görünüşe göre şaşkınlıkla başını kaldırmış ve bir boğumu eksik olan parmağı ağzından bırakmıştı. Hastanede doktorlar kopmuş boğumu yerine dikememişler. Günler sonra kurban hayvanat bahçesine tekrar gittiğinde Lody’yi görmüş ve sargılı sol elini kaldırıp, “Lody, dostum, ne yaptığının farkında mısın?” demiş. Lody veterinerin elini görür görmez, teşhir alanının en uzak köşesine gitmiş ve başını öne eğip kollarını kendine sararak oturmuş. Sonraki yıllarda veteriner başka bir yere taşındığı için ayağını hayvanat bahçesinden iyice kesmiş ama vakadan on beş yıl sonra bir sürpriz ziyaret yapmış. Başka insanların arasında dururken Lody onu kolayca gözden kaçırabilirmiş ama tanımış ve hemen yanına koşmuş. Korkuluğun altında kaldığı için göremediği sol elini görmeye çalışıyormuş. Isırdığı parmağı görmek için ısrarla sol ele bakmaya devam edince veteriner elini kaldırmış. Önce eksik parmağa, sonra veterinerin yüzüne, sonra tekrar parmağa bakmış. “Biliyordu,” dedi veteriner bana, bonoboların davranışlarının sonuçlarının farkında olduğunu kastediyordu. Benim de izlenimlerim bu yönde ama bunu teyit etmek zor çünkü kimse on beş yıllık deneyler hazırlamıyor. Bu izlenim doğruysa, maymunların ilişkilere ne kadar önem verdiğini, insanlardaki ahlaki eğilimlerin altında yatan türden bir kaygı taşıdıklarını gösterir.</p>

  <p>İkinci hikâye ben daha oradayken Arnhem Hayvanat Bahçesi’nde meydana gelmişti. Ilık bir akşam vakti maymunları içeri çağırmıştık. Hava çok güzel olduğundan iki yetişkin dişi içeri girmeyi reddetti. Adanın kendilerine kalmasından memnundular. Hayvanat bahçesi kuralları uyarınca bütün maymunlar içeri girmeden kimseye yemek verilmediği için inatçı dişiler sinirli bir ruh haline sebebiyet vermişti. Saatler sonra içeri girdiklerinde, misillemeye engel olmak için onları ayrı bir odaya aldık. Ertesi sabah hepimiz olayı unutmuştuk ama şempanzeler unutmadıklarını gösterdiler. Adaya bırakıldıklarında, bütün koloni geciken yemek konusundaki hınçlarını, iki suçluyu topluca kovalayıp üzerine iyice bir döverek çıkardılar. Dişilerin uymadığı kural insanlar tarafından konmuştu ama belki bu kuralı uygulayabilmemizi sağlayan şey maymunlardaki bu davranış kalıbıydı. Koloni, bütün herkesin kendinden bekleneni yapmasının faydalarını kavramış görünüyordu.</p>

  <p>O akşam içeri ilk girenler o iki genç dişi oldu.</p>
</body>
</html>
