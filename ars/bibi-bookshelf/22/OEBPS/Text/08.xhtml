<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">8</h1>
  <hr />

  <h1 id="sigil_toc_id_43">Aşağıdan Yukarı Ahlak</h1>

  <table>
    <tbody>
      <tr>
        <td></td>

        <td class="td_epigraf">Uzun çubuklar üzerinde yürümek azmi biraz abartmaktır çünkü çubuklar üzerinde bile kendi ayaklarımızla yürürüz ve dünyanın en yüksek tahtına oturduğumuzda bile kendi kıçımızın üzerinde otururuz.</td>
      </tr>

      <tr>
        <td></td>

        <td class="td_right">MONTAIGNE<a class="noteref" href="../Text/notlar.xhtml#n081" id="ref1">1</a></td>
      </tr>
    </tbody>
  </table>

  <p class="nonindent">MADRİD’DE, Prado Müzesi’nin 56 numaralı salonuna ikinci kez girerken kendimi bir tapınağa giriyormuşum gibi hissettim. <em>El Bosco</em> hakkında yaptığım onca okumaya ve doğduğum şehirde Jheronimus Bosch Sanat Merkezi’ni eski dostlarla daha yeni dolaşmış olmama rağmen, <em>Bahçe</em>’nin aslının ne kadar renkli ve neşeli göründüğüne şaşmaktan kendimi alamadım. Yeşil mavi arka plan, kırmızı meyveler, gösterişli kuşlar ve açık pembe (üç beş tane de siyah) çıplaklar kalabalığı, harika bir şölen atmosferi yaratıyordu. Belki Bahçe bana olduğundan da bir renkli görünmüştü çünkü, insana hemen oracıkta ölme isteği veren kahverengi ve mat <em>Ölümün Zaferi</em> tablosunun bulunduğu taraftan girmiştim salona. Parlak renkler kullanma konusunda gayet usta olan Brueghel özellikle bu etkiyi yaratmak için böyle yapmıştı tabloyu kuşkusuz.</p>

  <p>56 numaralı salon, yüksek tavanlı ve aydınlık bir mekan; insanlar fazla yaklaşmasın diye <em>Bahçe</em>’nin etrafına şeritler çevrilmiş. Bir turist grubunun başları üzerinden, müzenin hediyelik eşya dükkanında tişörtleri, takvimleri, ajandaları ve bilgisayar için fare altlıkları olan, bu tek şaheser içine toplanmış yüz tablonun ayrıntılarını inceledim. Ünlü sinirbilimci Antonio Damasio’nun, <em>Looking for Spinoza</em> (Spinoza’nın Peşinde) kitabı üzerinde çalışırken benimle tam aksi yöne yaptığı hac yolculuğu sırasında hissettiklerini hissettim muhtemelen. Bu Aydınlanma filozofunun, Hollanda’nın Lahey ve Rijnsburg şehirlerindeki evlerini görmeye gitmişti.</p>

  <p>Damasio, Portekiz kökenli bir Hollandalı olan Spinoza hakkında daha fazla bilgi edinmek istiyordu. Spinoza’nın Yahudi anne ve babası zorla din değiştirmekten kurtulmak için kendi ülkelerinde Engizisyondan kaçmışlardı. Kendisi de Portekiz doğumlu olan Damasio, Spinoza’ya doğal bir yakınlık duyuyordu ve onu Kant’la kıyaslarken, Kant’ın tutkunun tehlikelerine akılla karşı koymayı istediğini, halbuki Spinoza’nın tutkuyu, düşüncesinin ardındaki itici güç olarak gördüğünü söylemişti. Damasio, Spinoza’yı en biyolojik odaklı filozoflardan biri olarak resmetmiş ve Semavi Tanrı konusundaki şüpheciliği yüzünden bu yaklaşımının yerilmesine üzülmüştü. Ben de onun gibi Bosch’un sürgündeki eserlerini görmek için Prado’ya gittim ve Bosch’a da hakkı pek verilmediği halde, ahlakın kökeni ve dinin bu alandaki rolü meselesinde ressamın söyleyecek çok şeyi olduğunu hissettim. Ölümünden asırlar sonra yeni ve heyecan verici bulunarak göklere çıkarılan, bilinç genişlemesinin işareti olarak görülen gerçeküstücülük akımını derinden etkilemişti. Rüyaları gerçeğe dönüştürmüş, insanlığın ebedi zaaflarını, çağdaşı Rotterdamlı Erasmus’un yazıda yaptığı şekilde resmetmişti. Erasmus’un meşhur <em>Deliliğe Övgü</em> kitabı, zengin bir Latinceyle insan soyunun ne kadar değersiz ve doğuştan aptal olduğunu anlatır. Yaratılışın kralını yerlere sermek için yapılan bu ilk teşebbüslere bir yakınlık hissetmekten kendimi alamıyorum.</p>

  <p>Bunun güzel bir örneği de yine 56 numaralı salondaki, Bosch’un <em>Saman Arabası</em> triptiğidir. Tepeleme saman yüklü bir araba bir insan kalabalığı arasından geçmektedir. Daha dikkatli bakınca insanların saman için kavga ettiklerini görürüz. Eski Felemenkçede “boy” (saman) değersizlik, boşluk, hiçlik anlamına gelir.<a class="noteref" href="../Text/notlar.xhtml#n082" id="ref2">2</a> Tablo, saman uğruna birbirinin gırtlağına sarılmış, birbirine bıçak çekmiş, tekme tokat girişmiş, tekerlekler altında ezilen insanları gösterir. Bu itiş kakış içinde din adamları da yerini almıştır, şişman bir papaz, torbasını dolduran rahibelerin başında bekler. Asilzadeler ve papa bütün azametleriyle arabayı atları üzerinde takip ederler ve varsılların, istediklerini almak için yoksulların arasına karışmasına gerek olmadığını gösterirler. Araba, herkesi fareli köyün kavalcısı gibi ardına takıp sağ taraftaki panelde onları bekleyen cehenneme doğru götürür. Bosch’un açgözlülüğün çirkin ve anlamsız olduğu mesajı düşünüldüğünde –inananlara maddi getiri vadeden– “refah doktrini” (<em>prosperity gospel</em>) vazeden kiliseler için triptik iyi bir tartışma konusu teşkil edebilir. İsa’nın, bir zenginin cennete girmesinin bir devenin iğne deliğinden geçmesinden daha zor olduğu sözünden de anlaşılacağı üzere, Bosch’un mesajı Hıristiyan ahlakının en eski mesajlarından biridir. Triptik, maddi zenginliğin insanlar üzerinde yarattığı kötü etkiyi gözler önüne serer ve hayatını buna vakfetmeyi saman için kavga etmeye benzetir.</p>

  <p>Hayatı hakkında, hele fikirleri ve inançları hakkında çok az şey bildiğimiz Bosch’u tam manasıyla anlayamadığımız da bir gerçek. Yaptığımız çıkarımların onun niyetleriyle örtüştüğüne emin olamasak da elimizden geldiğince yorumluyoruz onu. Büyük Alman sanat tarihçisi Erwin Panofsky’nin dediği gibi, “Kilitli odanın kapısına birkaç delik açtık ama anahtarı bir türlü bulamadık.”<a class="noteref" href="../Text/notlar.xhtml#n083" id="ref3">3</a></p>

  <p><em>Bahçe</em>’nin sol paneline baktığımda, cennetin, yaratılıştan başka bir süreçle dolmuş olabileceği iması bana çarpıcı geliyor. Bosch evrimci filan değildi. Modern evrim fikirleri, 18. yüzyılda İngiltere ve Fransa’da, Darwin’den önce ama Bosch’tan çok daha sonra ortaya çıktı. Bu triptik, daha ziyade Aristoteles’in “kendiliğinden üreme” fikrine gönderme yapıyor. Bu fikre göre bir miktar su, çamur ve gübre çürümeye bırakıldığında canlı (ama bazen biçimi bozulmuş) mahluklar üretebilir. <em>Bahçe</em>’de iki tane ilksel çorba birikintisi vardır ve içlerinden tüylü ve yüzgeçli hayvanlar, kanatlı balıklar, yüzen bir tekboynuz, üç başlı bir kuş, ön ayakları olan bir fok ve türlü amfibiler çıkar. Deniz seviyesinin altında yaşayan Hollandalılar için su, doğal olarak bir saplantı halini almıştır. Bosch genellikle durgun suyu kötülük simgesi olarak kullanır ama burada hayat üretir. Bir biyoloğun içine bu kadar işleyecek sahneler gösteren başka bir tablo bilmiyorum. Hepsini taçlandıran da sakin sakin kitabını okuyan, ördek gagalı bir mahluktur, adeta bilginin meyvesinin bu cennetsi çamurda mevcut olduğunu ima eder.</p>

  <div class="picture">
    <img alt="" src="../Images/00026.jpeg" />

    <p class="caption">Bosch, çamurlu su birikintilerinde kendiliğinden üreyen tuhaf ve biçimsiz mahlukları, <em>Bahçe</em>’nin bu (azıcık değiştirilmiş) parçasında resmetmişti. Ayrıca iki avlanma vakası bulunuyordu. Ressam, bu evrimci-görünen tabloyu Âdem’le Havva’nın hemen ayakları dibine yerleştirerek kışkırtıcı olmaya mı çalışmıştı?</p>
  </div>

  <p>Yeni doğan türleri Âdem’le Havva’nın yanına koyan ressam, mütevazı hayat biçimleriyle insanlığın yaratılması arasında bir bağlantı kuruyor gibidir. Genellikle dini bütün bir Hıristiyan olarak resmedilse de Bosch, eserlerine şüphecilik tohumları saçmıştır.</p>

  <h2 id="sigil_toc_id_44">Mütevazı Başlangıç</h2>

  <p class="nonindent">Çamurdan dışarı sürünen hayvanlar bize mütevazı başlangıcımızı hatırlatır. Her şey çok basit başlamıştır. Bu sadece –ön yüzgeçlerden oluşan ellerimiz ve yüzme kesesinden oluşan ciğerlerimizle– bedenimiz için değil, zihnimiz ve davranışlarımız için de geçerlidir. Ahlakın bir şekilde bu mütevazı kökenin dışında kaldığı düşüncesi, din tarafından zihinlerimize işlenmiş, felsefe tarafından da kabul görmüştür. Ancak bu düşünce, modern bilimin bize içgüdülerin ve duyguların önceliği konusunda söylediklerine aykırıdır. Başka hayvanlara dair bildiğimiz şeylere de aykırıdır. Bazıları hayvanların neticede hayvan olduğunu, bizim türümüzünse ideallerine göre hareket ettiğini söyler ama bunun aksini ispatlamak kolaydır. Bizim türümüzün idealleri olmadığını değil, başka türlerin de idealleri olduğunu göstererek yapabiliriz bunu.</p>

  <p>Örümcek ağını neden onarır? Çünkü kafasında ideal bir yapı vardır ve ağı bu yapıyı kaybettiği anda onu asıl şekline getirmek için çalışmaya koyulur. “Anne ayı” yavrularını nasıl korur?<a class="noteref" href="../Text/notlar.xhtml#n084" id="ref4">4</a> Bir anne domuzla yavruları arasına giren herkes, annenin kafasında bozulmasından hoşlanmadığı ideal bir yerleşim olduğunu anlar. Hayvan dünyasında tamir ve düzeltmeye bolca rastlanır; bozulmuş kunduz barajlarından, karınca yuvalarına, bölgenin savunulmasından mevki ayrımına kadar. Hiyerarşiye uymayan aşağı mevkideki bir maymun, kabul görmüş düzeni bozdu mu ortalık birbirine girer. Düzeltmeler, tanımı gereği kuralcıdır: Hayvanların kafasındaki düzeni yansıtır. Yine kuralcı bir sistem olan ahlaka gayet uygun şekilde, sosyal memeliler uyumlu ilişkiler kurmaya çalışır. Çatışmadan kaçmak için ellerinden geleni yaparlar. Doğaya gladyatör bakış açısından bakmak tümüyle yanlıştır. Doğada yapılan bir deneyde, iki yetişkin erkek babun, aralarına atılan fıstığı gayet iyi gördükleri halde uzanıp almamışlardır. Hayatı boyunca arap babunlarıyla çalışan İsviçreli primatolog Hans Kummer, ailelerini besleyemeyecek kadar küçük bir meyve ağacının üzerinde karşılaşan iki harem liderinin, kaçınılmaz kavgayı birbirlerinden <em>koşa koşa</em> kaçarak engellediklerini anlatıyor. Eşleri ve çocukları da onların peşlerinden gitmiş, meyveler hiç koparılmadan ağaçta kalmış. Bir babunun kocaman, deşici köpek dişleri düşünüldüğünde, uğrunda dövüşmeye değecek pek az kaynak olduğunu teslim etmek lazım.<a class="noteref" href="../Text/notlar.xhtml#n085" id="ref5">5</a> Erkek şempanzeler de aynı ikilemle karşı karşıyadır. Ofisimin penceresinden, üç beş tanesini, cinsel organı kabarmış bir dişinin etrafında görürüm sık sık. Bu erkekler birbiriyle rekabet etmek yerine barış ortamını korumaya çalışır. Sık sık dişiye baksalar da bütün günü birbirlerini tımar ederek geçirirler. Ancak herkes yeterince rahatladığında içlerinden biri çiftleşmeye kalkışır.</p>

  <div class="picture">
    <img alt="" src="../Images/00027.jpeg" />

    <p class="caption">Cinsel çekiciliği olan bir dişinin yakınında birbirini tımar ederek “pazarlık eden” üç yetişkin erkek. Aşağı mevkideki erkekler, üstlerini tımar ettiklerinde ve meydan okumadıklarında çiftleşme şansı bulabilir.</p>
  </div>

  <p>Kavga çıkarsa primatlar da ağı bozulan örümcek gibi davranır: Tamir moduna geçerler. Uzlaşma, toplumsal ilişkilerin çok önemli olmasından kaynaklanır. Çeşitli türler üzerinde yapılan araştırmalar, bireyler birbirine ne kadar yakınsa, birbiriyle ne kadar çok şeyi birlikte yapıyorsa, saldırganlığın ardından barışma oranlarının o kadar yüksek olduğunu göstermiştir.<a class="noteref" href="../Text/notlar.xhtml#n086" id="ref6">6</a> Davranışları, dostluğun ve aile bağlarının değerini bildiklerini gösterir. Bu genellikle korkularını aşmalarını ve saldırganlıklarını bastırmalarını gerektirir. Maymunların eski hasımlarına sarılmasının ve onları öpmesinin nedeni çatışmayı sona erdirme isteğidir. Böyle bir istek olmasa sadece birbirlerinden uzak dururlardı.</p>

  <p>Bu da beni aşağıdan yukarı ahlak görüşüme geri getiriyor. Ahlak kanunu yukarıdan dayatılmaz ya da akıl yürütme sonucu varılmış ilkelerden çıkmaz; ezelden beri var olan, içe işlemiş değerlerden kaynaklanır. En temel kanun, grup yaşantısının hayatta tutma değerinden çıkar. Ait olma, iyi geçinme, sevme ve sevilme arzusu, bağlı olduğumuz bireylerle iyi ilişkiler sürdürmek için elimizden geleni yapmamızı sağlar. Başka sosyal primatlar da bu değeri paylaşır ve herkesin onayladığı bir yaşam tarzını sürdürebilmek için duygularla eylemler arasına filtre koyarlar. Erkek şempanzeler bir dişi için kavgaya tutuşmadığında ya da erkek babunlar aralarına düşen fıstığı görmezden geldiğinde, bu filtre çalışır. Ketlemeler böyle oluşur.</p>

  <p>Şempanze kolonimizin en genç dişisi Tara’nın, kendisinden büyük hanımları deli eden hınzır bir huyu var. Bazen bahçede ölü bir fare bulur ya da terk edilmiş bir deliği kazıp içinden çıkarır. Fare ölüsünü vücudundan uzak tutarak taşır ve çaktırmadan, uyuyan bir arkadaşının başına ya da sırtına koyar. Kurbanı, ölü fareyi hisseder hissetmez (ya da kokusunu alır almaz) yerinden sıçrar ve bu çirkin şeyi üzerinden atmak için deli gibi silkelenip, çığlıklar atmaya başlar. Hatta kokuyu çıkartmak için farenin değdiği yeri bir tutam otla ovabilir. Tara hemen fareyi yerden alıp bir sonraki hedefine yönelir. İşin ilginç yanı hiç ceza almamasıdır. Kurbanları çok rahatsız olur, Tara hiyerarşinin en altındadır ama bedel ödemez. Yetişkinlerin, çocuklara karşı aşırı sabırlı olmasından faydalanır.</p>

  <p>Duygu kontrolü, hayat memat meselelerinde çok işe yarar. Sydney, Taronga Hayvanat Bahçesi’nin kıdemli bakıcılarından Allan Schmidt bir keresinde bana böyle bir vaka anlatmıştı. Maymunları sergiledikleri alanın dünyadaki benzerleri arasında müstesna bir yeri var. İki yaşındaki Sembe, bu alanda oynarken ip halkalarından birine dolanmış. Doğal olarak korkuya kapılmış ve çığlıklarına annesi Shiba koşmuş. Shiba, Sembe’yi dolandığı ipten kurtarmayı başarmış, sonra da sarılıp rahatlatmak için onu başka bir yere götürmüş. Sembe sakinleştikten sonra, Shiba tekrar ipe tırmanmış ve ilerisi için tehlike oluşturmasın diye halkayı dişleriyle keserek koparmış. Bir yavruyu ölümcül bir ipten kurtarmanın ne kadar zor olduğunu düşünün. İlk tepki bebeği ya da ipi çekmek olurdu ama bunu yapmak işleri daha da kötüleştirirdi. Anne bu tepkiyi vermek yerine ipi gevşetmiş, böylece tehlikenin farkında olduğunu göstermiş. Sonra aldığı güvenlik tedbiri de bunu doğruluyor.</p>

  <p>Biz memeliyiz, birbirlerinin duygularına karşı gösterdikleri hassasiyetle diğerlerinden ayrılan bir grup hayvan. Ben primatlardaki örnekleri öne çıkarma eğiliminde olsam da anlattığım şeyler başka memeliler için de geçerli. Oyun oynayan köpeklerin, kurtların ve çakalların videolarını analiz eden, Amerikalı zoolog Marc Bekoff’un çalışmasını ele alalım. Köpekgillerde oyunun kuralları olduğu, güven tesis edilmesine yaradığı, başkalarını düşünmeyi gerektirdiği ve yavrulara nasıl davranılacağını öğrettiği sonuçlarına varmış. Gayet sık rastlanan “oyun selamı” (hayvanın ön ayaklarının üzerine eğilip arkasını havaya kaldırması) oyunu, karışma olasılığı olan kavga ve cinsellikten ayırmaya yarıyor. Oyunculardan biri yanlış bir harekette bulunduğunda ya da yanlışlıkla ısırdığında oyun aniden duruyor. Hatayı yapan yeni bir oyun selamıyla “özür diliyor” ve karşısındaki hatasını “affederse” oyun devam edebiliyor. Rol değişimleri oyunları daha da heyecanlı kılıyor, mesela dominant bir sürü üyesi, bir yavrunun karşısında sırtüstü yere yatıp, boyun eğer gibi karnını gösterebiliyor. Böylece gerçek hayatta asla izin vermeyeceği bir şey yapıyor ve ufaklığın onu “yenmesine” izin veriyor. Bekoff da bunun ahlakla ilintili olduğunu düşünüyor:</p>

  <blockquote>
    <p class="nonindent">Sosyal oyun sırasında, bireyler görece emniyetli bir ortamda eğlenirlerken, başkaları tarafından da kabul gören oyun kurallarını –ne şiddette ısırabileceklerini, ne kadar haşin davranabileceklerini– ve çatışmaları çözmeyi öğreniyorlar. Kuralına göre oynamanın ve başkalarının da aynı şeyi yapacağına güvenmenin ödülü var. Neye izin verilip neye verilmediğini düzenleyen toplumsal davranış kuralları var ve bu kurallar, ahlakın evrimleşmesine ışık tutabilir.<a class="noteref" href="../Text/notlar.xhtml#n087" id="ref7">7</a></p>
  </blockquote>

  <p>Bekoff için oyunu kuralına göre oynamak, bir köpeğin iyi bir oyun arkadaşı olabilmek için sergilemesi gereken davranışlar anlamına geliyor. Küçük bir köpeği kovalayan büyük bir köpeğin işi ağırdan alması, bütün köpeklerin de yavaş ısırması gerekir. Bu kurallar benim bire bir ahlak dediğim şeyi oluşturur. Ama kurallara uymak, sadece oyunda değil kaynakların paylaşımında da söz konusudur. Denk adalete dair pek çok yüce ilke formüle edilmiş olsa da altında yatan duygular, genelde zannedildiğinden çok daha temel duygulardır. Ne de olsa küçücük çocuklar bile kardeşlerinden daha küçük bir pizza dilimi aldıklarından “Bu haksızlık!” diye bağırarak ortalığı kaldırır. Birinci-seviye hakkaniyet sergiler, başkasından daha az aldıkları için küserler. Bu duygu olmasa, neyin nasıl bölüştürüldüğü kimin umrunda olurdu ki?</p>

  <p>Avcı-toplayıcıların eşitlikçiliği, kaynakların bölüşümü konusuna kafa yormamızın ardında uzun bir evrim tarihi olduğunu düşündürür. Avcılar, kendi ailelerini ve dostlarını kayırmasınlar diye, avladıkları hayvanı bölmelerine bile izin verilmezdi. Dünya çapında Ültimatom Oyunu oynayan antropologlar insanların her yerde eşitliği önemsediğini ortaya çıkardılar. Ültimatom Oyunu iki oyuncunun belli bir meblağı aralarında bölüşmesinden ibaret. Paranın nasıl bölüneceğine oyunculardan biri karar veriyor ama ancak öteki de bunu kabul ederse parayı alabiliyorlar. Türümüzün bütün üyeleri eşit paylaşımı tercih ediyor, muhtemelen kararı veren kişi eşitsiz bir paylaşım önerdiğinde kabul edilmeyeceğini bildiği için. Haksız tekliflerle karşılaşan oyuncuların beyin taramalarında, horgörü ve öfke gibi olumsuz duygulara rastlanıyor.<a class="noteref" href="../Text/notlar.xhtml#n088" id="ref8">8</a></p>

  <p>İnsanlar Ültimatom Oyunu’nu biraz karmaşık bir biçimde oynarlar çünkü sadece daha az aldığımızda itiraz etmekten ibaret olan birinci-seviye hakkaniyet sergilemekle kalmayız, karşımızdaki kişinin bu tepkiyi vereceğini tahmin eder ve bunu engellemeye çalışırız. Aktif olarak eşitliği teşvik ederek yaparız bunu, böylece ikinci-seviye hakkaniyete ulaşılır, yani genel olarak hakkaniyetli sonuçların tercih edilmesine. Çatışmadan kaçınmanın hayati rolüne Thomas Hobbes da işaret etmiştir: “Her insan doğal olarak kendisi için iyi olan şeyi ister ama adaleti, sadece Barış için, hasbelkader ister.”<a class="noteref" href="../Text/notlar.xhtml#n089" id="ref9">9</a> Siyaset filozofuna katılıyorum ama ben asla “hasbelkader” sözünü kullanmazdım. Bu kadar bariz ve yaygın bir insan eğiliminin bir sebebi olsa gerek.</p>

  <p>Bu eğilimin ne kadar eskiye dayandığı, Sarah Brosnan’la birlikte bu eğilimi kapuçinlerde tespit etmemizle açıklığa kavuştu. Epey ünlenen bu deneyde, aynı iş için bir kapuçin salatalık alırken diğeri üzüm alıyordu. Kapuçinlerin her ikisi de niteliği her ne olursa olsun birbiriyle aynı ödülü aldığında işi yapmaya devam ediyorlardı ama eşitsiz neticeyi öyle hararetle reddediyorlardı ki duygularını anlamamak imkânsızdı. Kapuçinlerin tepkilerini seyrettirdiklerim gülmekten sandalyelerinden düşüyor – izleyicilerin tepkisini de hayretle tanıma olarak yorumluyorum.<a class="noteref" href="../Text/notlar.xhtml#n0810" id="ref10">10</a> Bu görüntüleri görünce duygularının, şebeklerin duygularına ne kadar benzediğini fark ediyorlar. Salatalık alan kapuçin memnuniyetle ilk dilimini mideye indiriyor ama arkadaşının üzüm aldığını görünce öfkeden çıldırıyor. Aniden değersizleşen salatalık dilimlerini fırlatıp atıyor ve deney bölmesini öyle hararetle sarsmaya başlıyor ki, bölmenin parçalanmasına ramak kalıyor. Altta yatan motivasyon, işsizliği ya da düşük ücretleri sokaklarda protesto eden insanların motivasyonlarından çok da farklı değil. Occupy Wall Street hareketi, bazıları üzümler içinde yuvarlanırken geri kalanların salatalığa talim etmesinden kaynaklanıyor.</p>

  <p>Başkası daha iyisini alıyor diye mis gibi yiyeceği reddetmek, Ültimatom Oyunu oynayan insanların performansına çok benziyor. Herhangi bir şey almanın hiçbir şey almamaktan daha iyi olduğunu düşünen iktisatçılar, bu tepkiyi “akıldışı” buluyor. Hiçbir maymun, normalde yiyeceği bir gıdayı reddetmemeli, hiçbir insan düşük de olsa bir teklifi reddetmemeli, onlara göre. Para paradır. Bu tepkiler akıldışıysa bu, türler ötesi bir akıldışılık. Bir şebek üzerinde bütün canlılığıyla gördüğümüz zaman, adalet duygumuzun, çok övündüğümüz akılcılığın ürünü olmadığını, en temel duygulardan kaynaklandığını anlıyoruz.</p>

  <p>Ancak kapuçin deneyimizde ikinci-seviye hakkaniyet gözlenmediğini de eklemem lazım. Üzümü alanın, ödülünü salatalık alanla paylaştığını görmedik hiç. Ancak ileri seviyede hakkaniyetin sadece insana has olduğu anlamına gelmiyor bu. En yakın akrabamız olan maymunları da dikkate almak lazım. Öncelikle şunu belirteyim; maymunlar kendilerine ait olmayan yiyeceklerle ilgili çatışmaları çözerler. Bir keresinde yetişkin bir dişinin, yapraklı bir dal için kavga eden iki gencin arasına girdiğini görmüştüm. Dalı ellerinden almış, ikiye bölmüş ve her birine bir parçasını vermişti. Sadece kavgaya engel olmak mı istemişti yoksa bunun paylaşımla ilgili bir sorun olduğunu anlamış mıydı? Yüksek mevkideki erkekler de sık sık yiyecekten kaynaklanan kavgaları ayırır ve söz konusu yiyeceklere ellerini bile sürmezler. Dişi bir bonobo olan Panbanisha’nın, ayrılcalıklı olmaktan rahatsız olduğu gözlenmiştir. Biliş laboratuvarında test edilen Panbanisha büyük miktarda süt ve kuru üzüm almış ama aynı zamanda ona uzaktan bakan arkadaşlarının ve ailesinin kıskanç bakışlarını da üzerinde hissetmiş. Bir süre sonra bütün ödülleri reddetmiş. Deneyi yapan kişiye bakarak uzaktaki grup üyelerini işaret etmiş ve onlara da biraz yiyecek verilene kadar işaretlere devam etmiş. Ancak ondan sonra kendi önündekileri bitirmiş. Maymunlarda geleceği düşünme yeteneği vardır. Panbanisha herkesin önünde yiyecekleri bitirmiş olsa, sonradan gruba katıldığında pek hoş muamele görmeyebilirdi.<a class="noteref" href="../Text/notlar.xhtml#n0811" id="ref11">11</a></p>

  <p>İkinci-seviye hakkaniyete dair en ikna edici veri, Sarah’nın şempanzeler üzerinde yaptığı çalışmalarda ortaya çıktı. Şebeklerin gerçekten de eşitsizliğe bozulduğunu kanıtlamak için eleştirmenlerin bizden istediği ilave testleri de tamamına erdirdikten sonra Sarah büyük ölçekli bir şempanze projesine başladı. Hakkaniyet konusundaki duyarlılığın ancak emekle birleştiğinde ortaya çıktığını fark etmiştik.<a class="noteref" href="../Text/notlar.xhtml#n0812" id="ref12">12</a> Primatlara sadece eşitsiz yiyecekler vermek olumsuz bir tepki yaratmıyordu. Yiyeceğin iş karşılığı bir ödeme olarak işlev görmesi gerekiyordu. Bunu aklımızda tutarak, şempanzelere basit bir iş karşılığı üzüm ve havuç parçaları verdik; üzüm onların da gözdesiydi. Bekleneceği üzere havuç alanlar işi yapmayı bıraktılar ya da yanlarındaki üzüm aldığında kendi yiyeceklerini bir kenara ittiler. Bu noktaya kadar sonuçlar şebek deneyini doğruluyordu. Ama hiç kimse üzüm alanların da sıkıntı duyacağını hesaba katmamıştı. Sarah raporunda şöyle yazdı, “Öteki şempanzenin de değeri daha yüksek olan üzüm yerine, değeri düşük havuç alması durumunda, şempanzelerin üzümü yemeyi reddetme eğiliminde olduğunu hayretle gördük.”<a class="noteref" href="../Text/notlar.xhtml#n0813" id="ref13">13</a></p>

  <p>Bu yüzden de hakkaniyet ve adaleti kadim yetiler olarak görmek lazım. Kaynaklar üzerindeki rekabet karşısında uyumu koruma gereğinden doğmuşlar. Hakkaniyetin her iki seviyesini de maymunlarla, birinci seviyesini şebekler ve köpeklerle paylaşıyoruz. Viyana Üniversitesi’nde Friederike Range, yanlarındaki köpek “tokalaşmak” için patisini kaldırdığında ödül alıyorsa, kendisi aynı hareketi yapınca ödül almayan köpeğin patisini kaldırmadığını gözlemlemiş.<a class="noteref" href="../Text/notlar.xhtml#n0814" id="ref14">14</a> İşbirliği yapan hayvanların uzun soyundan gelen köpeklerde bu tepkiyi görmek bizi şaşırtmamalı. Başkalarının ne aldığını takip etmek biraz çiğlik gibi görünebilir ama uzun vadede kazıklanmayı engeller. Bu tepkiye “akıldışı” demek işin can alıcı noktasını kaçırmak olur. Eğer sık sık birisiyle birlikte ava çıkıyorsanız ve karşınızdaki hep etin en iyi parçasını alıyorsa, birlikte ava çıkmak için başka birini aramaya başlarsınız. Eşitsizlikten hoşlanmayan üç hayvan türünün –şempanze, kapuçin, köpekgiller– et sevmesi ve gruplar halinde avlanması tesadüf olmasa gerek. Ödülün nasıl bölüşüldüğü konusundaki hassasiyet, verilen emeğin karşılığının alınmasını garantiliyor, bu da işbirliğinin devam etmesi için hayati önem taşıyor.</p>

  <p>Bu noktada ahlakın bir sonraki seviyesine geliyorum, diğer bütün primatları geride bıraktığımız seviyeye. Grup seviyesi bizim için çok önemlidir; sadece kendimiz ve yakın akrabalarımız için değil etrafımızdaki herkes için kafamızda doğru ve yanlış fikirleri oluştururuz. Bu seviyenin maymunlarda hiç bulunmadığı söylenemez –bu konuyu “topluluk yararı” başlığında tartışmıştım– ama çok daha fazla soyutlama kabiliyeti ve bizi doğrudan etkilemese bile birilerinin yaptığı yanlışın yanına kâr kalmasına izin vermenin yaratabileceği sonuçları önceden tahmin etmeyi gerektiriyor. Biz bu tür şeylerin topluluk yararı üzerinde nasıl bir etki yaratacağını tahmin etme yetisine sahibiz. Altta yatan değerler o kadar da karmaşık değil çünkü bir topluluğun iyi işlemesi, bütün üyelerinin çıkarınadır ama başka hayvanlarla eşdeğerlik bulmak daha zor. Dürüstlük ve güvenilirlikle nam salmaya çalışırız, hile yapanları ya da işbirliğine yanaşmayanları dışlarız. Hedefimiz, müşterek çıkarları bencil çıkarların önüne koyarak herkesi belli sınırlar dahilinde tutmaktır. Ahlak, grup hayatının yararlarını etrafa yaymaya yarar ve güçlü bir elitin herkesi sömürmesine engel olur. Burada, ahlakı bir iç-grup olgusu olarak gören geleneksel biyolojiyi takip ederek Darwin’e geri dönüyorum. Christopher Boehm bunu şöyle özetlemişti:</p>

  <blockquote>
    <p class="nonindent">Ahlaki kodlarımız ancak grup içinde tam manasıyla uygulanır; bunun aynı dili konuşan bir grup, aynı mülkü ya da etnik kimliği paylaşan, okuma yazması olmayan bir topluluk ya da bir millet olması fark etmez. Kültürel yabancılara uygulanan özel, aşağılayıcı bir ahlaki “indirim” vardır – bu kişiler genelde tam manasıyla insan bile kabul edilmezler…<a class="noteref" href="../Text/notlar.xhtml#n0815" id="ref15">15</a></p>
  </blockquote>

  <p>Ama ahlakın, insanlığın geneli hesaba katılarak değil grup-içi sebeplerle evrimleştiği konusunda pek şüphe olmasa da bu bir gereklilik değildir. Son zamanlarda ahlaki cemaatçiliğin dışına çıkmak ve onurlu insan hayatı konusunda öğrendiklerimizi, yabancılar hatta düşmanlar da dahil dahil dünyanın geneline uygulamak için epey gayret gösteriyoruz. Düşmanların da hakları olduğu fikri, yeni bir fikir: Savaş suçlularıyla ilgili Cenevre Anlaşması 1929’da imzalandı. Ahlakın kapsama alanını genişlettikçe zekâmıza daha fazla güvenmek durumunda kalıyoruz çünkü her ne kadar ben, ahlakın duygulardan kaynaklandığına inansam da, biyolojinin bizi modern dünya ölçeğinde haklara ve yükümlülüklere hazırladığı söylenemez. Grup hayvanları olarak evrimleştik, dünya vatandaşları olarak değil. Yine de evrensel insan hakları gibi meseleler üzerinde düşünme konusunda epey yol katettik ve bu kitapta savunulan doğa kaynaklı etiği içinden kaçamayacağımız bir hapishane gibi görmemize sebep yok. Bu kitap bulunduğumuz yere nasıl geldiğimizi açıklamaya çalışıyor ama biz insanlar tarih boyunca eski temeller üzerine yeni binalar inşa etmeyi bilmişizdir.</p>

  <h2 id="sigil_toc_id_45">Bonobo ve Ateist</h2>

  <p class="nonindent">Bir bonobo bir ateiste ne söylerdi? Dil konusunda dünyanın en yetenekli bonobosu olan Kanzi’yle tanışmıştım. Kız kardeşi Panbanisha’yla birlikte Atlanta’da yaşıyordu. Kanzi sözlü İngilizceyi şaşırtıcı ölçüde iyi anlıyordu ve gördüğüm en zeki bonobolardandı ama ifadeleri (bilgisayar ekranındaki simgeler formunda) pek de akademik tartışma seviyesinde sayılmazdı. Yine de öyleymiş gibi yapalım.</p>

  <p>Bonobo ilk olarak ateisti “öfkeyle uyumaktan” men ederdi. Bir şeyin, hele Tanrı kadar yoruma açık bir şeyin yokluğu konusunda bu kadar infiale kapılmanın manası yok. Doğrudur, bu ülkede maalesef rastlandığı üzere, insanın ateist olduğunu açıklaması. bir tür damga olarak görüldüğünde yaşanan hüsranı anlamak mümkün. Nefret nefret doğurur, bazı ateistlerin dine karşı savaş açması ve ortadan kaybolmasının büyük rahatlık getireceğini söylemesi bundandır. Dinin, saf dışı edilemeyecek kadar kökleşmiş olması ve tarihte, dini zorla saf dışı etme teşebbüslerinin sefaletten başka bir şey getirmemiş olması da cabası. Belki ağır ağır ve yumuşaklıkla yapılabilir ama bunun için de dini mirasımızı çağdışı bulsak bile, bir yere kadar takdir etmemiz ve değer vermemiz gerekir. Belki din bizi okyanusun karşı kıyısına geçirmiş bir gemi gibidir; iyi işleyen bir ahlakla devasa toplumlar kurmamıza imkân tanımıştır. Artık kara göründüğü için bazılarımız gemiden inmeye hazırlanıyor. İyi de karanın göründüğü kadar sağlam olduğunu kim söylemiş?</p>

  <p>Ben dinin toplumda oynadığı rolün azalmasından, her şeye kadir Tanrı yerine insan potansiyelinin vurgulanmasından yanayım. Bu yeni bir şey değil tabii: hümanist gündem. Son zamanlarda hümanizm genelde din karşıtı görülüyor ama ilk başta hiç de öyle değildi.<a class="noteref" href="../Text/notlar.xhtml#n0816" id="ref16">16</a> Hümanizm ilk başlarda, gündelik hayattan kopuk bulduğu kilise ilahiyatını eleştirirdi ama Hıristiyan değerleriyle son derece uyumluydu. Gerçi burada dikkatli olmam lazım çünkü herhangi bir değere “dini” sıfatı yakıştırmak sorunlu bir şey. Daha ziyade, evrensel insani değerlerin, çeşitli dinler tarafından benimsendiği, anlatılarla desteklendiği ve sahiplenildiği söylenebilir. Hümanizm ancak 18. yüzyılda dine karşı bir alternatife dönüşmüştür ve doğaüstü yerine akıl üzerine kurulu bir etik hayat duruşu sunarak pek çok kişiyi kendine çekmiştir. Ancak <!--dinin-->hümanizmin din karşıtı değil, gayridini olduğu gerçeğini unutmamak gerekir. Dinin kendisi her zaman hoşgörülü olmasa da dine hoşgörü göstermek, hümanizmin, çok daha önemli bir şey olan, doğal insan becerileri üzerine kurulu bir toplum oluşturma işine odaklanmasına imkân verir. Bunun sonucu, gittikçe daha seküler bir hal alan Batı toplumlarında sürmekte olan deneydir. Tektonik plakaların hareketi gibi son derece yavaş bir harekettir bu. İnsanlık göz açıp kapayana kadar değişemez, değişmeyecektir, hem din de uzaydan gelme bir etki değildir. Kendi yarattığımız, kimliğimizin bir parçası olan, kültürlerimize işlemiş bir şeydir. Hedefimiz sonunda yeni bir yol tutturmak olsa bile, dinle iyi geçinmek ve ondan bir şeyler öğrenmek iyi olur.</p>

  <p>Bonobo, ateisti böylesi uzun vadeli bir perspektif takınmaya yönlendirirdi. İşin iyi tarafı, ahlaklı bir toplumun temel unsurları dini gerekli kılmaz çünkü içeriden gelir. Hümanizm, aklı vurgulamasına rağmen, türümüzü akıl kadar tutku sahibi bir mahluk olarak görür. Bonobo burada kendinden bir şeyler bulacaktır. Sosyal bir hayvanın duygularına sahibiz, hem sıradan bir hayvanın da değil bir memelinin. Şimdiye kadar insan davranışına getirilen açıklamaların kusuru, genleri fazla vurgulaması ve sosyal böceklerle fazla kıyaslama yapmasıydı. Yanlış anlaşılmasın, karınca ve arılar işbirliği konusunda harikadır ve onlar üzerinde yapılan araştırmalar özgecilik konusunu daha iyi anlamamızı sağlamıştır. Mantığının bu kadar geniş bir tür yelpazesine uygulanabilmesi evrim kuramının zaferidir. Yine de böcekler, memelilerin empati ve bakım alanında geliştirdiği sinirsel devreye sahip değildir. Böcek davranışları yüzeyde bizimkilere benzese de aynı süreç sonucu ortaya çıkmamıştır. Bilgisayarlarla büyük ustaların oynadıkları satrancı birbiriyle kıyaslamaya benzer bu: Aynı hamleleri yapabilirler ama oraya çok farklı yollardan gelirler.</p>

  <p>Bonobo, neyse ki kendisinin de böcek olmadığını belirtiyor. Kendimizi, aynı aileyi paylaştığımız primatlarla kıyaslamak, bizi içgüdülerimizin esiri gibi gösteren indirgemeci şemalara karşı koruma sağlar. İndirgemeci tarzda düşünenler, insanlar evrimsel parti siyasetinden ne zaman sapsa “hata” yaftasını yapıştırır. Kuramlarını gözden geçirmektense bizi suçlamak onlara daha kolay gelir. Mesele genlerle davranış arasında, proteinlerin kodlanmasından (ki genler bunu yapar) sinirsel süreçlere ve psikolojiye kadar pek çok katman olmasıdır. Doğuştan gelme değerler ve duygulara göre davranırız, bunlar davranışları dikte etmekten ziyade yönlendirir. Bizi belli bir yöne doğru iter ama bol bol hareket alanı da bırakır. Bunun sonucunda, bize aynı şekilde karşılık veremeyecek insanlara bakmak, akrabalığımız olmayan çocukları evlat edinmek, yabancılarla işbirliği yapmak ve farklı türlerin üyeleriyle empati kurmak gibi yetilerimiz vardır. Hem bunu yapan bir tek biz değiliz; yavrusunu katil balina saldırısına karşı koruyan bir gri balinaya, kambur balinaların yardım etmesi bunun son örneğidir.<a class="noteref" href="../Text/notlar.xhtml#n0817" id="ref17">17</a> Memeliler, başkalarının acısından etkilenir ve gen-merkezli kuramların öngördüğünü katbekat aşan özgecilik seviyelerine ulaşabilir.</p>

  <p>Tanınmış Amerikalı beyin cerrahı Benjamin Carson’ın, “Son kertede, evrim kuramını kabul ettiğinizde, etiği saf dışı bırakırsınız, ahlaki kodlara uymanız gerekmez, kendi arzularınız üzerinden kendi vicdanınızı belirlersiniz,” diyerek yaptığı gibi evrimi ahlakın karşısına koymaya bonobonun itiraz etmesinin sebeplerinden biri de budur.<a class="noteref" href="../Text/notlar.xhtml#n0818" id="ref18">18</a> Bu tür ifadelerin sorunlu tarafı, dünya üzerinde yaşayan bütün halklar bir doğru yanlış duygusu geliştirdiğine göre en büyük arzularımızdan birinin ahlaklı bir dünyada yaşama isteği olduğunu gözardı etmesidir. Carson, ahlakın doğamıza aykırı olduğunu, bütün arzularımızın kötü olduğunu varsayıyor, halbuki bu kitabın yegâne maksadı bunun aksini kanıtlamak. Neyse ki diğer primatlarla paylaştığımız bir grup hayvanın arka planı var ve bu da toplumsal bağlara değer vermemizi sağlıyor. Böyle bir arka plan olmasa, din isterse bayılana kadar erdem ve kötülük hakkında vaaz versin, boş boş suratına bakardık. İlişkilerin değerini, işbirliğinin yararını, güven ve dürüstlüğe duyulan ihtiyacı idrak edebilecek şekilde evrimleştiğimiz için bunları alımlayabiliyoruz. Hakkaniyet duygumuz bile bu arka plandan kaynaklanır.</p>

  <p>Bu noktada bonobo ateistin tarafını tutacak ve dinin, ahlak üzerinde bir rolü varsa bile, bunun gecikmeli bir rol olduğunu söyleyecektir. Ahlak önce ortaya çıktı, modern din daha sonra bunun üzerine tutundu. Büyük dinler, bize ahlakı hediye etmediler, aksine onu desteklemek üzere icat edildiler. Dinin, insanları birbirine bağlayarak ve iyi davranışları teşvik ederek bu işi nasıl yaptığını daha yeni incelemeye başladık. Dinin, geçmişte çok önemli olan, yakın bir gelecekte de belli ki önemini koruyacak olan rolünü küçümsemek gibi bir niyetim yok ama ahlakın kaynağının din olmadığını da söylemek lazım.</p>

  <p>Son olarak, bonobo “böyledir”i “böyle olmalı”dan ayırmaya çalışmanın düşünsel işkencesine güler, zira bu çaba ahlakın evrimi konusundaki bütün tartışmaları bulandırır. Felsefede, insanların ya da hayvanların verili durumlarından, ahlaki ideallere ulaşılamayacağı yaygın kabul görür. Birincinin betimleyici, ikincinin kuralcı olduğunu söylerler. Kolayca çözülemeyecek önemli bir değerlendirmedir bu ama öncüllerimizi doğru koymak iyi bir başlangıç olabilir. Hayvanların sadece “serseri” olduğu, doğanın onlara verdiği güdüler üzerinde kontrollerinin olmadığı düşüncesi bizi yanıltır. Bizim gibi hayvanlar da belli başlı neticeleri tercih eder ve her türlü sapmaya korku ya da şiddetle tepki verir. Bonobonun daima içinden geçeni yaptığını da kim söylemiş? Cinsellik konusunda bile, bizden daha az kısıtlamayla karşı karşıya olmasına rağmen, istekli bir partnere ve baskın erkeklerin yokluğuna ihtiyaç duyar. Davranış tarzı konusunda çeşitli beklentiler vardır ve bir yavruyu korkutur ya da bir dişinin yiyeceğini çalmaya çalışırsa etrafındakiler tereddütsüz ona bunu hatırlatır. Şahsi konumunu aşan bir doğru yanlış fikri olmasa bile, değerleri, insan ahlakının altında yatan değerlerden çok da farklı değildir. Bonobo da topluma uyum sağlamaya çalışır, toplum kurallarına boyun eğer, başkalarıyla empati kurar, bozulan ilişkileri tamir eder ve haksız düzenlemelere itiraz eder. Bunu ahlak olarak tanımlamak istemeyebiliriz ama davranışı kurallardan azade de değildir.</p>

  <p>Bu gözlemle birlikte bonobo, bir savunucudan ziyade bir protestocu olarak gördüğü ateiste nasihatlerini bitiriyor. En zorlu iş, ileri, dinin ötesine geçmek, özellikle de yukarıdan-aşağı ahlakın ötesine. En bilinen “ahlak kurallarımız” ahlaki bulduğumuz şeyler hakkında güzel <em>post hoc</em> özetler sunuyor ama hem kapsamları dar hem de gediklerle dolular. Ahlakın, başka hayvanların davranışlarında görülen, çok daha mütevazı bir başlangıcı var. Son on beş, yirmi yıldır bilimin öğrendiği her şey, ahlakın, kötü insan doğası üzerindeki ince bir cila olduğu yolundaki karamsar düşünceyi yalanlıyor. Aksine, evrimsel mazimizin büyük yardımı olmasa asla bu kadar ileri gidemezdik.</p>
</body>
</html>
