<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">7</h1>
  <hr />

  <h1 id="sigil_toc_id_37">Tanrı Boşluğu</h1>

  <table>
    <tbody>
      <tr>
        <td></td>

        <td class="td_right">Tanrı olmasaydı, icat etmek gerekirdi.</td>
      </tr>

      <tr>
        <td></td>

        <td class="td_right">VOLTAIRE<a class="noteref" href="../Text/notlar.xhtml#n071" id="ref1">1</a></td>
      </tr>
    </tbody>
  </table>

  <p class="nonindent">KADERİN bir cilvesi, tarihte empatiden nasibini almamış adamların başında gelen Mobutu Sese Seko, dünyanın tek bonobo sığınağı olan ormanlık bölgeyi kurtardı. Başkent Kinshasa’nın son ormanlık bölgesiydi bu. Lola Ya Bonobo’da (Lingala’da “bonobo cenneti”) büyük bir maymun nüfusu, eski Kongo diktatörünün haftasonu mesiresinin gür yeşillikleri arasında yaşıyor. Fakir ülkesinin beş ila on milyar dolarını zimmetine geçiren Leopar derisi şapkalı adam, rakiplerini halkın önünde nasıl idam ettireceğini planlarken, Avrupa’dan getirilen özel yiyecekleri yiyordu burada.</p>

  <p>Kongo Demokratik Cumhuriyeti (KDC) Batı Avrupa’yla aynı yüzölçümüne sahip büyük bir ülke ve bonoboların doğal habitatı bu ülkenin sınırları içinde yer alıyor. 5000 ile 50.000 arası bir nüfusa sahip olduğu tahmin edilen bonoboların nesli tükeniyor. Bu rakamlardan daha büyük olanı bile bir stadyumun koltuk sayısından daha az. Ne yazık ki bonobolar yemek için avlanıyor, kurbanların yanında bulunan bebekler de karaborsada binlerce dolar getirdiği için canlı alıkoyuluyor. Bonoboların satışı yasal olmadığı için genelde bu bebek maymunlara el konuyor ve sığınağın Belçikalı kurucusu ve idarecisi Claudine Andre’ye getiriliyorlar. Lola’da öksüzleri <em>Maman</em>’lar, yani onlara bakan, biberonla besleyen yerli kadınlar büyütüyor. Birkaç yıl içinde gençler ormandaki gruplara katılıyor, bu gruplar insanlardan yiyecek yardımı alsa da ormanda özgürce dolaşıyorlar. Buradaki maymunlara vahşi doğadaki maymunlara nazaran daha kolay yaklaşabildiğimiz için empati araştırmalarımızı burada sürdürüyoruz. Saha araştırmacılarının bonobolarını düzenli olarak görme şansı nadiren olur ve sık ormanın içinde toplumsal etkileşimi kesintisiz sürdürmek neredeyse imkânsızdır.</p>

  <p>Mesai arkadaşlarımdan Zanna Clay, sabırla bonobolar arasındaki anlık çatışmaları bekliyor ve sonradan analiz edebilmemiz için filme çekiyor. Bu olaylar kaçınılmaz olarak tarafların birinde ya da ikisinde birden üzüntüye sebep oluyor. Peki şahitler nasıl tepki veriyor? Kavgayı kaybedeni genito-genital sürtünmeyle, kısa bir birleşmeyle ya da genital organlara el masajı yaparak teselli ediyorlar. Şempanzelerin platonik dokunuşlarla yaptığı şey, bonobolar arasında cinsel ilişki gerektiriyor. Ancak her iki tür de aynı prensiple hareket ediyor: Maymunlar birbirlerinin kaygılarını yatıştırmaya çalışıyor. Bu öyle temel bir duygusal tepki ki bakımevinde, karşısında hiçbir sosyal model olmayan öksüzler arasında bile görüyoruz. Onlar da genelde cinsel yaklaşımları tercih ediyor.</p>

  <p>Başka zamanlar bonobolar da şempanzeler gibi birbirlerine sarılıyor ya da birbirlerini tımar ediyor. Şiddetli bir toplu saldırı esnasında yaralanan yetişkin erkek Makali’nin dönüşünü alalım mesela. Eli fena ısırılmıştı. Sonrasında geceleri grupla aynı yerde uyumak yerine, günlerce onlardan saklanmıştı. Nihayet geri döndüğünde, gölgeli bir alanda miskinlik eden grubun içine çaktırmadan sızmıştı. Etrafını hemen meraklı yavrular çevirdi. Bazıları, yarası iltihaplanmış elini tuhaf bir şekilde havada tutuşunu taklit eder gibi hareketler yapıyordu. Eline uzanıyorlardı ama Makali küçük ellerinden kaçıyordu. Yüzünde acılı bir ifadeyle, bileğini öne büküyor ve yaralı parmağını önünde tutuyordu. Yetişkinler daha diplomatik davranarak ilk teması tımar yoluyla kurmuşlardı. Önce baskın bir erkek yanına yaklaşıp onu boynundan öptü, sonra dişilerden biri tımar etmeye başladı. Yavrular toplu halde gelmişlerdi ama yetişkinler sıralarını bekleyerek teker teker geliyorlardı. Yarasına ilk bakan alfa dişi Maya oldu. Onu kısa bir süre tımar ettikten sonra elini tutup dikkatle açık yarasını yaladı. Makali ona izin vermişti. Bu hareket gruba geri kabul edildiğinin işaretiydi sanki, bunun üzerine ona saldıranlar arasında başı çekenlerden birisi de sahneye girdi. Normalde Makali’nin bu erkekle düşmanca bir ilişkisi vardı. Ama düşmanı yaraya baktıktan sonra Makali’yi tımar etmeye başladı, daha önce hiç görülmemiş bir şeydi bu.<a class="noteref" href="../Text/notlar.xhtml#n072" id="ref2">2</a></p>

  <p>Toplum hayatının normal sevgi-nefret döngüleri bunlar. İnsan ailelerinde, evliliklerde ve her tipik primat grubunda, çatışma ve yeniden bir araya gelme arasındaki bu gelgitler gözlenir. Ancak unutmayalım ki bu bonobolar pek tipik sayılmaz. İnsanların akla hayale gelmeyecek kötü muamelesine maruz kaldılar, küçük yaşta annelerini avcı tuzakları ya da kurşunları yüzünden kaybettiler. Onların bile kavgalardan sonra uzlaşması ve gergin arkadaşlarını yatıştırması hakikaten dikkate değer. Zanna, Lola gruplarında doğan bonoboların (maymunların üremesine izin verildiğinden bazı öksüzler anne oldular) çatışmaları çözmekte çok daha yetenekli olduklarını ve yaşıtları olan öksüzlere nazaran sempati göstermeye daha meyilli olduklarını fark etti. Anne tarafından yetiştirilmiş olmanın bu üstünlüğü, insanlarda duygu düzenlemesi olarak bildiğimiz şablona da uyuyor. Mesela Romen yetimlerinde uzun vadeli duygusal yıkım görülmüş. Lola’daki öksüzlerin birlikte doğru düzgün bir sosyal hayat inşa edebilmiş olmasını daha da şaşırtıcı kılıyor bu durum. İyileşme güçlerinin ve insanların onlara ne kadar iyi baktığının göstergesi bu. İnsan avcılar yüzünden her şeylerini kaybettikten sonra, onlara annelik eden insanlar tarafından sevgiyle beslenip kucaklandılar. Aynı anda hem bu kadar büyük bir zalimlik hem de bu kadar büyük bir iyiliğe muktedir olan bu iki ayaklı maymunun birbiriyle çelişen hareketleri arasında bir ayrım yapmak durumunda kaldılar. Bu kadar küçük yaşta öğrenilen bu ders epey akıl karıştırıcı olmalı.</p>

  <p>Bakımevinde büyüyen bonobolar şişelere çok düşkün ve empatilerini göstermek için şişeleri kullanıyor. Yetişkin bir dişi boş bir plastik şişeyi alıyor, nehrin çamurlu suyuyla dolduruyor ve birisi kendi yavrusu olan iki yavrunun karşısına oturuyor. Sonra şişeyi usulca yavrulardan birinin ağzına götürüp hafifçe kaldırıyor; yavrunun uzattığı dudakları arasından geçip alt dudağını dolduruyor su. Yavrunun ağzı dolduktan sonra dişi, şişenin arka kısmını hafifçe indirip yutmasını bekliyor. Sonra ona biraz daha su veriyor. Öteki yavruya döner dönmez, yavru sıranın kendisine geldiğini anlayarak dudaklarını uzatıyor. Dişi, şişeyi onun da ağzına yaklaştırarak aynı işlemi tekrarlıyor. Bir başkasının yutkunma becerisine böylesine hassas bir ilgi içeren bu davranışı başka hiçbir maymunda görmedim. Muhtemelen dişi, <em>Maman</em> rolünü oynuyor, yavrular da ona ayak uyduruyor.</p>

  <p>Koca nehir yanlarında akıp durduğuna göre sadece susamakla ilgili bir şey olamaz.</p>

  <h2 id="sigil_toc_id_38">Hayat Memat</h2>

  <p class="nonindent">Ölüm konusundaki farkındalığımız genelde biz insanların, dini geliştirme sebepleri arasında sayılır. Ahlak duygumuzdan bahsedildiğinde, buna sahip yegâne canlının biz olup olmadığımız sorulmadan geçilmez. Buna kesin bir cevabım yok ama ötekilerin faniliği söz konusu olduğunda primat kardeşlerimizin cahil olduğunu varsaymamız için bir sebep yok. Lola bonoboları gibi diğer maymunlar da kayıp ve ölüme aşinadır. Bazen kendileri de öldürür. Mesela bir keresinde bonobolar son derece zehirli bir tür olan Gabun engereği yakalamışlardı. Yılan herkesi korkutuyordu; her hareket ettiğinde bütün bonobolar geriye sıçrıyordu. Temkinli temkinli onu bir sopayla dürttüler, sonra Maya onu havaya fırlatıp yere vurdu. Yılan öldürüldükten sonra hiç kimse onun tekrar canlanacağını bekliyormuş gibi davranmadı. Ölü ölüdür. Gençler yılanın cansız bedenini neşeli neşeli ortalıkta sürüklediler, boyunlarına astılar, hatta kocaman zehirli dişlerini incelemek için ağzını açıp baktılar.</p>

  <p>Bu sahne bana, bir keresinde şahitlik ettiğim bir şempanze avını hatırlattı. Tanzanya’da Mahale Dağları’nda maymunların peşinden giderken, ağaçların tepesinde aniden bir velveledir kopmuştu. Şempanzeler av yakaladıklarında özel bir şekilde bağırırlar. Böyle farklı bir bağırışın varlığı bile eti paylaşmaya istekli olduklarını gösterir yoksa hiç ses çıkartmamak daha akıllıca olurdu. Bağırışlar başka maymunları da çekti. Birkaç erkek, kırmızı bir kolobus şebeği yakalamıştı. Genelde bu tür avları tek başlarına yakalayamadıkları için takım çalışması yaparlar. Dal ve yaprak katmanları arasından yukarı baktığımda, avcıların şebeği daha canlıyken yemeğe başladıklarını gördüm. Şempanzeler “profesyonel” avcılar olmadıkları için, kedigillerin etkili öldürme tekniklerini geliştirememişlerdir ve insanlarda da olduğu gibi avladıkları hayvana karşı davranışları, empati kapasiteleri konusunda pek iç açıcı bir resim ortaya koymaz. Genellikle öncelik sahibi olan, cinsel organları kabarmış dişiler de dahil, pek çok maymun beslenmek için bir araya toplanmıştı. Çok gürültülü ve kaotik bir ortam vardı ama sonunda herkes şebeğin etinden bir parça aldı. Ertesi gün, sırtında bir yavruyla gezen dişi bir maymun gördüm. Sırtındaki yavru neşeyle tüylü bir şeyi havada sallıyordu, meğer zavallı şebeğin bir parçasıymış. Bir primatın kuyruğu bir diğerinin oyuncağı olmuştu.</p>

  <p>Bir sabah Geza Teleki, uzaktan gelen büyük yaygarayı duyunca bir grup şempanzenin peşine düşmüştü. Altı erkek, vadinin duvarlarında yankılanan “vraaah” çığlıklarıyla etrafta deli gibi koşuşuyordu. Küçük bir dere yatağında Rix’in hareketsiz bedeni taşlar arasında yatıyordu. Teleki onun nasıl düştüğünü görmese de ağaçtan düşüp boynunu kırmasına verilen ilk tepkileri gördüğünü hissetmişti. Pek çok maymun durup Rix’in cesedine bakıyor, sonra hızla uzaklaşıyor, etrafa kocaman taşlar atıyordu. Bütün bu gürültünün ortasında şempanzeler yüzlerinde gergin sırıtışlarla birbirlerine sarılıyor, cinsel temasta bulunuyor, dokunuyor, okşuyordu. Sonra da uzun zaman cesedi seyrettiler. Erkeklerden birisi cesedi seyretmek için bir daldan sarkmış, inliyordu. Başkaları Rix’in bedenine dokunuyor ya da kokluyorlardı. Yetişkin bir dişi, bir saat boyunca hiç hareket etmeden ve ses çıkarmadan cesedi seyretti. Üç saatlik bir hareketlilikten sonra nihayet yaşlıca erkeklerden birisi açıklıktan ayrılıp dere boyunca yürümeye başladı. Diğerleri de omuzlarının üzerinden cesede baka baka onu takip ettiler.<a class="noteref" href="../Text/notlar.xhtml#n073" id="ref3">3</a></p>

  <p>Maymunların ölüme verdiği tepkiler konusundaki raporlar çoğalıyor. 2009’da, cesedi, koruma alanındaki cemaati arasında yoğun (ama tekinsizce sessiz) bir ilgi uyandıran Dorothy’nin fotoğrafı internette yayıldı. İskoçya’da Blair Drummond Safari Park’ta, yaşlıca bir dişi olan Pansy’nin ölümü de kameraya alınmış ve sonra dikkatle analiz edilmişti. Ölümünden on dakika önce diğer maymunlar Pansy’yi defalarca tımar etmiş ya da okşamışlardı, yetişkin kızıysa bütün gece yanında kalmıştı. Ölümüne verilen tepkiler, belki hâlâ nefes alıyor mu hareket ediyor mu anlamak için ağzını ve uzuvlarını incelemekten, cesedine vurmaya kadar değişiyordu. Bu davranışa başka ölümlerde de rastlanmıştı. Duyarsız bir davranış gibi görünse de ölüyü diriltmeye çalışmanın bir yolu olabilir belki. Maymunlar genelde tepki yokluğuna hüsranla karşılık verirler ve tepki almak için kışkırtıcı davranışlarda bulunurlar. Ancak orada toplanmış bireylerin çoğu, korkunç bir şey olduğunu anlamış gibi sessizdi. Pansy’nin son saatlerini inceleyen araştırmacılar, “şempanzelerin ölüm konusundaki farkındalıklarının azımsandığı” sonucuna vardılar.<a class="noteref" href="../Text/notlar.xhtml#n074" id="ref4">4</a></p>

  <p>Arnhem Hayvanat Bahçesi’nde, ergen bir dişi olan Oortje durduk yerde öldü. Oortje oyuncu, nazik, neşeli bir karakterdi, adını da kepçe kulaklarından alıyordu (“küçük kulak”). Son haftalarda çok durgundu ve öksürmeye başlamıştı. Durumu, antibiyotiklere rağmen kötüleşti. Kış mekanında tutulan koloni iki gruba ayrılmıştı ve birbirlerini göremeseler de seslerini duyabiliyorlardı. Öğlen saatlerinde yetişkin bir dişinin, yakından Oortje’nin gözlerinin içine baktığı görüldü. Bu dişi, görünürde bir sebep olmadığı halde, histerik bir sesle bağırmaya ve hüsrana uğrayan şempanzelerin genelde yaptığı gibi sert hareketlerle kendini dövmeye başladı. Oortje’nin gözlerinde gördüğü bir şey canını fazlaca sıkmışa benziyordu. O ana kadar sessiz olan Oortje cılız bir sesle bağırdı, sonra yatmaya çalışırken üzerinde durduğu kütükten düştü ve hareketsiz kaldı. Öteki salonda duran dişilerden biri, olup biteni görme imkânı olmadığı halde, diğer dişiye benzer çığlıklar attı. Daha sonra binadaki yirmi beş şempanze tümüyle sessizliğe gömüldü. Otopside, Oortje’nin kalbinde ve karnında büyük bir enfeksiyon olduğu görüldü.</p>

  <p>Genelde maymunların arkadaşlarının ölümüne verdiği tepki, bunu kabullenmekte zorlandıklarını gösteriyor (bazı anneler ölü yavrularının cesedini, kuruyup mumya halini alana kadar haftalarca taşır), cesedi yokluyor, yeniden canlandırmaya çalışıyor ve büyük bir üzüntüye kapılıp durgunlaşıyorlar. Canlıyken ölüme geçmenin geri dönüşsüz olduğunun farkında gibiler. Bazı davranışları, insanların toprağa vermeden önce kendi ölülerine yaptıkları, dokunma, yıkama, yağ sürme, çeki düzen verme gibi işlemleri hatırlatıyor. İnsanlar daha da ileri gidip ölüye “yolculuk” için bazı şeyler veriyorlar. Mezarlarına bol bol yiyecek, şarap, bira, av köpeği, kedi, evcil babun, hatta yelkenli tekne bile konulan Mısırlı firavunlar gibi. İnsanlar genelde ölümü hayatın devamı olarak görürler. Başka bir hayvanın bunu yaptığını gösteren bir işaret yoktur.</p>

  <p>Görünüşe göre maymunlar başkalarının olası ölümlerinden endişe duyarlar. Avcıların çalı domuzu ya da duiker için kurdukları tuzaklara yakalanan bonobolar genelde kurtulmayı başarır ama doğada gördüğümüz parmakları ya da elleri kopuk bonobolar, hepsinin çok şanslı olmadığını gösteriyor. Bataklık ormanda aniden çığlıklar duyan saha araştırmacıları, Malusu isminde bir erkeği, elinin etrafında metal bir kapanla yere çömelmiş vaziyette bulmuşlar, kapanın bağlı olduğu fidanı da arkasından sürüklüyormuş. Fidan, hareket kabiliyetini kısıtlıyormuş. Diğer bonobolar, kapanın etrafına dolanmış sarmaşıkları sökmüşler ve kapanı Malusu’nun elinden çıkarmaya çalışmışlar. Ama olmamış ve Malusu yolda sürekli takıldığı için diğerleri geceledikleri kuru ormana gitmek üzere onu geride bırakmışlar. Ertesi sabah bu bonobolar daha önce hiç yapmadıkları bir şey yapmışlar: Bir buçuk kilometre uzaklıkta Malusu’yu son gördükleri yere geri dönmüşler. Oraya vardıklarında yavaşlayıp etrafı aramışlar. Kapanlar konusundaki bilgileri düşünüldüğünde bonoboların kayıp grup üyesiyle kapan arasında bir bağlantı kurdukları söylenebilir. Malusu’yu bulamamışlar ama bir ay sonra topluluğa tekrar katılmış. Eli sakatlandığı halde bu badireyi atlatmayı başarmış.<a class="noteref" href="../Text/notlar.xhtml#n075" id="ref5">5</a></p>

  <p>Maymunların ölümü bildiklerini, hayattan farklı ve daimi olduğunu bildiklerini rahatça söyleyebiliriz. Aynı şey filler için de geçerlidir. Ölmüş bir sürü üyesinin kemiklerini ya da dişlerini hortumlarıyla tutup aralarında dolaştırırlar. Bazı kalınderililer yıllar sonra, sırf kalıntılara dokunmak ve incelemek için akrabalarının öldükleri yere geri dönebilirler. Onları özlerler mi? Yaşarken nasıl olduğunu hatırlarlar mı? Bu sorulara cevap vermek imkânsız olsa da ölümden etkilenen ve korkan yegâne canlılar biz değiliz.</p>

  <div class="picture">
    <img alt="" src="../Images/00024.jpeg" />

    <p class="caption">Otuz yaşında dişi bir şempanze olan Dorothy, Kamerun’daki koruma alanında kalp yetmezliğinden ölmüştü. Bakıcılar bedenini sergilemek için el arabasıyla getirdiler. Normalde gürültücü olan şempanzeler etrafına toplandılar ve birbirlerine sarılarak cesede bakmaya başladılar. Bir cenazede insanlar nasıl sessizse onlar da öyle sessizdi.</p>
  </div>

  <p>Bir keresinde ölümün kalıcılığını, Arnhem şempanzeleri üzerinde, onlara eski dostlarını ve rakiplerini göstererek sınamıştık. <em>Şempanze Ailesi/The Family of Chimps</em>, maymunların kişiliklerini ve zekâlarını daha önce hiçbir belgeselin yapmadığı şekilde yakalayan harika bir belgeseldi. Bütün dünyada izlenme rekorları kırmıştı.<a class="noteref" href="../Text/notlar.xhtml#n076" id="ref6">6</a> Ben Hollanda’dan ayrıldığımda henüz film çekilmemişti ve ilk seyrettiğimde eski dostlarımın nasıl sevgi dolu bir ilgiyle filme alındığını görünce gözlerim yaşarmıştı. Filmde koloninin alfa erkeği Nikkie’ydi ama sonraki yıllarda iki erkek birbirine yakınlaşıp ona karşı ittifak oluşturmuşlardı. Nikkie muhtemelen hiç olmadığı kadar gergindi çünkü bir sabah, arkasından gelen bağrışları duyunca son sürat binadan fırlamış, adayı çevreleyen hendeğe doğru koşmuştu. Bir sene önce Nikkie, üzerindeki buz tabakası sayesinde bu hendeğin üzerinden geçmeyi başarmıştı. Belki de bunu tekrarlayabileceğini düşündü. Ancak bu sefer başaramadı ve boğuldu. Gazeteler bu olayı “intihar” diye yaftaladılar ama daha ziyade ölümle sonuçlanan bir panik atak olduğu söylenebilir.</p>

  <p>Nikkie öldükten sonra öteki iki erkek arasındaki yakınlık sona erdi ve yerini bekleneceği üzre rekabet aldı. Yeni alfa Dandy oldu ama koloninin filme verdiği tepkiden de anlaşılacağı gibi Nikkie’nin hayaleti hâlâ oradaydı. <em>Şempanze Ailesi</em> çekildikten iki küsur yıl sonra kış salonu sinemaya dönüştürüldü. Işıklar söndürüldü ve film boş bir duvara yansıtıldı. Maymunlar, bazılarının tüyleri dikilmiş vaziyette, tam bir sessizlik içinde seyrediyorlardı. Filmde bir dişiye, ergen erkekler saldırdığında öfkeli sesler duyuldu ama maymunların aktörleri tanıyıp tanımadığı pek anlaşılamadı. Ta ki Nikkie tüm haşmetiyle duvarda belirene kadar. Dandy dişlerini çıkarıp haykırarak onu Nikkie’ye karşı destekleyen erkeğin yanına koştu, hatta kucağına atladı. İki erkek, yüzlerinde büyük, sinirli sırıtışlarla birbirlerine sarıldılar.</p>

  <p>Nikkie’nin “dirilmesi” eski ortaklıklarını da diriltmişti.</p>

  <h2 id="sigil_toc_id_39">Yağmurda Dans</h2>

  <p class="nonindent">Dinin kökenine dair varsayımların sürüsüne bereket. Ölüm korkusu bunlardan sadece biri; daha niceleri var. Bir barda uydurulmuşa benzeyen bir teoriye göre, temelinde sarhoşluk varmış. Şarapla biranın geleneksel olarak vücudu kuvvetlendirdiğine inanılır ama hayal gücünü beslediği de malum. Sarhoşlara has bir kendi kendini büyük görme edimiyle atalarımız kendilerini yenilmez hayal etmişler ve halihazırdaki varoluşlarının ötesine bakmaya başlamışlar. Bu zihin-dönüştüren bağlantı halen dini ritüellerde içkinin rolünde göze çarpıyor; Yunanlıların Dionysos şarap kültü, şarabı İsa’nın kanı kabul eden Katolik ayini ve Yahudilerin içmeden önce söyledikleri Kiduş duası buna örnektir: “Mübareksin Sen Aşem, Tanrı’mız, Kainatın Kralı, bağın meyvesini yaratan.” Kitabı Mukaddes’in Kral James versiyonunda 231 kere zikredilen şarap, insan ruhunu özgürleştirmek gibi mucizevi bir niteliği olduğundan pek çok dinin merkezinde yer alır.</p>

  <p>Mayalanmış içkiler sağlığa iyi gelir ve genel olarak vücudumuzun durumuyla ilgili kaygıların, ilk dinlerde önemli bir yeri vardı. Etkili ilaçlar olmadığından herkes küçük bir enfeksiyon yüzünden bile ölebilirdi. İnsanlar teselli bulmak ve şifa duası etmek için dine sığınırdı. Dindarlık ve sağlık arasındaki yerleşik epidemiyolojik bağlantı düşünüldüğünde böyle yapmakla iyi ettikleri söylenebilir.<a class="noteref" href="../Text/notlar.xhtml#n077" id="ref7">7</a> Din, bedene ve zihne iyi gelir. Gerçi bunu nasıl yaptığı konusunda pek fikir birliği olmadığını eklemek lazım. Pek çok dinin beslenme, içki, evlilik ve hijyen konusunda kuralları olduğu halde asıl sebep buymuş gibi görünmemektedir. Araştırmalar en önemli etkenin kiliseye devam etmek olduğunu ortaya koymuştur ki bu durum işin sosyal boyutuna işaret eder. Topluma bağlı olmanın bağışıklık sistemini geliştirdiği bilinir ve kiliseye devam etmek de bu açıdan kuşkusuz faydalıdır. Bu durumda insanı hastalıklara karşı koruyan dindarlık değil insani temastır. Bilgilerimizin ışığında, bir kitap kulübü ya da kuş gözlem cemiyeti üyesinin de aynı etkiden faydalandığını söyleyebiliriz. Ancak kiliseler daha fazla paylaşılan bağlılık üretir ki bu da ait olma hissini pekiştirir. Sosyolojinin babası, Fransız Emile Durkheim, toplu ritüellerin, kutsal müziğin ve hep bir ağızdan şarkı söylemenin, ibadeti karşı konmaz bir bağlanma deneyimi haline getirdiğini belirtir. Başkaları Tanrı’yı, gerilimli durumlarda emniyet ve rahatlık hissi veren bir bağlanma figürü olarak ele almıştır. Buna ilaveten pek çok din, yumuşak, yargılamayan yüz ifadesi taşıyan kadın heykellerine sahiptir. Bu anaç teselli kaynakları –Hıristiyanlıkta Meryem’den, eski Yunan’da Demeter’e, Çin’de Guanyin’e– ıstırapla dolu yolumuzu aydınlatmak üzere geliştirilmiştir, tıpkı annelerin çocukları için yaptığı gibi.</p>

  <p>Ama dinin kökeni hikâyeleri burada bitmez. Denetimimiz dışındaki doğa olayları karşısındaki hayretimiz ve korkumuz da zikredilir. Şempanzelerin, şelaleler karşısında ya da aşırı yağmurda yaptığı gövde gösterileri, bu durumun sadece insanlara has olmadığını düşündürür. Buna ilk şahitlik ettiğimde gördüğüme inanmakta zorlanmıştım. Arnhem Hayvanat Bahçesi’nde şempanzeler, olabildiğince kuru kalmaya çalışarak, büyük ağaçların altında “yağmur yüzleriyle” oturuyordu (kaşlar aşağı inmiş, alt dudak sarkmış vaziyette bir bezginlik ifadesidir bu). Ama yağmur hızlanıp da ağaçların altına geçmeye başladığında iki yetişkin erkek, tüyleri havada ayağa kalktılar ve iki ayak üzerinde kasıla kasıla yürüme dediğimiz gövde gösterisine başladılar (bu onlara dayılanan bir insan havası veriyordu). Geniş, ritmik, yaylanan adımlarla etrafta yürüyorlardı ve sığındıkları yeri terk ettikleri için sırılsıklam olmuşlardı. Yağmur dindiğinde tekrar oturdular. Bu davranışı daha sonra da defalarca gördüğüm için, “yağmur dansı” diye adlandıranlara katılmadan edemiyorum çünkü tam da öyle görünüyor. Jane Goodall erkek bir şempanzenin gürleyen bir şelalenin yanındaki benzer davranışını tarif etmişti:</p>

  <blockquote>
    <p class="nonindent">Şelaleye yaklaştıkça ve gürleyen suyun sesi arttıkça adımları hızlanır, tüyleri tamamen dikilir ve nehir kıyısına vardığında, şelalenin döküldüğü yerde muazzam bir gövde gösterisinde bulunur. Dik durur ve ritmik bir biçimde ağırlığını önce bir ayağına sonra diğerine vererek sallanır, sığ suyun içinde ayaklarını sertçe vurup su sıçratır, büyük taşlar toplayıp etrafa fırlatır. Bazen yukarıdaki ağaçlardan sarkan ince sarmaşıklara tırmanır ve düşen suyun serpintisine doğru sallanır. “Şelale dansı” on ya da on beş dakika kadar sürebilir.<a class="noteref" href="../Text/notlar.xhtml#n078" id="ref8">8</a></p>
  </blockquote>

  <p>Goodall bu gösterilerin, ritüel haline gelerek animist bir dine dönüşüp dönüşmediğini ve şempanzeler bu hisleri birbiriyle paylaşsa neler olacağını sorar daha sonra. Toplu halde doğa olaylarına tapınmaya mı dönüşecektir acaba? Bu davranışa başka bir yaklaşım da şu olabilir: Maymunlar her nedense doğanın seyrini değiştirebileceklerine inanırlar. Belki de bir gövde gösterisi sırasında rastlantıyla yağmurun kesilmiş olması, yeterince şiddetli bir gövde gösterisi yaparlarsa yağmuru dindirebilecekleri gibi bir batıl inanca kapılmalarına neden olmuştur. Böyle hatalı bağlantılar kurmayı aptalca bulanların, en fazla batıl inanca sahip maymunun şempanze olmadığını hatırlamasında fayda var.</p>

  <p>Yavru şempanzeler, çocuklardan daha zekidir. En azından, biliminsanlarının hem şempanzelere hem de çocuklara basit bir işlemi gösterdiği deneyin şaşırtıcı neticesi buydu. Bir biliminsanı, büyük plastik bir kutunun deliklerine bir çubuğu sokuyordu ve sonunda kutudan şekerler boşalıyordu. Ancak deliklerden sadece birine dokununca şeker çıkıyordu, diğerlerine değil. Kutu siyah plastikten yapılsa bazı deliklerin sadece göstermelik olduğu anlaşılmazdı. Halbuki kutu şeffaf olduğundan şekerin nereden geldiği belliydi. Eline çubuk verilen yavru şempanzeler, en azından kutu şeffaf olduğunda, sadece gerekli hamleleri yapmış, boş delikleri es geçmişti. Olaya dikkatlerini daha fazla vermişlerdi. Öte yandan çocuklar, bir maksadı olmayan hamleler de dahil biliminsanının onlara gösterdiği her şeyi taklit etmişlerdi. Şeffaf kutuda da aynı şeyi yapmışlar, olayı maymunlar gibi hedef odaklı bir işlem olarak görmek yerine, sihirli bir ritüel gibi yaklaşmışlardı.<a class="noteref" href="../Text/notlar.xhtml#n079" id="ref9">9</a></p>

  <p>Türümüz inanılmaz batıl inançlara sahiptir; akıllı bir hayvana yakışmayacak türlü türlü alışkanlıkları vardır. Şeytanın kulağına gitmesin diye tahtaya vururuz, takımımızın maçını seyrederken şans getirsin diye eski bir tişört giyeriz, kimi futbolcular iç çamaşırlarını ters giymeden sahaya adımını atmaz, beyzbol oyuncuları da ellerine sopayı almak için bile bir sürü ritüelden geçer. Turk Wendell, atıcı olduğunda mutlaka ağzında dört parça kara meyan kökü çiğnermiş. Her vuruş sırasında meyan köklerini tükürür ve ancak dişlerini fırçaladıktan sonra sahaya geri dönermiş. Sayılara karşı da hassasızdır, Çinliler sistematik olarak 4, Batılılar da 13 sayısından korkar. ABD’ye geldiğimde, binalarda 13. katın olmayışına hayret etmiştim ama artık buna öyle alıştım ki yakınlarda bir Hollanda yolcu gemisinde güvenliğim için 13 numaralı filikaya yönlendirileceğimi öğrendiğimde, tam aksi kültürel yönden şoka girdim. Besteci Arnold Schönberg’in 13 fobisi belki de hayatına mal oldu. Özellikle 13’ün katlarından çok korkarmış ve tam altmış yedinci doğum gününden önce bir arkadaşı rakamların birbiriyle toplanabileceğine de işaret etmiş. Arkadaşlar bu günler içindir! Gün boyu yataktan çıkmayan Schönberg doğum gününü atlatmak üzereyken 13 Temmuz 1951 günü, geceyarısına on beş dakika kala kalbi durmuş. Üstüne üstlük cuma günüymüş.</p>

  <p>Bazı ev kedileri kanepeyi tırmaladıklarında onlara yemek verileceğini düşünür, bazı köpekler de mutfakta kendi etraflarında dönerler çünkü bir ara bu hareketi yaparken onlara yemek verilmiştir. Olumsuz çağrışımlar da vardır. Kedilerimizden Loeke, anüsünün yakınlarından ameliyat olmuştu ve dışkısını yaparken her seferinde öyle acı çekiyordu ki kum kutusunu “suçlamaya” başlamıştı. Ancak artık kendini tutamayacak hale geldiğinde kutuya adeta sinsice yaklaşır, sonra da kutu ona saldıracakmış gibi hızla içine girer, aynı hızla da dışarı çıkardı. Onun fobisini yenmesini beklerken büyük bir sabırla altı ay boyunca etrafa saçılan pislikleri temizlemiştik. Böyle düzmece çağrışımları B. F. Skinner “batıl” diye adlandırır. Güvercinler üzerinde yaptığı bir deneyde, kuşların davranışlarından bağımsız olarak, düzenli aralıklarla onlara yiyecek veren bir alet kullanmış. Eşzamanlı olarak, güvercinler yiyeceğin ortaya çıkışıyla kendi eylemleri arasında bir bağlantı kurmaya başlamışlar, çok geçmeden kimisi kendi etrafında dönmeye, kimisi kafasını kafesin aynı köşesine doğru uzatmaya başlamış. Ancak bu tür davranışların insanlardaki batıl inançla eşdeğer olup olmadığı tartışma konusudur.</p>

  <p>Batıl inançları o kadar ciddiye alırız ki bazen ilerlemeye engel olurlar. Amerika Birleşik Devletleri’nin kurucu önderlerinden Benjamin Franklin’in paratoneri bunun klasik bir örneğidir. İlk olarak yıldırımın elektrik olduğunu göstermek için bir uçurtma kullanmış, sonra hasarı engellemek için bu enerjiyi toprağa vermenin bir yolunu bulmuştur. Yıldırım genelde çan kulelerine düştüğü için, metal kablolarını koymak için en ideal yer kiliselerdi. Ama Franklin’in kiliselere odaklanması, yıldırımın Tanrı’nın hoşnutsuzluğunu gösterdiği görüşüyle çatışmasına neden olmuştu. Bulduğu aleti Tanrı’nın evine yerleştirmesi, onun iradesine karşı koymak gibi bir şeydi. Franklin hakkındaki kitaplardan birinin başlığı tam yerini bulmuştur: <em>Stealing God’s Thunder</em> (Tanrı’nın Gökgürültüsünü Çalmak).<a class="noteref" href="../Text/notlar.xhtml#n0710" id="ref10">10</a> Yine de paratonerleri son derece etkiliydi. Aletlerin daha çok kullanıldığı Boston’da, diğer yerlere nazaran çok daha az kilise hasar görmüştü. Yine de bazıları, Tanrı’nın elinden kaçma fikrini zındıklık olarak görmüştü. 1755’te Massachusetts’te büyük bir deprem meydana geldiğinde, bir papaz Franklin’i günahkâr küstahlığı sonucu depremi davet etmekle suçlamıştı.</p>

  <p>Batıl inançlar gerçeklikle hayal gücü arasındaki sınırı bulandırır, tıpkı din ve Tanrı inancı gibi. Tanrı’nın varlığı bir seviyede çoğu insan için mutlak bir kesinlik taşır ama başka bir seviyede daima eleştiriye açıktır. Dine, “inanç” denmesinin sebebi tam da görülmeyen şeylere güvenmesidir. Yukarıda, kutularla yapılan taklit deneyinde de görüldüğü gibi, biz insanların buna eğilimi vardır. Maymunlar kendilerine verilen görevi, temel gereklilikleri üzerinden, gereksiz hamlelerden kaçınarak yerine getirmiştir, halbuki çocuklar deneyi yapan kişiye güvenmiş ve onun her hareketini taklit etmişlerdir. İşleme gizemli bir anlam yüklemişlerdir. Doğal olarak, psikologlar, sonucun maymunların daha rasyonel olduğunu ima etmesinden rahatsızlık duymuşlardır. Hemen, olumlu bir şey olarak çocukların “aşırı-taklit” yaptığından bahsetmeye başlamışlardır. Çok zekice bir şeydir bu aslında! Yetişkinlerin daha bilgili olduğu düşünüldüğünde çocukların onları sorgusuz sualsiz taklit etmesi gerekir zaten. Onların vardığı sonuca göre kör inanç daha akılcı bir stratejidir.</p>

  <p>Hayal gücünün ve -miş gibi yapmanın primat akrabalarımız için söz konusu olmadığı anlamına gelmez bu. İnsanların yetiştirdiği maymunlardan, Washoe’nun oyuncak bebeğini dikkatle yıkadığı, Viki’ninse hayali bir iple arkasından çeker gibi yaptığı hayali oyuncak bir yere “takıldığında” kurtardığı anlatılmıştır. Hiç gerekmediği halde, belki de kendini <em>Maman</em> gibi hayal ederek, yavruları şişeden besleyen bonobo dişisini daha önce anlatmıştım. Yabani şempanzelerde, hayali yavrulara bakım yapıldığı gözlenmiştir. Richard Wrangham, altı yaşındaki genç Kakama’nın, küçük bir odun parçasını yanında taşıdığına ve yeni doğmuş bir bebek gibi kucakladığına şahit olmuştur. Kakama bu oyunu saatlerce oynayabiliyordu, hatta bir keresinde ağaçta bir yuva yapmış ve odunu içine yerleştirmişti. Saha araştırmacısı gördüklerinden bir sonuç çıkarmaya pek yanaşmamıştı ama bunun oyuncak bebekle oynayan genç bir erkek olduğunu kabul etmekten de kendini alamamıştı. Kakama belki de kardeş bekliyordu çünkü annesi o sırada hamileydi. Ben de aynı şekilde davranan, bir bez parçası ya da süpürgeyi şefkatle kucaklayan genç şempanzeler gördüm. Yabani bir gorilin bir öbek yumuşak yosunu, memesinin altında “emzirir” gibi taşıdığı görülmüştür.<a class="noteref" href="../Text/notlar.xhtml#n0711" id="ref11">11</a></p>

  <p>Belki maymunlar da eski gerçeklikle beraber var olan yeni bir gerçeklik yaratabiliyorlardır. Eski gerçeklikte odun sadece odundur, yenisinde bebek. Bu çifte gerçeklik yetisi bizim türümüzde öyle fazla gelişmiştir ki bir hemşirenin üzerinde açıkça “placebo” yazan bir şişeden aldığı, şekerden yapılmış bir hap hastalığımızı iyileştirebilir. Bir seviyede hapın sahte olduğunu biliriz; bir başka seviyede yine de işe yarayacağına inanırız. Aynı şekilde oyuncuların sadece rol yaptıklarını bilsek de filmlerdeki aşklar, rekabetler, ölümler bizi etkiler. Bir gerçekliği askıya alıp yerine yenisini koymakta üstümüze yoktur. Sadece bir hologramdan ibaret olduğu halde kitleleri peşinden sürükleyen Japon pop yıldızı Hatsune Miku’nun başarısı kısmen bundan kaynaklanıyor. Bilgisayarda üretilen bu üç boyutlu projeksiyonun görünüşü kadın şeklinde ve sesi de sintizayzır ürünü, dans ediyor, canlı orkestrayla şarkı söylüyor ve insan boyutlarıyla sınırlı olmadığından dinleyicileri karşısında heyula gibi dikiliyor. Konser biletleri bir iki dakikada tükeniyor. İzleyiciler onunla birlikte şarkı söylüyor ve seksi hareketlerine gerçekmiş gibi tepki veriyorlar.</p>

  <p>Neo-ateistlerin yaptığı gibi tek önemli şeyin ampirik gerçeklik olduğunda, olguların inançlardan üstün olduğunda ısrar etmek, insanlığı umut ve hayallerinden de mahrum bırakmak anlamına gelir. Hayal gücümüzü çevremizdeki her şeye yansıtırız. Sinema, tiyatro, opera, edebiyat, sanal gerçeklik ve evet din alanında yaparız bunu. Neo-ateistler, sinemanın kapısında durup Leonardo DiCaprio’nun <em>Titanic</em>’le birlikte batmadığını söyleyen insanlara benzer. Hayret! Çoğumuz bu ikili durumun içinde gayet rahatızdır. Mizah da bundan kaynaklanır, bizi uyutup bir duruma belli bir şekilde bakmaya sevk eder, sonra başka bir bakış açısıyla şamarı indirir. Çocuklukta oynadığımız oyunlardan, yaşlılıkta kurduğumuz öteki dünya hayallerine, gerçekliği zenginleştirmek en muhteşem yetilerimizden biridir.</p>

  <p>Bazı gerçeklikler vardır, ötekilereyse inanmak hoşumuza gider.</p>

  <h2 id="sigil_toc_id_40">Yarını Düşünmemek</h2>

  <p class="nonindent">Kulağında enfeksiyon olduğunu tahmin ettiğimiz ihtiyar şempanze Borie bizden tuhaf bir istekte bulunmuştu. Onu uyuduğu yerde ziyarete gittiğimizde eliyle bize masayı işaret etti. Masanın üzerinde sadece plastik bir bebek aynası vardı. Bir iki kere ısrarla masayı gösterince aynayı istediğini düşünüp verdik.</p>

  <p>Aynayı bir eline aldı, öteki eliyle yerden bir saman çöpü buldu, sonra aynayı kulağını görecek şekilde tutarak samanı kulağına soktu. Kulağını temizlerken, gün boyu bunu beklemiş gibi gelişmeleri dikkatle aynadan seyrediyordu. Bu hareket basit görünse de belli bir beyin gücü gerektiriyor. Öncelikle Borie’nin kendini aynada görebileceğini bilmesini gerektiriyor ki hayvanların pek azı bu bilgiye sahip. Aynada kendini tanımak maymunlarda gayet iyi belgelenmiş bir özellik. İkincisi bunu yapmayı önceden planladığını gösteriyor, yoksa neden aynayı eline alır almaz hemen kullanmaya başlasın?</p>

  <p>Genellikle hayvanların, şimdi ve burada’nın mahkumları olduğu düşünülür ama Borie istediği şeyi ona vermemizi sağlamak için bizi beklemişti muhtemelen. Aslında planlama yetisi maymunlarda epey gelişmiştir. Doğada şempanzeler bir tomar uzun saplı ot toplar ve onu ağızlarında kilometrelerce taşır, termit yuvalarına geldiklerinde otları av aleti olarak kullanırlar. Keza hayvanat bahçesindeki şempanzeler de geceledikleri kafesten dışarının soğuğuna çıkarken yanlarına bir kucak saman alırlar. Ama bilinen en iyi planlama vakası, bir İsveç hayvanat bahçesindeki erkek şempanze Santino’nun eseridir. Her sabah ziyaretçiler gelmeden önce, alanını çevreleyen hendekten aylak aylak taş toplar, bunları görünmeyen bir yere yığarmış. Böylece hayvanat bahçesi kapılarını açtığında cephaneliği hazır bulunurmuş. Çoğu erkek şempanze gibi Santino da, koloniyi sindirmek için gün boyu defalarca tüylerini dikerek etrafta koşuştururmuş. İzleyicileri hedefleyen füzeler de dahil, etrafa taş atmak da bunun bir parçası. Çoğu şempanze en hayati anda eli boş kalsa da Santino’nun taş yığınları hep hazır olurmuş. Hem de bu işi her zamanki gösterisini yapmasını sağlayan adrenalin dolu havadayken değil, sessiz sakin bir zamanda yaparmış.<a class="noteref" href="../Text/notlar.xhtml#n0712" id="ref12">12</a></p>

  <p>Planlama konusundaki deneyler Wolfgang Köhler tarafından 1920’lerde yapılmaya başlamış. Maymunlara tavandan sarkan bir muzun yanı sıra kutular ve sopalar veriyormuş. Daha önce fillerin bu problemi çözebildiğini gördük. Son zamanlarda maymunlara hemen değil, belki sonra kullanabilecekleri aletler veriyoruz. Maymunlar bu aletleri kısa vadeli ödüllere tercih ediyorlar ve gelecekte almayı umdukları ödüller için sabırla saklıyorlar.<a class="noteref" href="../Text/notlar.xhtml#n0713" id="ref13">13</a> Biliminsanları hazırladıkları yenilikçi bir testle, maymunların daha önce hiç görmedikleri bir çözümü bulup bulamayacaklarını anlamak istemişler. Maymunlara ellerini içine sokamayacakları kadar dar, şeffaf bir kap vermişler. Kabın dibine kabuksuz bir fıstık koymuşlar. Fıstığa ulaşamayan, ulaşacak aleti de olmayan bir maymun onu seyretmekten başka ne yapabilir? Ama maymun bir çözüm bulmuş. Musluğa gitmiş, ağzını suyla doldurmuş ve gelip kabın içine boşaltmış. Tek sefer yeterli olmadığından defalarca muslukla kabın arasında gidip gelmiş ama sonunda yüzen fıstığı parmaklarıyla yakalamayı başarmış. Başka bir maymun ondan daha da yaratıcıymış, aynı hedefe işeme suretiyle ulaşmış.<a class="noteref" href="../Text/notlar.xhtml#n0714" id="ref14">14</a></p>

  <p>Gelecek bilgisi ve ölümün farkında olmak potansiyel olarak bir fanilik hissi yaratabilir. Ama primat akrabalarımız hayal gücümüzün ve geleceğe odaklanmamızın bir kısmını paylaşıyor olsalar bile, kendi ölümleri üzerine kafa yorup yormadıklarını bilmiyoruz. Kyoto Üniversitesi Primat Araştırma Enstitüsü’ndeki erkek şempanze Reo buna bir örnek teşkil ediyor. Reo genç yaştayken, omuriliğindeki bir iltihap yüzünden boynundan aşağısı felç olmuş. Yiyip içebiliyormuş ama vücudunu hareket ettiremiyormuş. Kilo vermeye başlamış, altı ay boyunca veterinerler ve öğrenciler ona gün boyu bakım verdiği halde yatmaktan vücudunda büyük yaralar oluşmuş. Reo iyileşmiş ama işin ilginç tarafı yatalak kaldığında çektiği çileye verdiği tepki.</p>

  <blockquote>
    <p class="nonindent">Bakımından sorumlu olan herkes, Reo’nun felçli olduğu dönemde hayata karşı tavrının değişmediğini düşünüyordu. Genelde genç öğrencilere ağzıyla su püskürterek onlarla şakalaşırdı – hastalanmadan önce de yaptığı bir şeydi bu. Hayata bakışı hastalanmadan önce nasılsa öyleydi; orada çöp gibi kalmış, üzeri yaralarla kaplanmış halde yatarken bile halinde tavrında gözle görülür bir değişiklik fark etmedik. Açıkça söylemek gerekirse geleceği için endişe ediyormuş gibi görünmüyordu. Durumu bize fazlasıyla ciddi görünse de depresyona girmemişti.<a class="noteref" href="../Text/notlar.xhtml#n0715" id="ref15">15</a></p>
  </blockquote>

  <p>Yere göğe sığdırılamayan hayal gücümüz iki ucu keskin kılıç gibi. Bir taraftan, bir maymuna endişe vermeyen bir durumda umutsuzluğa kapılmamıza neden oluyor, bir taraftan da daha iyi bir gelecek hayal etmemize imkân vererek umutlanmamızı sağlıyor. O kadar ileriye bakabiliyoruz ki günün birinde hayatımızın sona ereceğini fark ediyoruz. Bu farkındalık varoluşumuza renk katıyor, bizi sürekli bir anlam arayışına sevk ettiği gibi buruk şakalar da yaptırıyor: “Hayat zaten boktan, bir de sonunda ölüyorsun!” Üzerimizde bu bulut asılı durmasa doğaüstü şeylere karşı bir inanç geliştirir miydik? İnsanların kendi faniliklerinin farkında oldukları ölçüde onu daha çok düşündüklerini ve Tanrı’ya daha çok inandıklarını gösteren bir araştırma bu soruyu kısmen cevaplıyor.<a class="noteref" href="../Text/notlar.xhtml#n0716" id="ref16">16</a> Deyim yerindeyse teknenin batıp çıktığını hissediyorlar ve fırtınalı denizlerdeki çoğu seyyah gibi daha büyük bir güce sığınıyorlar.</p>

  <p>Ama bizi ayıran şeyin 13 fobisi olduğu sonucuna varmadan önce buna önemli bir şerh düşmek lazım, Bosch’un <em>Bahçe</em>’sini ne zaman görsem düşündüğüm bir şey bu. Çoğu zaman kendi ölümümüzü düşünmek yerine, bu konudaki düşüncelerimizi askıya alıyoruz. Aklı başında hiçbir insan ölümlü olduğunu inkar etmez tabii ama çoğumuz sonsuza kadar yaşayacakmış gibi davranırız. Bosch’un tablosu bu yanılsamaya karşı dev bir uyarı niteliğindedir. Bahçe, kendi küçük zevklerine dalmış orta yaşlı bekarlarla doludur. “Yarını hiç düşünmezler,” der bir uzman, “tek günahları günahın farkında olmamalarıdır.”<a class="noteref" href="../Text/notlar.xhtml#n0717" id="ref17">17</a> Büyük bir kalabalığın içinde oldukları halde yalnız ve içe dönük bir hali vardır çıplak figürlerin, gruplar halinde dolaştıkları halde kendi akıllı telefonlarına yapışıp kalan zamane ergenleri gibi. <em>Bahçe</em>’nin orta panelindeki hazcılar ne çocuk yetiştirir ne de değer taşıyan bir şey üretir, ara sıra bir partner gerektiren cinsel girişimler dışında kendi kozalarına kapanmışlardır. Burası bir şehvet cennetiyse bile, maksat ve üründen yoksundur. Dışarıdaki dünyanın, kaçınılmaz olarak başlarına gelecek ölüm ve yıkımın da farkında değil gibidirler. Ölümsüz gibi davranırlar. Öte taraftan tabloya bakanlar sağ taraftaki korkunç paneli görürler ve onları neyin beklediğini bilirler.</p>

  <p>Türk yazar Elif Şafak davet edildiği radyo programı “Dünyayı Geliştirecek Fikrin İçin 60 Saniye”de bir fikrini bizimle paylaştı. İlhamını, tasavvufun ölmeden önce ölümü tatma tavsiyesinden almıştı.<a class="noteref" href="../Text/notlar.xhtml#n0718" id="ref18">18</a> Budizmde aynı vurgu vardır ve insanın kendi ölümünü kabul etmesini özgürleştirici bir deneyim olarak görür. Modern dünya ölümün inkarı üzerine kurulu olduğundan, Şafak bir saatliğine olsun ölümü, kendi ölümümüzü tadabileceğimiz, kuaför salonu gibi bir salona gitmeye ihtiyacımız olduğunu söyledi. Bunun kalbimizi yumuşatacağını ve hayatın değerini daha iyi anlamamızı sağlayacağını iddia etti. Ölümlü olduğumuzu bilsek de bu bilgiyi hayatımıza sindirmekte zorluk çekiyoruz. Onun bu önerisini dinlerken, orta yaşlılar için çok faydalı olacağını ama benim yaşımdakiler için gereksiz olduğunu düşündüm. Benim neslim ya anne babalarının öldüklerini gördüler ya da her an buna hazır vaziyette yaşıyorlar. Kardeşlerimizi, dostlarımızı, eşlerimizi, hatta belki çocuklarımızı kaybettik. Parkinson, kanser, Alzheimer ya da benzeri iflah olmaz bir hastalıktan muzdarip arkadaşlarımız var. Yaşlandıkça vücudumuzdaki fiziksel bozulmaları daha çok hissediyoruz ve dünya üzerindeki zamanımızın sınırlı olduğunu daha fazla fark ediyoruz.</p>

  <p>Baba Pieter Brueghel, tek bir tabloda işlenebileceği kadar işlemişti bu konuyu. Çiftçilerden piskoposlara ve asilzadelere her türden insan ayırt edilmeden öteki tarafa götürülürken araba araba kafatası görürüz. Ölüler, yaşayanların üzerine karşı koyulmaz bir ordu gibi gelir, onları büyük kapanların içine sürer, bu arada uzakta ateşler yanmaktadır. Ufukta darağacına asılmış biri görünür, bir köpek ölü bir kadının yüzünü yer ve boynuna değirmen taşı takılmış bir adam suya sallandırılır. Bir masanın etrafında yemek yiyen davetliler, yaklaşan cesetlere kılıç çekerek ya da kaçmaya çalışarak beyhude direnir, aşağıda sağ köşede durumun farkında olmayan bir aşığın lavta çaldığı sevgilisinin arkasında bir iskelet neşeyle dans eder. Brueghel’in insanın içini bulandıran ölüler ordusu ve yıkım tablosu 1562 tarihinde, dünya üzerinde cehennem ilhamını aldığı <em>Bahçe</em>’den yarım yüzyıl sonra yapılmıştır. <em>Ölümün Zaferi</em> başlığı da bu tablo için çok uygundur.</p>

  <div class="picture">
    <img alt="" src="../Images/00025.jpeg" />

    <p class="caption"><em>Bahçe</em>’deki çoğu haz düşkünü kendi kozaları içinde yaşar. Bu çiftin içinde bulunduğu cam kürenin, aşkın kırılganlığını sembolize etmek için çatlak resmedildiği düşünülür. Ama çatlaklar daha ziyade bir amniyotik kese üzerindeki damarlara benzer ve çifti dış dünyadan korur. Öte taraftan, sağdaki adam cam bir tüpün içinden (simyaya gönderme) bir fareye bakmaktadır. Bunun neyi simgelediği belirsiz olsa da ben baktığımda bir davranış bilimci görüyorum.</p>
  </div>

  <p>Bu tablonun modern eşdeğeri İngiliz sanatçı Damien Hirst’ün, <em>Yaşayan Birinin Zihninde Ölümün Fiziksel İmkânsızlığı</em> adlı sergisidir. Bu çalışma, formaldehit dolu bir akvaryuma yerleştirilmiş bir kaplan köpekbalığından oluşur; köpekbalığı öyle büyüktür, sivri dişlerle dolu ağzı öyle kocaman açılmıştır ki ölüm düşüncesini insana epey yaklaştırır. Köpekbalığı New York’ta Metropolitan Museum of Art’a geldiğinde “insanın görmeden kavrayamayacağı, aynı anda hem yaşam hem de dirilmiş ölüm, akvaryumunda asılı ve sessiz” diye tarif edilmişti.<a class="noteref" href="../Text/notlar.xhtml#n0719" id="ref19">19</a> Ama bu sanat eserini yanında patates kızartması olmayan aşırı pahalı bir balık diye tarif edenler de oldu.</p>

  <p>Ölümü kabullenmek o kadar zordur ki onu düşünmemeye çalışırız ve ölen kişi, günün birinde onunla karşılaşacağımız daha iyi bir yere gidiyormuş gibi davranırız. Gösterişli gömme törenleri, ölüleri fildişi boncuklar, bilezikler ve kolyelerle yolcu eden Cro-Magnon atalarımıza kadar dayanır. Ölümden sonra hayat olduğuna inanmayan bir halk bir mezara bu kadar değerli şeyler koyup bırakmazdı. Bu ritüelleri yapan ve onların verdiği teselliden faydalanan yegâne tür biziz, yine de kendi ölümünün farkında olan tek tür olduğumuza o kadar emin değilim. Genç, yetişkin bir erkek olan Reo çok da iyi bir örnek olmayabilir. O yaşlarda, yaklaşmakta olan ölüm nadiren kabullenilir. Çoğu türde, yaşlı bireyler gençlerden biraz daha bilge görünür ve yıllar içinde zindeliği yavaş yavaş kaybetme deneyimi, Reo’nun aniden hareketsiz kalışından epey farklıdır. Yaşlı bir maymun ağaçlara tırmanmanın ya da bir fil sürüye ayak uydurmanın gittikçe daha zorlaştığını fark ettiğinde, hayat ve ölüm konusunda öğrendiklerini kendi bedeni için de düşünmez mi?</p>

  <p>Bunu bilmek zor ama gözardı etmek de imkânsız.</p>

  <h2 id="sigil_toc_id_41">Freud’un Tırsaklığı</h2>

  <p class="nonindent">Herkesi memnun edecek bir din tanımı yapmak çok zor. Bir keresinde Amerikan Din Akademisi’nin bir forumuna davet edilmiştim. Katılımcılardan birisi işe bir din tanımı yapmakla başlamayı önerdi. Bu öneri kulağa çok makul gelse de başka bir katılımcının, bir önceki toplantıda dini tanımlamaya kalktıklarında izleyicilerin yarısının öfkeyle salonu terk ettiğini hatırlatmasıyla gündemden düştü. Bu olay dine vakfedilmiş bir akademide cereyan ediyor! Bu yüzden şunu söylemekle yetinelim: Din, doğaüstü, kutsal ya da tinsel olana ve bununla ilintili simgelere, törenlere, ibadetlere duyulan müşterek saygıdır. Bu tanım tinsellik ve din arasında ayrım yapmıyor ama “müşterek” sıfatında ısrar ederek bireysel yaklaşımları yok sayıyor ve sadece grup davranışlarını dikkate alıyor. Bu şekilde tanımlandığında din, insanlık için evrensel.</p>

  <p>Şimdiye kadar kayda geçmiş yegâne istisna Pirahã kabilesi. Ama Brezilya ormanlarında yaşayan bu kabilenin bir dine sahip olmadığı iddiası (“ateist kabile” diye anılmışlardır) sonraki araştırmalarda teyit edilmemiştir. Pirahã kabilesiyle birlikte yaşayan eski misyoner Daniel Everett, bu insanların ruhlarla konuştuklarını ve onlar için dans ettiklerini anlatmıştır. Tohum, diş, tüy, bira kutusu açma kulağından oluşan kolyeler takarlar “bunlar süslenmek için değil neredeyse her gün gördükleri kötü ruhları uzak tutmak için takılır”.<a class="noteref" href="../Text/notlar.xhtml#n0720" id="ref20">20</a> Sadece ruhları görmekle kalmazlar, falsetto bir sesle konuşarak onlara aracılık da ederler. Ancak Pirahã kabilesi kötü ruhlardan öyle korkar ki onları isimleriyle anmayı reddeder. Onlara aracılık ettikten hemen sonra bile varlıklarını inkar ederler (“bilmiyorum, görmedim”). Korkutan, Batılıların onların gerçekte neye inandığını anlamasını neredeyse imkânsız kılar ama bir şeye inandıklarına şüphe yoktur. Bu sadece bizim alışık olmadığımız bir şeydir.</p>

  <p>Din bu kadar yaygın olduğuna göre neden geliştiğini sormak gerekir. Biyologlar daima hayatta kalma değeri üzerine kafa yorar. Din insanlara nasıl bir üstünlük sağlamış olabilir? Bu soru, erken Hıristiyanları etraflarındaki Romalı nüfusuyla kıyaslayarak sorulmuştur. İmparatorlukta, her biri nüfusun üçte birini kırıp geçiren iki veba salgını arka arkaya yaşandığında Hıristiyanlar, Romalılara nazaran daha fazla ayakta kalmıştı. Hıristiyanlar, kendi kendine bakamayacak durumda olanlara su ve yiyecek götürmüşler, İsa adına ihtiyaçlarını gidermişlerdi, halbuki Romalılar hastalık kapmamak için en yakınlarını bile daha ölmeden bırakıp kaçmışlardı. Hıristiyanlar hastalığı kapma riskini almış olsalar da, mezar taşlarındaki yazılar onların daha uzun yaşadıklarını gösteriyor.</p>

  <p>Peki bu doğru bir kıyaslama mı? Birinci sorun, Romalıların da hayli dindar olmaları, Mars ve Venüs gibi tanrıları yatıştırmaya ve memnun etmeye çok meraklı olmaları. Bu yüzden de aslında biri dindar diğeri dinsiz olan iki halkı kıyaslamıyoruz. İkinci sorun ilk Hıristiyanların sıradan bir kitle olmayışı: Zulme uğrayan bir azınlıktılar o zamanlar, dolayısıyla ortak bir düşmana karşı savaşan, birbirine sıkı sıkı sarılmış bir cemaattiler. Bu onlara ortak bir amaç duygusu vermiş ve sağlıkları üzerinde olumlu etki yaratmış olabilir. Maalesef, dinin neden başarılı olduğunu bulmaya çalışmak, dilin ne faydası olduğunu sormaya benziyor. Dilin faydaları olduğuna eminim ama bütün insanların dili olduğu için kıyaslama yapacak malzemeden yoksunuz. Din konusunda da aynı şey söz konusu. Bildiğimiz tek şey, dini yasaklama ya da dinden caydırma teşebbüslerinin feci sonuçlar yarattığı.</p>

  <p>Kendi halklarından milyonlarca kişiye işkence eden, öldüren, aç bırakan, Sovyetler Birliği’nde Stalin, Komünist Çin’de Mao Zedong, Kamboçya’da Kızıl Kmerler lideri Pol Pot buna örnektir. Kızıl Kmerler dini yasaklamış ve bunu dayattıkları kitlelere, tüyler ürpertici şu sloganı söylemişlerdi: “Sizi yaşatmaktan bir kazancımız olmaz, sizi yok etmekten bir kaybımız olmaz.” Bu ideolojiler pek sağlıklı topluluklar oluşturmadı ve biyolojik açıdan bakıldığında tam bir fiyaskoyla sonuçlanmıştı. Öte yandan din karşıtı tutumları daha büyük bir bütünün bir parçasıydı. Bu ülkelerin üçünde de mevcut düzen yıkılmıştı; bu durum müesses dinin gücünü kırmalarını gerektirmiş olabilir. Bu yüzden de yaptıkları zulümden ateistliği sorumlu tutmak gerektiğini düşünmüyorum. Aynı şekilde, Haçlı Seferlerinde olduğu gibi ya da İspanyol Conquistador’ların yaptığı gibi Tanrı adına cinayet işlemek de, genelde siyasi ya da sömürgeci ihtirasları maskelemek için kullanılmıştır. Columbus’un altın hırsı, Tanrı sevgisine denkti. Bu yüzden de tek neden olarak dini göstermek sorunlu olacaktır. Asıl mesele, ister Tanrı adına olsun, ister onun varlığını reddetmek adına olsun insanların inanılmaz zalimliğe muktedir olmalarıdır.</p>

  <p>Belki bu soruya daha küçük ölçekte cevap verilebilir, mesela ABD’de 19. yüzyıl cemaatlerinin kalıcılığı üzerine yapılmış bir araştırmayla. Kolektivizm gibi seküler ideolojiler üzerine kurulmuş cemaatler, din ilkeleri üzerine kurulmuş cemaatlere nazaran çok daha hızlı dağılmıştır. Dini cemaatlerin, seküler muadillerine oranla dört kat daha fazla yaşadıkları görülmüştür.<a class="noteref" href="../Text/notlar.xhtml#n0721" id="ref21">21</a> Bir dini paylaşmak emniyet duygusunu büyük ölçüde artırır. Birlikte dua etmek, aynı törenlere katılmak gibi eş güdümlü ibadetlerin insanları birbirine bağladığını biliyoruz. Primatlarda, birlikte hareket etmenin ilişkiyi iyileştirmesi ilkesiyle bağlantılı bir durum bu; onları taklit eden insanları tercih eden maymunlardan, takım halinde idman yapınca fiziksel direnç (mesela daha düşük bir acı eşiği) geliştiren kürekçilere kadar sayısız örnekler var.<a class="noteref" href="../Text/notlar.xhtml#n0722" id="ref22">22</a> Birlikte bir eylemde bulunmak endorfin salgılanmasını tetikleyebilir, tıpkı birlikte gülmek benzeri bağ kurma mekanizmalarının yaptığı gibi. Eşzamanlılığın bu olumlu etkileri, dinlerin bağlayıcı etkisini ve sosyal istikrarı güçlendirmesini açıklamaya yardımcı olabilir.</p>

  <p>Durkheim, kendini bir dine ait hissetmenin getirdiği yararlara “seküler fayda” adını vermiştir. Din kadar yaygın ve yerleşik bir şeyin mutlaka bir amaca hizmet etmesi gerektiğine inanır – yüce bir amaca değil, toplumsal bir amaca. İlk Hıristiyanlarla ilgili verileri analiz eden biyolog David Sloan Wilson, dinin, insan gruplarının uyumlu bir şekilde işlev görmesine imkân veren bir adaptasyon olduğu görüşündedir: “Dinler, insanların tek başlarına başaramadıklarını hep birlikte başarabilmeleri için var olmuştur.”<a class="noteref" href="../Text/notlar.xhtml#n0723" id="ref23">23</a></p>

  <p>Dini cemaat inşası bizim için çok doğaldır. Aslında dinin nasıl sık sık bilimin karşısına koyulduğu düşünülürse, dinin muazzam üstünlüğünü hatırlamakta fayda var. Bilim yapay, zorlama bir edinimdir halbuki din bize yürümek ya da nefes almak kadar kolay gelir. Buna işaret eden pek çok yazar arasında, <em>Evolving God</em> (Evrimleşen Tanrı) kitabının yazarı, bizi dine iten şeyin ait olma arzumuz olduğunu anlatan Amerikalı primatolog Barbara King’den, dini sezgisel bir yeti olarak gören Fransız antropolog Pascal Boyer’e kadar pek çok isim sayılabilir:</p>

  <blockquote>
    <p class="nonindent">Bilimsel araştırma ve kuramlaştırmaya çok az insan topluluğunda rastlanır… Bilimsel araştırmanın sonuçları çok iyi biliniyor olabilir ama onları elde etmek için gereken tarzda bir entelektüellik kazanmak gerçekten zordur. Halbuki dini temsiller, bildiğimiz bütün insan gruplarında ortaya çıkmıştır, kolayca edinilebilirler, çaba harcamadan korunabilirler ve zekâ ya da eğitim seviyesi ne olursa olsun bir grubun bütün üyelerine açıktırlar. Robert McCauley’in dikkat çektiği üzere… dini temsiller insanlara gayet doğal gelir, halbuki bilim hiç de doğal değildir. Din, evrimleşmiş sezgilerimizle uyumludur, halbuki bilim, alışık olduğumuz düşünce biçimlerini askıya almamızı hatta onlara karşı çıkmamızı gerektirir.<a class="noteref" href="../Text/notlar.xhtml#n0724" id="ref24">24</a></p>
  </blockquote>

  <p>Çocukların dini benimsemesindeki kolaylığı, uzun ve meşakkatli bir yolculuğun ardından ancak otuzlu yaşlarında doktorasını alabilen genç insanların çektiği zorluklarla kıyaslayın. Emory Üniversitesi’ndeki çalışma arkadaşım felsefeci McCauley, toplum iflas edecek olsa bilim mi yoksa din mi ayakta kalır konusunda bir bahse tutuşulsa, parasını dine yatıracağını söylemişti: “Din büyük ölçüde benim doğal biliş dediğim şeye, yani otomatik, bilinçli olmayan düşünceye dayanır.” McCauley “bilinçli ve genelde dille ifade edilen, ağır ve ihtiyatlı” bilimin buna tezat oluşturduğunu söyler.<a class="noteref" href="../Text/notlar.xhtml#n0725" id="ref25">25</a></p>

  <p>Bir düzine çocuğu yanlarında yetişkin olmadan bir adaya koyduğumuzu hayal edin. Ne olur? William Golding, <em>Sineklerin Tanrısı</em>’nda bu sorunun cevabının gaddarlık ve cinayet olduğunu söylemişti. İngiliz yatılı okullarındaki hayattan yola çıkarak yapılmış bir tahmin olabilir bu ama kendi haline bırakılan çocukların böyle davranacağına dair en ufak bir ipucu bile yoktur. Dört ya da beş yaşındaki çocuklar bir odada tek başına bırakıldıklarında, “Bu haksızlık!” ya da “Neden oyuncaklarının birazını da bana vermiyorsun?” gibi ahlaki bir terminoloji kullanarak birbirleriyle müzakerede bulunur.<a class="noteref" href="../Text/notlar.xhtml#n0726" id="ref26">26</a> Çocuklar daha uzun süre yalnız bırakıldığında neler olabileceğini kimse bilemez ama muhtemelen bir egemenlik hiyerarşisi oluştururlar. Genç hayvanlar, ister kaz olsun ister köpek yavrusu aralarında bir kıdem sırası tesis etmek için mücadeleye girer ve çocuklar da aynı şeyi yapar. Akademik eşitlikçilikle terbiye edilmiş psikoloji öğrencilerinin, anaokulun ilk günü birbirini pataklayan küçük çocukları gördüklerinde nasıl benizlerinin attığını hatırlıyorum. Biz hiyerarşik primatlarız ve ne kadar kamufle etmeye çalışsak da bu özelliğimiz küçük yaştan kendini gösteriyor.</p>

  <p>Adadaki çocuklar da simgesel alana girebilirlerdi. 1980’lerde Nikaragualı sağır çocukların, dışarıdakilerin anlamadığı basit bir işaret diliyle kendi aralarında anlaşmaya başlaması gibi bir dil geliştirebilirlerdi. Kültür gibi başka olgular da meydana çıkabilirdi. Çocuklar alışkanlıklarıyla bilgilerini birbirlerine aktarırlar, alet yaparken ya da birbirlerini selamlarken genele uyarlardı. Mülkiyet hakları olurdu ve sahiplik konusunda gerilimler yaşarlardı. Sonunda da kuşkusuz bir din geliştirirlerdi. Bunun nasıl bir din olduğunu bilemeyiz ama doğaüstü güçlere inanırlardı, belki bunları tanrı şeklinde kişileştirirlerdi ve onları teskin etmek ya da onlara kendi isteklerini yaptırmak için törenler yaparlardı.</p>

  <p>Çocukların asla geliştirmeyeceği bir şey varsa o da bilimdir. Bilindiği kadarıyla bilim sadece birkaç bin yıllık bir geçmişe sahiptir ve insanlık tarihinin çok geç dönemlerinde ortaya çıkmıştır. Bilim, hayati önem taşıyan çok büyük bir başarıdır ama onu dinle aynı seviyeye yerleştirmek saflık olur. Bilimle din arasındaki savaş, dinsel metinlerin terimleriyle ifade edilirse, Davut’la Golyat arasındaki savaşa benzer. Din daima bizimle birlikte olmuştur ve ortadan kalkması da muhtemel görünmemektedir çünkü sosyal derimizin bir parçasıdır. Bilim daha ziyade yeni aldığımız bir palto gibidir. Onu kaybetme ya da kaldırıp atma riski daima mevcuttur. Dine kıyasla bilimin ne kadar kırılgan olduğu düşünülürse toplumdaki bilim karşıtı güçlere karşı sürekli tetikte olmak gerekir. İkisini birbirlerinin eşitiymişler ve aralarında rekabet varmış gibi birbiriyle kıyaslamak, ancak bilimle dini aynı olgulara dair bilgi kaynakları seviyesine indiren bir yanlış anlamayla açıklanabilir. Ancak böylesi bir şey söz konusu olduğunda biri doğruysa ötekinin yanlış olduğu iddia edilebilir.</p>

  <p>İş fiziksel dünya konusundaki bilgiye geldiğinde hangisinin seçileceği aşikardır. Bütün herkesin yanında dizüstü bilgisayarıyla dolaştığı ve uçarak yolculuk yaptığı bir çağda hâlâ bilimi neden savunmamız gerektiğini anlayamıyorum. Biyomedikal bilimin ne kadar ilerleme kaydettiğini ve bunun sonucunda insanların ortalama ömrünün ne kadar arttığını düşünün. Olayların işleyişine, insanların nereden geldiğine, evrenin nasıl ortaya çıktığına dair sağlıklı bilgi edinmenin yolunun bilimden geçtiği çok açık değil mi? Bütün günlerim biliminsanları arasında geçiyor ve keşfin yarattığı heyecan kadar insanda bağımlılık yaratan başka bir şey bilmiyorum. Doğrudur, geriye pek çok muamma kalıyor ama bunları çözme konusunda yegâne gerçekçi umut bilimde var. Dini bu tür bilginin kaynağı olarak sunan ve yeni bilgi tufanına rağmen nuh nebiden kalma hikâyelere sarılanların küçük görülmeleri kaçınılmaz. Ama ben bilimle din arasındaki bu türden çatışmaları ikincil buluyorum. Din, inançtan çok daha fazlasıdır. Mesele dinin doğru olup olmaması değil, hayatlarımızı nasıl şekillendirdiğidir; bir Aztek rahibinin bir bakirenin atan kalbini söküp çıkarması gibi dinden kurtuluversek onun yerini neyin alacağı sorusudur. O koca boşluğu ne doldurur, çıkarılan organın işlevlerini ne üstlenir?</p>

  <p>Bir keresinde <em>Freud’s Last Session / Freud’un Son Seansı</em> adında bir off-Broadway oyunu seyretmiştim. Puro içen ve öksüren psikanalist, dini bütün bir Hıristiyana dönüşen C. S. Lewis’in inançlarını sorguluyordu. Bu göz kamaştırıcı şüphecilik gösterisi, benim sonraki gerçek Freud okumalarım üzerinde de ayıltıcı bir etki yarattı. Freud dini, insan icadı ve sadece bir “yanılsama” gibi güçlü terimlerle saf dışı bıraksa da, tümüyle terk edilmesini tavsiye etmek istememişti. Kaygılarını dile getirmek için <em>Bir Yanılsamanın Geleceği</em>’nin sonlarına kadar beklemişti:</p>

  <blockquote>
    <p class="nonindent">Dini, Avrupa medeniyetinden çıkarmak isterseniz bunu ancak yerine başka bir doktrinler sistemi koyarak yapabilirsiniz ve bu sistem, başlangıçtan itibaren dinin bütün psikolojik özelliklerini edinecektir: aynı kutsallığı, katılığı, hoşgörüsüzlüğü, kendini savunmak için düşünceyi yasaklamayı.<a class="noteref" href="../Text/notlar.xhtml#n0727" id="ref27">27</a></p>
  </blockquote>

  <p>Komünizm deneyi bütünüyle tanrısız bir toplum kurma teşebbüsü değil miydi ve Freud’un kehanetlerini harfiyen yerine getirmemiş miydi? Marşları, uygun adım yürüyüşleri, ant içmeleri, Küçük Kızıl Kitapları havada sallamalarıyla bu hareket basbayağı dini taklit ediyordu. Dogmatizm, katılık ve militan dinsizlik almış yürümüştü, yıllar geçtikçe iyice arttı ve nihayet komünizm kendi ağırlığının ve başarısızlığının yükü altında çöktü. Bu deneyin ilk safhalarına şahitlik eden Freud, beyhudeliğini tahmin etmiş olabilir.</p>

  <p>Bir diğer ilginç Tanrı’yı saf dışı etme teşebbüsü 1793’te yapıldı. Notre Dame Katedrali’ndeki mihrabın yerine bir dağ maketi, üzerine de felsefeye adanmış bir tapınak konduruldu. Yanında “Hakikat Meşalesi” yanıyordu. Akıl Tarikatı, haftanın yedinci günü ve dinlenme günü olan pazarı iptal etti (yerine onuncu günü koydu), azizlerin isimleriyle anılan bütün günleri sekülerleştirdi ve mezarlık kapılarına “Ölüm sonsuz uykudur” yazarak ölümden sonra hayat umutlarını yok etti. Tarikatın kendi tanrıçası vardı; klasik giysiler giymiş bu hanım sokaklarda taşınır, arkasından palmiye yaprakları sallayan müritler yürürdü. Tören alayı tanrıçayı katedraldeki “dağa” getirir, Voltaire ve Rousseau büstlerinin arasına oturturdu. Tarikat, liderlerinin Maximilien Robespierre tarafından idam ettirilmesiyle son buldu. Robespierre daha sonra kendi Üstün Varlık Tarikatı’nı kurdu ve kendini de lider ilan etti. Ruha ölümsüzlüğü hızlı tarafından iade edildi; Robespierre’in giyotine gönderdiği yüzlerce masum düşünülürse iyi de oldu. Bu tarikatin ömrü de kısa oldu – liderinin ömrü kadar.</p>

  <p>Freud, Batı düşüncesindeki sonsuz bir sarkaç hareketine işaret etmişti; Karl Marx’ın deyimiyle “halkın afyonu” ve akıldışı ilan edilen dinle dalga geçmekle, onu hayatımızdan çıkardığımızda olacaklardan duyulan kaygı arasında gider gelir bu sarkaç. Asırlardır birikmiş din karşıtı savları yeniden ısıtıyor neo-ateistler. Hitchens “din her şeyi zehirler” çıkışıyla hakiki bir Marksist olduğunu kanıtladı, Harris “akli bir dine” duyduğu özlemle Parislilerin Hakikat Meşalesi’ni devraldı, Dawkins’in “aldanma”sı da Freud’un “yanılsaması”nı pek ileri taşımış sayılmaz.<a class="noteref" href="../Text/notlar.xhtml#n0728" id="ref28">28</a> Ancak şu anda kaçınılmaz olarak döngünün tırsma safhasına giriyoruz. Ateistlerin çağrısına uyup bu önemli parçamızı kesip atmayı başarsak bile, geri kalan Tanrı-büyüklüğünde boşluğu nasıl dolduracağız? Alain de Botton, dini, evrensel insani ihtiyaçları ve zaafları anladığı için istemeye istemeye takdir eden bir ateist, Philip Kitcher ise ateist ve agnostikleri, inançsızlığın ötesine gitmeye çağırıyor. Dini eleştirmek kolay, diyor Kitcher ama ateist harekete katılmak isteyen ve düşünmeyi bilen her insan onun neye karşı olduğunu değil neden yana olduğunu bilmek isteyecektir:</p>

  <blockquote>
    <p class="nonindent">Hepimiz kendimizle ve neyin değerli olduğuyla ilgili bir açıklamaya ihtiyaç duyarız, neye doğru ilerleyeceğiz, neyle yaşayacağız… Seküler düşünce, Yunanlıların daha felsefenin şafağında sorduğu geleneksel sorudan kaçar, bitimli olsa da insan hayatını anlamlı ve yaşamaya değer kılan nedir sorusundan… Bu olgular tanınmadıkça, ne kadar belagatli de olsa inançsızlığın savunulması bir seküler devrime yol açmayacaktır. Batıl inançların geçici imhasına, dinin üstlendiği işlevlere gösterilecek dikkat eşlik etmediğinde, literalist mitolojinin en kaba formlarıyla dolduracağı bir boşluk oluşacaktı…<a class="noteref" href="../Text/notlar.xhtml#n0729" id="ref29">29</a></p>
  </blockquote>

  <h2 id="sigil_toc_id_42">Dikkatli Bir Göz</h2>

  <p class="nonindent">Kısa süre önce Vancouver’a yaptığım bir ziyarette, Kanadalı psikolog Ara Norenzayan bana yeni kitabının başlığını söyledi, ben de hemen not ettim: “Büyük Köpekler”. Belki bende biraz disleksiya vardır ya da kafam insanlardan çok hayvanlarla meşgul olduğundan Freudcu bir sürçmeydi bu. Ara “Büyük Tanrılar” demişti.<a class="noteref" href="../Text/notlar.xhtml#n070" id="ref0">1*</a></p>

  <p>Norenzayan, dinin gündelik hayattaki rolü üzerine çalışıyor. Yaptığı deneylerden birinde, insanları dini düşüncelerle “kurmanın” cömertlik üzerindeki etkisini araştırmış. Kurmak, bilinçdışı bir eğilimi deneğin zihnine yerleştirmek anlamında kullanılıyor. Burada, deneklerden “Tanrı”, “peygamber” ve “ilahi” gibi kelimeler içeren birkaç cümlenin gramerini düzeltmeleri istenmiş. Bu kelimelerle ilgili kendilerine başka bir bilgi verilmemiş ve deneyin neyle ilgili olduğunu bilmiyorlarmış. Bunun ardından her denek bir masanın üzerinde on adet bozuk bir dolar bulmuş ve istedikleri kadar alabilecekleri ama bıraktıklarının başka birine gideceği söylenmiş. Sonuç dikkate değer. Kurulmamış denekler başkaları için ortalama 1.84 dolar bırakırken, Tanrı ve din düşünceleriyle kurulanlar 4.22 dolar bırakmış. Kurulan grubun üçte ikisi, paraların yarıdan fazlasını geride bırakmış. İlginçtir dindarlığın bu tercih üzerinde fazla bir rolü yok gibi görünüyormuş. Hangi dine mensup oldukları soruları deneklerden yarısı “hiçbiri” cevabını vermiş, yine de diğerleriyle aynı performansı göstermişler.<a class="noteref" href="../Text/notlar.xhtml#n0730" id="ref30">30</a></p>

  <p>Bu etkiyi nasıl açıklamalı? Şöyle bir düşünce var: Bizimki gibi büyük ölçekli toplumlarda, daha yüksek seviyede işbirliği sağlamak için –hayali ya da gerçek– bir gözetmene ihtiyaç duyuluyor. Sorumlusu belli olmayan bir kitlede beleşçilik çok daha kolay. Bu çalışmanın katılımcıları muhtemelen kafalarında onları seyreden, iyiliği takdir eden, hileciliğe kızan bir Tanrı imgesi yarattılar. “Gözetlenen insanlar iyi insanlardır,” diye açıkladı Ara. Dini bütün Hıristiyanlardaki “pazar etkisi”ni de açıklayabilir bu; onlar da pazar günleri iyi işler için daha fazla para bağışlar ve internette daha az porno izlerler.<a class="noteref" href="../Text/notlar.xhtml#n0731" id="ref31">31</a></p>

  <p>Doğaüstü bir gözetmene sahip olmak biraz yeni bir olgu çünkü tarihöncesinde buna pek ihtiyaç duymamışız. Primat gruplarına benzeyen küçük gruplarda herkes herkesi tanırdı. Akrabalar, arkadaşlar ve diğer cemaat üyeleriyle çevrili olduğumuz için kurallara uymak ve birbirimizle iyi geçinmek durumundaydık. Şahsi şöhretimizi düşünmek zorundaydık. Atalarımız, önce binlerce sonra milyonlarca kişiden oluşan daha büyük topluluklar oluşturmaya başlayınca bu yüz yüze mekanizmalar çöktü. Bu yüzden de Ara, grupların büyümesiyle, yaptığımız her şeyi atmaca gibi izleyen daha büyük tanrılara ihtiyaç duyulmaya başladığına inanıyor. Bu görüş, benim ahlakın dinden, özellikle de günümüzde hakim dinlerden önce geldiği görüşüme de gayet iyi uyuyor. Biz insanlar, küçük çeteler halinde savanlarda dolaşırken de epey ahlaklıydık. Ancak toplumun ölçeği büyümeye, karşılıklılık ve itibar kuralları işlememeye başlayınca ahlak koyucu bir Tanrı gerekli oldu.</p>

  <p>Bu görüş uyarınca bizi ahlakla tanıştıran Tanrı değildi; bunun tam aksi söz konusuydu. Tanrı, bizim kendimiz için doğru olan şekilde yaşamamızı sağlamak için yerini bulmuş, Voltaire’in onu icat etmemiz gerekeceği latifesini doğrulamıştır. Sokrates’in, Euthyphro’ya sorduğu soruyu hatırlayalım: Bir davranış tanrılar onu sevdiği için mi ahlakidir yoksa tanrılar ahlaki davranışları mı sever? Tanrı’nın tek maksadı bu ikinciyi yapmaktır. Küçük gruplar halinde yaşadığımız zamanlardan beri uyduğumuz kurallara uymaya devam etmemizi sağlayacak bir güç vermişiz ona.</p>

  <p>Din olmazsa dünyada toplumcul davranışlar olmayacağından korkanlar için birkaç ışık huzmesi var. Öncelikle ilk deney eksik kalmıştı. Denekleri sadece dini kavramlara kurmuştu, başka alternatifler düşünülmemişti. Bu eksiklik, deneklerin sınanmadan önce “sivil”, “jüri” ve “mahkeme” gibi iyi vatandaşlık terminolojisi içeren bir metinle kurulmasıyla giderilmiş. Şu işe bakın, onlar da dini terimlerle kurulanlar kadar özgeci olmuş ve masada ortalama 4.44 dolar bırakmışlar. Bu sonuç seküler toplumlar için bir umut ışığı sunuyor. Topluluk değerlerine, toplumsal sözleşmeye ve hukuka göndermede bulunmak da cömertlik konusunda dine başvurmak kadar etkili oluyorsa, dinin olumlu etkilerini yinelemek mümkün demek.</p>

  <p>İkincisi, yakınlarda yapılan bir araştırma inananlarla inanmayanların başkalarına neden yardım ettiklerini kıyaslamış. İnanmayanların başkalarının durumlarına karşı daha duyarlı olduğu, özgeciliklerinin merhamet duygusundan kaynaklandığı ortaya çıkmış. İnanlarsa daha ziyade vazife duygusuyla ve dinlerinin onlara buyurduğu davranış kalıplarıyla harekete geçiyorlarmış. Sonuçta ortaya çıkan davranış aynı olsa da sebepleri farklı görünüyor.<a class="noteref" href="../Text/notlar.xhtml#n0732" id="ref32">32</a> Besbelli iyilik yapmak için pek çok sebep var ve din bunlardan yalnızca bir tanesi.</p>

  <p>Seküler model şu anda Kuzey Avrupa’da deneniyor, hatta öyle bir noktaya geldi ki çocuklar “kilise” denen büyük binaların üzerinde neden bu kadar çok “artı” işareti olduğunu saf saf sorabiliyorlar ve insanlar “meseleden elini yıkamak” ya da “kovada bir damla” gibi sık kullandıkları ifadelerin İncil’den kaynaklandığını bile bilmiyorlar.<a class="noteref" href="../Text/notlar.xhtml#n0700" id="ref00">2*</a> Hasta, yoksul ve yaşlılarla ilgilenmek gibi eskiden kiliselerin üstlendiği pek çok işlev artık sivil kurumlar tarafından yürütülüyor. Bu ülkelerin vatandaşları büyük ölçüde agnostik ya da ibadet etmeyen insanlardan oluşsa da bu tür hizmetlerin arkasında duruyorlar. Hem iktisadi hem de ahlaki açıdan devasa bir deney bu; büyük ulus devletlerin, din olmadan iyi işleyen bir ahlaki sözleşme kurup kuramayacağını gösterecek bize. Benim gibi ahlakın daha ziyade içeriden geldiğine inanıldığı takdirde, bu çabayı desteklemekten geri durulmayacaktır ama başarı için Tanrı’nın ölüm raporundan fazlasının gerekeceği konusunda Freud, Kitcher ve daha nicelerine katılıyorum.</p>
</body>
</html>
