<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num" title="1 Dünyevi Zevkler">1</h1>
  <hr />

  <h1 id="sigil_toc_id_1">Dünyevi Zevkler</h1>

  <table>
    <tbody>
      <tr>
        <td></td>

        <td class="td_epigraf">İnsan dediğin Tanrı’nın bir gafı mı sadece?<br />
        Yoksa Tanrı mı insanın gafı?</td>
      </tr>

      <tr>
        <td></td>

        <td class="td_right">FRIEDRICH NIETZSCHE<a class="noteref" href="../Text/notlar.xhtml#n011" id="ref1">1</a></td>
      </tr>
    </tbody>
  </table>

  <p class="nonindent">DEN BOSCH’TA dünyaya geldim, Hieronymus Bosch’un adını aldığı Hollanda şehrinde.<a class="noteref" href="../Text/notlar.xhtml#n012" id="ref2">2</a> Sırf orada doğmuş olmak beni Bosch uzmanı yapmaz ama meydandaki heykelini göre göre büyüdüğümden, gerçeküstü imge dünyasını, simgeciliğini, Tanrı’nın azalan etkisi altında insanlığın evrendeki yeriyle kurduğu ilişkiyi daima sevdim.</p>

  <p>Etrafta neşeyle dolaşan çıplak figürlerle dolu, üç kanatlı meşhur tablosu –<em>Dünyevi Zevkler Bahçesi</em>– cennetteki masumiyete atfen yapılmıştır (<a href="../Text/r1.xhtml">bkz</a>.<!-- s. 80-->). Ortadaki tablo, püriten uzmanların geliştirdiği ahlaksızlık ve günah yorumlarına uymayacak kadar mutlu ve rahattır. İnsanlığın cennetten kovulmadan önceki halini ya da belki hiç kovulmamış gibi suçluluk ve utançtan azade halini gösterir. Benim gibi bir primatolog için çıplaklık, cinselliğe ve üretkenliğe yapılan göndermeler, bol miktarda kuş ve meyve ve gruplar halinde hareket etmek tümüyle tanıdık şeylerdir ve dini ya da ahlaki bir yorum gerektirmez. Bosch bizi doğal halimizle resmetmiş gibidir, ahlakçı bakışınıysa sağ taraftaki panele saklar ve orada, orta panelde zevküsefaya dalmış insanları değil, rahipleri, rahibeleri, oburları, kumarbazları, savaşçıları ve sarhoşları cezalandırır. Bosch din adamlarından ve hırslarından pek hazzetmezdi, bu da resmin küçük bir ayrıntısını, Dominiken bir rahibe gibi örtünmüş bir domuza bütün servetini vermeyi reddeden adamı açıklar. Bu zavallı figürün ressamın kendisi olduğu söylenir.</p>

  <p>Beş asır sonra hâlâ dinin toplumdaki yeri konusunda kavgaya tutuşmaya devam ediyoruz. Bosch’un zamanında olduğu gibi şimdi de ana tema ahlak. Tanrısız bir dünya canlandırabilir miyiz gözümüzde? Böylesi bir dünya iyi olur mu? Sanmayın ki köktenci Hıristiyanlar ve biyoloji arasındaki savaş bilgiler üzerinden yürütülüyor. İnsanın evrimden şüphe etmesi için kanıtlara karşı epey bağışıklık sahibi olması lazım, bu yüzden de şüphecileri ikna etmeye yönelik kitaplar ve belgeseller boşa zahmet. Dinlemeye açık olanlar için çok yararlı olsalar da hedef kitlelerine ulaşamıyorlar. Çatışma hakikatle değil, hakikatin ne yapılacağıyla ilgili. Ahlakın doğrudan yaratıcı Tanrı’dan geldiğine inanan birisi için evrimi kabul etmek manevi bir uçurum demektir. Son zamanlarda ateistlerin en ateşli sözcüsü olan Christopher Hitchens’la, Rahip Al Sharpton arasındaki tartışmaya kulak verelim: “Dünyanın bir düzeni yoksa, bu düzeni belirlemiş bir varlık, bir güç yoksa, neyin doğru neyin yanlış olduğunu kim belirliyor? Her şeyden sorumlu bir şey yoksa, gayri ahlaki bir şey de yok demektir.”<a class="noteref" href="../Text/notlar.xhtml#n013" id="ref3">3</a> Dostoyevski’nin Ivan Karamazov’unun “Tanrı yoksa komşuma tecavüz etmekte özgürüm!” haykırışını tekrarlayan çok insanlar gördüm.</p>

  <p>Belki sadece ben böyle düşünüyorumdur ama menfur bir davranışta bulunmasını engelleyen tek şey inanç sistemi olan insandan korkarım. Yaşanabilir bir toplum için gerekli özdenetim de dahil, bütün insanlığımızın yapımızda olduğunu neden düşünmeyelim? Atalarımızın henüz din sahibi olmadıkları zamanlarda sosyal normlarının olmadığına hakikaten inanan var mı? Yardıma ihtiyacı olan birine yardım etmez, haksızlıkla karşılaşınca şikayet etmezler miydi? İnsanlar, topu topu bir iki bin yıl önce çıkan mevcut dinlerden çok önce, toplumlarının nasıl işlediğine kafa yormuş olmalı. Biyologlar bu kadar kısa süreleri hiç ciddiye almaz.</p>

  <div class="picture">
    <img alt="" src="../Images/00004.jpeg" />

    <p class="caption"><em>Bahçe</em>’nin sağ alt köşesinde, Bosch onu öpücüklerle kandırmaya çalışan, rahibe gibi giyinmiş bir domuza direnirken resmetmiştir kendisini. Rahibe ona, malı mülkü karşılığında kurtuluş vaat etmektedir (kalem, mürekkep ve resmi görünüşlü kağıdın sebebi hikmeti budur). <em>Bahçe</em> 1504’te, Martin Luther bu tür kilise uygulamalarını protesto etmeye başlamadan on yıl kadar önce resmedilmiştir.</p>
  </div>

  <h2 id="sigil_toc_id_2">Dalai Lama’nın Kaplumbağası</h2>

  <p class="nonindent"><em>New York Times</em>’ın sitesindeki “Tanrısız Ahlak Olur mu?” bloğunda ahlakın dinden önce geldiğini ve bizim de dahil olduğumuz primat ailesini inceleyerek ahlakın kökeni hakkında pek çok şey öğrenilebileceğini yazmıştım.<a class="noteref" href="../Text/notlar.xhtml#n014" id="ref4">4</a> Her ne kadar, doğayı kana bulanmış bir yer gibi görme alışkanlığında olsak da, hayvanlar bizim de ahlaken onayladığımız eğilimlerden yoksun değillerdir, bu yüzden de ahlakın bizim sandığımız gibi insanlığın getirdiği bir yenilik olduğu söylenemez bence.</p>

  <p>Şu anda okuduğunuz kitabın konusu bu olduğundan, izninizle yazımın blogda yayımlanmasını takip eden bir haftayı ve o sırada yaptığım Avrupa yolculuğunu anlatarak, anabaşlıkların üzerinden geçeyim. Ancak hemen öncesinde Atlanta’da, çalıştığım Emory Üniversitesi’nde, bilim ve din buluşmasına katıldım. Dalai Lama, en sevdiği konu olan şefkat üzerine bir konuşma yapıyordu. Şefkatli olmak bana hayat için mükemmel bir tavsiye gibi geldiğinden, saygıdeğer konuğumuzun mesajını canıgönülden kabul ettim. İlk tartışmacı olarak, kırmızı ve sarı kasımpatılar denizi içinde yanına oturdum. Ona hitap ederken ve ondan bahsederken “hazretleri” dememi tembih etmişlerdi ama ben her türlü hitaptan uzak durmaya çalıştım. Gezegenin en takdir edilen adamlarından biri ayakkabılarını çıkarıp sandalyesinin üzerinde bağdaş kuruyordu, başına turuncu harmanisiyle aynı renkte kocaman bir beyzbol şapkası takmıştı ve üç bini aşkın seyirci ağzının içine düşecek gibi onu dinliyordu. Sunumumdan önce, organizasyonu yapanlar, lisanı münasiple, kimsenin beni dinlemeye gelmediğini ve orada bulunan herkesin onun bilgeliğinin incileri için geldiğini hatırlattılar bana.</p>

  <p>Konuşmamda hayvanlardaki özgecilik üzerine son verileri sıraladım. Mesela, maymunlar kendi yiyeceklerinin bir kısmını kaybetseler bile, bir arkadaşlarının yiyeceğe ulaşması için bir kapıyı gönüllü olarak açıyorlardı. Kapuçin şebekleri de, farklı renklerde markalarla alışveriş yaptığımız bir deneyde yan yana konulduklarında başkaları için ödül almaya istekliydi. Markalardan biri sadece kapuçinin kendisine ödül getiriyordu, bir diğeri ikisine birden. Çok geçmeden kapuçinler “toplumdan yana” markayı tercih etmeye başladılar. Bunun nedeni korku değildi, çünkü korkacak fazla bir şeyi olmayan egemen kapuçinler aslında en cömert olanlardı.</p>

  <p>Kendiliklerinden iyilik yaptıkları da oluyordu. İhtiyar bir dişi olan Peony, Yerkes Primat Merkezi arazi istasyonunda, günlerini dışarıda diğer şempanzelerle geçirirdi. Hava kötü olduğunda, arteriti azdığı için yürümekte ve tırmanmakta zorluk çekerdi ama diğer dişiler onun dışarı çıkmasına yardım ederlerdi. Peony oflaya puflaya çok sayıda maymunun birbirlerini tımar etmek için toplandığı tırmanma iskelesine çıkmaya çalışırdı. Sonra onunla akrabalığı olmayan genç bir dişi arkasına geçer, Peony ötekilerin yanına çıkana kadar iki eliyle birden tombul kıçından zar zor iterdi.</p>

  <p>Peony’nin kalkıp ağır ağır epey uzak mesafedeki çeşmeye doğru yürüdüğünü de görmüştük. Genç dişiler bazen ondan önce koşar, biraz su alır ve geri gelip Peony’ye verirlerdi. İlk başta ne olduğunu anlamamıştık çünkü tek gördüğümüz dişilerden birinin ağzını Peony’nin ağzına yaklaştırmasıydı ama bir süre sonra şablon netleşti: Peony ağzını iyice açıyor, genç dişi de suyu içeri püskürtüyordu.</p>

  <p>Böylesi gözlemler yeni gelişmekte olan ve sadece primatlar değil köpekler, filler, hatta kemirgenler üzerinde araştırma yapan hayvan empatisi alanını destekliyor. Bunun tipik bir örneği, üzgün arkadaşlarını sarılıp öperek teselli eden şempanzelerdir ve buna öyle sık rastlanır ki kayıtlara geçmiş binlerce vaka vardır. Memeliler birbirlerinin duygularına karşı duyarlıdır ve muhtaç durumda olanlara yardım ederler. İnsanların evlerini, mesela iguanalar ve kaplumbağalarla değil de tüylü etoburlarla doldurmasının nedeni, memelilerin bir sürüngenin asla sunamayacağı bir şey sunmasıdır. Şefkat verirler, şefkat isterler ve biz nasıl onların duygularına tepki veriyorsak onlar da bizim duygularımıza tepki verirler.</p>

  <p>Dalai Lama bu noktaya kadar dikkatle dinlemişti ama tam o sırada şapkasını kaldırarak sözümü kesti. Kaplumbağalar konusunda daha fazla bilgi edinmek istiyordu. En sevdiği hayvan kaplumbağaydı, kim bilir belki dünyayı sırtlarında taşıdıkları düşünüldüğü için. Budist lider, kaplumbağaların da empatiden nasibini alıp almadığını merak ediyordu. Dişi deniz kaplumbağasının yumurta bırakacak en iyi yeri bulmak için nasıl karaya çıktığını, böylece müstakbel yavrularına duyduğu sevgiyi gösterdiğini anlattı. Yavrularıyla karşılaşacak olsa anne nasıl davranırdı acaba, diye merak ediyordu. Benim için bu örnek empatiye delalet etmiyor. Sadece kaplumbağaların yumurtlayacak en iyi ortamı bulacak şekilde önceden programlandığını gösteriyor. Kaplumbağa gelgit çizgisinin üzerinde kuma bir çukur kazar, yumurtalarını içine bıraktıktan sonra çukuru örter, arka ayaklarıyla kumu iyice sıkıştırdıktan sonra da yuvayı bırakıp gider. Yavrular kuluçkadan birkaç ay sonra çıkar ve ayışığı altında okyanusa koşarlar. Annelerini hiç tanımazlar.</p>

  <p>Empati için başkalarının farkında olmak, onların ihtiyaçlarına duyarlı olmak gerekir. Muhtemelen memelilerde, annelerin yavrulara bakmasıyla başlamıştır ama kuşlarda olduğuna dair kanıtlar da vardır. Bir keresinde Avusturya’nın Grünau şehrindeki Konrad Lorenz Araştırma İstasyonu’nu ziyaret etmiştim. Burada büyük kafesler içinde kuzgunlar vardı. Gerçekten çok etkileyici kuşlar, özellikle de güçlü, kara gagaları suratınızın dibinde, omzunuza tünedikleri zaman! Bana öğrenciyken baktığım evcil cücekargaları hatırlattı. Grünau’da biliminsanları, kuzgunlar arasında aniden patlak veren kavgaları izlemişler ve kenardan seyredenlerin gerginliğe nasıl tepki verdiklerini görmüşlerdi. Kaybedenlerin arkadaşları ya onlara sokuluyor ya da gagalarıyla gagalarına dokunarak teselli ediyordu. Aynı istasyonda, Lorenz’in kaz sürüsünün torunlarına, kalp atışlarını ölçen aletler takılmıştı. Her yetişkin kazın bir eşi olduğundan, bu ölçümler empati konusunda bir fikir veriyor. Kuşlardan biri başka bir kuşla kavgaya tutuştuğunda eşinin kalp atışları hızlanıyordu. Hatta eşi kavgaya karışmasa bile kalp atışları kavgadan endişe duyduğunu gösteriyordu. Kuşlar da birbirlerinin acılarını hissediyorlar.</p>

  <p>Hem kuşlarda hem de memelilerde bir nebze olsun empati varsa, bu kapasite sürüngen atalarına kadar uzanıyor olsa gerek. Ama bütün sürüngenler değil çünkü çoğu yavrularına bakmaz. Limbik sisteme duyguların beşiği diyen Amerikalı sinirbilimci Paul MacLean’e göre, bakım davranışının en önemli işareti yavruların “kayboldum” çağrısıdır. Küçük maymunlar bunu daima yapar: Anneleri onları geride bıraktığında, dönene kadar bağırırlar. Tek başına bir ağaç dalında otururken sefil bir halleri vardır, belli birine yönelmeyen “kuu” sesleri çıkarırlar uzattıkları dudaklarıyla. MacLean yılan, kertenkele, kaplumbağa gibi çoğu sürüngende “kayboldum” seslenmesinin olmadığını tespit etmiştir.</p>

  <p>Ancak birkaç sürüngen, yavru sıkıntıda ya da tehlike altında olduğunda seslenerek anneyi yardıma çağırır. Hiç elinize bebek timsah aldınız mı? Aman dikkat çünkü epey keskin dişleri vardır ama aynı zamanda gırtlaklarından gelen bir çığlık atarlar ve bu sesi duyan anne timsah sudan uçarak çıkar. Böylece sürüngen duygularından şüphe etmek neymiş öğrenirsiniz!</p>

  <div class="picture">
    <img alt="" src="../Images/00005.jpeg" />

    <p class="caption">Az sayıda sürüngen yavrusuna bakar, timsah ailesi de bunlardan biridir. Dişi bir timsah yavrularından birini emniyetle taşıyor.</p>
  </div>

  <p>Bunu Dalai Lama’ya da anlattım ve sadece bağ kurabilen hayvanlarda empati bulunmasını beklediğimizi ve az sayıda sürüngenin bu niteliğe sahip olduğunu söyledim. Bu onu tatmin etti mi bilmiyorum, çünkü o, timsah ailesinin o vahşi dişli canavarlarını değil, çok daha sevimli görünen kaplumbağaları sormuştu bana. Ancak görünüş aldatıcı olabilir. Timsah ailesinin bazı üyeleri yavrularını büyük ağızlarında ya da sırtlarında hassasiyetle taşır ve tehlikelere karşı korurlar. Hatta bazen ağızlarındaki eti kapmalarına ses çıkarmazlar. Dinozorlar da yavrularına bakarlardı ve devasa deniz sürüngenleri olan plesiosaurlar muhtemelen doğum yapıyorlar, şimdiki balinalar gibi suda tek bir canlı yavru dünyaya getiriyorlardı. Bütün bildiklerimiz şunu gösteriyor ki bir hayvan ne kadar az sayıda yavru dünyaya getirirse onlara o kadar iyi bakar, bu yüzden de plesiosaurların çok özenli anneler olduğu düşünülür. Tıpkı, bilimin tüylü dinozor kabul ettiği kuşlar gibi.</p>

  <p>Beni daha da fazla sıkıştıran Dalai Lama birden kelebeklere atlayıp onlardaki empatiyi sordu, ben de kendimi espri yapmaktan alıkoyamadım: “Onların empati gösterecek zamanı yok çünkü sadece bir gün yaşarlar!” Kelebeklerin kısa hayatı aslında bir şehir efsanesidir ama bu böcekler birbirlerine karşı her ne hissediyorsa, o şeyin empati olduğunu zannetmiyorum. Dalai Lama’nın sorusunun ardındaki büyük çıkarımı, bütün hayvanların kendileri ve yavruları için ellerinden gelenin en iyisini yaptığı fikrini küçümsemek için söylemiyorum bunu. Bu açıdan bakıldığında bütün hayat özenden ibarettir, bilinçli bir özen olmasa da bir tür özendir bu. Dalai Lama, hayatın kökeninde şefkatin yattığı fikrine ulaşmaya çalışıyordu.</p>

  <h2 id="sigil_toc_id_3">Anneyi Selamlamak</h2>

  <p class="nonindent">Bu bahsin ardından forum başka konulara doğru ilerledi, mesela hayatları boyunca şefkat üzerine yoğunlaşan Budist rahiplerin beynindeki şefkati ölçme konusuna. Wisconsin Üniversitesi’nden Richard Davidson, Tibetli rahiplerin onun sinirbilime katkıda bulunma çağrısına gülüp geçtiğini anlattı, şefkat beyinle değil kalple ilgili bir şeydi! Herkes buna bayıldı, hatta seyirciler arasındaki rahipler kahkahadan kırıldı. Ama Tibetli rahipler o kadar da haksız sayılmazdı. Davidson son zamanlarda zihinle kalp arasında bir bağlantı keşfetmişti: Şefkat meditasyonu, acı çeken insanların sesi duyulduğunda, daha hızlı bir kalp atışına sebep oluyordu.</p>

  <p>Aklıma kazlar geldi. Ama hayırlara vesile olan bu zihinler buluşmasına biraz da hayret ettim. 2005’te bizzat Dalai Lama bilimle dini bütünleştirme gereğinden bahsetmiş, Sinirbilim Derneği’nin Washington’daki yıllık toplantısına katılan binlerce biliminsanına, toplumun onların çığır açan araştırmalarını takip etmekte ne kadar zorlandığını anlatmıştı: “Bizim ahlaki düşünme tarzımızın, bilgi ve güç kazanımındaki bu hızlı ilerlemeye ayak uyduramadığı çok açık.”<a class="noteref" href="../Text/notlar.xhtml#n015" id="ref5">5</a> Dinle bilim arasındaki uçurumu derinleştirme gayretlerinden sonra insanı ferahlatan bir yaklaşım!</p>

  <p>Avrupa’ya gitmeye hazırlanırken kafamda bu konu vardı. Daha yeni kutsanmış, boynuma “khata” (beyaz, uzun, ipek eşarp) takmış, Dalai Lama’yı ağır silahlı korumalarıyla birlikte limuzinine kadar uğurlamıştım ki Belçika’nın Flaman bölgesindeki eski, güzel bir şehir olan Ghent’e doğru yola çıktım. Bu bölge kültürel olarak Hollanda’nın kuzeyine nazaran, benim de memleketim olan güney kısmına daha fazla yakındır. Hepimiz aynı dili konuşuruz ama Hollanda’nın kuzeyi Kalvinisttir, halbuki güneydeki bölgeler 16. yüzyıldaki İspanyol egemenliği, Alva Dükü ve Engizisyon yüzünden Katolik olarak kalmışlardır. Monty Phyton’un “İspanyol Engizisyonunu kimse beklemez!” esprisi değil, Meryem’in bekaretinden bile şüphe etsen parmaklarının cendereye sokulduğu bir dönem. Kan akıtılmasına izin olmadığından, <em>strappado</em> tercih ederlerdi, yani kurban elleri arkadan bağlanarak asılır, ayaklarına da ağırlık takılırdı. Bu muamele o kadar acı vericiydi ki insanlar kısa sürede seks ve hamilelik arasındaki bağa dair önyargılarından kurtulurdu. Son zamanlarda Vatikan engizisyonun imajını kurtarmak için bir kampanya yürütüyor –bütün zındıkları öldürmemişler, Standart Operasyon Prosedürlerine uymuşlar– ama bu işlerden sorumlu olan Cizvitlere biraz şefkat eğitimi verseler iyi olurmuş doğrusu.</p>

  <p>Bu arada bu tarihi bilgiler, aşağıdaki bölgelerde neden Bosch’un resimlerinin bulunmadığını da açıklar. Tabloların çoğu Madrid’de Prado Müzesi’ndedir. Demir Dük 1568’de Orange Prensini kanundışı ilan edip bütün mülküne el koyduğunda, <em>Bahçe</em>’yi de ele geçirdiği düşünülmektedir. Dük daha sonra bu başyapıtı oğluna bırakmıştır, ondan da İspanyol devletine geçmiştir. İspanyollar “El Bosco” dedikleri ressama hayrandılar, imge dünyası Joan Miró ve Salvador Dali’yi de etkilemişti. Prado’ya ilk gittiğimde Bosch’un eserinin keyfine varamadım çünkü tek düşünebildiğim “sömürge yağmacılığı”ydı! Neyse ki müze şimdi bu popüler tabloyu inanılmaz yüksek çözünürlükle dijital ortama aktardı, böylece artık herkes Google Earth üzerinden ona “sahip” olabiliyor.</p>

  <p>Ghent’teki konuşmamın ardından, meslektaşlarım beni hayvanat bahçelerinin bonobo koleksiyonlarının en eskisine götürdüler, şu anda Plackendael hayvan parkının içinde yer alan Antwerp Hayvanat Bahçesi’nde başlanmıştı bu koleksiyona. Bonoboların anavatanının Belçika’nın eski kolonilerinden birisi olduğu düşünülürse buradaki varlıkları pek şaşırtıcı değil. Afrika’dan ölü ya da diri hayvan örnekleri getirmek başka bir tür sömürge yağmacılığıydı ama bu olmasa bu nadide maymundan hiç haberdar olmayabilirdik. Keşif 1929’da, buradan fazla uzak olmayan bir müzede, genç şempanze diye etiketlenmiş bir kafatasının tozunu alan Alman anatomistin, bunun olağanüstü küçük kafası olan bir yetişkin olduğunu anlamasıyla vuku buldu. Çabucak yeni bir alttür bulduğunu ilan etti. Ancak çok geçmeden, anatomisi insana şaşırtıcı ölçüde benzeyen yeni bir tür bulduğunu duyuran Amerikalı bir anatomistin ani çıkışıyla bu keşif gölgelendi. Bonobolar daha ince yapılıdır ve mevcut bütün maymunlardan daha uzun bacakları vardır. Bu tür, şempanzeyle aynı cinse, <em>Pan</em> cinsine dahil edildi. Uzun hayatlarının geri kalan bölümünde bu iki biliminsanı da bu tarihi keşfi kimin yaptığı konusunda asla fikir birliğine varmayarak akademik rekabetin gücünü gösterdi. Amerikalı biliminsanı, bonobolar hakkındaki bir sempozyumun tam ortasında ayağa kalkıp, küskünlükten titreyen bir sesle, yarım yüzyıl önce keşfinin “apartıldığını” söyledi.</p>

  <p>Alman biliminsanı Almanca, Amerikalı biliminsanıysa İngilizce yazmıştı; sizce hangisinin hikâyesi daha fazla alıntılanmıştır? Çoğu dil İngilizcenin yükselişinin sancısını hissediyor ama ben mutlu mutlu, senelerce yurtdışında yaşamama rağmen hâlâ dudaklarımdan bir salise daha erken çıkan ana dilimde sohbet ediyordum. Genç bir bonobo görüş alanımıza bir girip bir çıkarak ipte sallanıyor, önümüzden her geçişinde dikkatimizi çekmek için cama vuruyordu; biz de yüz ifadesinin nasıl da insan gülüşüne benzediği üzerine konuşuyorduk. Özellikle korkmuş gibi camın önünden geri çekildiğimizde çok eğleniyordu. İki <em>Pan</em> türünün bir zamanlar tek olduğunu tahayyül etmekte zorlanıyorduk. Amerikalı uzman Robert Yerkes’in meşhur bir fotoğrafı vardır, kucağında şempanze sandığı iki küçük maymunla. Bonobonun bilinmediği zamanlarda çekilmiş bir fotoğraf. Yerkes bu iki maymundan birinin, bildiği bütün maymunlardan daha duyarlı ve empatik, hatta zeki olduğunu söylemişti. Ona “insansı dahi” adını takmış, <em>Almost Human</em> (Neredeyse İnsan) kitabında bol bol bu “şempanzeden” bahsetmişti, Batıya ulaşmış ilk canlı bonobolardan biriyle karşı karşıya olduğunu bilmeden.</p>

  <p>Planckendael kolonisi şempanzelerle aralarındaki farkı hemen ortaya seriyor çünkü liderleri dişi. Biyolog Jeroen Stevens, uzun yıllar burada alfa dişi olan demir leydinin başka bir hayvanat bahçesine gönderilmesiyle grup içindeki atmosferin nasıl rahatladığını anlattı bana. Diğer bonoboların çoğuna, özellikle de erkeklere dehşet salmış. Yeni alfanın daha yumuşak bir karakteri var. Hayvanat bahçeleri arasında dişilerin değiş tokuş edilmesi doğal bonobo şablonuna uyan, yeni ve tavsiye edilen bir eğilim. Doğada erkek yavrular anneleriyle birlikte kalırken, kızlar başka yerlere göç eder. Senelerce hayvanat bahçeleri erkekleri başka yerlere gönderdi ve bu yüzden annelerinin yokluğunda sürekli tacize uğrayan erkekler büyük felaketler yaşadı. Bu zavallı erkekler genelde hayatlarını kurtarabilmek için hayvanat bahçelerinin misafirlere açık olmayan yerlerine çekilip yapayalnız bir hayat sürdüler. Erkekleri annelerinin yanında tutarak ve bağlarına saygı duyarak pek çok sorunun önü alınıyor.</p>

  <div class="picture">
    <img alt="" src="../Images/00006.jpeg" />

    <p class="caption">İnsan evrimi sırasında, iki ayak üzerinde yürümek, daha uzun bacakların gelişmesine yol açmıştır. Bütün maymunlar arasında, atamız <em>Ardipithecus</em>’un kol-bacak oranına en çok benzeyen bonobodur. (Çizim şimdiki oranlara uygun değildir; modern insan diğerlerinden daha uzundur.)</p>
  </div>

  <p>Bu da bonoboların barış meleği olmadıklarını gösteriyor. Ama aynı zamanda erkeklerin nasıl “ana kuzusu” olduklarını da gösteriyor; herkesin pek hoşuna gitmeyecek bir şey. Bazı erkekler “mızmız” erkekli anaerkil maymunlardan rahatsız oluyor. Almanya’da verdiğim bir konferanstan sonra dinleyicilerim arasında yer alan meşhur, yaşlı bir profesör: “Bu erkeklerin nesi var!” diye haykırmıştı. Antropolog ve biyologların barışçı bir primat akrabayla ilgilenmediği, şiddeti ve savaşı vurgulamakla meşgul olduğu bir dönemde bilim sahnesine çıkan bonobonun kaderidir bu. Kimse onlarla ne yapacağını bilemediğinden bonobolar hızla insan evrim edebiyatının kara koyununa dönüştü. Amerikalı bir antropolog, zaten soyları tükenmeye yüz tuttuğu için onları yok saymayı tavsiye edecek kadar ileri gitti.<a class="noteref" href="../Text/notlar.xhtml#n016" id="ref6">6</a></p>

  <p>Bir türün yakın zamanda yok olacak olmasını aleyhine delil olarak kullanmak tuhaf bir şey. Bonobolarda bir acayiplik mi var? İyi uyum sağlayamamışlar mı? Gerçi bir türün yok olması, ilk başta iyi uyum sağlayamadığı anlamına gelmez. Denizciler Mauritius’a inip de uçamayan kuşlar olan dodoların (biraz iğrenç olsa da) kolay bir av olduğunu keşfedene kadar hayvanların keyfi yerindeydi. Benzer şekilde atalarımızın hiçbiri şu anda mevcut olmasa da, belli bir zaman diliminde ortama iyi uyum sağlamışlardı muhtemelen. Şimdi onlarla da ilgilenmeyelim mi? İlgileniyoruz ama. Geçmişimizden minicik bir iz ortaya çıkarıldığında medya deliye dönüyor, “Lucy” ve “Ardi” gibi isimler takılarak şahsileştirilmiş fosiller de bu tepkiyi destekliyor.</p>

  <p>Benim bonobolardan hoşlanmamın en önemli sebebi, şempanzelerle oluşturdukları tezatın insan evrimine dair görüşümüzü zenginleştirmesi. Soyumuzun sadece erkek egemenliği ve yabancı düşmanlığıyla damgalanmadığını, huzur sevgisi ve başkalarına karşı duyarlılığın da mevcut olduğunu gösteriyorlar. Evrim hem erkek, hem dişi üzerinden yürüdüğü için, insan ilerlemesini sadece erkeklerimizin diğer homininler karşısında kazandığı zaferlerle ölçmek akıl kârı değil.<a class="noteref" href="../Text/notlar.xhtml#n017" id="ref7">7</a> Hikâyenin dişi tarafıyla ilgilenmek de seksle ilgilenmek de zarar vermez. Tek bildiğimiz, diğer grupları fethetmek yerine, savaşarak değil sevişerek onlara baskın çıktığımız. Modern insanda Neanderthal DNA’sı vardır, başka hominin genleri taşıdığımızı öğrenseydim şaşırmazdım. Bu açıdan bakıldığında bonobo tarzı fazla yabancı görünmüyor.</p>

  <p>Bu iyi huylu maymunlardan ayrıldıktan sonra diğer <em>Pan</em> türleri üzerine kariyerime başladığım, Hollanda’daki Arnhem Hayvanat Bahçesi’ne gittim. Alman profesör şempanzeleri çok severdi çünkü erkekler tek hakimdir ve sürekli mevki peşinde koşarlar, öyle ki onların hile ve desiseleri üzerine koca bir kitap yazdım: <em>Chimpanzee Politics</em> (Şempanze Siyaseti). Öğrenciyken, biyoloji ders kitaplarının bana kazandıramayacağı içgörüler kazanmak için Niccolo Machiavelli’yi okumaya başlamıştım. Kırk yıl önceki o çalkantılı dönemin önde gelen erkek karakterlerinden biri ben hâlâ oradayken öldürülmüştü. Hâlâ zaman zaman üzüntüyle hatırladığım bir vaka bu, özellikle de saldırganların amansızca testislerini koparışı. Diğer erkeklerin hepsi zaman içinde öldü ama kolonide hâlâ yetişkin erkek çocukları var, hem sinir bozucu ölçüde babalarına benziyorlar hem de bağırırken sesleri bile aynı. Şempanzelerin kendilerine has sesleri vardır: Eskiden sadece seslerinden yirmi beşini de tanırdım. Bu primatların yanında kendimi çok rahat hissederim ve onları hakikaten büyüleyici bulurum ama çoğu insana öyle görünseler de asla “şirin” olduklarını düşünmem. Güç oyunlarını fazlasıyla ciddiye alırlar ve bu uğurda düşmanlarını öldürmeye bile hazırdırlar. ABD’de ev hayvanı olarak beslenen bazı şempanzelerin yaptığı gibi insanları öldürdükleri ya da yüzlerini ısırdıkları görülmüştür. Vahşi bir hayvanı, cinsel kıskançlığının ve hakimiyet dürtüsünün, bizim zayıf türümüz tarafından tahrik edilebileceği bir ortamda tutunca böyle bir risk daima vardır. Tek bir yetişkin erkek şempanzenin (kamavari köpek dişleri ve dört “eli” bir yana) öyle muazzam bir kas gücü vardır ki irikıyım beş adam onu zaptedemez. İnsanların yakınında büyümüş şempanzeler bunu gayet iyi bilir.</p>

  <p>Arnhem’deyken tanıdığım dişiler hâlâ hayattaydı, özellikle koloninin Mama adındaki dişi lideri. Bütün koloniyi yöneten bir bonobo dişi lideri gibi değildi ama ben onu bildim bileli dişiler arasında alfa olmuştu. En şaşaalı zamanlarında Mama da erkek iktidar mücadelelerinde etkin bir rol oynardı. Erkeklerden biri için bütün dişilerin desteğini toplar, onu zirveye yerleştirmeyi başarırsa erkek ona borçlu kalırdı. Bu erkek onunla bozuşmasa iyi ederdi çünkü Mama ona cephe alacak olursa kariyeri sona ererdi. Mama, onun onaylamadığı erkeklerin tarafını tutmaya cüret eden dişileri cezalandıracak kadar ileri götürürdü işi. Şempanze erkekleri fiziksel açıdan dişilere üstündür ama bu, dişilerin siyasetten anlamadığı ya da dışında kaldığı anlamına gelmez. Doğadaki topluluklarda dişiler genelde siyasetten uzak durur ama Arnhem’deki adada böyle bir seçenek yoktur. Bunun sonucunda cinsiyetler arasındaki güç uçurumu biraz kapanmıştır. Bütün dişilerin sürekli birlikte olduğu ve etkin olarak birbirlerini destekledikleri bir ortamda, herhangi bir erkeğin dişi iktidar bloğu etrafından dolanması imkânsızdır.</p>

  <p>Beni her gördüğünde saygı ve sevgiyle selamlayan Mama’ya yakın hissetmişimdir kendimi hep. Tıpkı seneler önce yaptığı gibi şimdi de yüzümü bir seyirci kalabalığı arasında gördüğünde beni selamlar. İki üç senede bir hayvanat bahçesine uğrarım, hatta bazen dostane bir biçimde birbirimizi tımar ederiz ama bu sefer yanımda, hayvanat bahçesindeki bir sempozyuma katılmış olan, neredeyse yüz kişiyle birlikte gelmiştim. Şempanze adasına doğru yürürken hem Mama hem de onun gibi yaşlı bir başka dişi olan Jimmy hızlı hızlı beni karşılamaya geldiler: Pes homurtular çıkardılar ve Mama uzaktan elini bana doğru uzattı. Dişiler hareket etmek üzere olduklarında ve yavrularının sırtına binmesini istediklerinde bu “gel buraya” hareketini kullanırlar sık sık. Ben de ona aynı hareketi yaptım, sonra da bakıcının şempanzeleri beslemesine yardım ettim. Su hendeğinin üzerinden meyveleri atarken, yavaş yürüyen ve portakalları havada kapma konusunda beceri sergileyemeyen Mama’nın yeterince meyve alması için elimden geleni yaptım.</p>

  <p>Hemen oracıkta kıskançlık kendini gösterdi çünkü Mama’nın yetişkin kızı Moniek, yirmi metre kadar uzaktan bize kocaman bir taş attı. Gözümü üzerinden ayırmış olsam Moniek’in bombeli atışı tam kafama isabet edebilirdi. Taşı havada yakaladım. Hayvanat bahçesinde çalıştığım zamanlarda doğan Moniek’in, annesinin bana gösterdiği ilgiden ne kadar nefret ettiğini defalarca görmüştüm. Muhtemelen beni hatırlamıyordu, bu yüzden de Mama’nın bir yabancıyı neden eski bir dost gibi karşıladığını anlamamıştı. Anlamayınca da taşı fırlatıvermişti! Belli bir hedefe nişan alarak bir şey fırlatmak, bazı akademisyenler tarafından, dil evrimiyle ilintili bir insan uzmanlığı olarak görüldüğü için bu teoriyi savunanları, şempanzelerin becerilerini bizzat görsünler diye davet etmiştim ama davetimi kabul eden olmamıştı. Belki taşların yerini, kötü kokulu vücut ürünlerinin alabileceğini fark ettikleri içindir.</p>

  <p>Mama’yla benim kavuşmamızdan duygulanan sempozyum katılımcıları şempanzelerin bizi ve bizim onları ne kadar iyi hatırlayabildiğimizi merak ediyorlardı. Benim için maymun yüzleri de insan yüzleri gibi belirgindir, gerçi iki türün de kendi cinslerine bir yatkınlığı vardır. Sadece insanların yüz tanımakta iyi olduğu düşünülen zamanlarda bu yatkınlık görmezden gelinirdi. Maymunlar, aynı uyaranlarla insanlara da uygulanan sınavlarda, yani <em>insan</em> yüzleri üzerinde sınandıklarında başarılı olamamışlardı. Ben buna maymun araştırmalarında “insan merkezli önyargı” diyorum ki çoğu hatalı bilginin sorumlusu da budur. Atlanta’daki iş arkadaşlarımdan Lisa Parr, şempanzeleri <em>kendi</em> türlerinin portreleri üzerinden sınamak istediğinde benim Arnhem’de çektiğim yüzlerce fotoğrafı kullandı ve şempanzeler büyük başarı kaydetti. Portreleri bilgisayar ekranında gördüklerinde hangi yavruların, hangi dişilere ait olduğunu bile anladılar. Biz de aynı şekilde, bir fotoğraf albümünü karıştırdığımızda, sırf yüzlere bakarak hangi insanların aynı aileden olduklarını anlayabiliriz.</p>

  <p>Maymunlarla akrabalığımızın gittikçe daha fazla kabul gördüğü bir devirde yaşıyoruz. Doğrudur, insanlık kendini daha farklı bir konuma oturtan iddialardan yana hiç sıkıntı çekmiyor ama on seneden fazla dayanan bir eşsizlik iddiası çıkmadı henüz. Son birkaç binyıldaki teknik ilerlemelerin gözümüzü kör etmesine izin vermeden türümüze bakarsak etten kemikten bir mahluk görüyoruz ve beyni bir şempanzeninkinden üç kat daha büyük olsa da yeni bir bölüm içermiyor. Hatta pek övülen alın korteksimiz bile diğer primatlarla kıyaslandığında normal bir büyüklükte. Kimse zekâmızın üstünlüğünden şüphe etmiyor ama yakın akrabalarımızda da mevcut olmayan hiçbir temel isteğimiz ya da ihtiyacımız yok. Tıpkı bizim gibi maymunlar ve şebekler de iktidar peşinde koşar, cinsellikten zevk alır, emniyet ve şefkat ister, toprak için öldürür, güven ve işbirliğine değer verir. Evet, bizim bilgisayarlarımız ve uçaklarımız var ama psikolojik yapımız sosyal primatlarınkiyle aynı.</p>

  <p>İşte bu yüzden sağlık alanında çalışanların ve sosyal bilimcilerin primatolojiden neler öğrenebileceğini anlatan bir sempozyum düzenlemiştik. Primatolog bendim kuşkusuz ama sahne dışında yapılan bir tartışmada ben de bir şeyler öğrendim. Ahlakın haklılığını nereden aldığını konuşuyorduk. Ardındaki ağırlık yukarıdan gelmiyorsa, kim ya da ne tarafından temin ediliyordu? Meslektaşlarımdan biri Hollandalıların son yıllarda fazlasıyla seküler olmasıyla beraber, manevi otorite konusundaki sorunun büyüdüğünü söyledi. Artık kimse kimseyi ortalık yerde ikaz etmiyordu ve bunun sonucunda insanlar daha fazla kabalaşıyordu. Masanın etrafında herkesin başını salladığını gördüm. Genç nesilden şikayet etme fırsatını hiç kaçırmayan ihtiyar neslin hüsran dolu şikayetlerinden miydi bu? Yoksa bir şablon var mıydı? Avrupa’da sekülerleşme her yerde ama ahlaki içerimleri pek iyi anlaşılmıyor. Alman siyaset bilimci Jürgen Habermas bile –azılı bir ateist ve Marksist olarak– “Günahın yerini suç aldığında bir şeyler kayboldu,” sözünden de anlaşılacağı gibi, dinin kayboluşunu çok da faydalı bir şey gibi görmemeye başlamıştı.<a class="noteref" href="../Text/notlar.xhtml#n018" id="ref8">8</a></p>

  <h2 id="sigil_toc_id_4">Ateist Açmazı</h2>

  <p class="nonindent">Gerçi ben ahlakın ağırlığını yukarıdan alması gerektiğine inanmıyorum. İçeriden gelemez mi? Bu kuşkusuz şefkat için de adalet duygusu için de geçerlidir. Birkaç yıl önce primatların kendilerine verilen bir ödevi, salatalık dilimleri karşılığında seve seve yaptığını ama başkasına tadı çok daha iyi olan üzümlerin verildiğini gördüğünde yapmayı bıraktığını tespit etmiştik. Salatalık yiyenler sinirleniyor, ellerindeki sebzeleri yere atıyor ve grev yapıyorlardı. Gayet güzel bir yiyecek, bir arkadaşlarının daha iyisini aldığını görmeleri sonucu yenemeyecek bir şeye dönüşüyordu. Buna <em>eşitsizlik nefreti</em> adını taktık ve köpekler de dahil başka hayvanlar üzerinde bu konuda incelemeler yapıldı. Köpekler bir numarayı hiçbir ödül almadan tekrar tekrar sergileyebiliyordu ama başka bir köpeğin aynı numara karşılığında sosis kazandığını görünce hemen bırakıyordu.</p>

  <p>Bu tür bulguların insan ahlakı açısından da bazı içerimleri var. Çoğu filozofa göre ahlaki hakikatlere ulaşmak için akıl yürütürüz. Burada Tanrı’yı zikretmeseler bile, yukarıdan aşağı işleyen bir süreçle ilkelerin formüle edildiğini, sonra da insan davranışına dayatıldığını anlatırlar. Peki ahlaki mülahazalar gerçekten bu kadar yüksek bir düzlemde mi meydana gelir? Kim ve ne olduğumuzda değil midir temelleri? Başkalarına karşı düşünceli davranmaya doğal bir eğilimimiz olmasa, insanları böyle davranmaya zorlamak gerçekçi olur muydu mesela? Adalet ve hakkaniyetin yokluğunda insanlar büyük tepki göstermese, adalet ve hakkaniyet talep etmek manalı olur muydu? Bütün kararlarımızı başkasından ödünç aldığımız mantıkla sınamamız gerekseydi altında kalacağımız bilişsel yükü bir düşünün. Aklın tutkuların kölesi olduğunu söyleyen Hume’un konumundan yanayım kesinlikle. Ahlaki hisler ve içgüdülerle çıktık yola, diğer primatlarla sürekliliğimizi de burada bulmak mümkün. Ahlakı akılcı düşüncelerle sıfırdan inşa etmekten ziyade, sosyal hayvan geçmişimizden büyük bir destek aldık.</p>

  <p>Yine de şempanzeye “ahlaki bir varlık” demek istemem. Çünkü hisler yeterli değildir. Mantıken tutarlı bir sistem peşinde koşarız ve hayatın kutsallığı argümanlarına idam cezası konusunun nasıl oturduğunu tartışırız ya da seçilmemiş bir cinsel yönelimin ahlaken yanlış olup olamayacağını. Bu tartışmalar sadece insana hastır. Diğer hayvanların doğrudan kendilerini ilgilendirmeyen olayların doğruluğunu yargıladığına dair elimizde pek kanıt yok. Ahlak araştırmalarının büyük öncüsü, Fin antropolog Edward Westermarck, ahlaki hislerin kişinin içinde bulunduğu dolaysız durumla bağlantılı olmadığını söylemiştir. Daha soyut, çıkarsız bir seviyede ele alırlar iyiyi ve kötüyü. İnsan ahlakını diğerlerinden ayıran budur: karmaşık bir gerekçelendirme, gözetim ve ceza sistemiyle birlikte evrensel standartlara doğru bir yönelim.</p>

  <p>Bu noktada din devreye girer. Şefkate hikâyelerle verilen desteği düşünün, mesela İyi Samiriyeli Meseli ya da o meşhur “Sonuncular birinci, birinciler sonuncu olacak,” kapanışıyla Bağ İşçileri Meseli. Buna neredeyse Skinnercı bir ödül ve ceza merakını ekleyin –cennete gidecek bakirelerden, günahkârları bekleyen cehennem ateşine kadar– ve Adam Smith’in deyimiyle “övgüye layık” olma arzumuzdan nasıl faydalanıldığını düşünün. İnsanlar elalemin ne düşündüğüne o kadar önem verir ki davranışlarımızı düzeltmemiz için bir duvara yapıştırılmış bir çift göz resmi yeter. Din bunu çok uzun zaman önce anlamıştır ve kadiri mutlak Tanrı’yı sembolize etmek için her şeyi gören göz imgesini kullanır.</p>

  <p>Ama dine böyle mütevazı bir rol biçmek bile bazılarının aforoz edilmesine yetmiştir. Son yıllarda Tanrı’nın büyük olmadığını (Christopher Hitchens) ya da bir yanılsama olduğunu (Richard Dawkins) savunan saldırgan bir ateizme alıştık. Neo-ateistler kendilerine “akıllılar” diyor, böylece inananların o kadar akıllı olmadığını ima ediyorlar. Aziz Paulus’un inanmayanlar karanlıklar içinde yaşar sözünü tepetaklak ediyorlar: Sadece inanmayanlar ışığı görmüştür. Herkesi bilime güvenmeye davet ediyor ve etiği doğalcı dünya görüşü üzerine temellendiriyorlar. Din kurumları ve bu kurumların “primatları” –papalar, piskoposlar, mega-vaizler, ayetullahlar ve hahamlar– konusundaki şüphelerini ben de paylaşıyorum ama dini değerli bulan pek çok insanı aşağılamaktan nasıl bir fayda gelebilir? Asıl önemlisi, bilimin sunabileceği başka bir seçenek var mı? Bilim, hayatın anlamını açıklama ya da bize hayatımızı nasıl yaşayacağımızı söyleme gibi işlere bakmaz. İngiliz felsefeci John Gray’e göre, “bilim büyücülük değildir. Bilginin artması, insanın muktedirliğini de artırır. İnsanın neyse o olmasını öteleyemez”.<a class="noteref" href="../Text/notlar.xhtml#n019" id="ref9">9</a> Biz, biliminsanları, bazı şeylerin neden böyle olduklarını, nasıl işlediklerini bulma konusunda iyiyizdir. Ben biyolojinin, maneviyatın neden şu anki halinde olduğunu anlamamıza yardım ettiğine inanıyorum ama buradan çıkıp da manevi tavsiyelerde bulunmak bana haddini aşmak gibi geliyor.</p>

  <p>Batı toplumunda yetişmiş en katı ateistler bile Hıristiyanlığın temel öğretilerini içselleştirmekten kendini kurtaramaz. Kültürlerini birinci elden tanıdığım, gittikçe sekülerleşen Kuzey Avrupalılar, kendilerini büyük ölçüde Hıristiyan olarak tanımlar. Dünyanın her yerinde insanların, mimariden müziğe, sanattan bilime bütün kazanımları dinle kol kola gelişmiştir, ayrı değil. Bu yüzden de din olmadığında maneviyatın neye benzeyeceğini tahmin etmek imkânsızdır. Bunun için asla dindar olmamış, şimdi de olmayan bir insan kültürünü ziyaret etmek gerekir. Böyle bir kültürün var olmaması bizi bir duraklatmalıdır.</p>

  <div class="picture">
    <img alt="" src="../Images/00007.jpeg" />

    <p class="caption">Bosch’un tabloları, kimyanın mistik öncüsü olan simyaya göndermelerle doludur. <em>Bahçe</em>’nin en akılda kalan figürü, “yumurta adam” ya da “ağaç adam”, başının üzerinde atlıkarınca gibi bir şey taşır. Dumanı tüten bir gaydaya benzeyen bu alet eskiden yaygın olarak simya kabı olarak kullanılırdı.</p>
  </div>

  <p>Bosch da aynı meseleyle uğraşmıştı, ama ateist olmayla değil –çünkü öyle bir seçenek yoktu– bilimin toplumdaki yeri meselesiyle. Başlarında huniler olan küçük figürler ya da damıtma tüpleri veya fırınları şeklindeki arka plan binaları kimya aletlerine gönderme yapar. Şu anda bilimi belki başka türlü görüyoruz ama ilk çıkışında pek de akılcı bir teşebbüs olmadığını unutmamak gerek. Bosch’un zamanında simya gelişiyordu ama gizemli şeylerle, şarlatan ve sahtekârlarla doluydu, zaten ressam da bunları gafil izleyicileri önünde tiye alarak resmetmişti. Simya ancak kendini bu etkilerden kurtardıktan sonra ampirik bilime dönüştü ve kendi kendini düzeltme yöntemleri geliştirdi. Ama bilimin ahlaklı bir topluma nasıl katkıda bulunabileceği belirsiz kaldı.</p>

  <p>Başka primatların böyle dertleri yok kuşkusuz ama onlar bile belli bir tür toplumu sürdürmek için gayret gösteriyor. Onların davranışlarında da bizim itibar ettiğimiz değerleri görüyoruz. Mesela dişi şempanzelerin, birbiriyle kavga etmiş erkek şempanzelerin ellerinden silahlarını alıp, onları barıştırmak için zorla birbirinin yanına çekiştirdiği görülmüştür. Dahası yüksek mevkideki erkekler, topluluktaki anlaşmazlıkları çözmek için sık sık tarafsız arabulucular gibi davranır. Bu topluluğu koruma kaygısı ipuçlarını, ahlakın yapıtaşlarının insanlıktan daha eski olduğu ve şu anda bulunduğumuz yere nasıl geldiğimizi açıklamak için Tanrı fikrine ihtiyaç duymadığımız şeklinde yorumluyorum. Öte taraftan dini toplumdan çıkartsak neler olurdu? Bilimin ve doğalcı dünya görüşünün geriye kalacak olan boşluğu nasıl dolduracağını ve insanlara iyi olmaları için nasıl ilham vereceğini ben pek gözümde canlandıramıyorum.</p>

  <p>Bir haftalık transatlantik gezimden sonra, “Tanrısız Maneviyat Olur mu?” yazıma verilen 700 kadar cevabın neredeyse hepsini okuyacak zaman buldum uçakta. Yorumların çoğu yapıcı ve destekleyici nitelikteydi, ahlakın kökeni konusunda grinin farklı tonlarına inandıklarını ifade ediyorlardı. Ama ateistler, benim maksadımı tümüyle görmezden gelerek dine daha fazla saldırmak için yazımı fırsat bilmişlerdi. Benim için dine duyulan ihtiyacı anlamak, onu yerle bir etmekten daha önemli bir hedef. Ateizmin temel önermesi, Tanrı’nın var olmayışı, bana hiç ilginç gelmiyor. Kimsenin varlığını ya da yokluğunu kanıtlayamayacağı bir şeyin varlığı konusunda didişmekle ne kazanacağız? 2012’de Allain de Botton’ın <em>Ateistler için Din</em>’in hemen başındaki şu sözleriyle ipler iyice gerildi: “Herhangi bir din hakkında sorup sorulabilecek en sıkıcı, en kısır soru, borazan sesleriyle cennetten indirilmesi bakımından o dinin hakiki olup olmadığıdır.”<a class="noteref" href="../Text/notlar.xhtml#n0110" id="ref10">10</a> Yine de kimilerinin hakkında konuşabildiği tek mesele bu hâlâ. Bu dar kafalılığa, münazara kulübündeymişiz gibi kazanmak ya da kaybetmekten başka seçeneğin olmadığı bu noktaya nasıl geldik?</p>

  <p>Bilim her şeyin cevabı değil. Öğrenciyken “doğalcı safsata”nın ne olduğunu öğrenmiştim ve biliminsanlarının çalışmalarıyla neyin doğru neyin yanlış olduğunu gösterebileceklerini düşünmesinin kibrin doruğu olduğunu. Kendi kendini yönlendiren evrim denen bilimsel bir teoriyle gerekçelendirilen muazzam bir kötülüğü bize getirmiş olan II. Dünya Savaşı’ndan kısa bir süre sonraydı bu sözünü ettiğim dönem. Biliminsanları soykırım mekanizmasına fazlasıyla dahil olmuş, inanılmaz deneyler yapmışlardı. Çocuklar yapışık ikiz yaratmak için birbirine dikilmiş, bayıltılmamış insanlar üzerinde ameliyat yapılmış, insanların vücutlarına kol, bacak ve göz takılmıştı. Alman aksanıyla konuşan her biliminsanının şüpheyle karşılandığı bu savaş sonrası dönemi asla unutmadım. Amerikalı ve İngiliz biliminsanları da masum değillerdi gerçi, çünkü yüzyıl başında bize soy arıtımını getiren onlardı. Irkçı tehcir yasalarını, suçlular ve azınlıkların yanı sıra sağır, kör, akıl hastası ve engellilerin zorla kısırlaştırılmasını onlar savunmuşlardı. Başka sebeplerle hastaneye gelen kurbanlar üzerinde bu tür cerrahi müdahaleler yapılmıştı. Bu kirli tarihin hesabını bilimden sormak istemeyip de sözdebilimden dem vuranların, soy arıtımının çoğu üniversitede ciddi bir akademik disiplin olduğunu göz önünde bulundurmaları iyi olur. 1930’a gelindiğinde bu alana adanmış enstitüler İngiltere, İsveç, İsviçre, Rusya, Amerika, Almanya ve Norveç’te mevcuttu. Soy arıtımı teorileri Amerikan başkanları dahil, nüfuzlu kişiler tarafından destekleniyordu. Kurucusu İngiliz antropolog ve hezarfen Sör Francis Galton, Royal Society’ye üye olmuş ve insan ırkını geliştirme fikirlerini ortaya attıktan çok sonra şövalye nişanına layık görülmüştü. Galton sıradan vatandaşın “modern uygarlığın gündelik işleyişi için fazla basit” kaldığını düşünüyordu.<a class="noteref" href="../Text/notlar.xhtml#n0111" id="ref11">11</a></p>

  <p>Bu fikirlerin ahlaken iflas etmesi için Adolf Hitler ve şürekasının ortaya çıkması gerekti. 1970’lerde biyologlara hâlâ faşist gözüyle bakılıyor, mesela “sosyobiyolojiye” karşı ateşli protestolar düzenleniyordu. Bir biyolog olarak o acı günlerin geride kalmasına seviniyorum ama aynı zamanda insanların nasıl bu geçmişi unutup da bilimi ahlaki kurtarıcımız olarak görebildiğini anlamakta zorluk çekiyorum. Derin bir güvensizlikten, naif bir iyimserliğe nasıl geçtik? Ahlak bilimini hoş karşılasam da –benim işim de onun bir parçası– insani değerleri <em>belirlemek</em> için bilime çağrıda bulunulmasını anlayamıyorum (Sam Harris’in <em>The Moral Landscape</em> /Ahlaki Coğrafya kitabının altbaşlığında olduğu gibi).<a class="noteref" href="../Text/notlar.xhtml#n0112" id="ref12">12</a> Sözdebilim geçmişte kalmış bir şey mi? Modern biliminsanlarının ahlaki önyargılara karşı bağışıklığı mı var? Daha 1970’lere kadar süren Tuskegee frengi deneyini düşünün veya bugün Guantanamo’da tutulan mahkumlara yapılan işkencelere doktorların da müdahil olmasını.<a class="noteref" href="../Text/notlar.xhtml#n0113" id="ref13">13</a> Bu konuda şüphelerim var ve bilimin rolünün asla ahlakın nedimesi olmaktan öteye gitmemesi gerektiğini düşünüyorum.</p>

  <p>İyi bir toplum için ihtiyacımız olan tek şeyin daha fazla bilgi olduğu yanılsamasından kaynaklanıyor bu karışıklık. Ahlakın merkezi algoritmasını çözebilirsek, her şeyi güvenle bilimin ellerine bırakabileceğimizi zannediyoruz. Bilim en iyi tercihi yapmamızı garantileyecek. Bu biraz da, ünlü bir sanat eleştirmeninin çok büyük bir ressam, yemek eleştirmenininse harika bir aşçı olmasını beklemeye benziyor. Ne de olsa eleştirmenler belli ürünler üzerine derinlemesine görüşler ortaya atar. Yeterli bilgileri olduğuna göre neden işi onların yapmasını beklemiyoruz? Bir eleştirmenin uzmanlığı yaratıcılık değil, yaratım sonrası değerlendirme yapmaktır. Yaratım, sezgi, beceri ve görme gücü gerektirir. Ahlakın nasıl işlediğini anlamamıza yardımcı olsa bile bilimden ahlakı yönlendirmesini beklemek, yumurtanın tadını bilen birinden yumurtlamasını beklemek gibi olur.</p>

  <p>Ahlakı bir grup değişmez ilke ya da kanun olarak görmek dinden kaynaklanır. Bu kanunları bizim için formüle edenin Tanrı mı, insan mantığı mı yoksa bilim mi olduğu o kadar önemli değildir. Bütün bu yaklaşımların ortak noktası yukarıdan aşağı yönelmesi, temel önermeleriyse insanın nasıl davranacağını bilmediği, bunu ona birinin öğretmesinin gerekli olduğudur. Peki ya ahlak günlük sosyal etkileşimle ortaya çıkıyor, soyut bir zihinsel seviyede yaratılmıyorsa? Ya ahlak, bilimin çok sevdiği düzenli sınıflandırmaların ıskaladığı duygulardan temelleniyorsa? Kitabımın asıl maksadı aşağıdan yukarı bir yaklaşımı savunmak olduğundan bu konuya tekrar döneceğim. Düşüncelerimi, insan zihninin işleyişine, içgüdüsel tepkilerin uslamlamadan önce gelmesine ve evrimin davranış üretmesine dayandırıyorum. Sosyal hayvan geçmişimizi tanımak ve bu geçmişin birbirimize karşı davranışlarımızda bizde ne gibi eğilimler yarattığını bilmek iyi bir başlangıç noktası olacaktır. En militan ateistlerin bile kendilerini yarı-dini ahlaktan koparamadığı, siyah cüppeli papazlığın yerini beyaz ceketli papazlık alsa dünyanın daha iyi bir yer olacağını düşündüğü bir dönemde bu görüş ilgiyi hak ediyor.</p>
</body>
</html>
