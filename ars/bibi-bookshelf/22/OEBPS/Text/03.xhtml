<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">3</h1>
  <hr />

  <h1 id="sigil_toc_id_11">Soyağacındaki Bonobolar</h1>

  <table>
    <tbody>
      <tr>
        <td></td>

        <td class="td_epigraf">Bir düşmanı yok etmenin en iyi yolu, onu dost edinmektir.</td>
      </tr>

      <tr>
        <td></td>

        <td class="td_right">ABRAHAM LINCOLN<a class="noteref" href="../Text/notlar.xhtml#n031" id="ref1">1</a></td>
      </tr>
    </tbody>
  </table>

  <p class="nonindent">MOSKOVA adli tıp laboratuvarına gittiğimde hilkatın kralının yakın akrabası olmanın pek de saygı uyandırmadığı yolundaki şüphem doğrulandı. Laboratuvar teşhis edilememiş cinayet kurbanlarının kafatasları üzerine yüz yapılandırma türünde adli heykeltıraşlık konusunda uzmanlaşmıştı. Bodrumun bir köşesinde evsahiplerim, bana sargılar altında sakladıkları kabaca yontulmuş bir yüz gösterdiler. Fotoğraf çekmeme bile izin verilmedi. Bir Neanderthal kafatası üzerinde çalışma yapmaya başlamışlardı ama ortaya çıkan büst en güçlü Duma (parlamento) üyelerinden birine o kadar benziyordu ki bir fotoğrafının ortaya çıkması halinde enstitülerini kapatmasından korkuyorlardı.</p>

  <p>Yakın akrabalarımız bize pek matah gelmez, hele onlara benzemeyi hiç istemeyiz. Neanderthaller mağaralara girip çıkan, karılarını saçlarından sürükleyen geri zekâlılar olarak resmedilir. Son keşif, Endonezya’daki Flores adasında bulunan küçük “hobbit” mikrosefal, hatta “kreten” kabul edildi. Biliminsanları bunun iyot eksikliğinin yarattığı tiroit sorunlarından kaynaklandığına hükmetti ama çoğumuz sözlükteki kreten tanımını biliriz: “aptal, kalın kafalı ya da zihinsel özürlü insan”. Flores fosilinin yanında karmaşık aletler bulunması da bu hükmü değiştirmemiş.</p>

  <p>Antropologlar her zamanki nahoş çekişmeleri arasında Flores verileri üzerine kafa patlatmaya devam ediyor ama Neanderthal meselesi gün geçtikçe netlik kazanıyor. Beyinleri bizimkinden daha büyük olduğundan, onları aptal vahşiler olarak resmeden geleneksel stereotip zaten hiçbir zaman akla yakın gelmemişti. Duma üyesinin benzerliği daha ziyade bize kendi Neanderthal mazimiz hakkında bir şeyler söylüyor. İlk insanlar Afrika’dan çıktıklarında, kuzeyde çeyrek milyon yıldır yaşayan yakın akrabalarıyla karşılaştılar. Bu akrabalar dondurucu soğuklara onlardan çok daha iyi uyum sağlamıştı. Neyse ki kuzeylilere âşık olmuşuz. Erkekler Neanderthal kadınları çekici bulmuş olmalı, kadınlar Neanderthal erkeklere vurulmuş olmalı, zira türümüzün Afrikalı olmayan üyelerinin %4 DNA’sı Neanderthallerden geliyor. Bu çapraz eşleşme muhtemelen bağışıklık sistemimizi fazlasıyla güçlendirdi.</p>

  <p>Kuzeyli kardeşlerimiz ölülerini gömerlerdi, alet yapımında ustaydılar, ateş yakar, erken insanlar gibi cılız türlere kol kanat gererlerdi. Fosil kayıtları, cüce, felç ya da çiğneme bozukluğu olan bireylerin erişkin yaşa gelene kadar hayatta kaldığını gösteriyor. Shanidar 1, Romito 2, Windoverlı Oğlan, La Chapelle-Aux-Saints’in İhtiyarı gibi tuhaf isimlerle anılan bu bireyler, atalarımızın topluma fazla katkıda bulunmayan bireyleri desteklediğini gösteriyor. Zayıfların, sakatların, zekâ geriliği olanların ve yük gibi görülen başkalarının hayatta kalması, paleontologlar tarafından şefkatin evriminde bir kilometre taşı addediliyor. Bu toplulukçu miras, bu kitabın temasıyla yakından ilintili çünkü ahlakın, mevcut medeniyetlerden ve dinlerden en az yüz bin yıl önce geliştiğini gösteriyor.</p>

  <p>Gerçi bu kadar gerilere uzanan tek tarih bu değil. Biranın mayalanmasından, ilk sanat ifadelerine kadar her türlü şeyin, düşünüldüğünden daha önce meydana geldiğini varsaymak hatalı olmaz. Güney Afrika’da, üzerine karmaşık geometrik şekiller oyulmuş, aşı boyalı parçalar, Fransa’nın Lascaux bölgesinde bulunmuş mağara resimlerinin iki katı yaşında. İki ayak üzerinde yürümeye başlanması bile sürekli daha eski zamanlara tarihlendiriliyor, daha önce zannedilenin iki katı kadar eski zamandan kalma ayak izleri bulundu ve bu izler tamamen dik yürüyen bir bireye ait.</p>

  <p>Yaptığımız ve gurur duyduğumuz bir şeyin hep yeni bir gelişme olması gerektiğini varsayarız. Halbuki Neanderthallerin de aynı şeyi yaptığı ortaya çıktı, belki Australopithecineler de, hatta çok daha gerilere gidersek bunu ilk yapanın maymunlar olduğunu görebiliriz. Taş Devri’nin bizim soyumuzla başladığını kim söyleyebilir mesela? Fildişi Sahili’nde arkeoloji teknikleri kullanılarak 4000 yıldan daha eski bir kabuklu yemiş kırma alanı, çekiçleri ve örs taşlarıyla ortaya çıkarıldı ama bulunan kabuklu yemişlerin türü, aletlerin ebatları (büyük ve ağır) ve ekoloji (yağmur ormanı), bu aletleri kullananın insan değil maymun olduğuna işaret ediyor. Kazı analizi maymunların binlerce yıl boyunca, granit gibi dayanıklı taşları, sert kabuklu yemişleri kırmak için, uzak bölgelerden ormana taşıdığını gösteriyor. Günümüzde Batı Afrika şempanzelerinin aynı alet teknolojisine sahip olduğu bilinmektedir.</p>

  <h2 id="sigil_toc_id_12">Uzun Vedalaşma</h2>

  <p class="nonindent">Tek bir tarih var ki uzaklaşmak yerine gittikçe daha fazla yakınlaşıyor. Geçtiğimiz yüzyılın ilk yarısında okul kitaplarındaki evrim ağaçları, gururla, insan dalının 25 milyon yıldır kendi başına gelişmekte olduğunu gösteriyordu.</p>

  <p>En yakın akrabalarımız dört büyük maymun türüdür (şempanzeler, bonobolar, goriller ve orangutanlar), ayrıca küçük maymunlar tabir edilen, gibonlar ve siamanglar da vardır. Primat sınıfındaki iki yüz maymun ve prosimianla karşılaştırıldığında pek küçük bir ailedir bu. Kuyrukları ve çıkık burunlarıyla şebekler, maymunlara nazaran bize daha uzaktır. Belki Carl Linnaeus’un, insana kendine has <em>Homo</em> sınıfını tayin ettiğinde öngörmüş olabileceği gibi, bizi diğer bütün primatlardan ayıran bu yaşlı ağaç pek kalıcı olmayacaktı. Rivayete bakılırsa İsveçli taksonomist özel konumumuz konusunda şüphe taşıyordu ama Vatikan’la başını derde sokmamayı tercih etmişti. Üç asır sonra kan proteinleri ve DNA analizleri, o zamana kadar kullanılan anatomik kıyaslamalara nazaran daha güvenilir bir kıyaslama yöntemi sundu. Yeni veriler bizi şebeklerden ayırıp küt diye maymunların ortasına yerleştirdi. Bu büyük bir şoktu ama insanların kendi vurgulamak istedikleri özellikleri seçmesi sorununu saf dışı bırakan DNA’ya karşı çıkmak zor. İki ayak üzerinde yürümenin çok büyük marifet olduğunu düşünebiliriz ama tablonun geneline bakıldığında pek de öyle değil. Tavuklar da iki ayak üzerinde yürüyor. DNA kıyaslamaları insan önyargılarını çürütüyor. DNA kökenli bir ağaçta, insanlık pek çok dal arasında sadece küçük bir dalı işgal ediyor, o da maymunlardan 6 milyon yıl kadar önce ayrılmış.</p>

  <div class="picture">
    <img alt="" src="../Images/00011.jpeg" />

    <p class="caption">1960’lara kadar evrim ağacında insanların maymunlardan ayrı kendi dalı vardı (solda). Ancak DNA temelli ağaçlar (sağda) insanları, gorillere (Go) ve orangutanlara (Or) nazaran şempanzelere (Şe) ve bonobolara (Bo) daha yakın bir konuma yerleştiriyor.</p>
  </div>

  <p>Yolun sonlarına doğru (Neanderthallerle olduğu gibi) çapraz döllenme türümüzün başarısına başarı kattıysa, aynı şey başlangıç için de geçerli olabilir. İnsan ve maymun DNA’sı erken hibritleşme sergiliyor. Atalarımız ayrıldıktan sonra, tıpkı şimdi boz ayıların kutup ayılarına, kurtların çakallara yaklaşması gibi, maymunlara yaklaşmaya devam ettiler. Bazı paleontologlar, bir milyon yılı aşkın süre atalarımızın dört ayak üzerinde yürüyen maymunlarla çiftleşmesini muhtemel görmüyor ama benim bildiğim kadarıyla iş çiftleşmeye geldiğinde kimin nasıl yürüdüğünün pek önemi yoktur. Bu bana, insan Neanderthal hibritleşmesini öğrenmemizden önce öne sürülen bir iddiayı hatırlatıyor: Bu iki hominin arasında cinsellik olması, aynı dili konuşmadıkları için mümkün değilmiş. Fransız eşimle ilk tanıştığım zamanları düşününce buna epey gülmüştüm. Dil öyle küçük bir engel ki.</p>

  <p>İnsanın maymundan geldiğini 1809’da ilk öne süren Fransız doğabilimci Jean-Baptiste Lamarck’tı. Lamarck’ın kuramına göre, edinilen özellikler (suda yürüyen kuşların bacaklarının uzaması gibi) sonraki nesle aktarılabilirdi. Darwin bu konuya temas etmeden çok önce Lamarck, insanın quadrumanal (dört-elli) bir primattan türediğini tahmin etmişti:</p>

  <blockquote>
    <p class="nonindent">Herhangi bir quadrumanal ırk, özellikle de içlerinden en mükemmeli, koşullar gereği … ağaçlara tırmanma ve dallara tutunma alışkanlığını kaybederse … ve bu ırkın üyeleri birkaç nesil boyunca ayaklarını sadece yürümek için kullanmak durumunda kalırsa … quadrumanallar kuşkusuz bimanal olacaklar, başparmakları diğer parmaklarından ayrılmayı bırakacaktır.<a class="noteref" href="../Text/notlar.xhtml#n032" id="ref2">2</a></p>
  </blockquote>

  <p>Lamarck bu cüretinin bedelini ağır ödedi. O kadar çok düşman kazandı ki yoksulluk içinde öldü ve <em>Academie des Sciences</em> önünde okunmuş en alaycı ve aşağılayıcı cenaze konuşmalarından biriyle uğurlandı.<a class="noteref" href="../Text/notlar.xhtml#n033" id="ref3">3</a> Yarım yüzyıl sonra insanın maymundan geldiği tezi Darwin evriminin –miras alınan özellikler üzerine kurulu evrimin– iki savunucusu tarafından yaygınlaştırıldı: İngiltere’de Thomas Henry Huxley ve Almanya’da Ernst Haeckel. Bu iki isim, bizim şekil değiştirmiş maymunlar olduğumuzu insanlara kabul ettirmek için çok mücadele verdiler ve en azından bilim camiasını buna ikna ettiler. Bu konu artık biliminsanları arasında bir tartışma konusu olmaktan çıkmıştır. Tek istisna 2009’da Kent State University’nin yaptığı “İnsan Maymundan Evrimleşmedi” başlıklı basın açıklamasıdır.</p>

  <p>Bu iddiayı anlamak için Kent State’in, <em>Ardipithecus ramidus</em>, yani Etiyopya’da bulunan ve “Ardi” diye bilinen 4,4 milyon yıllık fosille ilintisini bilmek gerekir. Ardi, insanlarla maymunlar arasındaki uzun vedayı, bir milyon yıl öne çekmektedir. Ardi’nin hâlâ biraz daha maymunsu olmasının bir işareti, tartışmalı ayak başparmağıdır. Maymunların halen yaptıkları gibi, geceleri avcılardan kaçmak için ağaçlara tırmanan çok iyi bir tırmanıcıydı muhtemelen. Bekleneceği üzre yaratılışçılar ve akıllı tasarımcılar, bu yanıltıcı basın açıklamasına altın bulmuş gibi saldırdılar, medyada da maymunların bizden gelmiş olabileceği yorumları yapıldı. Bu karmaşanın sebebi, Ardi ekibindeki, bonobolara yaraşacak Owen Lovejoy (Hazsever) adıyla kutsanmış olan biliminsanının kıyaslamayı şempanzeden başka bir türle yapmayı akıl edememesiydi. Ardi’nin fiziğinin şempanze benzeri bir atadan gelemeyecek kadar farklı olduğu sonucuna varmıştı. İyi de yaşayan bir maymunu başlangıç noktası olarak almanın ne âlemi var? Şu anda dünya üzerinde olan maymunların da, biz onlardan ayrıldığımızdan beri en az bizim kadar değişecek zamanı vardı. İnsanlar genelde biz evrimleşirken maymunların oturdukları yerde oturduklarını zannediyorlar ama genetik veriler şempanzelerin aslında bizden daha fazla değiştiğini gösteriyor. Son ortak atamızın nasıl göründüğünü bilmiyoruz. Yağmur ormanı fosil oluşmasına izin vermiyor –bütün her şey o noktaya gelemeden çürüyor– bu yüzden de erken maymun fosillerine sahip değiliz. Yine de atamızın bildiğimiz maymun tanımına uyacağına emin olabiliriz: ayaklarıyla tutunabilen, iri, kuyruksuz, düz göğüslü bir primat. Bu nedenle de maymundan geldiğimizi ama şu anda var olan herhangi bir maymundan gelmediğimizi söylemek gayet meşru.</p>

  <p>Ardi’nin o kadar da çıkık olmayan ağzı ve görece küçük, yuvarlak dişleri, erkekleri uzun, sivri köpek dişlerine sahip olan şempanzelerden ayırıyor onu. Bu uzun dişler, bir düşmanın yüzünü ve derisini kesen ölümcül bıçaklardır. Vahşi şempanzeler bu silahı, arazi kavgasında ölümcül sonuçlar doğuracak şekilde kullanır. Buna kıyasla Ardi’nin görece daha barışçı olduğu düşünülmekte; belki de erkekler arasındaki kavgalar daha az olduğu için. Lovejoy, Ardi ve çağdaşlarının monogam olduklarını, bu sayede şiddeti bastırabildiklerini bile iddia etti. Ama paleontologlar parmaklarında alyans olan bir dişi bir de erkek fosili bulmadıkları sürece Ardi’nin eş-bağına sahip olduğu fikri spekülasyondan ibaret kalır. Dahası monogaminin huzur getirdiğine dair bir bulgu da yok: Yakın akrabalarımız arasında eş-bağı olan tek primat gibondur ama onun da ürkütücü köpek dişleri vardır.</p>

  <div class="picture">
    <img alt="" src="../Images/00012.jpeg" />

    <p class="caption">Bonobo dişileri arasındaki genito-genital sürtme bağ kurmaya ve barış tesis etmeye yarar. İki dişi vulva ve klitorislerini birbirine bastırır ve yanlamasına hareketlerle hızlı hızlı birbirine sürter. Bu sırada dişilerden biri diğerine yavru gibi sarılır. Yüz ifadeleri ve yüksek çığlıklar orgazm olduklarını gösterir.</p>
  </div>

  <p>Ya şempanze benzeri öfkeli bir atadan değil de bonobo benzeri iyi huylu, empatik bir maymundan gelmişsek? Bonobonun vücut oranları –uzun bacakları, dar omuzları– Ardi’nin tasvirine mükemmelen uyuyor, tıpkı küçük köpek dişleri gibi. Bonobo niçin görmezden gelindi? Ya şempanze, atalarımızın prototipi olmak yerine aslında barışçı bir soyun, şiddet eğilimli aykırı üyesiyse? Ardi bize bir şey anlatıyor; anlattıkları konusunda pek fikir birliği olmasa da, bundan önceki senaryolara eşlik eden savaş davullarının sustuğunu duymak ferahlatıcı.</p>

  <p>Atalarımıza ya da akrabalarımıza yakıştırılan tiplerin genelde siyasi artanlamları vardır ki bunlar komedyen Stephen Colbert’in <em>The Colbert Report</em> programında eğlenceli bir hal almıştı.<a class="noteref" href="../Text/notlar.xhtml#n034" id="ref4">4</a> Başlıca maksadı insanın kendisiyle ve fikirleriyle dalga geçmek olan bir gösteriye katılmak zorlu bir deneyim. Colbert benden, şempanzelerle bonoboları kıyaslamamı istedi. Ben bonoboların davranışlarını anlatırken tiksinmiş gibi yüzünü buruşturdu durdu: Belli ki onun için fazla barışçı ve seksiydiler (“Tanrı’nın uygun gördüğü, standart, dümdüz sekse ne olmuş?”). Ama ben onun nizam-intizam karakterine mükemmelen uyan şempanzeleri anlatırken takdirle başını salladı.</p>

  <p>Şempanzeseverler ve bonoboseverler olarak ikiye ayrılmış bir dünyada, Stephen muzunu soymaya başladığında hepimiz kahkahaları koyverdik.</p>

  <h2 id="sigil_toc_id_13">Bonobolar, Sol ve Sağ</h2>

  <p class="nonindent">Farzedin ki yazarsınız ve okurlarınıza, siyaseten doğrucu primat, “gay” ilişkileri, dişi egemenliği ve pasifist hayat tarzıyla sol düşüncenin idolü hakkında birinci elden bilgi vermek istediniz. Bonoboya, şempanzenin bu yakın akrabasına odaklandınız. Yeni ve heyecan verici hikâyelerle geri dönmeyi umarak, bu canım maymunların kendi doğal ortamlarında koşup oynadığını görmek için Kongo Demokratik Cumhuriyeti (KDC) denen yere kadar gittiniz.</p>

  <p>Heyhat, bonoboları zar zor görebildiniz. Birkaçının sakin sakin ağaçlarda oturup kabuklu yemiş yediğini gördünüz. Hepsi bu. Ian Parker’ın başına gelen tam da buydu, yine de <em>The New Yorker</em>’ın “uzaklardaki muhabiri” olarak özenli bir dille on üç sayfalık bir yazı meydana getirmeyi başarmıştı. “Sıcak, çorba gibi” havayı, yağmur fırtınalarını, çamur derelerini, düşen meyve kabuklarının sesini, biraz soğuk ve mesafeli diye tanımladığı Alman evsahibini öğrendik hep. Parker’ın asıl mesajı, saha araştırması piknik değildir, olabilirdi ama o bunun yerine, bonoboların herkesin zannettiği kadar iyi ya da erotik olmadığı sonucuna varmıştı. Bu maymunun şöhreti, homofobiklerle Hobbesçuların rahatını epey kaçırdığı için, sağcı medya sevinçle zıplamaya başladı. Bonobo “efsanesi” nihayet rafa kaldırılacak, doğa dişleri ve pençeleri kana bulanmış imgesine tekrar kavuşacaktı. Muhafazakâr yorumcu Dinesh D’Souza, “liberalleri” kendilerine maskot olarak bonoboyu seçmekle suçladı ve eşekle yetinseler daha iyi olacağını söyledi.</p>

  <p>Bunlar sadece siyasi itişmelerden ibaret kalsa belki eğlenceli bile olabilirdi. Mesele bildiklerimiz. Bonoboların saldırgan olabildiklerine şüphe yok. Özellikle dişilerin, erkeklere grup halinde şiddetle saldırdığını biliyoruz. Seneler zarfında hayvanat bahçelerinde böyle çok vaka kayıtlara geçti ve bonoboların bakım koşullarında değişimlere sebep oldu. Annelerle oğulların birbirinden ayrılması koruyucu bağı kopardığı için hayvanat bahçeleri artık onları bir arada tutmayı tercih ediyor. Ayrıca 1997’de yazdığım <em>Bonobo: The Forgotten Ape</em> (Bonobo: Unutulmuş Maymun) kitabında da bir uyarıda bulunmuştum: “Bütün hayvanlar doğaları gereği rekabetçidir ve sadece belli koşullar altında işbirliği yapar.”<a class="noteref" href="../Text/notlar.xhtml#n035" id="ref5">5</a></p>

  <p>Bonoboların sahadaki davranışları konusunda pek az yeni keşif var. KDC, yaklaşık 5 milyon insanın öldürüldüğü kanlı bir iç savaştan daha yeni çıktı – bu vahşet primatoloji araştırmaları için pek iyi bir zemin sunmadı kuşkusuz. Vahşi bonobolara dair bilgilerimiz on küsur yıldır durma noktasında. Ancak daha önceki dönemlerden kalma mükemmel saha verilerine sahibiz. Son otuz yıldır değişmeden kalan en önemli gözlem, bonobolar arasında öldürmeye yönelik saldırganlık olmaması. Halbuki şempanzelerde, yetişkin erkeklerin başka erkekleri, erkeklerin yavruları, dişilerin yavruları öldürdüğü onlarca vaka sayabiliriz. Buna doğada rastlanıyor. Tutsak şempanzeler arasında, ben şahsen erkek şempanzelerin siyasi rakiplerini hunharca yaraladığını ve hadım ettiğini ve ölümüne sebebiyet verdiğini gözlemledim. Şempanzeler hakkında bu tür malumat epey boldur ve bonobolardaki sıfır vukuatla tezat oluşturur.</p>

  <p>Richard Wrangham, <em>Demonic Males</em>’de (Şeytani Erkekler) şempanze şiddetini ele alırken, bonobolarla şu şekilde kıyaslamıştır: “… onları barışa giden üçlü bir yol geliştirmiş şempanzeler olarak düşünebiliriz. Cinsiyetler arası, erkekler arası, topluluklar arası ilişkilerde şiddet seviyesini düşürmüşlerdir.”<a class="noteref" href="../Text/notlar.xhtml#n036" id="ref6">6</a> Bunların hiçbiri bonoboların peri masalında yaşadıkları anlamına gelmez. “Barış için cinsellik” çözümünü bulma sebepleri pek çok çatışma yaşamalarıdır. Tam bir uyum içinde yaşasalar barışı tesis etmek gerekir miydi? Çatışmanın cinsellikle çözümü genelde dişiler arasında meydana gelir ama San Diego Hayvanat Bahçesi’nde olduğu gibi erkekler arasında görüldüğü de olmuştur:</p>

  <blockquote>
    <p class="nonindent">Vernon sık sık Kalind’i kuru hendeğe kadar kovalardı… Böyle olaylardan sonra iki erkek kendileri için normal olanın en az on misli yoğun temasa girerdi. Vernon kasığını Kalind’in kalçasına sürter ya da Kalind mastürbasyon için penisini ona uzatırdı.<a class="noteref" href="../Text/notlar.xhtml#n037" id="ref7">7</a></p>
  </blockquote>

  <p>Türdeşleriyle farklılıkları çarpıcıdır. Çoğu şempanze cinayetinin sınır kavgaları sırasında işlendiği gözlenmiştir, oysa bonobolar sınırlarda sevişir. Komşularına karşı dostça davranmayabilirler ama bir kavga başladıktan kısa süre sonra dişilerin erkeklerle çiftleşmek ya da başka dişilerin üzerine çıkmak için karşı tarafa koştuğu görülmüştür. Aynı anda hem sevişmek hem de savaşmak mümkün olmadığından sahne hızla sosyalleşmeye döner. Farklı gruplardan yetişkinlerin birbirini tımar etmesi ve çocukların birlikte oynamasıyla sonuçlanır. Bu raporlar 1990’larda, vahşi bonobolarla en uzun süre çalışmış biliminsanı olan Japon Takayoshi Kano tarafından yazılmıştır. <em>Bonobo</em>’yu yazarken, Kano ve Parker’ın evsahibi Gottfried Hohmann gibi saha araştırmacılarıyla söyleşiler yaptım. Hohmann’a incelediği bonoboların başka gruplara nasıl davrandığını sorduğumda bana şöyle cevap verdi: “Önce çok gerilimli başlar, bağırır, birbirlerini kovalarlar ama sonra sakinleşirler ve iki topluluğun üyeleri arasında dişi-dişi, erkek-dişi cinsellik görülür. Birbirlerini tımar da edebilirler ama gergin ve sinirli bir halleri olur.”<a class="noteref" href="../Text/notlar.xhtml#n038" id="ref8">8</a> Hohmann toplulukların her zaman birbirine karışmadığını ve farklı gruplardan erkeklerin birbirini tımar etmediğini eklese de bu davranış şekli katil maymunlara yakıştırılan davranışa benzemiyor.</p>

  <p>Kinshasa yakınlarında bir koruma alanında, biraz hareketlilik olsun diye, birbirinden ayrı yaşayan iki bonobo grubunu karşılaştırmaya karar verilmişti kısa süre önce. Hiç kimse böyle bir şeyi şempanzelerle yapmayı hayal bile edemezdi çünkü yegâne sonuç şiddet olurdu. Hayvanat bahçelerinde, birbirine yabancı şempanzelerin, tanışana kadar her ne pahasına olursa olsun ayrı tutulması gerektiği iyi bilinir, yoksa ortalık kan gölüne döner. Halbuki koruma alanındaki bonobolar serbestçe birbirine karışmış ve orjiye başlamışlardı.</p>

  <p>Kano ve diğer Japon biliminsanlarının onlarca yıldır çalıştığı bölgede, Wamba’da bonoboların oyun davranışlarını inceleyen Şilili primatolog Isabel Behncke’nin gözlemleri de çok önemlidir. Isabel, farklı gruplardan bireylerin birlikte oynadıklarını görünce gözlerine inanamamış. Kısa süre önce bana gösterdiği videolarda, sık orman içinde, komşu grubun gençleri tarafından çevrelenmiş yetişkin bir erkek görülüyor, ufaklıklar onu dürtüklüyor, üzerine tırmanıyor, etrafında sallanıyorlar. Bütün bunlar en ufak bir tehlike ya da düşmanlık olmaksızın tamamen eğlenceli bir havada meydana geliyor. Isabel bana bir erkekle, yabancı gruptan bir dişinin oyununu da gösterdi; ikisi de bir ağacın etrafında koşuşuyorlar, dişi erkeği takip edip arkadan testislerini yakalıyor, bu örnekte de görünürde gerilim yok. Kendisi de şakacı bir insan olan Isabel, “taşaklarından yakalanmak” ifadesinin muhtemelen buradan geldiğini söyledi gülerek.<a class="noteref" href="../Text/notlar.xhtml#n039" id="ref9">9</a></p>

  <p>Bonobo saldırganlığı konusundaki çelişkili bilgiler kısmen av davranışlarından kaynaklanıyor. Şempanzeler kadar olmasa da bonoboların avcılık özelliği iyi gelişmiştir. Duiker (orman antilobu), sincap, olgunlaşmamış şebek gibi küçük hayvanları avlarlar ve bazen grup halinde avlanırlar. Ama bunun saldırganlıkla pek alakası yoktur. Daha 1960’larda Konrad Lorenz, başka bir kediye tıslayan kediyle, fare kovalayan kedinin aynı şey olmadığı uyarısında bulunmuştu. Birincisi korku ve saldırganlık ifade eder, ikincisiyle açlık güdüsüyle davranır. Artık sinir devresinin farklı olduğunu biliyoruz. Bu yüzden de Lorenz saldırganlığı tür-içi davranışı olarak tanımlamıştı, otçul hayvanların da etçiller kadar saldırgan kabul edilmesi bundandır, peşinden boğa kovalamış herkes buna şahitlik edebilir.</p>

  <p>Avcılığı saldırganlıkla karıştırmak, atalarımızın et yediği tespiti yüzünden insanların iflah olmaz katiller olarak görüldüğü zamanları hatırlatan eski bir hata. Bu “katil maymun” kavramı öyle kabul görmüştü ki, Stanley Kubrick’in <em>2001: Uzay Macerası/2001: A Space Odyssey</em> filminin açılış sahnesinde, bir hominin bir diğerine zebra femuruyla vurur, daha sonra zaferle havaya fırlatılan kemik dünya yörüngesinde dolaşan bir uzay gemisine dönüşür. Bu etkileyici imge Taung Çocuğu diye bilinen, antik bir bebeğin fosilleşmiş kafatasındaki tek bir darbe yarasından kaynaklamaktadır. Fosilin kaşifi atalarımızın et yiyen yamyamlar olduğu sonucuna varmıştır; bu fikir <em>African Genesis</em>’te (Afrika Kökeni) gazeteci Robert Ardrey tarafından yeniden ambalajlanarak, düşmüş melekler değil yükselmiş maymunlar olduğumuz ifadesiyle ortaya atılmıştır.<a class="noteref" href="../Text/notlar.xhtml#n0310" id="ref10">10</a> Şu anda Taung Çocuğu’nun sadece bir leopar ya da kartala yem olduğu düşünülmektedir.</p>

  <p>Şiddetin kutsanması, cinsellik konusundaki utangaçlığımızla tezat oluşturur, biliminsanları cinselliği ya görmezden gelmiş ya da farklı şekillerde adlandırmıştır. Tıpkı tuvalete “lavabo” diyerek hüsnütabir kullandığımız gibi bizim literatürde de bonobolara “çok şefkatlilerdir” denir, halbuki bu sözle kastedilen davranış bir insan tarafından kamusal alanda yapılsa hızlı tarafından karakolu boylar. İki dişi kabarmış genital organlarını birbirine bastırmış, genito-genital sürtme denilen şablonda yanlamasına birbirine sürtüyor olabilir ama bu şablonu defalarca görmüş olan Hohmann’ın kafasında soru işareti var: “Bu gerçekten de cinsellikle mi ilgili? Muhtemelen değil. Elbette cinsel organlarını kullanıyorlar ama bu erotik bir davranış mı yoksa cinsel davranıştan tümüyle soyutlanmış bir selamlama davranışı mı?”<a class="noteref" href="../Text/notlar.xhtml#n0311" id="ref11">11</a></p>

  <p>Neyse ki Paula Jones’un, Başkan Bill Clinton’a açtığı davada ABD mahkemesi bu devasa meseleyi karara bağladı. “Cinsellik” teriminin cinsel organlar, anüs, kasık, meme, bacakların içleri ya da kalçayla her tür kasıtlı teması kapsadığı sonucuna vardı. Bu tanıma itiraz edebiliriz (birisi kasten gelip kucağıma otursa ve kalçasıyla bana dokunsa, bunun illa cinsel bir hareket olması mı lazım?) ama biz şimdi cinsellik için icat edildiği aşikar olan cinsel organlara odaklanalım. Bonobolar birbirlerini testislerini tutarak, klitorislerini elleyerek ya da cinsel organlarını birbirine sürterek uyardıklarında, bağırdıklarında ve başka orgazm işaretleri sergilediklerinde, bunu gören her cinsellik terapisti “o işi yaptıklarını” söyler. Şu anda aklıma Susan Block geliyor, bu Amerikalı terapist “Haz Üzerinden Bonobo Tarzı Barış” öğretiyor. Bu bana çok yerinde bir seçim gibi görünüyor çünkü bizim türümüz dışında bonobo kadar cinselliğe meraklı başka bir hayvan yok.<a class="noteref" href="../Text/notlar.xhtml#n0312" id="ref12">12</a></p>

  <p>Bonoboların şempanzelerden ne kadar farklı olduğu, işbirliği üzerine yapılan yeni bir deneyle iyice ortaya çıktı. Brian Hare ve mesai arkadaşları, maymunlara, birlikte çalışırlarsa kendilerine doğru çekebilecekleri bir platform verdi. Platform üzerine yiyecek konulduğunda bonobolar şempanzelerin çok üzerinde performans gösterdi. Yiyecek normalde rekabet doğurur ama cinsel temasla meşgul olan bonobolar birlikte oynadılar ve yemeği de mutlu mutlu yan yana paylaştılar. Şempanzelerse rekabetçiliklerini aşmakta zorlandılar. İki türün aynı duruma bu kadar farklı tepki vermesi mizaç farklılığına dair pek fazla şüphe bırakmadı.</p>

  <p>Öksüz maymunları kıyaslayan Vanessa Woods da bize yeni bilgiler sundu. Maalesef hem şempanzeler hem de bonobolar Afrika’da sık sık av kurbanı olur. Yetişkinler genelde et olarak satılır, yavrularsa koruma alanlarında, yeterince güçlenip de kendilerini savunacak hale gelene kadar, insanlar tarafından sevgiyle bakılıp büyütülür. Woods iki türün de yavruları arasında ayrıntılı kıyaslamalar yapmış ve bonobo yavrularının heyecanlandıkları anlarda, mesela beslendiklerinde cinsel temasta bulunduğunu, şempanze yavrularınınsa bulunmadığını gözlemlemiş. Yani türler arasındaki fark hayatın çok erken dönemlerinde ortaya çıkıyor.</p>

  <p>Kısacası cinselliğe “cinsellik” demeye cesaret ettiğimizde ve (türler arası şiddete karşıt olarak) tür-içi şiddete odaklandığımızda, bonoboların görece daha barışçı olduğu ve cinsel davranışın, selamlaşma, sorun çözümü, yiyecek paylaşımı gibi üremeye yönelik olmayan işlevlere hizmet ettiği iddiası için güçlü dayanaklar bulabiliriz. Zaman zaman söylenen “şempanzeler Mars’tan bonobolar Venüs’ten” lafı biraz abartılı olabilir ama sadece şefkatli diye tanımlansaydı bu türden kimsenin haberi olmazdı. İleriki yıllarda bonobo saha araştırmacılarının Afrika’ya dönmesiyle daha başka neler öğreneceğimizi bilmiyorum ama bu yakınlarda Hobbesçu yaklaşıma geri dönüş beklenmiyor. Bu maymunun nazik, seksi bir primattan, huysuz, vahşi bir primata dönüşebileceğini hiç sanmıyorum. Hem şempanzeleri hem de bonoboları ormanda uzun uzadıya incelemiş olan yegâne biliminsanı, Japon primatolog Takeşi Furuiçi, bonoboları huzur içinde, hayatın keyfini çıkaran mahluklar olarak tarif ettiğinde söylenebilecek en isabetli şeyi söylemişti.<a class="noteref" href="../Text/notlar.xhtml#n0313" id="ref13">13</a></p>

  <h2 id="sigil_toc_id_14">Şehvet Cenneti</h2>

  <p class="nonindent">Öğrenciyken, şimdi kapanmış olan Hollanda hayvanat bahçesine gitmiş, o zaman “pigme şempanze” denilen bonoboları görmüştüm. Bu türü ilk görüşümdü. Davranış, tavır ve görüntüleri şempanzelerden o kadar farklıydı ki şaşırmıştım. Şempanzeler kas geliştirmiş badicilere, bu maymunlarsa entelektüele benziyordu. İnce boyunları, piyanist parmaklarıyla jimnastik salonundan ziyade kütüphaneye yaraşır bir halleri vardı. O sıralarda bonobolar hakkında hemen hemen hiçbir şey bilinmiyordu, ben de hemen oracıkta bu durumu değiştirmek gerektiğine karar vermiştim. Bana bonoboların, sadece şempanzelerin küçük bir versiyonu olduğu öğretilmişti ama bu besbelli yanlıştı.</p>

  <p>O gün karton bir kutu için birbiriyle didişen, birbirine vuran bir dişiyle bir erkek görmüştüm ama aniden kavgaları sona ermiş, sevişmeye başlamışlardı! Bu bana garip göründü: Öfkeden cinselliğe bu kadar kolay geçemeyen şempanzelere alışıktım. Bunun tesadüf olduğunu ya da bu duygu değişikliğini açıklayan bir şey kaçırdığımı düşünmüştüm ama sonradan, bu Kama Sutra primatları için gördüğüm şeyin çok normal olduğunu öğrendim. Ama ancak yıllar sonra onlarla çalışmaya başladığımda.</p>

  <p>Amacım primat seksoloğu olmak değildi ama bu kaçınılmaz bir neticeydi. Bonoboları insanın aklına gelebilecek ve gelmeyecek (ayaklarından asılı vaziyette tepe aşağı) her türlü pozisyonda cinsel ilişkide bulunurken gözlemledim. Bonobo cinselliğinin en dikkate değer özelliği, tümüyle rasgele ve sosyal hayatla iç içe geçmiş olmasıdır. Hepimiz takıntılarla, saplantılarla, ketlemelerle dolu olduğumuzdan cinsel hayatımıza bu şekilde bakamayız. Bazı insanlar ışıklar yanıkken sevişemez bile! Bu yüzden de bonobolar üzerinde çalıştığımı söylediğimde herkes anlamlı anlamlı göz kırpıyor, sanki bu bana bahşedilmiş bir heyecan, yasak bir hazmış gibi. Ama insan bonoboları seyrettikçe, cinsellik e-postalara bakmak, burnunu temizlemek ya da merhaba demek kadar doğal bir şey gibi görünmeye başlıyor. Rutin bir faaliyet. Biz karşılaştığımızda tokalaşırken ya da birbirimizin sırtını sıvazlarken ellerimizi kullanırız, bonobolar “genital tokalaşma” yapıyor. Cinsellikleri son derece kısa, dakikalarla değil saniyelerle ölçülebilir. Biz cinsel ilişkiyi üreme ve arzuyla ilintili görüyoruz ama bonobo için her türlü ihtiyaca cevap veriyor. Maksat her zaman tatmin değil, üremeyse işlevlerinden sadece biri. Bu da neden her türlü partner kombinasyonuna açık olduğunu açıklıyor.</p>

  <p>Bu çokişlevliliği tartışırken, bazı insanların bundan nefret ettiğini, bazılarınınsa bayıldığını fark etmemek mümkün değil. Nefret, erkek hiyerarşilerinin rolü, belli alanları sahiplenme ve insan evrimindeki şiddet hakkındaki yerleşik fikirlerle bağlantılı, zaten antropologların bu türü görmezden gelmeye devam etmesinin sebebi de kuşkusuz bu. Geçmişimizde primat hippilere yer yok. Ancak bonoboseverlik de bundan daha rasyonel değil. Genelde atalarımızın idealize edilmiş imgesi üzerine kurulu bir hüsnü kuruntuyu yansıtıyor. Yaptığım konuşmalardan sonra, bazen bu türe kendini çok yakın hisseden çokaşkçılarla ya da bonobolara daha fazla benzemek istediğini söyleyen insanlarla karşılaşıyorum. Bazıları da doğrudan onların soyundan geldiğimiz yorumunda bulunuyor ve anaerkil olmamız, cinsel deli gömleklerinden kurtulmamız gerektiğini ima ediyorlar.</p>

  <p>Atalarımıza serbest aşk yakıştırmakta bir İncil havası var. İncil rasgele cinselliği teşvik ettiğinden değil, dünyaya düşmeden önce insanın aklının ancak buna erdiğini söylediğinden. Başka primatlar bazen, hayalimizdeki cennete benzeyen saf bir ortamda masum hayatlar süren varlıklar olarak görülüyor. Hiç cinsel sınır tanımadıkları düşünülüyor. Hatta insan uygarlığının ensest tabusuyla başladığını iddia eden Fransız antropolog Claude Levi-Strauss’un bu konuda dört başı mamur bir kuramı bile var. Bu tabudan önce, kan bağı olsun olmasın herkesle cinsel ilişkide bulunurmuşuz. Ensest tabusu bizi yeni bir âleme itmiş: doğal alemden kültürel âleme. Levi-Strauss nasıl da yanılmış! Biyologların tabiriyle soy-içi üremenin bastırılması, meyve sineklerinden, kemirgen ve primatlara kadar her türlü hayvanda hayli gelişmiştir. Cinsel olarak üreyen türlerde adeta biyolojik bir buyruktur. Bonobolarda, dişilerin ergenliğe geldiğinde kendi gruplarını bırakıp komşu topluluklara katılmasıyla baba-kız cinselliği engellenir. Oğullar anneleriyle kaldığı ve genelde birlikte yolculuk yaptıkları halde, anne-oğul cinselliğine de hiçbir şekilde rastlanmaz. Bonobo toplumunda cinsellik içermeyen tek partner kombinasyonu budur. Hem de böyle bir tabu olmadığı halde.</p>

  <p>Rousseau’nun “soylu vahşi” kavramından itibaren tarihöncesi genellikle, herkesin geleceği hiç düşünmeden yaşayıp gittiği kaygısız bir perspektiften yapılandırılır. Margaret Mead, Samoalıların aşk hayatını anlatırken bu bakışı kullanmıştı, yenilerde yayınlanan bir BBC belgeselinde de “dokunulmamış” bir Amazon kabilesine yine aynı Batı önyargısı üzerinden yaklaşılıyordu. Peru’daki Matsigenka topluluğuna aşina olan iki antropolog bütün bu belgeselin düzmece olduğunu iddia ediyor. Belgesel film ekibinin köye girmesiyle başlıyor. Cangılı aşarak bu bulunması zor insanlara ne zorluklarla ulaştıklarını göstermek için, sıkça kullanılan patikadan gitmek yerine, kendilerini ormanda yol açarken filme çekmişler. Belgeselin vahim çeviri hatalarıyla dolu olduğu da söyleniyor, (“<em>gringoların</em> yaşadığı uzak yerlerden geliyorsunuz”) gibi masum ifadeler (“biz yabancıları okla öldürürüz”) gibi korkunç ifadelere dönüştürülmüş. Köyün yaşlı şefi özlemle “ertesi gün cinsel ilişkiye gireceğim” dediğinde altyazı “her gün cinsel ilişkiye girerim” şeklinde görünüyor.<a class="noteref" href="../Text/notlar.xhtml#n0314" id="ref14">14</a></p>

  <p>İnsanlığın kökenini düşündüğümüzde hayal gücü sınır tanımıyor. Atalarımızı dilin gelişiminden önce, hiçbir teknolojiye sahip olmayan, kültürsüz, asgari cinsel kısıtlamaya sahip yaratıklar olarak gözümüzde canlandırıyoruz. Kulağa pek gerçekçi gelmiyor ama Rousseau’dan iki asır önce insanların bu köken fantazileri türüne hazır olduğu, Thomas More’un <em>Ütopya</em> eseri ve Bosch’un <em>Bahçe</em> tablosundan belliymiş. More’un dünyası bir refah toplumundan bahseder, özel mülkiyet yoktur, ötenazi vardır ama serbest aşk da yoktur. Hatta evlilik dışı cinsellik <em>Ütopya</em>’da ömür boyu bekarlıkla cezalandırılır. Bosch’un fantazisiyse, Bahçe’nin orta panelinde, bizi hem damak zevklerini hem cinsel organlarını doyuran, etrafta neşeyle dolaşan, çıplak kadın ve erkeklerden müteşekkil mutlu bir kitle olarak gösterir. Ressam bize ne anlatmaya çalışmıştı? Bu triptik geleneksel olarak, masumiyetin ihlalinin sol kanattaki cehennemi cezayla sonuçlandığı şeklindedir. Durum açıktır: Cinsellik günahtır, günahkârlar da cehenneme aittir. Bu doğruysa <em>Bahçe</em>’nin ahlaki duruşu da <em>Ütopya</em>’nınkinden pek farklı değildir. Ama artık Bosch’un tablosunun sırlarını gönülsüzce açık ettiğini biliyoruz. Aynı dönemlerde yapılmış, Leonardo da Vinci’nin <em>Son Akşam Yemeği</em> tablosuyla birlikte üzerine en çok yazılmış sanat eseri olabilir. Her nesle yeni görünür – genellikle tablonun kendisinden çok, ele alındığı dönemle ilgili ipuçları verir.</p>

  <div class="picture">
    <img alt="" src="../Images/00013.jpeg" />

    <p class="caption">İnsanlar düşmüş melekler mi? <em>Bahçe</em>’de Bosch, Âdem’le Havva’nın İsa benzeri bir figür tarafından bir araya getirilişini resmetmişti. Bildik tabloların aksine, ilk insanlar ne yasak meyve yerken ne de cennetten kovulurken gösteriliyor. Dünyaya düşmediklerine göre onları şehvet dolu bir cennet mi bekliyordu?</p>
  </div>

  <p>Soldaki Cennet panelinde, Tanrı sol eliyle Havva’nın bileğini usulca tutarken sağ eliyle Âdem’le birleşmesini kutsar. Âdem, Havva’ya cinsel tahrik diye tanımlanan bir bakışla bakar. Ancak bir primatolog olarak konuşursam, bunun doğru olabilmesi için bir ereksiyon görmek gerektiğini söyleyebilirim. Ancak Âdem’in organı uyuyan bir fare kadar hareketsizdir (Google Earth isteyenin Âdem’in mahremiyetine girmesine imkân tanıyor). Yüz ifadesi biraz şaşırmış gibidir, sanki kimse bir kadınla karşılaşacağını ona önceden söylememiş gibi. Dünyanın ilk çifti, uydurma yaratıklarla ve yeni keşfedilmiş (zürafa ve oklukirpi gibi) hayvanlarla dolu olağandışı bir ortamda karşılaşır. Uzaklarda, fındık ağacı gibi bir şeye dolanmış bir yılan görürüz ama yılan aslında ağaçtan düşmektedir ve Âdem’le Havva yemişlerden yemez. Aslında <em>Bahçe</em> bize düşme ya da kovulma olmayan bir Cennet gösterir.</p>

  <p>Orta paneldeki ufuk çizgisinin soldaki panelde de devam ettiğini saptamak sanat tarihçilerinin iki yüzyılını aldı; bu durum erotik eğlenceye dalmış bin küsur çıplakla orta panelin de Cennette vuku bulduğunu ima ediyor. Kovulmasaydık insanlık böyle mi olacaktı? Ayartmaya karşı koymak cinsel özgürlükle mi ödüllendirilecekti? Bir resim eleştirmeni, banyo yapan kadınlarla dolu havuzlar etrafında eşeklere, develere ve dört bacaklı kuşlara binmiş gezen sürü sürü adamların “ergenlere has bir cinsel merak” sergilediğini söylemiş.<a class="noteref" href="../Text/notlar.xhtml#n0315" id="ref15">15</a> Ben ve başkaları tarafından bonobolar da tam böyle tanımlanmıştır. İnsanların ebediyen-genç bir primat olarak görülmesi gibi bonobolar da şempanzelerin olgunlaşmamış bir hali gibi görülür. Neoteni, yani çocukluk özelliklerinin yetişkinlikte de korunması türümüzün alameti farikasıdır. Oyunculuk, merak, yaratıcılık ve insanın yaratıcı cinselliği gibi alanlarda neoteniye rastlanır. <em>Bahçe</em> bunu mükemmelen sahneler. Tablo türlü hayvanla dolu olduğu için, bahse girerim, Bosch bonoboları bilse ortada gezinen kalabalığın içine bir iki tanesini katmakta tereddüt etmezdi. Şempanzelerden çok daha iyi yakışırlardı bu sahneye.</p>

  <p>Kimileri Bosch’un amacını, İncil’in 4. asır Latin çevirisi olan <em>The Vulgate</em>’le ilintilendirmiştir; bu kitapta <em>paradisum voluptatis</em> ya da “şehvet cenneti” diye bir ifade yer alır. Bosch, iki kere resmetmiş olmasından anlaşılacağı üzre çok takdir ettiği adaşı Aziz Jerome’un yaptığı bu çeviriyi biliyordu kuşkusuz.<a class="noteref" href="../Text/notlar.xhtml#n0316" id="ref16">16</a> Erken teologlar, <em>The Vulgate</em>’in şehvet, haz ve keyif göndermelerinden utanırlardı ama Tanrı’nın insanları birbirini tamamlayan cinsel organları olan iki cins halinde yarattığını inkar edemezlerdi. Onun verimli olma, çoğalma buyruğu, cinsellik ve onunla gelen tatmin olmasa yerine getirilemezdi.</p>

  <div class="picture">
    <img alt="" src="../Images/00014.jpeg" />

    <p class="caption"><em>Bahçe</em>’nin orta paneli, çıplak figürler, kuşlar, atlar ve hayali hayvanlarla dolu. Kalabalıklar bol bol meyve yiyor. Burada bir saka kuşu, eski Hollanda çocuk oyunu “kek-ısırmaca” oynar gibi görünen insanlara böğürtlen uzatıyor. Diğer figürler aşka meşke ya da hayallere dalmış.</p>
  </div>

  <p>Bosch bütün bunları düz anlamıyla ele almış, biraz da kasti kışkırtma eklemiş olabilir. Yaygın bir dedikoduya bakılırsa, çıplaklık ve rasgele cinsellik de dahil, insanın asıl saflığına geri dönmesini sağlamak için kurulmuş, Özgür Ruh Biraderleri ve Hemşireleri adındaki, sapkın tarikata üyeydi. Âdem’in cennetten kovulmadan önceki masumiyetini kazanmaya çalışan bu tarikatın üyelerine <em>Âdemciler</em> denirdi. Gerçi Bosch’un gerçekten Âdemci olduğuna dair kesin delil yoktur – o doğduğu zamanlarda tarikat tümüyle ortadan kalkmıştı. Daha ziyade, Kilise kadar cinsellik düşmanı olmayan erken Hümanizmden etkilenmiş olsa gerek. Hümanistlerin prensi tabir edilen Rotterdamlı Erasmus, Latince öğrenmek için Den Bosch’ta bir süre kalmış, Bosch’ların sokağında birkaç ev ötede oturmuştu. Bu iki hicivci ahlakçının birbirini tanıdığı tahmininde bulunmadan duramıyor insan.</p>

  <p>Erasmus cinsellik konusunda son derece netti:</p>

  <blockquote>
    <p class="nonindent">Cinsel heyecanın utanç verici olduğu ve zührevi uyarımın doğadan değil günahtan kaynaklandığını söyleyenlere hiç tahammülüm yok. Hakikate bu kadar uzak bir şey olamaz. Bu tür tahrikler olmadan işlevini yerine getiremeyecek olan evlilik suçtan muaf sanki. Peki diğer canlılarda bu tahrikler nereden geliyor? Doğadan mı günahtan mı?<a class="noteref" href="../Text/notlar.xhtml#n0317" id="ref17">17</a></p>
  </blockquote>

  <p>On altıncı yüzyıl için nasıl da ileri bir ifade! Kuzey Rönesansı sırasında ortalığı kasıp kavuran ahlaki ve dini tartışmaların bir parçasıydı bu da. Bosch’un eserleri derinlikli bir yorum teşkil ediyordu. Ressamın popüler imgesi, amansız bir ceza ressamı (psikanalist Carl Jung’un deyimiyle “canavarlık ustası… bilinçdışının kaşifi”) şeklinde olabilir ama <em>Bahçe</em>’nin sağ kanadındaki ıstırap çeken figürler içinde, orta paneldeki aşk kuşlarının hiçbirinin bulunmadığını görmek güzel. Şehvet ve cinselliğe de göndermeler var ama resmedilen kötülüklerin çoğu kumara, hırsa, dedikoduculuğa, tembelliğe, oburluğa, kibre işaret ediyor. Ressam adeta, evet dünya sefalet ve günah dolu, günahlar da cezalandırılacak ama bunun kaynağı tensel aşk değil, demeye getiriyor.</p>

  <h2 id="sigil_toc_id_15">Kızların Kardeşliği Güçlüdür</h2>

  <p class="nonindent">San Diego Hayvanat Bahçesi’nde, Vernon adında erkek bir bonobo, eşi ve dostu Loretta ile birkaç yavrudan oluşan küçük bir grubun lideriydi. Bir bonobo grubunun bir erkek tarafından yönetildiğini sadece orada gördüm. O zamanlar bunun normal olduğunu düşünüyordum: Ne de olsa memelilerin çoğunda erkek egemenliği normaldir, hem erkek bonobolar dişilere nazaran daha iri ve kaslıdır. Ama Loretta görece gençti ve tek dişiydi. İkinci bir dişi gelir gelmez güç dengesi değişti.</p>

  <p>Loretta’yla diğer dişi karşılaşır karşılaşmaz ilk yaptıkları cinsel ilişkiye girmek oldu; yüzlerindeki kocaman sırıtışları ve yüksek sesli çığlıkları maymunların cinsel hazzı bildiğine hiç şüphe bırakmıyordu. Bu lezbiyen ilişki gittikçe daha sıklaştı ve Vernon’un hükmünü sona erdirdi. Birkaç ay sonra yemek saatindeki tipik manzara, sevişen ve yiyeceği paylaşan dişilerdi. Vernon’un yiyecek alabilmesinin tek yolu elini uzatıp dilenmekti. Sağlıklı bir erkeğin daima bütün dişilere hükmettiği şempanzelerle kıyaslandığında ne büyük tezat!</p>

  <p>Dişi egemenliği vahşi bonobolarda da görülen bir özelliktir, Furuiçi bunu şöyle tanımlamıştır:</p>

  <blockquote>
    <p class="nonindent">Bir beslenme alanında, tercih edilen bir konumda beslenmekte olan erkeklere dişiler yaklaştığında, erkekler yerlerini sonradan gelen dişilere verirdi. Dahası erkekler genelde, dişiler yemeyi bitirene kadar beslenme alanının dışında beklerdi. Açık bir çatışma meydana geldiğinde, ittifak yapan dişiler bazen erkekleri kovalardı ama erkekler dişilere karşı asla saldırgan ittifaklar oluşturmazdı. Orta ya da düşük seviyedeki bir dişi bile yaklaşsa alfa erkeği çekilebilirdi.<a class="noteref" href="../Text/notlar.xhtml#n0318" id="ref18">18</a></p>
  </blockquote>

  <p>Bu olağandışı topluluğu yorumlamanın bir yolu, yavruları emniyete almak üzere evrimleştiği düşüncesi. Erkek şempanzeler kendi türlerinin yavrularını öldürür, insanlar da onlardan hallicedir. Aile içinde taciz ve cinayet meydana gelebilir ama bunun daha geniş ölçeklisi de mümkündür, mesela Kral Herod “Beytlehem ve civarında, iki yaşındaki ve iki yaşından küçük bütün çocukları öldürtür” (Matta 2: 16). Bonobolarda böyle şeyler küçük ölçekte de büyük ölçekte de olmaz. Bunun sebebi, öncelikle egemen cinsiyet olmaları sayesinde annelerin çocuklarını koruyabilmeleridir. İkincisi yaygın cinsellik, yetişkin her erkeğin her çocuğun babası olma ihtimalini beraberinde getirir. Erkek bonoboların babalıkla alakası yoktur gerçi ama bir babanın kendi yavrusunu öldürmesinden daha kötü ne olabilir? Bu tür davranış sergileyen bir bireyin soyu yürümeyecektir kuşkusuz. Rasgele cinsellik bu sayede yavruları korur. Yeni anne olmuş bonoboların davranışlarında da görülür bu. Şempanze annelerin basiretle yaptıkları gibi kalabalıktan uzak durmak yerine, doğum yapar yapmaz yine gruplarına katılırlar. Bonobo anneler korkacak hiçbir şeyleri yokmuş gibi davranırlar.</p>

  <p>Bu arka planda, vahşi bonobolar arasındaki tek bir büyük şiddet raporu akla yatkın gelmektedir. Hohmann ve eşi Barbara Fruth, Lomako Ormanı’nda, Volker adında genç bir erkeğin karıştığı karanlık bir olaya tanıklık etmişler. Volker’in annesi Kamba, Eyengo topluluğunun alfa dişisi olduğundan Volker şanslıymış. Bonobo erkekleri annelerinin eteği dibinden ayrılmaz. Volker diğer erkeklerle takıştığında ya da dişiler tarafından kovalandığında, annesi araya girip onu kurtarırmış. Volker büyüdükçe, annesinin yardımıyla toplum merdiveninin üst basamaklarına tırmanmış ve erkekler arasındaki konumu istikrarlı olarak yükselmiş. Aynı zamanda Amy adında bir dişiyle yakın bir dostluk geliştirmiş. Ancak Amy ilk bebeğini doğurduktan kısa süre sonra, parlak tatlı meyvelerle dolu bir <em>garcinia</em> ağacında beslenmek üzere toplanmış çok sayıda bonobo arasında beklenmedik bir olay patlak vermiş:</p>

  <blockquote>
    <p class="nonindent">Volker, Amy’yle bebeğinin durduğu dala atladı. Bir an için dişi dengesini kaybeder gibi oldu ama sonra sıkıca tutunup Volker’i daldan aşağı attı. Erkek yere atladı, Amy de bağırarak onu kovalamaya başladı. Volker’le Amy’nin aşağı inmesini, diğer yetişkin erkeklerle dişilerin de ağaçtan atlaması ve birkaç saniye içinde ormanın bir savaş meydanına dönmesi takip etti. Ayrıntılar sık ağaçlar tarafından örtülse de haykıran bonoboların korkunç sesleri bunun şakadan bir kavga değil, dişe diş bir mücadele olduğunu gösteriyordu.<a class="noteref" href="../Text/notlar.xhtml#n0319" id="ref19">19</a></p>
  </blockquote>

  <p>En azından on beş maymun Volker’e karşı ortaklaşa saldırıya geçmiş ve onu yerlerde sürüklemiş. Sonunda bulunduğunda, yüzünde panik ifadesiyle, iki eli ve ayağıyla sıkı sıkı bir ağaca sarılmış, yerde oturuyormuş. Bütün bonobolar öfke içindeymiş, tüyleri diken diken olmuş ve bağırıyorlarmış, insan gözlemcileri de alarm çığlıkları atarak yaklaşmamaları konusunda uyarıyorlarmış. Bonoboların yüzünde Hohmann ve Fruth’un daha önce hiç görmedikleri ifadeler varmış. Burada şaşırtıcı olan, pek de yüksek rütbeli olmayan Amy’nin böyle kitlesel bir saldırıyı başlatmış olması ve Kamba’nın bunun tümüyle dışında kalması. Normalde oğlunu korumak için ilk koşan Kamba olurdu ama olaydan sonra saha araştırmacıları onu aradıklarında, ağaçların tepesinde saklanırken bulmuşlar.</p>

  <p>Saha araştırmacıları Volker’in, Amy’nin bebeğini tehdit ettiğini düşünüyorlar. Şempanze erkeklerinin zaman zaman yaptıkları gibi onu alıp kaçmaya mı çalışmıştı? Eğer öyleyse Volker, topluluğun koruyuculuğunu gözden kaçırmıştı. Görünen o ki bir bebeğe dokunmaya kalkan bir erkek cezaların en büyüğüne çarptırılıyor. Şiddetin aniden patlak vermesi, bonobo toplumunun, Woodstock çehresiyle sakladığı daha derin bir katmanı olduğunu düşündürüyor. Zayıfların çıkarlarını korumak için gelişmiş ahlaki bir yasayı hatırlatıyor. Bu yasa ihlal edildiğinde, öyle muazzam bir kuvvetle savunuluyor ki, alfa dişi gibi toplumun en yüksek kademesindeki bireyler bile karşı çıkmaya cesaret edemiyor.</p>

  <p>Bonobo dayanışması, şempanzelere nazaran daha çok toplumsal bağa izin veren bir habitat sayesinde mümkün olur. Şempanzeler dağınık yiyecekleri ararken küçük gruplara bölünmek ya da tek başlarına uzun mesafeler katetmek zorunda kalırlar. Bonobolar farklıdır. Birlikte kalırlar, yavaşlayanları beklerler, ağaçların üzerinde yüksek yuvalar yaparken, topluluğu yeniden bir araya getirmek için “günbatımı seslenmeleri” korosuna katılırlar. Birlikte olmayı sevdikleri aşikardır. Muazzam meyve ağaçlarına ve orman zeminindeki bol miktarda besleyici ota kolayca erişebilmeleri, çekirdeği “tali kızkardeşlik” olan birbirine bağlı toplumlarını destekler. “Tali” deme sebebim dişiler arasındaki bağın akrabalığa dayalı olmaması. Göçebe cinsiyet olan dişiler, genelde içinde yaşadıkları toplulukla akrabalık bağına sahip değildir.</p>

  <p>Bebeklere duyulan hayranlık kuşkusuz bütün memelilerde rastlanan bir özelliktir. Ama çarpıcı bir karşılaşma bunun bonobolar için ne kadar önemli olduğunu gösteriyor. Mesai arkadaşlarımdan Amy Parish, hayvanat bahçesindeki pek çok dişi bonoboyu tanır. Bu dişiler Amy’yi kendi türleri gibi bağırlarına basarlar. Maymunlar insanlar arasında kesin cinsiyet ayrımı yaptığından mesela bana asla ona davrandıkları gibi davranmazlar. Loretta hendeğin karşısından (bacaklarının arasından bakıp genital kabarıklığını göstererek) bana cinsel tahrikte bulunabilir ama erkek olduğum için bonobo toplumu gibi kadınlarca yönetilen bir topluma asla kabul edilmem. Halbuki bir keresinde belki açtır diye Amy’ye yiyecek bile vermişlerdi. Amy bir yıllık aradan sonra bonobo arkadaşlarını ziyarete geldiğinde onlara yeni doğmuş oğlunu göstermek istedi. En yaşlı dişi Amy’nin bebeğine şöyle bir göz attıktan sonra hemen yandaki odaya koştu. Çabucak kendi maymun bebeğiyle geri döndü ve iki bebek birbirlerini görebilsinler diye onu cama doğru uzattı.</p>

  <h2 id="sigil_toc_id_16">Empatik Bir Beyin</h2>

  <p class="nonindent">Bonobo toplumunu bizimkiyle kıyasladığımda, bonoboların ilham verdiği hüsnüniyete kapılamayacak kadar fazla fark görüyorum. Onların serbest aşkının bize uyacağına inanmıyorum. Bunun sebebi de evrimin bize yavruları korumak için, bonobolarınkinin tam zıddı olan başka bir yöntem vermiş olması. Babalığın etkisini azaltmak yerine, insanlar aşık olur ve genelde en azından belli bir zaman içinde tek bir kişiye bağlı kalır. Evlilik ve ahlaken dayatılan sadakat üzerinden çoğu toplum hangi çocuğun hangi babaya ait olduğunu netleştirmeye çalışır. Belirsizlikler ve ihanetler yüzünden çoğunlukla netlik teşebbüsü havada kalsa da, bizi bambaşka bir istikamete yöneltmiştir. Evrensel olarak insan erkekleri, kaynakları anneler ve çocuklarla paylaşır ve çocuğun bakımına yardımcı olur ki bonobolarda da şempanzelerde de böyle bir davranışa rastlanmamıştır. İnsanlarda erkek partnerler, diğer erkeklere karşı koruma sağlar.</p>

  <p>Maymun akrabalarımızla neleri paylaştığımıza bakarsak, en kolay kıyaslama erkek şempanzelerle insanlar arasında yapılabilir. Erkek şempanzeler birlikte avlanır, siyasi rakiplere karşı birleşir ve düşmanlık yapan komşulara karşı bölgelerini birlikte korurlar; aynı zamanda mevki için çekişir ve dişiler için rekabet ederler. Bağlanma ve rekabet arasındaki bu gerilim, spor takımları ve şirketlerdeki insan erkeklerinin iyi bildiği bir şeydir. Erkekler, takımlarının mağlup olmasını engellemek için birbirlerine ihtiyaç duyduklarında birbirleriyle yoğun rekabete girerler. Dilbilimci Deborah Tannen, <em>You Just Don’t Understand</em> (Anlamıyorsun) kitabında, erkeklerin çatışmayı mevki müzakeresi için kullandıklarını, arkadaşlarıyla çekişmekten hoşlandıklarını yazmış. İşler fazla kızıştığında ya bir şaka ya da özürle durumu toparlıyorlar. Mesela işadamları, bir toplantıda dayılanıp bağırsalar da, tuvalet molası verildiğinde şakalaşıp gülüşerek ortamı yumuşatabiliyorlar.</p>

  <p>Çatışmayla işbirliği arasındaki bulanık çizgi (bir arkadaşla bir rakibi bambaşka iki şey olarak gören) kadınlar tarafından her zaman pek iyi anlaşılmaz ama altı erkek çocuktan oluşan bir ailede büyüdüğüm için bana çok doğal gelir. Şempanzelerin kavgalardan sonra nasıl barıştığıyla ilgilenmemin sebebi de, kısmen saldırganlığı özü itibariyle kötü bir şey olarak görmeyi reddetmemdir. Zaten çalışmalarımın başlangıcında hâkim olan bakış açısı da buydu. Saldırgan davranışlara eskiden “asosyal” bile denirdi. Ben buna anlam veremezdim. Anlaşmazlık ve kavgayı ilişkiyi müzakere etmenin bir yolu olarak görürdüm ve ancak hiçbir ketleme olmadığında ya da sonrasında telafi gayreti olmadığında yıkıcı bulurdum. Şempanze erkekleri genelde iyi geçinir ve en büyük rakipleriyle bile birbirlerini uzun uzun tımar ederek gerilimi azaltmada dişilerden çok daha etkilidirler.</p>

  <p>Ama iş empatiye ve cinselliğin toplumsal işlevine geldiğinde bonobolarla da benzerlikler görüyorum. İnsanlar cinselliği bonobolar gibi kolayca ve alenen kullanmazlar ama bonobolar arasındaki ilişkileri yumuşatan cinsellik, insan ailesi içinde de sosyal tutkal işlevi görür. Bonoboların son derece empatik olduğunu düşünüyorum, şempanzelerden çok daha fazla. Bir bonobo en küçük bir yara bile alsa, incelemek, yalamak ya da tımar etmek için etrafını hemen başkaları sarar. Robert Yerkes, <em>Almost Human</em> kitabında, bonobosunun ağır hasta bir arkadaşına nasıl baktığını anlatmış, bütün ayrıntıları verecek olsa “bir maymunu idealize etmekle” suçlanacağını söylemiştir.<a class="noteref" href="../Text/notlar.xhtml#n0320" id="ref20">20</a></p>

  <p>Bonoboların beyninin bu duyarlılığı nasıl yansıttığını daha yenilerde öğrendik. İlk ipucu, özfarkındalık, empati, mizah duygusu, özdenetim ve başka güçlü insani özelliklerle ilintili olduğu düşünülen iğ hücre denilen özel bir nöron türünden geldi. Başlangıçta bu nöronların sadece insanlarda olduğu sanılıyordu ama bilimin her zamanki işleyişini takip ederek, sonradan bonobolar dahil başka maymunların beyinlerinde de bulundu.<a class="noteref" href="../Text/notlar.xhtml#n0321" id="ref21">21</a> Sonra şempanze ve bonoboların belli beyin bölgelerini kıyaslayan bir araştırma yapıldı. Amigdala ve ön insula gibi başkalarının üzüntüsünü algılamakla ilgili bölümler bonoboda çok gelişmiş. Ayrıca bonobonun beyninde saldırgan güdüleri denetlemeye yarayan, gelişkin yollar da var. Bu nörolojik farkları kaydeden James Rilling ve mesai arkadaşları, bonoboların empatik beyinleri olduğu sonucuna varmışlar:</p>

  <blockquote>
    <p class="nonindent">Bu sinir sisteminin bonobolarda sadece yüksek empatik duyarlılığı değil, gerilimi azaltmaya yarayan cinsellik ve oyun gibi davranışları da geliştirdiğini, böylece sıkıntı ve kaygı seviyesini, toplumcul davranışlara uygun bir seviyede tuttuğunu düşünüyoruz.<a class="noteref" href="../Text/notlar.xhtml#n0322" id="ref22">22</a></p>
  </blockquote>

  <p>Ben bonobolarla ilk karşılaştığımda bunların hiçbiri bilinmiyordu ama bu yeni bilgiler, o zamanlar farklı olduklarını düşünmekte ne kadar haklı olduğumu gösteriyor. Fransızlar, hem alternatif hayat tarzları yüzünden hem de batıya akan Kongo Nehri’nin güney kıyısında yaşadıkları için onlara “Sol Kıyı şempanzeleri” derler. Bu görkemli nehir, onları kuzeydeki şempanze ve gorillerden ayırır. Yine de bu maymunların her ikisiyle de ortak bir ataları vardır ve şempanzelerle paylaştıkları ata iki milyon yıl öncesine kadar hayatta kalmıştır. Bu atanın bonoboya mı yoksa şempanzeye mi benzediği sorusu büyük ödülü hak eder. Başka bir deyişle, bu iki maymundan hangisi daha orijinaldir, hepimizin türediği maymuna görünüm ve davranış itibariyle hangisi daha yakındır? Şu an için, biz ortak atamızdan ayrıldıktan çok sonra birbirlerinden ayrıldıkları için, bonobolarla şempanzelerin bize aynı ölçüde yakın olduğunu düşünmek uygun olacaktır. Yaygın kabul gören değerlendirmeye göre DNA’mızın %98,8’ini onlarla paylaşıyoruz ama bu rakamın “sadece” %95 olduğunu belirten ölçümler de var.</p>

  <p>Bonobo genomuna dair yakın tarihli yayınlar, hem bonobolarla ortak bazı genlerimizin şempanzelerde, hem de şempanzelerle ortak bazı genlerimizin de bonobolarda bulunmadığını doğruluyor.<a class="noteref" href="../Text/notlar.xhtml#n0323" id="ref23">23</a> Daha kesin DNA karşılaştırmaları için biraz daha beklemek durumundayız, yine de insan evriminin tarihi bakımından sadece şempanzelerin önemli olduğu yolundaki argümanın şimdiden dayanağını kaybettiği açık. Bu bakımdan bonobalar da şempanzeler kadar önemli. Türümüzün bu iki maymunla da ortak özellikleri var; daha önce de söylediğimiz gibi, “çift kutuplu maymunlarız” biz. İyi günümüzde bonobolar kadar iyi, kötü günümüzde şempanzeler kadar mütehakkim ve sert olabiliyoruz. Ortak atalarımızın nasıl davrandığını bilmiyoruz hâlâ ama bonobolar bu konuda esaslı içgörüler sunuyor. Şempanzelerin yarı açık ormanlık araziye çıkmalarına, atalarımızınsa ormanı hepten terk etmelerine karşılık, ezelden beri nemli yağmur ormanında kalan bonoboların değişmek için daha az sebebi olduğu söylenebilir. Bu yüzden de asıl atamıza daha yakın olabilirler. Amerikalı anatomist Harold Coolidge de 1933’te, yaptığı otopsiler sonucunda, bonoboların “insanlarla şempanzelerin ortak atasına, yaşamakta olan bütün şempanzelerden daha fazla benzediğini” ileri sürmüştü.<a class="noteref" href="../Text/notlar.xhtml#n0324" id="ref24">24</a></p>
</body>
</html>
