<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">2</h1>
  <hr />

  <h1 id="sigil_toc_id_5">İyiliğin Açıklaması</h1>

  <table>
    <tbody>
      <tr>
        <td></td>

        <td class="td_epigraf">Toplumsal içgüdüler bir hayvanın türdeşlerinin yanında kendini mutlu hissetmesini, onlara karşı belli bir sempati duymasını ve onlar için çeşitli hizmetlerde bulunmasını sağlar.</td>
      </tr>

      <tr>
        <td></td>

        <td class="td_right">CHARLES DARWIN<a class="noteref" href="../Text/notlar.xhtml#n021" id="ref1">1</a></td>
      </tr>
    </tbody>
  </table>

  <p class="nonindent">AMOS tanıdığım en yakışıklı erkeklerden biriydi, ağzına iki bütün elma tıkıp da bana şempanzelerin bizim yapamayacağımız şeyler yapabildiğini bir kere daha öğrettiği güne kadar. Dost canlısı, simetrik yüzünde kocaman gözleri, gür, parlak, siyah tüyleri, kollarında ve bacaklarında iyi gelişmiş kasları vardı. Bazı erkekler gibi aşırı saldırgan değildi ama en parlak zamanlarında kendine güveni tamdı. Amos çok sevilirdi. Öldüğünde bazılarımız ağladı, dostları da günlerce tuhaf bir sessizliğe büründü. İştahları kesildi.</p>

  <p>O sırada hastalığının ne olduğunu bilmiyorduk ama öldükten sonra karaciğerinin neredeyse bütün karnını kaplayacak kadar büyüdüğünü ve kanserli pek çok tümörü olduğunu anladık. Bir sene öncesine göre % 15 kilo kaybetmişti ama hastalığı muhtemelen senelerdir sürdüğü halde vücudu artık daha fazlasını kaldıramaz hale gelene kadar normal davranışlarını sürdürmüştü. Amos kendini aylardır çok kötü hissediyor olmalıydı ama en ufak bir zaaf işareti mevkiini kaybetmesi anlamına gelecekti. Şempanzeler bunun farkındadır. Doğada topallayan bir erkek haftalarca inzivaya çekilip yaralarını iyileştirmeye çalışır ama zaman zaman topluluğunun orta yerine dalıp gücünü ve gazabını sergilemekten geri durmaz, sonra tekrar köşesine çekilir. Böylece başkalarının hakkında olumsuz şeyler düşünmesini engeller.</p>

  <p>Amos da durumunu ölmeden bir gün önce açığa vurmuştu; onu bulduğumuzda gece kafeslerinden birinde bir çuvalın üzerine oturmuş, dakikada altmış kere nefes alıyor, yüzünden terler döküyordu, diğer şempanzelerse güneşe çıkmıştı. Amos dışarı çıkmayı reddettiği için veteriner muayene edene kadar onu diğerlerinden ayrı tuttuk. Diğer şempanzeler onu yoklamak için içeri gelip durduğundan, teması engellemek için Amos’un arkasında oturduğu kapıyı kilitledik. Amos kapıdaki açıklığın yanına yerleşti ve Daisy adındaki dişi usulca başını elleri arasına alıp, kulağının arkasındaki yumuşak yeri tımar etmeye başladı. Sonra açıklıktan içeri bol bol talaş attı. Şempanzeler bu talaşlarla yuva yapmayı severler. Etraflarına bolca talaş toplayıp üzerinde uyurlar. Daisy, Amos’a talaşları verdikten sonra başka bir erkek de içeri talaş attı. Amos sırtını duvara dayamış talaşla bir şey yapmadan oturduğu için Daisy defalarca içeri uzanıp talaşı duvarla Amos’un sırtı arasına doldurdu.</p>

  <p>Bu dikkat çekiciydi. Daisy’nin, Amos’un rahatsız olduğunu ve tıpkı bizim hastanedeki bir hastanın arkasına yastık koymamız gibi, yumuşak bir şeye yaslanırsa kendini daha iyi hissedeceğini bildiğini göstermiyor muydu? Daisy muhtemelen kendisinin talaşa yaslandığında nasıl hissettiğini düşünerek böyle bir çıkarımda bulunmuştu; hatta aramızda ona “talaş manyağı” derdik (talaşı paylaşmak yerine genelde hepsini kendine almaya çalışırdı). Maymunların, özellikle arkadaşlarının başı dertte olduğunda, kendilerini başkalarının yerine koyabildiğine inanıyorum. Böylesi yeteneklerin laboratuvar testleriyle her zaman doğrulanmadığını biliyorum, ama bu tür çalışmalar, yapay bir ortamda maymunlardan insanları anlamalarını talep etmekten ibaret. Bilimimizdeki insanmerkezli önyargıdan bahsetmiştim. Maymun-maymuna kendini başkasının yerine koyma testlerinde şempanzeler çok daha fazla başarılı oldular, doğada da başkalarının neyi bilip bilmediğini hesaba kattıkları gözlemlendi.<a class="noteref" href="../Text/notlar.xhtml#n022" id="ref2">2</a> Bu yüzden de Daisy’nin, Amos’un durumunu anlar gözükmesine şaşmamamız gerekirdi.</p>

  <p>Ertesi gün Amos uyutuldu. Hayatta kalma umudu yoktu, daha fazla acı çekeceği kesindi. Bu olay primat sosyal hayatının birbiriyle zıt iki yönünü ortaya koymuştu. Birincisi, içinde yaşadıkları acımasız bir dünyaydı ve bu dünya bir erkeği, zevahiri kurtarmak için fiziksel zaaflarını olabildiğince saklamaya zorluyordu. İkincisi, birbirine bağlı bir topluluğun parçası olmalarıydı ve bu topluluk içinde akrabaları olmayanlar da dahil, başkalarından şefkat ve yardım göreceklerine güvenebilirlerdi. Bu tür ikilikleri idrak etmek biraz zor. Popüler yazarlar, şempanzelerin hayatını ya Hobbesçu terimlerle, vahşi ve saldırgan taraflarını ya da dostane taraflarını vurgulayarak anlatırlar ama bu ikisinden biri asla ön plana çıkmaz. İkisi daima bir aradadır. Şempanzelerin zaman zaman birbirlerini öldürdüğünü bilen insanlar onların nasıl empatik addedildiğini sorduklarında, aynı ölçülerle değerlendirirsek insan empatisi mefhumunu da tümüyle rafa kaldırmak gerekmez mi diye cevap veririm.</p>

  <p>Bu ikilik çok önemlidir. Hepimiz çok iyi olsak ahlak gereksiz olurdu. Bütün insanlar sürekli birbirine hoşgörüyle yaklaşsa, kimse asla hırsızlık yapmasa, kimseyi sırtından bıçaklamasa, başkasının karısını baştan çıkarmasa tasalanacak ne kalırdı? Böyle olmadığımız çok açık ve bu da ahlaki kurallara neden ihtiyaç duyduğumuzu açıklıyor. Öte taraftan başkalarına karşı saygı ve özeni teşvik eden zilyon tane kural koysak, o yöne doğru doğal bir meylimiz olmasa hiçbir işe yaramazdı. Cam bir tabağın içine atılmış tohumlar gibi olurlardı: Hiçbiri köklenmezdi. Doğruyla yanlışı ayırmamızı sağlayan şey hem iyi hem kötü olabilme becerimizdir.</p>

  <p>Daisy’nin Amos’a yardımı düpedüz “özgeciliktir”, yani başka birine faydası dokunurken size (risk almak ya da enerji harcamak gibi) bir şeylere mal olan davranış. Özgecilikle ilgili çoğu biyoloji tartışmasında genelde buna sebep olan güdülerle ilgilenilmez, sadece bu davranışların başkalarını nasıl etkilediği ve evrimin bunu neden üretmiş olabileceği üzerinde durulur. Bu tartışma 150 küsur yıllık bir geçmişe sahip olsa da, ancak son yirmi otuz yıldır merkezi bir konum kazanmıştır.</p>

  <h2 id="sigil_toc_id_6">Genetik Açıdan</h2>

  <p class="nonindent">“Başkasına yardım etmeden önce kendi oksijen maskenizi takınız!” diye bir tembihle karşılaşırız her uçuştan önce. Özgecilik önce kendimize dikkat etmemizi gerektirir; İsrailli bilim tarihçisi Oren Harman’ın <em>The Price of Altruism</em> (Özgeciliğin Bedeli) isimli etkileyici kitabında, bu alandaki belli başlı kuramcılardan birinin nasıl trajik bir şekilde bunu yapmayı başaramadığı anlatılır.</p>

  <p>George Price Amerikalı eksantrik bir kimyacıydı. 1967’de Londra’ya yerleşmiş, özgecilik muammasını parlak matematik formülleriyle çözmeye çalışan bir popülasyon genetikçisi olmuştu. Ancak kendi sorunlarını çözmekte zorluk çekiyordu. Hayatı boyunca başkalarına karşı pek duyarlılık göstermemişti (karısıyla kızlarını terk etmiş, yaşlanan annesiyle hiç ilgilenmemişti) ancak şimdi sarkaç tersine dönüyordu. Katı bir şüpheci ve ateistken, hayatını şehrin serserilerine adamış, dini bütün bir Hıristiyana dönüşmüştü. Bütün malını mülkünü dağıtmış, kendini ihmal etmeye başlamıştı. Elli yaşına geldiğinde ihtiyar bir adam gibi sıska ve buruş buruştu, dişleri çürümüş, sesi çatallanmıştı. 1975’te Price bir makasla kendi hayatına son verdi.</p>

  <p>Eski bir geleneği takip eden Price özgecilikle bencilliği yarıştırmayı severdi. Tezatın en keskin olduğu yerde, özgeciliğin nereden geldiği muamması daha da karmaşıklaşırdı. Kuşkusuz dünyada muammadan bol bir şey yok. Kovanlarını koruyan bal arıları, işgalcileri soktuktan kısa süre sonra ölürler. Şempanzeler birbirlerini leopar saldırılarından kurtarırlar. Sincaplar arkadaşlarını tehlikeye karşı uyaran alarm çığlıkları atar. Filler düşen yoldaşlarını kaldırmaya çalışır. İyi de bir hayvan neden bir başkası için bir şey yapsın? Bu doğanın kanunlarına aykırı değil mi?</p>

  <p>Biliminsanları, bu alanın dışında olanlara ezoterik gelen ama davranışsal biyoloji ve evrimsel psikolojideki yeni gelişmelerin merkezinde yer alan kuramsal bir sorun üzerinde heyecanla çalışmış, tartışmış ve çekişmişlerdir. Price’ın yaşamı ve ölümündeki dram bir yana, çarpıcı olaylar ve kişisel karşılaşmalar hiç eksik olmamıştır. Mesela ünlü İngiliz evrim biyoloğu John Maynard-Smith, kendisinden daha da ünlü olan J. B. S. Haldane’e, ölüm döşeğindeyken, kuşların aşırı nüfus artışını engellemek için kendi üremelerini kısıtladığını iddia eden bir kitap hediye etmiştir. Bir biyolog için bu özgecilik sayılır çünkü başkalarının üremesi için kendisinden feragat etmek anlamına gelir. İlerleyen senelerde bu fikirle epey dalga geçilmiştir çünkü hayvanların topluluğun refahını kendilerininkinden öne koyabileceklerine kimse inanmamıştır. Haldane sorunu derhal görmüş ve misafirlerine hınzır bir gülüşle şöyle demiştir:</p>

  <blockquote>
    <p class="nonindent">Orman horozlarının erkekleri etrafta çalım satıp duruyorlar, yanlarına bir dişi geldiğinde de içlerinden birisi onunla çiftleşiyor. Kenarda da bir çubuk duruyor ve bir dişiyle her çiftleştiklerinde çubuğun üzerine bir çentik atıyorlar. On iki çentik tamamlandığında başka bir dişi gelirse “Ee hanımlar, bu kadar yeter artık!” diyorlar.<a class="noteref" href="../Text/notlar.xhtml#n023" id="ref3">3</a></p>
  </blockquote>

  <p>Popüler açıklamalarda bulunanlar genelde belli özelliklerin, türün ya da grubun hayatta kalmasına nasıl yardımcı olduğunu vurgular, ancak çoğu biyolog –ben dahil– grup seviyesini vurgulayan evrim senaryolarından kaçınır. Bunun sebebi çoğu grubun genetik birimler gibi davranmamasıdır. Mesela primatlarda, belli bir cinsiyetin (şebeklerde erkeklerin, maymunlarda dişilerin) bütün üyeleri ergenlik çağında kendi gruplarından ayrılıp komşu gruplara katılır, tıpkı insanların sık sık başka kabilelerden insanlarla evlenmesi gibi. Bu durum akrabalık sınırlarını fazlasıyla bulandırır. Primat grupları doğal seçilimin üzerlerinde fazla etkili olamayacağı kadar “delik deşiktir”. Bu işe uygun yegâne birimler, geniş aileler gibi paylaşılan genler üzerine kurulu gruplardır. Haldane evrimi “genin gözünden” yorumlamanın başlıca mimarlarındandır. Genlerin bakış açısından, özgecilik özel bir anlam kazanır. Birisi bir akrabasını kurtarmak için kendi hayatını kaybetse bile, onunla ortak genleri yaşamaya devam edecektir. Bu yüzden de akrabaya yardım etmek kendine yardım etmektir. Haldane’in bir keresinde, birasının üzerine kaykılmış, dili dolana dolana “İki ağabey ve sekiz kuzen için kendimi nehre atarım” dediği rivayet edilir, böylece Charles Darwin’den sonra gelmiş en zeki ve en zarif biyologlardan biri olan William Hamilton’ın ortaya attığı akraba seçilimi kuramının habercisi olmuştur.</p>

  <div class="picture">
    <img alt="" src="../Images/00008.jpeg" />

    <p class="caption">Kenya ovalarında fil özgeciliği. Grace (sağda) dişleriyle, yere düşmüş üç tonluk Eleanor’u ayağa kaldırmış, sonra da arkasından iterek yürütmeye çalışmıştır. Ama Eleanor tekrar düşmüş ve bir süre sonra ölmüştür. Bunun üzerine Grace şakaklarındaki bezlerden sıvı salgılayarak bağırmıştır – bu büyük üzüntü göstergesidir. Farklı sürülerin liderleri olan bu iki dişi arasında muhtemelen bir akrabalık yoktu.</p>
  </div>

  <p>Hamilton’ın “zarafetini” vurguluyorum, çünkü “akraba seçilimi” terimini ortaya atan makalesinde Hamilton’ın adını hiç anmadan onun fikrini kullanan bilimadamıyla arasındaki farkı göstermek istiyorum. Bu bilimadamı yukarıda adı geçen Maynard-Smith’in ta kendisidir ve Hamilton’ın fikrini duyar duymaz “Tabii ya, ben bunu neden daha önce düşünmedim ki!” diye bağırdığı söylenmektedir.<a class="noteref" href="../Text/notlar.xhtml#n024" id="ref4">4</a> Hamilton, çığır açan makalesinin yayımlanmasını geciktiren isimsiz editörün kim olduğunu öğrendikten sonra, bütün özürlerine rağmen Maynard-Smith’e karşı büyük bir garez hissetmiştir. Maynard-Smith kısıtlı dövüş konusundaki (“Neden zehirli yılanlar ölümcül dişlerini birbirleri üzerinde kullanmaz?”) fikirleri için ona teşekkür etmek istediğinde Price’ın da aynı akıbete uğramasına ramak kalmıştır ama neyse ki o ortak-yazar olmayı başarmıştır.</p>

  <p>İlk başlarda, arılar ve termitler gibi yakın akrabalarıyla birlikte koloniler halinde yaşayan sosyal böceklere odaklanıldığı için, akraba seçilimi bütün özgecilik tartışmalarına damgasını vurmuştur. Ama ikinci bir açıklama da zamanla ağırlık kazanmıştır. Amerikalı bir evrim biyoloğu olan Robert Trivers, akraba olmayanlar arasındaki işbirliğinin genelde karşılıklı özgecilikle mümkün olduğunu ileri sürmüştür: Kısa vadede maliyetli olan yardım davranışları, karşılık bulması halinde uzun vadede kârlı olur. Boğulmak üzere olan bir arkadaşımı kurtarırsam o da benzer durumda beni kurtarırsa ikimiz de tek başımıza olduğumuzdan daha kârlı çıkarız. Karşılıklı özgecilik, işbirliği ağlarının akrabalık ilişkileri dışına taşmasını mümkün kılar.</p>

  <p>Bekleneceği üzre, bu uzun arayıştaki aktörlerin çoğunun siyasi önyargıları vardı. Mesela İngiliz istatistikçi ve biyolog Ronald Fisher, insan ırkının genlerinin iyileştirilmesinin iyi olacağına inanan, ateşli bir soy arıtımcıydı. Macar-Amerikalı bir oyun kuramcısı olan John von Neumann’ın kendi ölçümlerinden öyle başı dönmüştü ki 1955’te “Bombayı neden yarın atmayalım derseniz, ben de neden bugün olmasın derim,” diyerek ABD senatosunu Sovyetler’e atom bombası atmaya davet etmişti.<a class="noteref" href="../Text/notlar.xhtml#n025" id="ref5">5</a> Aralarında tescilli komünistler de vardı, mesela Rusların anarşist prensi Pyotr Kropotkin bunların ilk temsilcilerindendi. Muhaliflerinin, evrim biyolojisine bir sağcı tezgâhı olduğunu söyleyerek saldırmasına rağmen, özgecilik tartışması ideolojik yelpazenin sağından çok solunda yer almıştır. Trivers ve merhum Hamilton zaman zaman California’da, benim de uzun yıllardır üyesi bulunduğum Gruter Hukuk ve Davranış Araştırmaları Enstitüsü’nde buluştukları için bu konuya vakıfım. Bir keresinde Bob’la bir söyleşi yapmış ve ona kuramının içerimlerini sormuştum. İşte cevaplarından biri:</p>

  <blockquote>
    <p class="nonindent">FdW: Satır aralarını okuduğumda, makalenizde Kropotkin’in kendi fikirlerini oluşturmasını sağlayan toplumsal duyarlılığın aynısını görüyorum…</p>

    <p>Trivers: Siyasi tercihlerim konusunda haklısınız. Matematik bölümünden ayrılıp üniversitede hangi bölüme girsem diye düşünmeye başladığımda, kendi kendime (biraz da gösterişle): “Avukat olacağım ve vatandaşlık haklarını savunup, fakirliğe karşı savaşacağım!” dedim. Birileri ABD tarihi konusunda uzmanlaşmamı tavsiye etti ama malum 1960’ların başında bütün kitaplar aferin-bize kıvamındaydı. Ben de sonunda biyolojiyi seçtim.</p>

    <p>Liberal olduğum için duygusal açıdan, bu gör beni-göreyim seni argümanının adalet ve hakkaniyet için hızla bir sebep oluşturduğunu görmek çok tatminkardı çünkü biyolojideki o berbat, en güçlü en haklıdır geleneğinin karşı tarafındaydı.<a class="noteref" href="../Text/notlar.xhtml#n026" id="ref6">6</a></p>
  </blockquote>

  <p>Hamilton, Price’ın cenazesine katıldıktan sonra, bilimadamının çalışmalarını kurtarmak için gecekondusuna gitmiş ve hayatının sonunda Tanrı’yla konuşmaya başlayan bu adama karşı büyük bir yakınlık hissettiğini açıklamıştı (“Her konuda Tanrı’nın kölesi olmaya gayret ediyor, büyük küçük her türlü konuda karar verirken O’ndan feyzalıyorum”).<a class="noteref" href="../Text/notlar.xhtml#n027" id="ref7">7</a> Price’ın zamansız ölümüne getirilen açıklamalardan biri, kendi ölçümlerinin nahoş içerimlerinden fazlasıyla rahatsız olmasıydı; mesela dış grupta işkence, tecavüz ve cinayet gelişmezse, iç grupta sadakat gelişmeyeceği fikrinden. Özgeciliğin, olumsuz zıddı olmadan ortaya çıkmadığı düşüncesi onu perişan ediyordu. Ama Price şahsi çıkarın hakiki özgeciliğe gölge düşürdüğüne inanırdı. Kendi fedakârlık kapasitesini sınayarak insan doğasının sınırlarını keşfetmeye çalışırken, bu büyük yanlış anlama belki de hayatına mal olmuştu. İnsanlarda özgecilik çoğunlukla böyle meydana gelmez. Muhtaç durumda olanlara karşı duyulan empatiden çıkar ve empati insanın kendisiyle öteki arasındaki sınırın belirsizleşmesidir. Bu da bencil olan ve olmayan güdüler arasındaki farkı bulanıklaştırır.</p>

  <p>İnsan özgeciliğine dair her türlü kuramda empatinin de yeri olması gerektiğini fark eden Trivers bu kavramı Hamilton üzerinde denemişti: “Uzun zaman önce Bill’le bu konuda konuştum. ‘Peki ya empati ne olacak Bill?’ dedim. ‘Empati de neymiş?’ dedi bana. Sanki böyle bir şey hiç yokmuş gibi.”<a class="noteref" href="../Text/notlar.xhtml#n028" id="ref8">8</a> Çok yazık, diye eklemede bulunacağım, çünkü özgeciliğin nasıl işlediğine dikkat edilse, genlerin nelere kadir olduğuna dair anlaşmazlık ve karmaşa da epey azalabilirdi. Genlerle davranış arasındaki yol pek öyle dümdüz sayılmaz ve özgeciliği üreten psikoloji de en az genler kadar ilgiyi hak ediyor. Erken kuramlaştırmanın hatası bu karışık durumları atlamaktı.</p>

  <p>Empati daha ziyade memelilere ait bir özelliktir, bu yüzden de büyük düşünürlerin her türlü özgeciliği bir sayması hatayı derinleştirmiştir. Arılar kovanları için ölürler, milyonlarca balçık küfü hücresi, aralarından sadece birkaçının üremesine izin veren, sümüklü böcek gibi dev bir organizma inşa eder. Bu tür fedakârlıklar, bir insanın yabancı birini kurtarmak için buz gibi bir nehre atlamasıyla ya da bir şempanzenin ağlayan bir öksüzle yemeğini paylaşmasıyla aynı seviyede görülmüştür. Evrim açısından bakıldığında bu iki türlü yardım birbiriyle kıyaslanabilir ama psikolojik açıdan çok büyük farkları vardır. Balçık küflerinin bizim gibi güdüleri var mı ki? Ya arılar bir işgalciyi soktuklarında, özgeciliğe yakıştırdığımız iyicil güdülerle değil de saldırganlıkla harekete geçmiyorlar mı? Memelilerde benim “özgeci itki” dediğim bir itki vardır ve bu sayede başkalarının sıkıntısına tepki verir, onların durumunu iyileştirme ihtiyacı duyarlar. Başkalarının ihtiyaçlarını fark etmek ve buna gerektiği gibi tepki vermek, gerçekten de kendini genetik uğruna feda etme yönünde önceden programlanmış bir eğilimle aynı şey değildir.</p>

  <p>Genin bakış açısının gittikçe daha fazla rağbet görmesiyle bu ayrımlar gözardı edilmekte, insan ve hayvan doğasına karşı sinik bir yaklaşım geliştirilmektedir. Özgeci itki önemsenmemiş, hatta tiye alınmış, ahlaksa hiç hesaba katılmamıştır. Sosyal böceklerden hallice olduğumuz düşünülmüştür. İnsan iyiliği göstermelik bir şey, ahlak sevimsiz eğilimlerle dolu bir kazanın üzerindeki ince cila gibi görülmüştür. <em>Cila Kuramı</em> dediğim bu yaklaşımın izi, “Darwin’in Buldoğu” diye de bilinen Thomas Henry Huxley’e kadar sürülebilir.</p>

  <h2 id="sigil_toc_id_7">Buldoğun Çıkmaz Sokağı</h2>

  <p class="nonindent">Darwin’in Huxley tarafından savunulması biraz Albert Einstein’ın benim tarafımdan savunulmasına benzer. Ne kadar uğraşırsam uğraşayım Görelilik Kuramını idrak edemiyorum. Hızla giden tren örneğini ve salaklar için uydurulan diğer basit örnekleri takip edebilsem de matematiğe bu teoriyi anlayacak kadar meyilli değilim. Olsa olsa Isaac Newton’ın mekanistik kavramlarını aşan harika bir fikir bulduğu gibi gayet bariz bir görüş bildirebilirim. Bunun da Einstein’a pek faydası olmaz, tıpkı Huxley, Darwin’in davasına kendini adadığında olanlar gibi. Huxley formel eğitim görmemişti ama büyük ağırlığı olan, alaylı bir karşılaştırmalı anatomi uzmanıydı. Ancak doğal seçilimin, evrimin ana motoru olduğunu kabul etme konusunda gönülsüzlüğü herkesçe bilinirdi, aşamacılıkla da pek bağdaşamazdı. Bunlar pek küçük ayrıntılar değil, bu yüzden de geçtiğimiz yüzyılın önde gelen biyologlarından Ernst Mayr’ın, Huxley’in “hakiki Darwinci düşünceyi uzaktan yakından temsil etmediği” sonucuna varmasına şaşmamak lazım.<a class="noteref" href="../Text/notlar.xhtml#n029" id="ref9">9</a></p>

  <div class="picture">
    <img alt="" src="../Images/00009.jpeg" />

    <p class="caption">Thomas Henry Huxley, Darwin’in savaşçı savunucusu, “agnostik” olduğunu söylerdi. Ancak güçlü dini temayülleri, ahlaki evrim konusunda Darwin’e katılmasına engeldi (Carlo Pellegrini’nin, 28 Ocak 1871 sayılı <em>Vanity Fair</em> dergisindeki karikatürü).</p>
  </div>

  <p>Huxley, 1860’ta halka açık bir tartışmada Piskopos “Sabun Sam” Wilberforce’u paspas gibi çiğnemesiyle ünlenmişti. Piskopos alaycı bir ifadeyle Huxley’e, baba tarafından mı yoksa anne tarafından mı maymun olduğunu sormuştu. Huxley buna karşılık olarak, maymun soyundan gelmekten utanmayacağını ama hitabet yeteneğini hakikati örtbas etmek için kullanan biriyle akraba çıksa utanacağını söylemişti.</p>

  <p>Yine de bu meşhur hikâyeye biraz şüpheyle yaklaşmakta yarar var. Hikâyenin bu olaydan onlarca yıl sonra anlatılmaya başlaması bir yana, Huxley’in sesi kalabalık bir dinleyici topluluğuna hakim olamayacak kadar cılızdı. Mikrofonların olmadığı günlerde önemli bir husustu bu. Toplantıda bulunan biliminsanlarından bir başkası, Huxley’in böyle büyük bir kitleye sesini duyuramadığını, asıl kendisinin, yani Joseph Hooker’ın piskoposu benzettiğini anlatmıştı: “Alkışlar arasında sağlı sollu giriştim. Çirkin ağzından daha on kelime çıkmamıştı ki adamı ilk atışta küt diye yere serdim.” Öte taraftan piskopos da karşısındakileri epey bir hırpaladığını düşünüyordu.<a class="noteref" href="../Text/notlar.xhtml#n0210" id="ref10">10</a></p>

  <p>Herkesin kazandığı ender tartışmalardan biriydi herhalde! Ancak dine karşı bilimi savunan kişi olarak tarihe Huxley geçti. Çok daha içe kapanık bir insan olan Darwin’in, tartışmalı fikirlerini yayacak bir askere ihtiyacı vardı. Huxley savaşmaya bayılırdı ve dişini geçirecek bir dava arıyordu. <em>Türlerin Kökeni</em>’ni okuduktan sonra hevesle Darwin’in emrine amade olmuştu: “Pençelerimi ve gagamı keskinleştiriyorum.”<a class="noteref" href="../Text/notlar.xhtml#n0211" id="ref11">11</a></p>

  <p>Huxley’in din düşmanı şöhretine, kendi uydurduğu “agnostik” kelimesi de katkıda bulunuyordu, bu kelimeyle Tanrı’nın varlığından emin olmadığını anlatmaya çalışıyordu. Ancak agnostiklik onun için bir inanış değil bir yöntemdi. Daha yüksek bir otoriteye değil sadece verilere dayanan bilimsel argümanları savunurdu; şimdilerde “rasyonalist” denen konum. Huxley doğru yöne atılmış bu önemli adım için takdiri hak ediyor ama işin ironik yanı şu ki içten içe hep dini bütün birisi olarak kalmış ve yaklaşımlarını bunun belirlemesine izin vermişti. Kendini “bilimsel Kalvinist” diye tanımlardı ve düşüncesi büyük ölçüde, ilk günah doktrininin kasvetli akidelerini takip ederdi. Dünyada acı kaçınılmaz olduğuna göre, derdi, dişlerimizi sıkıp ona tahammül etmekten fazlasını bekleyemeyiz – “sırıtarak katlan” felsefesi buydu.<a class="noteref" href="../Text/notlar.xhtml#n0212" id="ref12">12</a> Doğa herhangi bir iyilik üretmeye muktedir değildi ya da Huxley’in kendi kelimeleriyle:</p>

  <blockquote>
    <p class="nonindent">Kaderin önceden belirlendiği, ilk günah, insanın doğuştan günahkâr olduğu, insan ırkının büyük bir kısmının kötü bir kaderi olduğu, bu dünyada şeytanın hâkim olduğu, maddenin değersizliği, kendini yenilerde ifşa etmiş iyicil bir Kadir-i Mutlak’a tabi olan kötücül bir Demiurgos bulunduğu doktrinleri, hatalı olsalar bile, bana bütün bebeklerin iyi doğduğu şeklindeki “liberal” yaygın yanılsamalardan daha doğru görünüyor.<a class="noteref" href="../Text/notlar.xhtml#n0213" id="ref13">13</a></p>
  </blockquote>

  <p>Şeytanın hakimiyeti? Bu kulağa agnostik gibi geliyor mu? <em>Lay Sermons</em> (Dini Olmayan Vaazlar) kitabı Huxley’e kürsüden verilen vaazlarla rekabet etme imkânı tanımıştı. Öyle bariz vaaz veriyordu ki eleştirmenler onu aşırı ahlakçı ve püriten buluyorlardı. Huxley’in nesnel hakikat arzusu altına saklanmış dini tavırları, Cila Kuramını neden geliştirdiğini ve insan doğasını neden bu kadar karanlık gördüğünü açıklar. İnsan ahlakını doğa karşısında bir zafer gibi görürdü, tıpkı bakımlı bir bahçe gibi. Bahçıvan, bahçesinin yabani otlarla dolmasını engellemek için her gün mücadele verir. Huxley’in deyimiyle, zirai faaliyetle kozmik faaliyet birbirine karşıttır. Doğa, bahçeyi istenmeyen otlarla işgal ederek bahçıvanın emeklerini boşa çıkarmaya çalışır, sümüklü böcekler ve başka zararlılarla onun yetiştirmeye çalıştığı egzotik bitkileri boğar.</p>

  <p>Bu metafor gayet aşikardır: Ahlak, başa çıkılmaz, kötü bir evrim sürecine, sadece insanın verdiği cevaptır. Oxford’da 1893’te bu konuda, büyük bir kitle önünde verdiği meşhur konferansta Huxley konumunu şöyle özetlemişti:</p>

  <blockquote>
    <p class="nonindent">Ahlaki açıdan en iyi olanın icrası –iyilik ya da erdem dediğimiz şey– kozmik varoluş mücadelesinde başarı sağlayan davranış tarzının tam aksi yönünde davranmayı gerektirir.<a class="noteref" href="../Text/notlar.xhtml#n0214" id="ref14">14</a></p>
  </blockquote>

  <p>Anatomist, maalesef, insanlığın kendi doğasını yenecek iradeyi ve gücü nereden bulduğuna dair bir ipucu vermemiştir. Gerçekten de doğal iyilikten yoksunsak, nasıl ve neden örnek yurttaşlar olmaya karar verdik? Peki bunu yapmak bizim yararımızaysa doğa bize yardımcı olmayı neden reddetti? Gayri ahlaki itkilerimizi bastırmak için neden sürekli bahçede ter dökmemiz gereksin? Buna kuram denebilirse, hakikaten tuhaf bir kuram, öyle ki buna göre ahlak aslında günahkâr olduğumuzu zar zor gizleyebilen, evrimin ilerleyen süreçlerinde ortaya çıkmış bir uydurmaca sadece. Bu karanlık düşüncenin sadece Huxley’e ait olduğunu unutmamak lazım. Darwin’in düşünceleriyle hiç alakası olmadığı konusunda Mayr’a katılıyorum. Huxley’in biyografisini yazanlardan biri şöyle diyor: “Kendi ahlak Gemisini, onu bu noktaya kadar getiren Darwin akıntısına karşı zorla ilerletmeye çalışıyordu.”<a class="noteref" href="../Text/notlar.xhtml#n0215" id="ref15">15</a></p>

  <p>Sonunda Darwin, onu savunucusuna karşı savunacak birine ihtiyaç duyar hale gelmişti. Birinci sınıf bir doğa bilimci olan Kropotkin imdadına yetişti. Huxley, şehir çocuğu olduğundan kadavra haline gelmemiş hayvanlarla fazla tecrübesi olmamıştı, halbuki Kropotkin bütün Sibirya’yı dolaşmış ve hayvanlar arasındaki kavgaların, onları “sürekli serbest dövüş” şeklinde tahayyül eden Huxley’in kafasındaki gladyatör tarzına hiç mi hiç uymadığını görmüştü. Kropotkin aynı türün üyeleri arasında sık sık işbirliği yapıldığını fark etmişti. Soğukta birbirlerine sokulmak ya da –yaban atlarının kurtlara karşı yaptıkları gibi– vahşi hayvanlara karşı birlikte direnmek hayatta kalmak için çok önemliydi. Kropotkin 1902’de yazdığı <em>Yardımlaşma</em> kitabında bu temaları vurgulamış ve Darwin’i yanlış yorumlayan Huxley gibi “zındıkları” açıkça hedef almıştı. Doğrudur, Kropotkin aksi istikamette biraz aşırıya kaçmış, siyasi görüşlerini desteklemek için hayvan dayanışması örneklerini cımbızla çekip ayırmıştı, yine de Huxley’in gerçeklikten uzak doğa tasvirine karşı çıkmakta haklıydı.</p>

  <p>Benim için en büyük mesele, Huxleyci çıkmaz sokaktan nasıl çıkılacağını bulmak. Tanrı’dan konuşmamıza izin yoksa ve evrim de bir açıklama sunmuyorsa, insan ahlakını ne açıklayabilir? Hem din hem de biyoloji işin dışında kaldığında, benim tek görebildiğim kocaman bir kara delik. İşin en sinir bozucu tarafı, biyologlar yüzyıl sonra, kötü şoförler gibi bizi yine aynı çıkmaz sokağa getirip bıraktılar.</p>

  <h2 id="sigil_toc_id_8">Bir Tuvalet Kurbağası Olarak Hayatım</h2>

  <p class="nonindent">Avustralya’da tuvaletin içinde kocaman bir kurbağa bulmak görülmedik şey değildir. Onu dışarıya çıkartmaya uğraşsanız da kurbağa mutlu mutlu tuvalete geri girer ve vantuzlu parmaklarıyla sıkı sıkı tutunarak, insanların yarattığı tsunamilere karşı direnir. Bu kurbağalar tuvaletten akıp giden insan dışkısını umursamaz gibidir.</p>

  <p>Ama ben umursuyorum! Geçtiğimiz yüzyılın son otuz yılında kendimi bir tuvalet kurbağası gibi hissettim hep. İster biyolog, ister antropolog, ister bilim yazarı olsun, ne zaman insanlık durumuna dair yeni bir kitap çıksa sıkı sıkı tutunmam gerekti çünkü çoğunluğu benim türümüz hakkındaki düşüncelerimin tam aksini savunuyordu. İnsanları, esasen iyi ama kötülüğe muktedir görmek de, esasen kötü ama iyiliğe muktedir görmek de mümkün. Ben birinci gruptanım ama literatür sadece olumsuz tarafı vurguluyordu. Hatta olumlu eğilimlere bile sanki sorunluymuşlar gibi isim takılıyordu. Hayvanlar ve insanlar ailelerini mi seviyor? Hadi buna “kayırma” diyelim. Şempanzeler kendi elleriyle arkadaşlarına yemek mi yediriyor? Hadi buna “araklama” ve “otlakçılık” diyelim. Hakim yaklaşım iyiliğe karşı şüphe doluydu. Bu literatürde tekrar tekrar alıntılanmış bir cümle şudur:</p>

  <blockquote>
    <p class="nonindent">Duygusallığı bir kenara bırakınca, topluma bakışımızı düzeltecek, hakiki bir cömertlik örneğiyle karşılaşmadığımızı görürüz. İşbirliği denen şeyin fırsatçılık ve sömürü karışımı olduğu anlaşılır… Sadece kendi çıkarları doğrultusunda hareket etmesine fırsat tanınmış [bir insanı] kardeşine, eşine, ana babasına ya da çocuğuna şiddet uygulamaktan, onları yaralamaktan, öldürmekten alıkoyabilecek tek şey kendi menfaatidir. Bir “özgeciyi” çizdin mi, “riyakar” kanı akar.<a class="noteref" href="../Text/notlar.xhtml#n0216" id="ref16">16</a></p>
  </blockquote>

  <p>Deniz salyangozu üzerine yaptığı çalışmalar sebebiyle, salyangozun kendini korumak için kullandığı kimyevi maddelerden birine (<em>ghiselinin</em>) ismini veren, Amerikalı ünlü biyolog Michael Ghiselin için özgeciler sadece riyakardır. Ama yukarıdaki ifade salyangozları değil insanları hedef almaktadır. Peşinden gelen pek çok çalışmanın da yaklaşımını belirlemiştir. Yirmi yıl kadar sonra <em>The Moral Animal</em> (Ahlaklı Hayvan) kitabını yazan, gazeteci Robert Wright da onu yankılamıştır: “… kendini düşünmeme iddiası da, yokluğu kadar insan doğasının bir parçasıdır.”<a class="noteref" href="../Text/notlar.xhtml#n0217" id="ref17">17</a> Sonra mesela, en aşırı uçta konumlanan Amerikalı evrim biyoloğu George Williams var. Doğanın ne kadar “aşağılık” olduğuna dair karanlık bir değerlendirme yaptıktan sonra, Huxley’in yaptığı gibi doğaya “gayri ahlaki” ya da “ahlaken kayıtsız” demenin yeterli olmayacağını buyurmuştu. Doğayı “büyük ahlaksızlık”la suçlamış, böylece evrim sürecine ahlaki faillik yakıştıran ilk ve inşallah tek biyolog olmuştu.<a class="noteref" href="../Text/notlar.xhtml#n0218" id="ref18">18</a></p>

  <p>Burada şöyle bir akıl yürütme vardı: 1) doğal seçilim bencil, nahoş bir süreçtir, 2) bu süreç otomatik olarak bencil ve nahoş bireyler üretir, ve 3) sadece saçlarına çiçekler takan romantikler bunun aksini düşünür. Elbette Darwin’in de doğanın alanından ahlakı dışlayanlarla hemfikir olduğu söyleniyordu, sanki Darwin’in kendisi olsa Huxley’in çıkmaz sokağına girmeye razı olurmuş gibi. Aşağıda anlatacağım gibi Darwin bunu yapmayacak kadar zekiydi, bu yüzden de Richard Dawkins 1997’de yaptığı bir söyleşide “siyasi ve toplumsal hayatımızda Darwinciliği bir kenara bırakmalıyız” diyerek açıktan açığa Darwin’i reddettiğinde saçmalığın doruğuna ulaşıldı.<a class="noteref" href="../Text/notlar.xhtml#n0219" id="ref19">19</a></p>

  <p>Kötü kokular saçan bu ifadeleri daha fazla alıntılamayacağım. Tümüyle karşı olsam da, gerçekten mantıklı bir sonuca varan yegâne biliminsanı, Amerika’nın en büyük federal araştırma kuruluşunun, Milli Sağlık Enstitüsü’nün başkanı Francis Collins’ti. Ahlakın evriminden şüphe eden bütün o kitapları okuduktan ve yine de insanlığın bir nebze olsun ahlak sahibi olduğu sonucuna vardıktan sonra, doğaüstü bir gücü devre dışı bırakmanın yolunu bulamamıştı: “Ahlak Yasası bana Tanrı’nın en güçlü işareti gibi geliyor.”<a class="noteref" href="../Text/notlar.xhtml#n0220" id="ref20">20</a></p>

  <p>Doğal olarak, bu saygın genetikçi, yeni filizlenen ateist hareketin alay mevzuu oldu. Kimileri bilimi inançla kirlettiğini iddia etti, Dawkins her zamanki yumuşaklığıyla onun “pek zeki bir adam olmadığını” söyledi.<a class="noteref" href="../Text/notlar.xhtml#n0221" id="ref21">21</a> Asıl mesele, yani biyologların ciddi ciddi ahlak sorununu kurcalarken kapıyı alternatif cevaplara açık bırakmaları kimin umurunda. Collins, temelini Darwin’in <em>İnsanın Türeyişi</em> eserinden alan, daha düşünceli bir evrim literatürüyle karşılaşsaydı bütün bu olup bitenin önüne geçilebilirdi. İnsan bu kitabı okuduğunda, ihtiyarı otobüsün altına atmaya hiç gerek olmadığını anlıyor. Darwin ahlakı evrim süreciyle ilişkilendirmekte ve insanın iyilik eğilimini teslim etmekte hiç zorlanmamıştı. Benim için en ilginç olanı, başka hayvanlarla insan arasında duygusal bir devamlılık görmüş olmasıydı. Huxley için hayvanlar akılsız otomatlardı ama Darwin hayvanların duygularına, sempati duyma becerilerine dair koca bir kitap yazmıştı. Hiç unutamadığım bir örnek şuydu: Bir köpek, arkadaşı olan bir kedinin sepetinin yanından her geçişinde mutlaka durup onu bir iki kere yalıyordu. Darwin bunu şefkat işareti olarak algılamıştı. Ölümünden hemen önce Huxley’e yazdığı son notta, Darwin arkadaşının kartezyen eğilimiyle inceden dalga geçmekten kendini alamamış, hayvanlar makineyse insanların da öyle olması gerektiğini söylemişti: “Keşke dünyada senin gibi daha fazla otomat olsa.”<a class="noteref" href="../Text/notlar.xhtml#n0222" id="ref22">22</a></p>

  <p>Darwin’in yazıları Cila Kuramına taban tabana zıttır. Mesela ahlakın doğrudan doğruya hayvanların sosyal içgüdülerinden türediği tahmininde bulunmuştur, ona göre “bu içgüdülerin bencillikten kaynaklandığını söylemek saçma olur.”<a class="noteref" href="../Text/notlar.xhtml#n0223" id="ref23">23</a> Darwin, en azından psikolojik seviyede, hakiki bir özgecilik potansiyeli görmüştü. Çoğu biyolog gibi, hiçbir hoşluğu olmayan doğal seçilim <em>süreciyle</em>, onun geniş bir eğilimler yelpazesini içeren çok sayıda <em>ürünü</em> arasına sınır çekmişti. Nahoş bir sürecin illaki nahoş sonuçlar doğuracağı fikrine karşı çıkmıştı. Bunun aksini düşünmeye ben “Beethoven hatası” diyorum çünkü Ludwig van Beethoven’in müziğini, nerede ve nasıl bestelendiğine bakarak değerlendirmeye benziyor. Maestronun Viyana’daki evi çöp ve boşaltılmamış oturaklarla dolu, dağınık, leş gibi gibi kokan bir domuz ahırıydı. Tabii ki kimse Beethoven’in müziğini bu bilgiye göre değerlendirmiyor. Aynı şekilde genetik evrim, ölüm ve yıkım üzerinden ilerlese de, bu durum, yarattığı harikaların üzerine leke düşürmez.</p>

  <p>Bu söylemeye bile gerek duyulmayacak kadar aşikar ama 1996’da yayımlanan <em>Good Natured</em> (İyi Huylu) kitabında uzun uzadıya Cila Kuramıyla kavga ettikten sonra ben de bıkıp usandım. Otuz yıl boyunca bu kuram, kuşkusuz basitliği sayesinde, herkes anladığı, herkes sevdiği için, akıldışı bir coşkuyla karşılanmıştı. Bu kadar açık bir şeye nasıl karşı çıkabilirdim?</p>

  <p>Ama sonra tuhaf bir şey oldu: Kuram buharlaşıp uçtu. Ağır ve ateşli bir hastalıktan ölmek yerine, aniden kuvvetli bir kalp krizi geçirdi. Bunun nasıl ve neden olduğunu pek anlayamıyorum. Belki de bilgisayarlardaki Y2K hatası gibi bir şeydi ama geçtiğimiz yüzyılın sonunda Darwin “zındıklarıyla” mücadele etme gereği aniden ortadan kalktı. Yeni veriler önce damla damla, sonra şarıl şarıl birikmeye başladı. Verilerin kuramları gömme niteliği bir harika. 2001’de “Duygusal Köpek ve Akılcı Kuyruğu” başlıklı bir makale okuduğumu hatırlıyorum. Ahlaki kararlara içgüdüsel süreçler üzerinden ulaştığımızı iddia eden Amerikalı psikolog Jonathan Haidt’in kaleminden çıkmıştı. Bu kararları alırken düşünmeyiz bile. Deneklere tuhaf davranış hikâyeleri sunmuştu (bir ağabeyle kardeşin tek gecelik cinsel ilişkisi gibi), denekler bunu hemen ayıplamıştı. Sonra deneklerin ileri sürdüğü bütün gerekçeleri tek tek çürütmüştü, hiç gerekçe kalmayana kadar. Ensestin özürlü çocuklar doğmasına neden olduğunu söylediklerinde Haidt bu iki kardeşin çok etkili bir doğum kontrolü uyguladıklarını söyleyerek karşılık vermişti mesela. Deneklerin çoğu çabucak “ahlaki sersemleme” safhasına gelmişti: İnatla bu davranışın hatalı olduğunu savunuyor ama nedenini söyleyemiyorlardı.</p>

  <p>Haidt ahlaki kararların “içimizden” geldiği sonucuna varmıştı. Kararı duygularımız verir, ondan sonra da insan mantığı bu kararı akla uygun bir hale getirmek için elinden geleni yapar. İnsanda mantığın öncelikli olduğu tezinde bu gedik açıldıktan sonra Hume’un ahlaki “duyguları” yeniden dirildi. Antropologlar bütün dünyada insanlar arasındaki hakkaniyet hissini gözler önüne serdi, iktisatçılar insanların, <em>Homo economicus</em> görüşünün iddia ettiğinden çok daha işbirlikçi ve özgeci olduğunu söyledi, çocuklar ve primatlar üzerinde yapılan deneylerde, teşvik ya da ödül yokluğunda bile özgecilik tespit edildi, altı aylık bebeklerin “kaka” ve “cici” arasındaki farkı bildiği öne sürüldü ve sinirbilimciler beynimizin başkalarının acısını hissedecek şekilde yapılanmış olduğunu keşfetti. 2011’e gelindiğinde tam tur atmış, insanları resmen “süperişbirlikçi” ilan etmiştik.</p>

  <div class="picture">
    <img alt="" src="../Images/00010.jpeg" />

    <p class="caption">Cila Kuramı eskiden insan doğasına dair hakim biyolojik görüştü. Sahici iyiliğin ya olmadığını ya da evrime atılmış yanlış bir adım olduğunu savunurdu. Ahlak, tümüyle bencillikten ibaret olan hakiki doğamızı zorlukla saklayan ince bir cilaydı. Ancak son on yılda, insanlarda ve hayvanlarda, doğuştan gelen empati, özgecilik ve işbirliği konusundaki veriler karşısında Cila Kuramı çöktü.</p>
  </div>

  <p>Her yeni gelişme Cila Kuramının tabutuna bir çivi çakmış, yaygın görüş 180 derece sapmıştı. Şu anda zihnen ve bedenen, birlikte yaşamak, birbirimizle ilgilenmek üzere tasarlandığımıza ve insanların başkalarını ahlaki terimlerle yargılamaya doğal bir eğilimi olduğuna dair yaygın bir inanış var. Ahlak ince bir cila değil, içeriden gelen bir şey. Başka hayvanlarda bulunan pek çok paralel örnekle de desteklendiği üzre, biyolojimizin bir parçası. Birkaç on yıl içinde, türümüz iyi olmaya yönelik doğal bir eğilime sahip olmadığı için çocuklarımıza iyi olmayı öğretmemiz gerektiği noktasından, doğuştan iyi olduğumuz ve iyi çocuğun daima gönüllerin şampiyonu olduğu konusunda fikir birliği noktasına geldik.</p>

  <p>İzleyicilere ne zaman beni kubura iten, kötü şöhretli Ghiselin alıntısını, “bir özgeciyi çizdin mi riyakar kanı akar” lafını söylesem, genel tavrın nasıl kökten değiştiğini anlıyorum. Onlarca yıldır konferanslarımda bu sinik çizgiyi takip etmeme rağmen ancak 2005’ten beri izleyiciler bu lafı yüksek sesli hayret nidalarıyla karşılamaya başladı; bunu o kadar çirkin, kendilerine bakışlarıyla o kadar alakasız buluyorlar ki bir zamanlar ciddiye alınmış olduğuna inanamıyorlar. Bu yazarın hiç arkadaşı olmamış mı? Onu seven bir karısı? Hadi bilemedin bir köpeği? Ne hazin bir hayat sürmüş olmalı! Hayli yaygınlaşmış olan bu büyük hayret tepkisini görünce acaba izleyiciler yeni verilerin ışığında mı bu kadar değişti diye merak ediyorum. Yoksa tam tersi mi oldu? Yeni bir <em>Zeitgeist</em>’a girdik de bilim onu yakalamaya mı çalışıyor?</p>

  <p>Her neyse, benim tuvalete gül suyu dökülmüş gibi oldu. Nihayet sıkı sıkı tutunmayı bırakıp bacaklarımı uzatabilir ve istediğim gibi yüzebilirim.</p>

  <h2 id="sigil_toc_id_9">Bir Dolu Hata</h2>

  <p class="nonindent">Yine de bütün bunlar koskoca bir hata olabilir. İyilik, yanlış yerde, yanlış zamanda meydana gelen uyumsuz bir davranış olabilir. Ölmekte olan Amos’la ilgilenen Daisy’yi düşünün ya da insanların iflah olmaz hastalara nasıl baktığını. Buna ne gerek var? Çoğu insan yaşlanan eşine bakar, babamın son yıllarında annemin de yaptığı gibi. Zar zor yürüyebilen babamdan çok daha ufak tefek olan annemin taşıdığı ne büyük bir yüktü. Ya da Alzheimer hastası eşine bakan birini düşünün; her dakika gözetim gerektiren, emeklerinizi takdir etmeyen, odasına her girdiğinizde şaşıran, onu terk ettiğinizden yakınan bir Alzheimer hastasına. Tek kazancınız gerilim ve yorgunluk olur. Bu vakaların hiçbirinde karşılık bulma ihtimali yoktur, halbuki evrim kuramı, özgeciliğin, ya kan bağı olanlara ya da onlara yapılan iyiliğin karşılığını verebilecek olanlara uygulandığında ısrar eder. Ölmekte olan bir eş bu tanıma uymuyor.</p>

  <p>Daisy, annem ve başkalarıyla ilgilenen milyonlarca kişi evrim dogmasından sapar, bu yüzden de kendimiz için iyi olandan çok daha iyi olmamıza neden olan “gen ıskalaması”ndan bahsedilir. Bu söylemlere kanmamak lazım. Bir genetik kavramı olarak ıskalayan genlerden bahsedilmemesinin nedeni, genlerin hiçbir şey bilmeyen hiçbir maksat gütmeyen küçük DNA parçaları olmasıdır. Yarattıkları etkiyi kafalarında hiçbir hedef olmadan yaratırlar, bu yüzden de hata yapmaları imkânsızdır. Coşkun özgecilik için hayırlı bir kaza demek daha uygun olurdu ama uzmanların pek azı kutlama havasında. Özgeciliğin bencil kökenlerine dair muhteşem bir kuram, adeta hakikatler tarafından mahvedildiği için hep acı mesajlar veriyorlar. “Modern hayattaki hemen hemen her şeyin gen bakış açısından bir hata olduğundan” şikayet ediyorlar ama bu durumun kuramlarını geçersiz kıldığı gibi bir sonuç çıkarmıyorlar.<a class="noteref" href="../Text/notlar.xhtml#n0224" id="ref24">24</a></p>

  <p>Tsunami ya da deprem felaketine uğramış uzak memleketlere para göndermek hata. Tanımadığın insanlara kan bağışlamak hata. Fakirlere yemek dağıtmak hata, yaşlı bir kadının kapısının önündeki karı küremek hata, bütün paranı evlat edindiğin çocuğa akıtmak hata. Bu sonuncusu, kendi genlerini taşımayan çocukların bir kıymeti harbiyesi olmadığı hakikatinden bihaber binlerce ailenin yıllar yılı yaptığı anlaşılmaz bir hata. Aileler, onlara geri ödeme imkânı olmayan evcil hayvanlara olağanüstü bakım sağlayarak aynı hatayı tekrarlıyorlar. Bir yabancıyı tehlikeye karşı uyarmak, lokantada birine paltosunu unuttuğunu göstermek, arabası bozulmuş birini yoldan almak da hata. İnsan hayatı irili ufaklı bir dolu hataya boğulmuş. Aynı şey diğer primatlar için de geçerli.</p>

  <p>Amos’un babası Phineas’ı alalım. Gerçi Amos, Phineas’ın babası olduğunu bilmezdi. Şempanze toplumunda erkeklerle dişiler arasında kalıcı bağlar yoktur, bu yüzden de herhangi bir erkek babanız olabilir. Phineas gençliğinde alfaydı ama 40 yaşına basınca biraz geriye çekildi. Yavrularla oynamayı, dişilerle tımarlaşmayı ve polislik yapmayı severdi. Ne zaman bir kavga çıktığını duysa, bütün tüylerini dikeltip muazzam bir güç gösterisiyle kavgayı ayırmaya koşardı. Bağırış çağırış kesilene kadar tarafların arasında dururdu. Bu “denetim rolü” yabani şempanzeler arasında da kayıtlara geçmiştir. Bu rolü üstlenen erkekler taraf tutmaz: Saldırgan en iyi arkadaşları bile olsa zayıfı korurlar. Şempanzelerin diğer bütün davranışlarına çok aykırı olan bu tarafsızlıklarına hep şaşmışımdır. Bir taraf olarak şempanzeyi aşan denetim rolü, gerçekten de toplum için en iyiyi hedefler.</p>

  <p>Jessica Flack’la birlikte, arabuluculuk yapan erkekleri geçici olarak gruptan uzaklaştırarak, grubun bu davranıştan ne kadar faydalandığını gösterdik. Toplumda saldırganlık artıyor, uzlaşma azalıyor ve her şey dağılma noktasına geliyordu. Erkekleri gruplarına geri koyar koymaz düzen tekrar tesis ediliyordu.<a class="noteref" href="../Text/notlar.xhtml#n0225" id="ref25">25</a> Yine de cevapsız bir soru var: Bunu neden yapıyorlar? Kendilerinin bundan ne çıkarı var? Yüksek mevkideki erkekler, ezilenlerin tarafını tutarak, saygı ve sevgi kazanırlar. Ama genç erkekler için bu iyi bir taktik olsa bile Phineas’a uygulamakta zorluk çekiyorum. Hayatının sonlarına doğru bu iyi huylu, ihtiyar delikanlı gerçekten köşesine çekilmişti ve pek fazla hırsı kalmamıştı. Yine de gruptaki anlaşmazlıkları dikkatle takip ederdi. Herkesi iyi geçinmeye zorlaması, belki kendinden başka herkesin yararınaydı. Genmerkezli teorilere göre şempanzeler de olması gerektiğinden daha mı cömert acaba?</p>

  <p>Şempanzelerin kendileriyle akrabalığı olmayan bireylere yardım etmesine sıkça rastlanır. Dünyada Amerikan işaret dili öğretilmiş ilk şempanze olan Washoe, pek de tanımadığı bir dişinin bağırarak suya düştüğünü duymuştu. Kurbana ulaşmak için iki elektrikli çiti geçtikten sonra, onu güvenli bir yere çekmişti.<a class="noteref" href="../Text/notlar.xhtml#n0226" id="ref26">26</a> Senegal, Fongoli’deki, yavrusu kaçak avcılar tarafından kaçırılan Tia adlı yabani bir şempanzenin başına gelen de bilinen bir diğer örnektir. Neyse ki araştırmacılar bebek maymunu bulup gruba geri döndürmeyi başarmıştı. Tia’yla akrabalığı olmayan ve bebeğin babası olamayacak kadar genç bir erkek şempanze olan Mike’ın, bebeği biliminsanlarının bıraktığı yerden aldığını ve dosdoğru Tia’ya götürdüğünü anlatıyor Jill Pruetz. Belli ki Mike, bebeğin kime ait olduğunu biliyordu ve Tia’nın kaçak avcıların köpekleri tarafından yaralandığı için hareket etmekte ne kadar zorlandığının farkındaydı. İki gün boyunca, grup bir yerden bir yere giderken, Tia topalladığı için geriden gelmiş, bebeğiyse Mike taşımıştı.<a class="noteref" href="../Text/notlar.xhtml#n0227" id="ref27">27</a></p>

  <p>En maliyetli yatırım olan, akrabalık bağı olmaksızın bir yavruyu evlat edinme vakası da rastlanmadık şey değildir. Hem bekleneceği üzre sadece dişilerde de değil, Fildişi Sahili’nden Christophe Boesch’un kısa süre önce yayımlanan raporunda, geçmiş otuz yıl içinde en az on yabani şempanzenin, annesini kaybetmiş yavruları evlat edindiği anlatılıyor.<a class="noteref" href="../Text/notlar.xhtml#n0228" id="ref28">28</a> 2012’de <em>Disneynature</em>, topluluğun alfa erkeği Freddy’nin, Oscar’ı kanatları altına almasını anlatan <em>Şempanze</em> adlı filmi gösterime soktu. Bu belgesel gerçek olayları naklediyordu. Oscar’ın annesi doğal sebeplerle aniden öldüğünde, kamera ekibi tesadüfen kendini doğru zamanda doğru yerde bulmuştu. Küçük Oscar’ın geleceği pek parlak görünmese de orada kalmışlardı. Freddy, evlat edinen diğer erkekler gibi, yemeğini onunla paylaşmış, geceleyin yuvasında uyumasına izin vermiş, onu tehlikelerden korumuş ve kaybolduğunda dikkatle aramıştı. Bazı erkek şempanzeler yavrulara bir yılı aşkın süre bakıyordu, bir tanesi tam beş yıl bakmıştı (şempanzeler on iki yaşına gelene kadar erişkin olmaz). Bu üvey babalar, emzirmek dışında, annelerin yavruları için aldıkları bütün yükü almış, öksüzlerin hayatta kalma şansını yükseltmişlerdi. DNA örneklerine bakılırsa bu erkeklerin, evlatlıklarıyla ille de kan bağı yoktu. Oscar şanslıydı.</p>

  <p>Şempanzelerin de hata yaptığı sonucuna varmak yerine bu normatif dilden ve genlerimize boyun eğmek üzere dünyaya geldiğimiz imasından uzaklaşalım daha iyi. Neden bir özelliğin kökeniyle şimdiki kullanımı arasında bağ olmadığını kabul etmiyoruz? Ağaç kurbağaları yapraklara tutunabilmek için vantuzlu parmaklar geliştirmiştir ama bunları tuvalette hayatta kalmak için de kullanabilirler. Primat elleri, dalları kavrayacak şekilde evrimleşmiştir ama ben onlarla piyano çalarım, bebek maymunlar da annelerine tutunur. Çoğu özellik belli bir amaç için evrimleşmiş ama zamanla başka amaçlara da hizmet etmeye başlamıştır. Bir piyanonun üzerinde kayan parmaklara kimsenin “hata” dediğini duymadım, madem öyle bu dili neden özgecilik için kullanalım? Özgeciliğin bir bedeli olduğu ama aynı şeyin piyano çalmak için geçerli olmadığı, keza böylece “hata” terminolojisinin meşrulaştırıldığı öne sürülerek karşı çıkılabilir buna. İyi de genelleşmiş empati ve ömür boyu bağlılığın uzun vadede bu bedeli hayli hayli ödemediğinden emin miyiz? Böyle bir davranışın bize zarar verdiğini gösteren herhangi bir kanıtla karşılaşmadım henüz, dahası bunun tam tersinin geçerli olduğunu düşünüyorum. Meşhur “Tanrı öldü” sözünü bize hediye eden Friedrich Nietzsche, ahlakın kökeniyle yakından ilgiliydi ve bir şeyin ortaya çıkışının (ister bir organ, ister hukuki bir kurum, ister dini bir ritüel olsun) sonradan edindiği maksatlarla karıştırılmaması gerektiği konusunda ikazda bulunmuştu: “Bir şekilde ortaya çıkmış, var olan her şey sürekli yeniden yorumlanır, yeniden şekillendirilir, dönüştürülür ve yeni bir maksada yönelir.”<a class="noteref" href="../Text/notlar.xhtml#n0229" id="ref29">29</a></p>

  <p>Bu düşünce, bize bir şeyin tarihini, olası uygulamalarıyla kıyaslamamayı öğreten, özgürleştirici bir düşüncedir. Bilgisayarlar ilk başta hesap makinesi olarak düşünülmüş olsa da, bu onlarla oyun oynamamıza engel değildir. Cinsellik üreme için evrimleşmiş olsa bile, herkes onu zevk için kullanmakta (bir noktaya kadar) özgürdür. Belli özelliklerin, hangi maksat için gelişmişlerse, her seferinde, mutlaka ona hizmet etmeleri gerektiğini söyleyen bir yasa yoktur. Aynı şey empati ve özgecilik için de geçerlidir, bu yüzden de “hata” kelimesi yerine “potansiyel” kelimesini koymamız gerekir. Karaya vurmuş bir balinayla empati kurmamın ve onu okyanusa geri döndürme çabalarına katılmamın önünde kimse duramaz, halbuki insan empatisi kuşkusuz balinalar için ortaya çıkmamıştır. Benim yaptığım, doğuştan gelen empati kapasitemi bütün potansiyeliyle kullanmaktır sadece.</p>

  <p>Nietzsche haklıydı: Bir şeyin tarihinin, şimdi ve burada sınırlı bir geçerliliği vardır. Price, Hamilton, Trivers ve diğerlerinin, özgeciliğin evrimsel geçmişine getirdiği içgörüler karşısında saygıyla dursam da, bu içgörüleri insanların nasıl davranması <em>gerektiği</em> konulu bir dogmaya dönüştürmek için bir sebep göremiyorum.</p>

  <h2 id="sigil_toc_id_10">İyiliğin Hazzı</h2>

  <p class="nonindent">Bilim bize, vücutlarımıza oksijen tedarik etmek için nefes aldığımızı söyler. Bu bilgiye sahip olmasam da, benden önceki milyonlarca insan ve milyarlarca hayvan gibi tıpatıp aynı şekilde nefes almaya devam ederdim. O<sub>2</sub>’nin farkında olmak yönetmez nefes alıp vermeyi. Keza, biyologlar özgeciliğin sonradan gelecek karşılıklar için evrimleştiği yorumunu yapsalar da, aktörleri bunun farkında olmayabilir. Çoğu hayvan “Şimdi ben ona bunu yaparsam o da yarın bana başka bir kıyak yapar” diye geleceği hesaplayarak düşünmez. Öngörüleri olmadığından sadece iyicil itkilere uyarlar. Aynı şey insan için de geçerlidir. İş ilişkileri ve yabancılarla ilişkiler dışında, özellikle akrabalar ve aile söz konusuysa, insanlar nadiren davranışları için kâr zarar hesabı yapar. Hatta bunun yapılması, aile terapistleri için bir evliliğin karaya oturduğuna işarettir.</p>

  <p>Bu yüzden de, herhangi bir art niyet içermediği için hem insan hem de hayvan özgeciliği sahici olabilir. Hatta özgeciliği bastırmakta zorlandığımız için bunun doğruluğuna inanabiliriz. Emory’deki meslektaşım James Rilling, yaptığı beyin taraması deneyleri sonucu “işbirliğine yönelik, ancak zorlu bir bilişsel denetimle üstesinden gelebildiğimiz duygusal eğilimlerimiz” olduğunu ortaya çıkarmıştır. Bir düşünün: Hissettiğimiz ilk itki güvenmek ve yardım etmek, ancak ikincil olarak bunu <em>yapmama</em> seçeneğini tartıyoruz, bunun için de sebeplere ihtiyaç duyuyoruz. Bu, ödül beklentisiyle hareket etmenin tam tersi. Sadece tek bir çeşit insan bu doğal itkiden mahrum, bu da Cila Kuramının psikopat kafa yapısını yansıttığı yollu esprimi haklı çıkarıyor. Rilling ayrıca, normal insanlar başkalarına yardım ettiklerinde, beyinlerinde ödülle ilgili bölgelerin etkin olduğunu gösterdi. İyilik yapmak iyi geliyor.</p>

  <p>“Sıcak ışıma” etkisi tabir edilen bu olay, rhesus şebekleriyle çalışırken defalarca gördüğüm dokunaklı bir imgeyi getiriyor aklıma. Anlatacağım davranış tam manasıyla özgeci değildi ama bütün memeli bakım davranışının kaynağına çok yakındı. Her bahar, hayvanat bahçesi ordularımız düzinelerce yeni bebek dünyaya getirirdi. Bebekler, genç dişileri mıknatıs gibi çekerdi. Sabırla annelerini tımar ederek küçük ellerini bebeklere değdirmek için beklerlerdi. Bebeğin müstakbel bakıcısına doğru sarsak adımlar atmak üzere serbest bırakılması için annenin etrafında epey pervane olmak gerekirdi. Bakıcı bebeği kucağına alır, taşır, tersyüz edip cinsel organını inceler, yüzünü yalar, iyice tımar eder, nihayet sıkı sıkı sarılıp uyurdu. Bunun ne kadar süreceği üzerine bahse girerdik. Beş dakika mı, on mu? Bakıcıların üzerine çöken rehavet transa geçtikleri izlenimi verirdi ya da bu fırsat için bu kadar uzun süre bekledikten sonra kendilerinden geçtikleri izlenimi. Hazinelerini ellerinde tutarken, beyinlerinde ve dolaşım sistemlerinde, aşk hormonu diye bilinen oksitosin salgısı gözkapaklarını ağırlaştırırdı. Uykuları asla çok uzun sürmez, çok geçmeden bebeği annelerine geri verirlerdi.</p>

  <p>Bebek bakımının sevinci, genç dişileri dünyanın en özgeci edimine hazırlar. Memelilerde anne bakımı, doğada bilinen, başka varlıklara yapılmış en maliyetli, en uzun yatırımdır; fetüsün beslenmesiyle başlayıp yıllar sonra sona erer. Ya da çoğu ana babanın dediği gibi: Asla sona ermez. Tuhaftır, anne bakımı, özgecilik tartışmasının çoğunlukla dışında kalmıştır. Bazı biliminsanları bunu özgecilikten saymaya yanaşmaz çünkü yaptıkları fedakârlık vurgusuna uymaz. Özgecilikten bahsetmeyi, ancak yapanı, en azından kısa vadede zarara uğratıyorsa severler. Kimsenin özgeci olmaya heves duymaması, hele hele bundan hiç keyif almaması gerekir. Ben buna <em>özgecilik-acıtır</em> hipotezi diyorum ki bence gayet yanlıştır. Ne de olsa özgeciliğin tanımında acı vermesinin gerekli olduğundan değil, sadece bir bedeli olduğundan bahsedilir.</p>

  <p>Dikkatinizi çekerim, biyologlar dişi bir memelinin neden yavrusuna baktığını açıklamakta hiç zorluk çekmez. Bakmasa nasıl soyunu yürütecek? Kadınların bebek sahibi olmayı ne kadar istediğini de biliriz. İşin vahşi tarafına girmek istemezdim ama bu arzu bazen öyle kuvvetlidir ki, bazı kadınlar bebek sahibi olmak için birini öldürmeyi, karnını açıp bebeği almayı bile göze alır. Ya da bebekleri yuvadan çalarlar. Bunlar hastalıklı vakalar ama bu muazzam arzuyu ve bebek bakımının neden bir fedakârlık olarak görülmediğini gözler önüne seriyorlar. Anne bakımı pek büyük bir muamma olmadığından, bilim daha şaşırtıcı davranışlara odaklanmıştır. Bilim kendine çözülmesi güç meseleler arar. Yine de en azından memeliler söz konusu olduğunda, anne bakımının, özgeciliğin prototipi olduğu ve geri kalanlar için şablon teşkil ettiği söylenebilir. Bunu görmezden gelmekle kendimiz zararlı çıkıyoruz. Tanıdığım tek bir bilim kadınının bile, özgeciliğin nereden geldiği sorusu karşısında kendini kaybetmemesi manidar. Kadınlar için anne bakımını konunun dışında bırakmak zor olurdu. İnsanlarda işbirliği üzerine yazan iki kadın da bunu gösteriyor. Amerikalı bir antropolog olan Sarah Hardy, “bütün köy lazım” teorisinde, insanlarda takım ruhunun çocukların bakımını sadece annelerin değil, çevredeki bütün yetişkinlerin üstlenmesiyle oluştuğunu ileri sürüyor. Keza sinirbilim alanında büyük birikimi olan Amerikalı filozof Patricia Churchland, insan ahlakının, bakım eğilimlerinden kaynaklandığını söylüyor. Organizmanın kendi beden işlevlerini düzenleyen sinir devresi, yavruların ihtiyaçlarını içerecek biçimde şekillenmiştir ve yavrulara adeta kendi uzvuymuş gibi muamele eder. Çocuklarımız bizim parçamızdır, bu yüzden de onları hiç düşünmeksizin korur ve kollarız, tıpkı kendi vücudumuza yaptığımız gibi. Aynı beyin mekanizması başka bakım ilişkilerinin de temelini oluşturur.</p>

  <p>Hayatın ilk döneminde başlayan, açık cinsiyet farklarını da açıklar bu durum. Doğduktan sonra kız bebekler, insanların yüzlerine erkek bebeklere nazaran daha uzun bakar; erkek bebeklerse mekanik oyuncakları tercih eder. Hayatın ilerleyen dönemlerinde kızlar, erkeklere nazaran daha sosyaldir, duygusal ifadeleri daha iyi okurlar, seslere karşı daha duyarlıdırlar, birini kırdıklarında daha fazla pişmanlık duyarlar ve kendilerini başkasının yerine koyma konusunda daha iyidirler. Empatinin, hem kadınlarda hem de erkeklerde burun deliklerine püskürtülen oksitosin tarafından harekete geçirildiğini biliyoruz. Doğum ve bakımla ilişkilendirilen, annelik hormonu oksitosin iki cinsiyeti de kandırır. Yaptığımız çalışmalarda, dişi şempanzelerin, sıkıntıdaki arkadaşlarını erkeklere nazaran daha fazla teselli ettiğini saptadık. Saldırganlık kurbanına yaklaşırlar, kollarını şefkatle omuzlarına atarlar ve bağırması geçene kadar sarılırlar. Dişiler daha anaç cinsiyettir.</p>

  <p>Anne bakımı, kuramcıların dikkate almaya tenezzül etmeyeceği kadar aşikar olsa da aynı zamanda kişiyi en çok ödüllendiren bakım türüdür ki bu da beni <em>özgecilik-iyi-hissettirir</em> tezine getiriyor. Doğa daima, zevkle yapmamız gereken şeyleri bağdaştırır. Yemek zorundayız; bu yüzden yemek kokusu Pavlov’un köpekleri gibi ağzımızı sulandırır ve yiyecek tüketimi en sevdiğimiz faaliyettir. Üremek zorundayız; bu yüzden cinsellik hem bir saplantı hem de bir keyiftir. Çocuklarımızı yetiştirmemizi garantilemek için doğa bize bağlar vermiştir, hiçbiri anneyle çocuk arasındaki bağın üzerine geçemeyen bağlar. Diğer bütün memeliler gibi zihnen ve bedenen tümüyle bunun için programlanmışız. Sonuçta kendi soyumuz için her gün harcadığımız emeğin farkına bile varmayız ve bize maliyeti konusunda olsa olsa şaka yaparız. Uzak akrabalarımız ve tanıdıklarımıza elbette bu kadar çok yardımcı olmayız ama olduğumuzda duyduğumuz memnuniyet hissi aynıdır; Roma İmparatoru Marcus Aurelius’un <em>Düşünceler</em> eserinde, daha o zamanlar bu içgörü mevcuttu: “… doğayla uyumlu hareketler, mesela başkalarına yardım etmek, kendi ödülünü içinde taşır.”<a class="noteref" href="../Text/notlar.xhtml#n0230" id="ref30">30</a> Biz grup hayvanıyız, birbirimize güvenir, ihtiyaç duyar, bu yüzden de yardım etmekten, paylaşmaktan zevk duyarız.</p>

  <p>1996 yılında çekilmiş <em>Marvin’in Odası / Marvin’s Room</em> filminde, Diane Keaton’ın oynadığı Bessie, görmüş geçirmiş ablası Meryl Streep tarafından ziyaret edilir. Bessie senelerce babasına bakmış, ablasından hiç yardım almamıştır. Bessie ablasına, bu anne babaya sahip olduğu için, hayatında bu kadar çok sevgi olduğu için kendini çok şanslı hissettiğini söylediğinde ablası kendi bencilliğinden onu yanlış anlar ve “seni çok severlerdi,” der. Bessie “Hayır, ben onu kastetmiyorum. Birini bu kadar çok sevebildiğim için şanslı olduğumu anlatmaya çalışıyorum,” diyerek onu düzeltir. Özgecilik bizi mutlulukla doldurabilir.</p>

  <p>Özgeciliğin insana acı vermesi gerektiği şeklindeki tuhaf düşünce George Price’ın aşırı fedakârlığı denemesine neden olmuştu. İnsan acı çekmiyorsa büyük bir özgeci olamaz, diye düşünmüş, bütün malını mülkünü başkalarına vermiş, kendini sefil düşecek kadar ihmal etmişti. Kendini ihmal etmenin zararlı olduğunun, hayır işlerinde çalışanların çok iyi bildiği bu temanın farkına varmamıştı. Tıpkı uçaklardaki oksijen maskeleri gibi, başka birinin bakımını üstlenmek için önce benliğin beslenmesi gerekir. Özgecilik acı verir fikrinin nereden çıkmış olabileceğini hep merak etmişimdir. Mesela başkalarına duyulan şefkatin bizi sevinçle doldurduğunu telkin eden Budizme taban tabana zıt bir fikirdir. Sadece kendini yansıtan yetişkinleri etkilemez bu, yeni yeni yürümeye başlayan çocuklar için de geçerlidir; başkalarına bir şeyler vermek, başkalarından bir şeyler almaktan daha fazla memnun ediyor gibidir onları.<a class="noteref" href="../Text/notlar.xhtml#n0231" id="ref31">31</a> Hasta eşlerine ya da ana-babalarına bakan insanlar üzerinde yapılan araştırmalar bunu desteklemiştir. Psikolog Stephanie Brown, başkalarının bakımını üstlenenlerin, bu davranışlarının maliyetini neredeyse hiç fark etmediğini ortaya çıkarmıştır. Bakmakla yükümlü oldukları kişilerle kendilerini bütünleşmiş hissederler ve kendilerine ihtiyaç duyulmasından öyle büyük bir tatmin alırlar ki başkalarına bakması gerekmeyen insanlardan çok daha uzun yaşarlar.</p>

  <p>Meme kanseri yüzünden hayatı tehlikede olan eşime bakmaktan kaynaklanan şahsi tecrübeme dayanarak, bu gibi durumlarda kullanılan “fedakârlık” kelimesinin durumu biraz ıskaladığını düşünüyorum. Bizim için sevdiğimiz insanlara bakmaktan daha doğal bir şey olamaz. Churchland, insanın kendi bedenine, kendi çocuklarına ve yakınlarına bakması arasında bir süreklilik görmekte haklıydı. Beynimiz kendiyle öteki arasındaki sınırı bulanıklaştıracak şekilde tasarlanmıştır. Fareden file kadar bütün memelilerde ortak olan kadim bir sinir devresi vardır. Thai doğal koruma alanında, ona refakat eden arkadaşıyla dolaşan kör bir fil görmüştüm. Birbiriyle akrabalığı olmayan bu iki dişi kalçalarından yapışıkmış gibi davranıyordu. Kör olan diğerine muhtaçtı, o da bunun farkında gibiydi. Refakatçi ne zaman uzaklaşsa, ikisinden de pes homurtu sesleri çıkıyor, hatta bazen borazan sesi gibi sesler çıkarıyorlardı, böylece kör fil arkadaşının nerede olduğunu anlıyordu. Tekrar bir araya gelene kadar bu gürültülü gösteri devam ediyordu. Sonra da kulaklarını bol bol sallayıp birbirlerine dokunarak ve koklaşarak, sevinçle selamlaşıyorlardı. Bu yakın arkadaşlık sayesinde kör dişi, olabildiğince normal bir fil hayatı sürdürebiliyordu.</p>

  <p>İçerdiği ödüller açısından, bazıları aileye ve yakın tanıdıklara gösterilen bakımın en azından duygusal seviyede “bencilce” olduğunu söylerler. Yanlış olmasa bile, bu iddia bencillik ve özgecilik arasındaki ayrımı görmezden gelir. Benim masadaki bütün yemeği yemem, onu aç bir yabancıyla paylaşmamla aynı şeyse, dil hükümsüz kalmış demektir. Tek bir kavram nasıl bu kadar farklı güdüleri çatısı altında toplayabilir? Daha da önemlisi, yabancının yediğini görmekten duyduğum memnuniyet neden benim bencilliğime işaret etsin? Özgecilik neden insana haz veren diğer bütün doğal insan eğilimlerinden biri olmasın? Çoğu insan ailesini ve arkadaşlarını şımartmaktan hoşlanır ve bizim de onlara verebileceğimiz en büyük keyif bizi şımartmalarına izin vermektir.</p>

  <p>Perspektifimizin nasıl böyle tümüyle değiştiğine baktığımda –özgeciliğin açıklanması zor bir fedakârlıktan, memelilerdeki içkin ödüllerle donatılmış doyurma eğilimine dayandırılan şimdiki modern kavrama dönüşmesinde– Price’ın Hıristiyanlığa dönüşünden, Huxley’in ilk günah takıntısına, Kropotkin’in anarşizminden, özgeciliğin ya ikiyüzlü ya da yanlış bir şey olduğu yolundaki yaygın görüşe kadar ne çok ideolojik ve dini unsurun devreye girdiğini görmekten hayrete düşüyorum. Bu tartışmanın büyük bölümünde eksik olan şeyse insanların ve diğer memelilerin özgeciliği, mesela sosyal böceklerden daha farklı bir şekilde sergilemesi. Belki de bizi yanıltan, insan özgeciliğini, karıncalar ve arılarınkiyle kıyaslamak oldu. Böceklerde empati yoktur, halbuki bizim beyinlerimiz başkalarıyla bağ kuracak, onların acısını ve mutluluğunu paylaşacak şekilde inşa olmuştur. Bunun sonucunda özgecilik aynı anda hem sahici hem de tatmin edici olabilir. Price, sağlığını ve servetini hiç tanımadığı serseriler uğruna feda ederek bu sınırı aştığı için sonunda kapıldığı umutsuzluk anlaşılabilir. Bizim için önemli insanları hedef alan, özgeciliğin hazcı niteliğini hafife almış ve yabancılara karşı cömertlik yapma kapasitemizi gözünde haddinden fazla büyütmüştü. Halbuki bunlardan ikincisi fazlasıyla sınırlıyken, birincisi neredeyse hiç sınır tanımaz.</p>
</body>
</html>
