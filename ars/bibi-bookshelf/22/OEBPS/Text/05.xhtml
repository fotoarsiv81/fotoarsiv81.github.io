<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">5</h1>
  <hr />

  <h1 id="sigil_toc_id_23">İyi Maymun Meseli</h1>

  <table>
    <tbody>
      <tr>
        <td></td>

        <td class="td_epigraf">Başka birinin acı çektiğini görmek bana fiziksel acı verir, genellikle başka insanların duygularına el koyarım. Birinin sürekli öksürmesi ciğerlerimi ve boğazımı kaşındırır.</td>
      </tr>

      <tr>
        <td></td>

        <td class="td_right">MONTAIGNE<a class="noteref" href="../Text/notlar.xhtml#n051" id="ref1">1</a></td>
      </tr>
    </tbody>
  </table>

  <p class="nonindent">FİLLERİ KÜÇÜMSEMEK çok kolaydır. Alet kullanımları konusunda ben de bu suçu işlemiştim. Benim gördüğüm kadarıyla alt tarafı bir sopa alıp sırtlarını kaşıyorlardı. Çamur fırlatmalarını da seyretmiştim. Çalıştığım hayvanat bahçesinde fillerin bulunduğu bölümün etrafındaki çite ne zaman cücekargalar tüneyip bahar şarkılarını söylemeye kalksalar, filler çamuru basardı. Bu kuşlar La Fontaine masalındaki karga gibidir. Şakıyabildiklerini zannederler –ne de olsa karga ötücü kuşlar ailesine aittir– ama herkesin müzik zevki aynı olmaz. Filler bu gürültücülerden kurtulmak için onlara hortum hortum çamur fırlatırdı.</p>

  <p>Fillerin en fazla bu kadarını yapabileceklerini düşünürdüm çünkü deneylerde daha fazlası görülmemişti. Biliminsanları kalınderililere uzun bir sopa vermiş, sonra da uzak bir yere yiyecek koyarak, onu almak için sopayı kullanıp kullanmadıklarına bakmışlardı. Primatlar bu konuda başarılıdır ama filler sopayı kendi haline bırakmıştı. Bunun üzerine bu bulmacayı anlamadıkları sonucuna varıldı. Bana öyle geliyor ki belki de biz araştırmacılar fili anlamamıştık.</p>

  <p>Primatın elinin aksine, filin dokunma organıyla koku alma organı aynı. Filler hortumlarını sadece yiyeceğe uzanmak için değil, koklamak ve dokunmak için de kullanırlar – hortumları, özellikle hassas uç noktası, sinir uçlarıyla doludur. Hayvanlar muazzam koku duyularıyla neyin yenip neyin yenmeyeceğini anlar. Görme duyusu ikincildir. Fil sopayı alır almaz burun delikleri kapanır. Sopa yiyeceğe yaklaşsa bile, dokunmaya ve koklamaya engeldir. Bizden gözlerimiz bağlı bir şeye dokunmamızı istemek gibidir bu. Körebe oynamıyorsak böyle bir şey yapmayı pek istemeyiz haliyle.</p>

  <p>Washington’daki Milli Hayvanat Bahçesi’ne son ziyaretimde, Preston Foerder ve Diana Reiss, bulmaca farklı şekilde sunulursa, genç bir erkek fil olan Kandula’nın çözebildiğini gösterdiler. Biliminsanları, alanın yukarısına, Kandula’nın ulaşamayacağı kadar yükseğe meyve dolu dallar asmışlardı. File kullanabileceği pek çok nesne verilmişti: sopalar, kare şeklinde bir kutu ve geniş tahtalar. Kandula sopaları kaale almadı ama bir süre sonra kutuyu ayağıyla tekmelemeye başladı. Kutuyu düz bir hatta tekmeleye tekmeleye dalların tam altına getirdi, sonra ön ayaklarıyla üzerine çıktı ve böylece hortumuyla meyvelere ulaşabildi.</p>

  <p>Kandula ödülünü çiğnerken Preston’la Diana, nesnelerin yerlerini değiştirerek filin işini yokuşa sürdüklerini anlattı. Kutuyu alanın farklı bir noktasına gözden uzağa yerleştiriyorlarmış; böylece Kandula cazip yiyeceklere baktığında çözüm düşünmek ve aleti bulmak için hedeften uzaklaşmak durumunda kalıyormuş. Çoğu hayvan bunu yapamaz ama Kandula hiç tereddüt etmeden kutuyu uzaklardan bulup getiriyormuş. Kutu tümüyle ortadan kaldırıldığında da tahtaları üst üste yığarak yiyeceğe yaklaşmaya çalışıyormuş.</p>

  <p>Kandula, yüksek zekânın alameti farikası sayılan “eureka anı” diye de bilinen sebep-sonuç kavrayışının bütün işaretlerini sergiliyor. Görülen o ki bir hayvanın çamur fırlatmaktan başka marifeti olmadığına hükmetmeden önce dünyaya onun açısından bakmaya çalışmalıyız, gerekirse burnumuzun yerinde bir hortum olduğunu hayal ederek.</p>

  <h2 id="sigil_toc_id_24">Başkasının iyiliği</h2>

  <p class="nonindent">Fillerin kendilerini aynada tanıyıp tanımadığını anlamak için Diana’yla ortaklaşa yaptığımız bir çalışmayı hatırlatıyor bu bana. O zamanlar öğrencim olan Josh Plotnik’le birlikte New York, Bronx Hayvanat Bahçesi’nde bir araştırma yapmıştık. Filler daha önce aynada gördükleri şeyi tanıdıklarını gösterecek bir davranışta bulunmamışlardı. Şebekler gibi, karşılarında gördükleri fili başka bir fil mi zannediyorlardı? Sadece insanlar, maymunlar ve yunusların kendi yansımalarını tanıdıkları biliniyor.</p>

  <p>Ancak önceki deneylerde en büyük kara hayvanına kendisinden çok daha küçük bir ayna verilmişti. Bu ayna, içerideki bir kafesin parmaklıklarının dışına yerleştirilmişti. Filin görebildiği yegâne şey, birisi yansıma olan iki sıra parmaklık arkasındaki dört bacaktı. Hayalkırıklığıyla fillerin kendilerini aynada tanımadığı sonucuna varılmıştı. Ancak biz onları sınamanın daha iyi bir yolu olup olamayacağını düşündük. 2,5’a 2,5 metrelik pahalı bir fil-geçirmez ayna, kendi yansımalarını incelemeye başlamadan önce dokunabilsinler, koklayabilsinler ve arkasına bakabilsinler diye açık alana yerleştirildi. Şempanzeler ve çocuklar için de ilk adım bu incelemedir. Şu işe bakın, Happy adında bir Asya fili kendini tanıdı. Aynanın karşısına ne zaman geçse alnına boyanmış beyaz çarpı işaretini siliyordu. Yansımayı kendi bedeniyle ilişkilendirmese bu çarpının varlığından da haberdar olmazdı. Çocuklarda da kendini tanıma aynı şekilde sınanır ve genelde iki yaşından önce vuku bulur. Filler için kendini tanıyan seçkin hayvanlar arasına katılmak büyük adımdı. Medyadaki başlıklar meşhur çocuk şarkısını hatırlatmadan duramadı: “She’s Happy, and she knows it!”<a class="noteref" href="../Text/notlar.xhtml#n050" id="ref0">*</a></p>

  <p>Filler düşünüldüğünden daha zeki çıkmışlardı ama daha da önemlisi bu durum, olumsuz kanıtların sınırlarını teyit etmişti. Belli bir türde alet kullanımı ya da kendini tanıma işaretleri bulunamasa bile kesin hüküm vermemek gerekir. Hayvanın becerileri yeterli olmayabilir ama biz de hayvanı anlamıyor olabiliriz. Onlara yanlış aletler veriyor, yanlış aynalar tutuyor olabiliriz. Deneysel psikolojinin ünlü deyişiyle “kanıt yokluğu, yokluğun kanıtı değildir”.</p>

  <div class="picture">
    <img alt="" src="../Images/00017.jpeg" />

    <p class="caption">Kandula, yükseğe asılı yeşil dallara ulaşabilmek için bir kutu bulup dalların altına getiriyordu.</p>
  </div>

  <p>Bu noktayı tekrar etmekte fayda var. Burada Georgia’da ormanda yürüyüşe çıktığımda tepeli ağaçkakan görmesem ya da sesini duymasam, ormanda bu kuşun olmadığı sonucuna mı varmalıyım? Elbette hayır. Belki ben görmedim. Bu muhteşem ağaçkakanların nasıl ağaçların arkasına dolanıp gözlerden saklandığını biliriz. Karga kadar büyük olan bu ağaçkakanlar bir hayalet gibi ağaçların arasından kayıp gider, bu yüzden de eski oduncular onlara “yüce-tanrı” derlerdi. Bu kuşlar çok ürkektir ve kahkahaya benzeyen sesleri ya da takırtıları ancak belli mevsimlerde duyulabilir. Defalarca yürüdüğüm halde onları görmemişsem, sadece yeterli veriye sahip olmadığımı söyleyebilirim. Belki de yüce-tanrı gerçekten yoktur ama hayatım üzerine bahse girmezdim.</p>

  <p>Bu yüzden de primat bilme yetisinin, topu topu ormanda atılan birkaç tur üzerine temellendirilmiş, beceri yokluğu iddialarıyla dolu uzun bir tarihe sahip olması çok şaşırtıcı. Bu iddiaların en yenisi maymunların toplumcul olmadığı iddiası. Bize pek çok açıdan benzeseler de zavallılar yankesici kadar bencil. Kendilerinden başka bir şeyi düşünmüyorlar. Birazdan anlatacağım Toplumcul Tercih Testi sonucunda şempanzelerin başkalarının yararına karşı kayıtsız olduğu ilan edildi. Yiyeceklerini paylaşmak, kendilerini riske atarak arkadaşlarını savunmak, grup arkadaşlarını kaçak avcıların tuzağına düştüklerinde kurtarmaya çalışmak, akrabaları olmayan öksüzleri evlat edinmek gibi içlerinden gelen yardım davranışları sergilemeleri de bir anlam ifade etmiyor. Arkadaşlarının yiyeceğe ulaşması için ihtiyaç duyulan bir aleti getirmeleri ya da bir kapıyı açmaları da öyle.</p>

  <p>Bütün bunlar iyi hoş da, diyor akademi camiası, maymunlar şu hayati cömertlik sınavını geçemezse biz bunların tek kelimesine bile inanmayız. Bu yüzden de şempanzelerin toplumsal tercihlerini “sadece şahsi çıkar” doğrultusunda yaptığı,<a class="noteref" href="../Text/notlar.xhtml#n052" id="ref2">2</a> insanlardaki işbirliğinin hayvanlar alemi içinde “büyük bir anormallik” olduğu,<a class="noteref" href="../Text/notlar.xhtml#n053" id="ref3">3</a> ve toplumcul eğilimlerin atalarımız maymunlardan ayrıldıktan sonra “insan türü içinde türemiş bir özellik” olduğu iddiaları tekrarlanıyor.<a class="noteref" href="../Text/notlar.xhtml#n054" id="ref4">4</a></p>

  <p>Ekibim, şu anda izlemekte olduğum şempanzeleri sınava tabi tutana kadar, yani son on yıldır, maymunlara bu olumsuz bakış hakimdi. Atlanta yakınlarında, Yerkes Ulusal Primat Araştırma Merkezi’nin Saha İstasyonu’na bakan ofisimdeki masada oturuyorum. Şempanzeler hakikaten penceremin altında yaşıyor. Yirmi yıldır bu ofisteyim, dolayısıyla yirmi yaşlarındaki bütün maymunları bebekliklerinden beri tanıyorum. Küçükken gıdıkladığım alfa erkeği Socko ve alfa dişisi Georgia da buna dahil. Bir taraftan o kısık maymun kahkahalarıyla güler, bir taraftan da daha fazla gıdıklanmak isterlerdi. Bir önceki alfa dişi Peony de eskiden bu grubun üyesiydi. Hayatının sonlarına doğru arkadaşları ona içme suyu taşır, tırmanmasına yardım eder ve başka hizmetlerde bulunurlardı. Bu şempanzelerin beni ve kuledeki ofisimi kendi alanlarının bir parçası olarak görmesine şaşmamak lazım. Ben yanımda misafirle gelirsem sorun çıkmaz ama buraya tek başına gelen yabancılar her zaman hoş karşılanmaz. Bir keresinde bütün alanı çamur banyosuna dönüştüren çok yağışlı bir dönemin ardından ofise girdiğimde bütün pencerenin kurumuş çamurla kaplı olduğunu gördüm. Birisi bana şempanzelerin, ofisi temizlemeye gelen ekibi pek hoş karşılamadığını anlatana kadar ne olup bittiğini anlayamadım.</p>

  <p>Nasıl ki bir çocuğun zekâsı oyun bahçesinde neler yaptığına bakılarak anlaşılmazsa şempanze zekâsı da safi gözlemle anlaşılamaz. Saha çalışmalarının büyük önemi ve değeri vardır ama maymunların bilişsel özelliklerini değerlendirmek için onlara belli problemler sunmamız gerekir. İki nokta felsefesi güden pek çok test yaparız. Öncelikle şempanzelerin ne yapamadıklarına değil ne yapabildiklerine odaklanırız. Olumsuz netice veren problemlerin üzerinde fazla durmayız. İkinci olarak, deneylerimiz basit ve sezgiseldir. Bu noktada doğal davranışlar, yani masamdan baktığımda her gün yaptıklarını gördüğüm şeyler konusundaki deneyim işe yarar. Şempanzelerin ilgisini çeken ve kolayca yapabildikleri ödevler seçeriz. Mesela insanları taklit etme yatkınlıklarını ölçmek yerine birbirlerine karşı nasıl davrandıklarına bakarız. Şempanzeler bizimle pek öyle istediğimiz kadar alakadar olmazlar ama birbirlerine karşı büyük ilgi gösterirler. Birbirlerinin en küçük hareketini bile takip edebilmek için yüzlerini yüzlerine yaklaştırırlar, ağızlarını koklarlar, hatta bir ödevle uğraşan arkadaşlarına ellerini dokundurup, kinestetik geri besleme alırlar. Maymunlar insanları taklit etmekte o kadar da başarılı değildir ama maymunlar maymunları taklit etmeyi severler, önemli olan da budur zaten.</p>

  <p>Yeni bir Toplumcul Tercih Testi oluştururken şempanze-dostu yaklaşımımız çok işe yaradı. Şempanzeler, bir çiftin ya birine ya da ikisine birden yiyecek veren aletle yapılan testi bir türlü geçemiyorlardı. Maymun bir kolu çekince sadece kendisine yiyecek alıyor, başka bir kolu çekince kendisiyle birlikte partnerini de ödüllendiriyordu. Bu da kendisi bedel ödemeden diğer maymuna faydası dokunacağı anlamına geliyordu. Ancak şempanzeler sanki hiç umurlarında değilmiş gibi iki kolu da aynı oranda çekiyordu.</p>

  <p>Belli ki bütün her şey, bu aygıtın işleyişini ne kadar iyi anladıklarına bağlıydı. Tercihlerinin partnerlerini nasıl etkilediğini biliyorlar mıydı? Bu konuda şüphelerimiz vardı. Bu tür çalışmaları genelde sabah kahvesini içerken tasarlardık. Bir düzine master öğrencisi, doktora üstü akademisyen ve teknisyenden oluşan küçük bir ekibim var. Ekipten birisi kendi kafasındaki deneyi açıklar, sonra da hepimiz eleştirilerimizi yapar, bir şeyin neden işe yaramayacağını anlatır, başka seçenekler önerir, daha önce yapılmış çalışmalardan bahsederiz, vs. Maymunlar için tam doğru seviyede olan bir tasarı bulana kadar bazen aylarca tartışırız. Aynı şey toplumcul projede de oldu. Önce daha evvel yapılmış çalışmaların ayrıntılarını inceledik. Mesela maymunların genelde aralarında birden fazla cam katmanıyla, birbirlerinden metrelerce uzağa yerleştirildiğini fark ettik. Kendilerinin yiyecek aldığını anlama konusunda bir sıkıntıları yoktu ama partnerlerinin ne aldığını görebiliyorlar mıydı? Aletin resimlerini incelediğimizde karmaşıklığına hayret ettik. Biz bile nasıl çalıştığına akıl erdiremiyorsak şempanzeler zorlanmayacak mıydı? Bütün bu sorunları ortadan kaldırmayı hedefledik.</p>

  <p>Hem yabani hem de tutsak şempanzelerin içini dışını çok iyi bilen biliminsanı Vicky Horner daha önce maymunlar üzerinde kullanılmış bir tasarım geliştirdi. Alet filan gerekmiyordu. Maymunları, aralarında sadece bir kafes teliyle birbirinin dibine yerleştirdik ve muz dilimi ödüllerini yağlı kağıda sardık. Klasik müzik konserinde kimseye fark ettirmeden bonbon yemek ne kadar zorsa, bu muzu sessizce yemek de o kadar zordu. Şempanzelerden birinin, diğerinin de yiyecek tükettiğinin farkına varmasını istedik. Kendi üzerimizde deney yaptıktan sonra plana son halini verdik. Kendimizi şempanze gibi düşünüp onlar gibi hareket ettik. Bir rahatsızlık hissetmediğimizden planı uygulamaya koyduk.</p>

  <p>Bizim şempanzeler geniş bir alanda, otlar ve ahşap tırmanma çerçeveleri arasında yaşarlar. Onları isimleriyle çağırdığımızda gelip binaya girerler, biz de plana göre onları ayırırız. Her şey gönüllülük usulüyle yapılır ama işin içinde yiyecek olduğu için hevesli olurlar. Yine de insan psikologlarının asla karşılaşmadığı bazı sorunlarla karşılaşırız. Mesela dişilik organı kabarmış bir dişi erkekler için çok rağbettedir ve ya yolunu keserek binaya girmesini engellerler ya da dışarıda bekleyip bütün sınav boyunca madeni kapılara vururlar. Motive olmuş bir erkeğin çıkarabileceği ses ürkütücü boyutlardadır ve konsantrasyona pek faydası yoktur. Ya da bir yavru annesinden ayrılmayı reddettiği için onunla birlikte girer ve onu tek başına sınayamayız. Buna bir de üşütmeler, hastalıklar, kavgalar, kötü havalar ve başka dış etkenler eklenir. Kesin bir sonuca varmadan önce çok sayıda şempanzeyi, çok kereler sınamak istediğimizden böyle bir çalışma kolayca bir yıla yayılabilir.</p>

  <p>Neyse ki bütün bu emekler boşa gitmedi çünkü şempanzelerin birbirinin iyiliğini düşündüğünü ilk kanıtlayan biz olduk. Vicky’nin azmi, yeni test tasarımımız ve maymunlarla uyumumuz bu sonucu getirdi. İlk test, birbiriyle akrabalığı olmayan iki dişiye, Peony ve Rita’ya uygulandı. Onları iki ayrı odaya yerleştirdikten sonra bir kovayı renkli jetonlarla doldurduk. Bunlar birbirinin tıpkısı plastik boru parçalarıydı, yalnız yarısı yeşil yarısı kırmızıydı. Peony’den her seferinde bir jeton alıp bize uzatmasını istedik. İster yeşil ister kırmızı versin her seferinde ödüllendiriliyordu. Tek fark Rita’nın ne aldığıydı. Kırmızı jetonlar “bencildi” çünkü sadece Peony’yi ödüllendiriyordu, yeşil jetonlarsa “toplumculdu” çünkü ikisini birden ödüllendiriyordu. Peony ilk başta bir kırmızı bir yeşil seçerken zamanla üç taneden ikisini yeşil seçmeye başladı. Birkaç farklı şempanze çiftinde onda dokuz toplumcul tercih gözlemledik ama genel olarak diğerine yardım etme eğilimi Peony’ninki gibiydi: çok yüksek değil ama rasgele de değil. Maymunları odaya tek başına koyup aynı işlemi tekrarladığımızdaysa, iki renk arasında bir ayrım gözetilmiyordu. Başka bir deyişle toplumcul seçim için bir partner gerekliydi.<a class="noteref" href="../Text/notlar.xhtml#n055" id="ref5">5</a></p>

  <p>Partner ne olup bittiğinin gayet iyi farkındaydı ve tercihi yapanı ya aradaki kafes teline vurarak, su püskürterek ya da yüksek sesle bağırarak korkutmaya çalışıyor ya da elini açıp dileniyordu. Partnerler bunu genelde bencil seçimlerden sonra yapıyorlardı. Ancak bu tür baskılar ters tepiyor ve toplumcul seçimlerin azalmasına neden oluyordu. Tercihi yapanlar adeta partnerlerine uslu durmazlarsa hiçbir şey alamayacaklarını anlatmaya çalışıyordu. 21 farklı şempanze çiftini teste tabi tuttuktan sonra bu davranışın korkuyla açıklanamayacağı sonucuna vardık çünkü korkacak en az şeyi olan yüksek mevkideki şempanzeler en toplumcul olanlardı. Peony de Georgia da cömert davranmıştı.</p>

  <p>Peony’nin iyi kalpliliği bizi hiç şaşırtmamıştı. Hayatı boyunca çok tatlı bir karakteri vardı, herkese yardım etmeye, herkesi teselli etmeye her an hazırdı, bu da hayatının sonlarına doğru ona gösterilen sevgi ve saygıyı açıklıyordu. Georgia bambaşka. Tam bir kabadayı, belalı bir tip. Cinsel olgunluğa erdiğinde herkesin gözü önünde aşağı mevkideki erkeklerle cinsel ilişkide bulunup erkekler arasında kavga çıkararak ya da başka dişilerin yavrularına vurup topluluğun yarısını kavgaya sokarak ortalığı karıştırırdı. Bu yüzden de Georgia’nın cömert bir karaktere sahip olduğunu hiç düşünmemiştim ama testler öyle olduğunu kanıtladı. Acaba bize çaktırmadan başkalarına iyilik mi yapıyordu? Georgia yükselişini sopa kadar havuca da mı borçluydu? Hem sindirme hem de yardım hareketlerini herkesin gözüne sokan erkeklerin aksine dişiler arasında böyle stratejileri tespit etmek daha zordur.</p>

  <p>Araştırmamız çoğu şempanze uzmanını ferahlattı. Olumsuz verilerin ortalığı kaplamasına inanamadan seyrediyorlardı. Bazıları şempanzelerde işbirliğinin sadece kan bağı olanlarda görülmediğini kanıtlamak için kıl ve dışkı örneklerinden DNA çıkartmaya kadar vardırmıştı işi. Akrabalığı olmayan bireylerin birbirine yardım etmesine sıkça rastlanır. Ama bulgularımız uzmanları memnun etmenin yanı sıra biraz homurtuyla da karşılandı. Bir ekonomist, şempanzeler davranışları yüzünden bir bedel ödemedikleri için bunun özgecilik sayılamayacağını söyledi. Başkaları şempanzelerin sürekli toplumcul olmadığına işaret etti. Üç seferden birinde partnerlerinin çıkarını düşünmediklerine göre pek de iyi sayılmazlardı hatta “kötü ruhluydular”.<a class="noteref" href="../Text/notlar.xhtml#n056" id="ref6">6</a></p>

  <div class="picture">
    <img alt="" src="../Images/00018.jpeg" />

    <p class="caption">Bekleyen partnerinin önünde, etkin şempanze (sağda) içinde iki renk plastik jeton olan kovaya uzanıyor. O jetonu seçtikten sonra, masanın üzerinde duran kağıda sarılmış iki ödül arasına koyuyoruz. Ya sadece etkin maymunu (“bencil” renk) ya da ikisini birden (“toplumcul” renk) ödüllendiriyoruz. Şempanzeler toplumcul seçeneği tercih ediyor.</p>
  </div>

  <p>Şimdi bütün bir on yıl boyunca, şempanzelerin hiçbir bedel ödemeleri gerekmediğinde bile birbirlerine yardım etmediği düşünüldüğünden insanlar eşsiz kabul edildi. Yöntemi değiştirdik, aletten kurtulduk, bir de baktık ki şempanzeler birbirlerine yardım ediyorlarmış. Meslektaşlarımızın bunun sayılmayacağını söylemesi biraz abartılı. Daha fazla araştırmaya ihtiyaç duyulduğu kesin ama şu anda daha önce ortaya atılmış iddialar zan altında. Toplumcul Tercih Testine tabi tutulan çocuklar da topyekun toplumcul çıkmadı: Bir çalışmada birbirlerine yardım oranları % 78 olarak gözlendi. Yani şempanzelerle aralarında sadece küçük bir fark var.</p>

  <p>İnsanlığın özel konumu söz konusu olduğunda sınırlar mucizevi bir şekilde genişletiliyor. Yine de başka hayvanlardaki toplumculluğu inkar etmek iyice zorlaştı. Söz konusu çalışmaların yanı sıra her yerde mevcut bulunan video kameraları da yeni bir etken. Eskiden sahadan gelen hikâyelerle yetinmek zorunda kalırdık. Mesela Goodall, ağaçlara tırmanamayacak kadar yaşlı ve zayıf olan Madame Bee’nin hikâyesini anlatmıştı. İhtiyar şempanze aşağıda sabırla kızının ona meyve getirmesini beklermiş, kızı meyvelerden birini Madame Bee’nin yanına koyarmış ve birlikte keyifle meyvelerini yerlermiş. Fazla kanıta ihtiyaç duymadan bu tür hikâyelere inanırdık ama şimdi internette düzinelerce şaşırtıcı video var. Bir manda sürüsünün buzağıyı aslanların pençelerinden kurtardığı “Kruger’de Savaş” videosunu YouTube’da milyonlar seyretti, Şili’nin başkenti Santiago’da, yarı ölü arkadaşını kalabalık bir otoyolda sürükleyerek hayatını riske atan “Kahraman Köpek”i de. Japonya’daki tsunamiden sonra yaralı arkadaşının yanından ayrılmayı reddeden köpek de var, yavruyu balçıktan çekip çıkaran Afrika filleri var, bir Çin hayvanat bahçesinde buz gibi bir havuzun dibinde solunumu duran dalgıçı kurtaran beyaz balinalar var. Balinalardan biri onu, bir köpeğin yavrusunu alması gibi usulca ağzına alıyor, sonra iki balina birden dalgıcı yüzeye çıkarıyor.</p>

  <p>Herkesin bilgisayar ekranlarında bütün canlılığıyla duran aksi yönde kanıtlar karşısında sadece insanların başkalarının iyiliğini düşündüğü fikri hızla gözden düşüyor.</p>

  <h2 id="sigil_toc_id_25">Georgia’nın Minnettarlığı</h2>

  <p class="nonindent">Yine de YouTube’da görülen her şeye güvenmemek lazım. Başka bir videoda senkronize yüzen japon balıkları görülüyordu. Dört balık, gösteri uçakları gibi birbirine eşit mesafede, sığ akvaryumda aynı anda dönüş yaparak yüzüyorlardı. Akvaryumun üzerinde duran bir sihirbazın ellerini takip eder gibi bir halleri vardı. Balıklara küçük demir parçaları yutturulduğu söylentisi üzerine herkes ayağa kalkmıştı. Akvaryumun altında dolaştırılan mıknatıslarla idare ediliyor olabilirlerdi ki sığlığını da açıklıyordu bu. Sihirbaz bu iddiaları yalanlamadı ama balıklarının mutlu ve sağlıklı olduğu açıklamasında bulundu.</p>

  <p>Bu performans hiç akla yatkın görünmüyordu çünkü sazan ailesine mensup balıklar sıkışık nizam sürüler oluşturmaz. Gevşek topluluklar oluştururlar. Normalde topluluk halinde hareket etmeye alışık olmayan hayvanları koordinasyon konusunda eğitmek imkânsızdır. İki yunusa aynı anda sudan sıçramanın öğretilebilme sebebi bunu zaten kendiliklerinden yapıyor olmalarıdır. Dişi yunuslar yavrularıyla eşzamanlı yüzer, birlikte dibe dalıp birlikte çıkarlar. Erkek yunuslar gruplar oluşturur ve rakiplerini sindirmek için tam bir eşzamanlılıkla yüzer, böylece bağlarının kuvvetini sergilerler. Halbuki iki evcil kediyi aynı anda zıplatmaya çalışacak olsanız başarısızlık kaçınılmazdır. Kediler yalnız avlanır.</p>

  <p>Biz işbirliği araştırmalarımızda özel bir eğitim vermekten kaçınıyoruz. Hayvanların bu kavramı ne kadar iyi anladığını öğrenmek istiyoruz. Ortak hedefleri var mı? Partnerlerinin gayretini fark ediyorlar mı? Öğrencilerimden birisi olan Malini Suchak şempanzelerin birlikte çalışmasını gerektiren bir deney hazırlıyor. Onları âdet olduğu üzere ikişerli ikişerli test etmek yerine, projeyi açık havada bütün koloninin önünde uyguluyoruz. Doğada şebek avına çıkan maymunlar gibi, ekip kurmaya itiyor bu deney onları. Üç boyutlu mekanda hareketli hedefleri yakalamak zordur, bu yüzden de maymunlar tek başına değil, ikili üçlü gruplar halinde daha başarılı avlanır. Ağaç tepelerinde şebeklerin izini sürdüklerine ve yakaladıklarında koro halinde heyecanla bağırıştıklarına şahit olmuştum. Avlanma ve eti paylaşma şempanze sosyalliğinin kökeninde yer alır, zaten insan evrimini hızlandıran şeyin de bu olduğu düşünülmektedir. Atalarımızın avladığı büyük hayvanlar daha da büyük bir işbirliği gerektiriyordu.</p>

  <p>Malini’nin aleti, dışarıdaki çitin üzerine takıldı. Şempanzeler tek başlarına aletten hiçbir şey alamayacaklarını artık biliyorlar. Aletin üzerinde oturan Rita yüksek bir tırmanma çerçevesinin üzerine kurduğu yuvada uyuyan annesi Borie’ye bakıyor. Rita, üşenmeden Borie’nin yanına tırmanıyor ve onunla birlikte aşağı inene kadar dürtüklüyor. Rita, annesinin peşinden geldiğinden emin olmak için yol boyunca omzunun üzerinden baka baka alete doğru ilerliyor. Kimi zaman şempanzelerin biz farkına varmadan aralarında anlaştığı izlenimine kapılıyoruz. İkisi birlikte ne yaptıklarını çok iyi bilir havada, geceleme binasından çıkarak alete yöneliyorlar.</p>

  <p>Şempanzeler anlık bakışlar ve vücut duruşlarıyla iletişim sağlamakta ustadır. Dile ve açık jestlere ihtiyaç duymadan bir sonraki hamlelerini haber verirler. Vücut diline bel bağladıkları için insanların verdikleri işaretleri de çok iyi okurlar. Hatta bu konuda o kadar iyiler ki benim ruh hallerimi ve niyetlerimi benden bile daha iyi biliyorlar sanki. Bize bakınca içimizi okuyorlar. Önyargılı ziyaretçiler gibi düşmanca beden dili olan insanlara karşı ne kadar duyarlı olduklarını defalarca görmüşümdür. Bizim yanımızdayken bu insanlar, bazı hayvanat bahçesi ziyaretçilerinin yaptığı gibi şempanze taklidi yapmazlar tabii (bağırıp abartılı bir şekilde kendilerini kaşımazlar) ama şempanzeler yine de onlara düşman görmüş gibi tepki verir. Georgia ağzına su doldurup çaktırmadan ötekilerin arasına karışır mesela, kimse kendini bekleyen soğuk duşu anlamasın diye. Ancak insanlar onlara saygı duyduğunda da anlarlar. Emekli saha araştırmacısı Toshisada Nishida’yı gezdirdiğim sırada maymunlar ona hiç tepki vermediler. Ağırlığını bir tarafa vererek yanımda duruyor, ormanda da gördüğüm gibi sakin, ani hareketler yapmadan yürüyordu ve maymunlar bu adama tam not vermiş gibiydiler.</p>

  <p>Georgia bir keresinde 18 aylığına gruptan uzaklaştırılmıştı. Uzaklaştırılma sebebi siyasi istikrarsızlıktı. Erkekler ve dişiler o kadar çok kavga etmeye başlamışlardı ki bazı yavruların hayatından endişe etmeye başlamıştık. Alt mevkideki anneler, üst mevkidekilerin desteklediği ergen çocuk hırsızlarının pençelerinden yavrularını kurtarmakta zorluk çekiyorlardı. Maymun yavruları dört yıl boyunca annelerinden bakım görür, bu yüzden de istenmeyen ayrılıklar onlar için kaygı vericidir. Grubu yatıştırmak için pek çok bireyi ayırmıştık. Bazılarını kalıcı olarak uzaklaştırdık ama çoğu aşamalı bir şekilde geri kazandırıldı. Georgia sonuncuydu. Kötü şöhretine rağmen ben geri dönmesinde ısrar ettim. Bu grubun içinde doğmuştu, çoğunlukla iyi ilişkiler içindeydi ve günün birinde durulup örnek vatandaş haline gelebilirdi. Bu iyimserliğim pek paylaşılmıyordu ama epey bir denemeden sonra Georgia’nın dönmesine izin verildi.</p>

  <p>Çoğu hayvan söz konusu olduğunda geri dönüş iyi bir fikir değildir. Mesela rhesus şebekleri, uzun bir aranın ardından geri dönen eski grup arkadaşlarını iyi karşılamaz. O konumu başka biriyle doldurmuş gibi davranırlar. Bu şebeklerde katı bir hiyerarşi vardır ve mesela 10. mevkideki birey birkaç aylığına bile olsa ayrılıp tekrar geri dönerse 10. mevki ve diğer bütün mevkileri doldurulmuş bulur. Geri dönen şebeğe gösterilen düşmanlık bir yabancıya gösterilen düşmanlık kadar şiddetlidir neredeyse. Ancak şempanzelerde böyle bir sorun yoktur. Onlardaki hiyerarşinin gevşek bir yapısı vardır, grupların sürekli buluştuğu, kaynaştığı ve ayrıldığı, deyim yerindeyse fizyon-füzyon topluluklarında yaşarlar. Yabani şempanzeler topluluklarının tek bir üyesini bile görmeden aylar geçirebilir.</p>

  <p>Georgia’nın dönüşü muhteşem oldu. Bütün heyecana, bir-iki itip kakmaya rağmen, gideli bir-iki gün olmuş gibi eski yerini aldı. Ona sarılmaya hazır olan herkese sarıldı ve herkesi tımar etti ve yanına oturmak için birbiriyle rekabet eden erkekleri seyretti. Annesiyle kızkardeşi, Georgia’nın dört yaşındaki kızı Liza’yı taşıdılar ve korudular, kendisi de grupla o kadar çabuk yeniden kaynaştı ki bir hafta içinde hiç uzaklaşmamış gibi bir hal aldı. Daha önce üstün olduğu bütün dişiler üzerinde yine üstünlüğünü kurdu ve her açıdan eski özgüveni yüksek kimliğine kavuştu.</p>

  <p>Ona ve Liza’ya yakından bakmak için yanlarına gittiğimde, hiç unutamadığım bir şey yaşadım. Georgia genç ve oyuncu olduğu zamanlarda iyi bir ilişkimiz vardı ama yetişkin olduktan sonra beni görmezden gelmeye başlamıştı. Genelde birbirimize karşı nötrdük. Ama o gün yanıma gelip gözlerimin içine baktı. Bakışları dostçaydı. Bana elini uzattı. Elini tuttuğumda hızlı hızlı nefes almaya başladı, bir şempanzenin çıkarabileceği en yumuşak sestir bu. Bunu sadece bir kere yaptı: ne önce ne sonra. Bu sadece bir selamlama değildi çünkü Georgia’yı arada pek çok kere ziyaret etmiş böyle bir davranışla karşılaşmamıştım. Onu koloniye geri döndürdükten hemen sonra meydana geldiği için ikisi arasında bir bağlantı olsa gerekti. Onun geri döndüğünü görmekten ne kadar mutlu olduğumu anlamış olmalıydı. Belki daha da fazlası vardı; kaderi hakkındaki gerilimi, benim onu savunduğumu fark etmişti. Daha önce de söylediğim gibi şempanzeler bedenleri ve sesleri büyük bir isabetle okuyabilirler. Asla emin olmayız ama onu ait olduğu yere geri döndürdüğüm için bana teşekkür ettiğini hissettim.</p>

  <p>Bunu, daha başka pek çok <em>minnettarlık</em> ifadesinin arasına yazıyorum. Bir diğerini, bir bebeği biberonla beslemeyi öğrettiğimiz başka bir şempanzede görmüştüm. Bu şempanze sütü yetmediği için çok bebek kaybetmişti ve evlat edinmeye hevesliydi. Önceki kayıpları onda derin depresyonlara yol açmıştı. İnzivaya çekilir, durduk yerde çığlık atardı. Bu küçük şempanzeyi büyütmenin yanı sıra, kazandığı beceri sayesinde ileriki yıllarda doğurduğu kendi bebeklerini de yaşatmayı başardı. Alet kullanan bir hayvan için biberon kullanmak hiç de zor değil. Bu dişi yaşadığı müddetçe ne zaman beni görse (yani iki üç senede bir) uzun zamandır görmediği bir aile üyesini görmüş gibi heyecana kapılırdı. Bu davranışının, aile kurmasına yardım etmemle bir ilgisi var gibiydi. Maymunlarda alet kullanımı konusunda öncülük yapmış Alman Wolfgang Köhler’in bir anısı da yine minnettarlık örneklerinden biridir. Yağmurlu ve fırtınalı bir havada iki maymun barınaklarının dışında kalmışlar. Köhler tesadüfen oradan geçerken sırılsıklam olmuş titreyen maymunları görmüş. Onlara içeri girmeleri için kapıyı açmış ama maymunlar aceleyle kendilerini kuru barınağa atmak yerine önce büyük bir memnuniyetle profesöre sarılmışlar.</p>

  <p>Minnettarlık başka birine hakkını vermemizi sağlar. İyiliklerin birbirini takip etmesini sağladığı için, karşılıklılık üzerine kurulu bir toplum için elzemdir. Aquinolu Tommaso minnettarlığa o kadar değer vermiştir ki, birincil adalet erdemine bağlı ikincil bir erdem olduğunu söylemiştir. Minnettarlık kazanılan faydayla ilgili sıcak duygular yaratır ve karşılık verme isteği uyandırır. Yoksa neden karşılık verelim? Görev duygusundan mı? Belleğimiz bize iyilik etmiş birine karşı içimizde olumlu bir eğilim oluşturursa işler çok daha kolaylaşır. Bunu bir geri ödeme gibi hissetmeyiz bile. Karşılıklı özgecilik kuramının mimarı Robert Trivers bu yüzden minnettarlığı hayati bir bileşen olarak sunmuştur.</p>

  <p>Ancak biz yukarıdaki gibi hikâyelere bel bağlamak yerine iyilik değiş tokuşunu ölçtük. Yıl boyunca, öğleden sonra bir yemek paylaşım seansı düzenlediğim günlerde sabahları şempanzelerin tımar faaliyetlerini kayda aldım. Saha istasyonunun etrafındaki ormandan yapraklı dallar keserdim (şempanzeler taze böğürtlen sürgünlerine ve günlük ağacına bayılır) ve bunları hanımeli dallarıyla bağlardım. İki büyük yaprak demeti içeri fırlatılırdı. Her mevkiden her yetişkin demeti alıp kendine saklayabilirdi çünkü maymunlar mülkiyete saygı duyar. Çok geçmeden talihli demet sahiplerinin etrafını ellerini uzatıp mızıldanan dilenciler sarardı. En yüksek mevkideki erkeğin bile dilendiği görülebilirdi, tıpkı doğada bir şebek cesedi etrafında toplanan maymunların yaptığı gibi. Sonunda bütün herkes ya doğrudan sahibinden ya da dolaylı olarak aile ve arkadaşlar üzerinden temin ettiği yiyeceği kemirmeye koyulurdu. Pek çok farklı seansta yaklaşık yedi bin yiyecek alışverişi ölçtüm. Elimdeki veriler yiyecek edinmeyle sabah saatlerindeki tımar arasında bir bağlantıya işaret ediyordu. Mesela Socko’nun May’i tımar ettiği bir gün, ondan birkaç dal alma şansı onu tımar etmediği günlere oranla çok yüksekti. Bu da şempanzelerin kendilerine yapılmış iyiliği hatırladığı ve takdir ettiği izlenimini uyandırıyor.</p>

  <p><em>Ahlaki saldırganlık</em> diye bir rolden bahseden Trivers’ın öngördüğü gibi karşılıklılık olumsuz cephede de geçerliydi. Kendisi sürekli çıkar sağlayıp hiç karşılık vermeyenlere öfkeleniriz. Keza şempanzeler de bir kavgada kendilerini başka bir şempanzeye karşı desteklemeyen kendi müttefiklerine saldırabilirler. Kenarda duran iyi bir arkadaşlarına ellerini uzatıp onu düşmana karşı omuz omuza durmaya davet ederler. Arkadaşları arkasını dönüp gider. Terk edilen birey kavgayı bırakıp ciyak ciyak bağırarak sözde arkadaşının peşine düşer. Bütün bunlar gürültülü ve karışık durumlarda meydana gelir –bir şempanze kavgasından daha kaotik ve sinir bozucu bir şey olamaz– ama böyle tepkiler karşılıklılık talebini canlı tutar. Şempanzeler intikam da alırlar. Kalabalık bir güçbirliği karşısında bir dövüşü kaybetmişlerse ödeşmek için fırsat kollarlar. Ötekilerden birini, etrafta arkadaşları yokken tek başına yakalarsa saldırırlar. Bunu sistematik olarak yapan erkekler tanıdım: Dört kişilik bir gruba yenilmişlerse zamanını kollar ve bu dörtlünün her biriyle ayrı ayrı dört sevimsiz seans yaşarlardı. Ancak bir şempanzenin kendine işkence edenlerden birinin başka biriyle dövüşürken yenildiğini görmesi halinde dövüşe katılıp hezimeti artırmasına daha çok rastlanır.<a class="noteref" href="../Text/notlar.xhtml#n057" id="ref7">7</a></p>

  <p>Şempanze toplumu bana daima dişe diş ilkesi üzerine kurulmuş gibi gelmiştir. Bu maymunlar, yiyecekten cinselliğe, tımardan kavgalardaki desteğe kadar, iyilikler ve kötülükler üzerinden bir toplumsal ekonomi inşa eder. Adeta bilanço çıkarır, beklenti, hatta yükümlülükler geliştirirler; güven ilişkisinin bozulmasına verdikleri tepki de bundandır. Yakın akrabalarımızda bu işleyişe o kadar alışığım ki son derece sosyal olan bir başka hayvandaki tepkisizlik beni şaşırttı. Tayland’daki bir koruma alanında, daha önce benzer bir çalışma yapmış olan Josh Plotnik’le birlikte fillerde işbirliğini sınarken gördüm bunu. Her zamanki gibi, bireyleri birlikte hareket etmeye zorlayan ağır alet tekniğini kullanamamıştık. Fillerde on sekiz tekerlekli tır boyutlarında bir alet gerektirirdi bu! Onun yerine bir Japon meslektaşımızın dahiyane tasarımını ödünç aldık; bu tasarım bir aletin etrafına dolanmış bir ipten ibaretti, ipin iki ucu da hayvanların önündeydi. İpin sadece bir ucunu çektiklerinde, bütün ip aletin etrafından kurtulup geliyor, bu hamle hiç işe yaramıyordu. Ancak ipin iki ucu da aynı anda çekildiğinde alet yaklaştırılabiliyordu. Ağırlığın bir önemi yoktu, önemli olan eşzamanlılıktı.</p>

  <p>Bu çalışma fillere çok basit geldi. Birlikte ipin iki ucuna yöneliyor, tuttukları gibi çekiyorlardı. Buraya kadar gayet iyi. Ama sonra bir partnere ihtiyaçları olduğunu ne kadar iyi anladıklarını ölçmek için işi biraz karmaşıklaştırdık. Fillerden birini biraz oyalayıp ötekinin bekleyip beklemediğine baktık. Filler 45 saniyeye kadar bekleyerek büyük bir sabır gösterdiler. İpin ucunu içlerinden birinin çekemeyeceği kadar uzağa koyduk. Bu gibi durumlarda ipe ulaşabilen fil de hiç çekmeye uğraşmadı. İpi çekmenin işe yaramayacağını biliyor gibiydi.</p>

  <p>Bazı filler bizi devre dışı bırakan “gayrimeşru” uygulamalar geliştirdi. Mesela genç bir dişi gidip kocaman ayağıyla sıkıca ipin üzerine basarak ötekinin gelmesini bekliyordu. Böylece kendisinin ipi çekmesine gerek kalmıyordu. O ayağıyla ipin kaçmasını engellerken bütün işi partneri yapıyordu. Ama yiyecek kovası geldiğinde almamazlık da etmiyordu.</p>

  <p>Bunu hem zekâ hem de hilekarlık işareti olarak yorumladık. İlginçtir, öteki fil asla şikayet etmiyor, ipi çekmekten vazgeçmiyordu. Bunun şempanzelerde bu kadar kolay olacağına emin değilim, zaten Malini’yle yaptığımız ortak çalışmada bunu öğrenmeyi umuyoruz. Maymunlarla fillerin birbirinden farklı olmalarının sebebi fillerin, başkalarının yaptığı katkıdan habersiz olması mı yoksa harcanan gayretin çok az olması mı? Her fil ödül olarak bir kova mısır alıyordu –bu kadar büyük bir hayvan için fındık fıstık sayılır– ve tek yapmaları gereken bir ipi çekmekti. Hem gayret hem de ödül, beleşçiliğe kafayı takmalarına değmeyecek kadar azdı belki.</p>

  <p>Bize göre hava hoş. Fillerle çalışmanın tehlikeleri düşünülürse, hiç istemeyeceğimiz bir şey varsa o da sinirlenmeleri olurdu!</p>

  <div class="picture">
    <img alt="" src="../Images/00019.jpeg" />

    <p class="caption">Yukarıdan görünüş: iki fil, üzerinde yiyecek kovaları olan hareketli tepsiyi kendilerine çekmek için ipin iki ucunu tutuyor. İkisi de aynı anda çekmezlerse ip kurtulup geliyor, hortumları boş kalıyor.</p>
  </div>

  <h2 id="sigil_toc_id_26">Beden Bedene Empati</h2>

  <p class="nonindent">Michael Jackson, otelin 4. katındaki balkonundan, tek koluna aldığı dokuz aylık debelenen bebeğini aşağı sarkıttığında, kalabalıktaki hayranlarının çoğu sevinçle bağırsa da bir kısmı korku çığlıkları atmıştı. Üstüne üstlük başına bir de havlu sarılı olan bebeğin düşeceğinden korkmuşlardı. Bu tuhaf sahne daha sonra Eminem tarafından makaraya alınmış, çocuk tacizi uzmanları tarafından da eleştirilmişti.</p>

  <p>İyi de bize ne? Bebek bizim bebeğimiz değil. Yakın zamana kadar bilimin ihmal ettiği bir yetimiz yüzünden böyle tepki veririz: empati. Empati kavramıyla, bizi başkalarına yardım etmeye sevk eden sempatiyi kastetmiyorum, başkalarıyla bağlantı kurmaya dair daha nötr ve temel bir histen bahsediyorum. 16. yüzyıl Fransız filozofu Montaigne, birinin öksürdüğünü duyduğunda boğazının gıcıklandığını söylediğinde, biz kullanmaya başlamadan yüzyıllar önce bu terimin özünü tanımlamış oldu. Empati bedenleri bedenlere bağlar. Jackson’ın bebeği sarkıtmasını sadece gazetede okusak belki bu gaflete güler geçerdik ama televizyonda görünce iş değişti. Balkonun ne kadar yüksek olduğunu, babanın güçsüz tutuşunu, debelenen bebeği gördük. Bir anda, bebeği biz tutuyormuşuz, direncini hissediyormuşuz gibi sahneyle özdeşleştik. Olayı bedensel bir seviyede yaşadık ki bu yazılı herhangi bir dökümden çok daha tedirgin ediciydi.</p>

  <p>Beden-eşleme otomatiktir. Başkalarıyla özdeşleşme becerimiz olmasa, mesela <em>Zoraki Kral / The King’s Speech</em> filmini çok sıkıcı bulurduk. Bir kelimenin hızlı ya da yavaş söylenmesinden veya hiç söylenmemesinden bize ne? Kendimizi kralla bir hissettiğimiz için, sanki derdi bizim derdimizmiş gibi, konuşma sorununu içimizde duyarız. Koltuğun kenarında otururken kelimeleri onun yerine biz söylemek isteriz, bebeklerini beslerken çiğneme hareketi yapan ya da çocuklarının okul müsameresinde söyleyecekleri her kelimeyi sessizce mırıldanan anne babalar gibi. Başkalarının bedenine girme gibi muhteşem bir yetimiz vardır.</p>

  <p>Sinirbilim diliyle söylersek, başkalarında algıladığımız motor edimlerin sinirsel temsillerini beyinlerimizde etkin hale getiririz. Bilgisayar ekranında gösterilen yüz ifadeleriyle yapılan bir test, bunu farkında olmadan yaptığımızı göstermiştir. Yüz ifadeleri, bilinçli algılamaya imkân vermeyecek kadar kısa süre gösterilse bile (denekler manzara resimleri seyrettiklerini zannediyorlardı) yüz kaslarımız gördüğümüz ifadeleri taklit eder, ruh halimiz de onlardan etkilenir. Kaş çatmalar üzüntü, gülücükler mutluluk hissi verir. Bu araştırmayı yapan İsveçli psikolog Ulf Dimberg, bana 1990’ların başında bulgularını yayımlamak istediğinde karşılaştığı direnci anlatmıştı. Pek çok teyitten sonra geri dönüp bakıldığında bu, kulağa saçma geliyor. Ama o zamanlar empatinin serebral kontrol altındaki karmaşık bir beceri olduğu zannediliyordu. Başkasının yerinde olsak neler hissedeceğimize dair kafamızda bilinçli simülasyonlar yaparak empati duymaya karar verdiğimiz düşünülüyordu. Empati bilişsel bir beceri olarak görülüyordu. Artık işlemin çok daha basit ve otomatik olduğunu biliyoruz. Üzerinde kontrolümüz olmadığı söylenemez (soluma da otomatiktir ama onu kontrol edebiliriz) ama bilim eskiden empatiye çok yanlış bir açıdan bakıyordu. Empati, yüzlere, seslere, duygulara dair bilinçdışı bedensel bağlantılardan kaynaklanır. İnsanlar empatik olmaya karar vermez, kendiliklerinden öyledirler.</p>

  <p>Doğru, bedensel ipuçlarının olmadığı zamanlarda bile (bir roman okurken mesela) kendimizi başkasının yerine koyabilme becerimiz vardır ama empatinin özünü bu teşkil etmez. Özünü anlamak için nasıl başladığını bilmek gerekir. Arkadaşı düşüp ağlamaya başlayınca kendisi de ağlayan bir bebeği düşünün ya da onun anlayamayacağı müstehcen bir fıkraya gülen bir oda dolusu yetişkinle birlikte gülen bebeği. Empatinin kökeninde, bedensel eşzamanlılık ve ruh halinin bulaşıcılığı vardır. Hayal gücü ve yansıtmaya dayalı daha karmaşık biçimler buradan çıkar ama ikincildirler.</p>

  <p>Bu çığır açan araştırmayla hemen hemen aynı günlerde, İtalya’nın Parma şehrindeki biliminsanları ayna nöronları keşfetti. Bu nöronlar biz bir eylemde bulunduğumuzda, mesela bir fincana uzandığımızda harekete geçiyor ama aynı zamanda başka birinin fincana uzandığını gördüğümüzde de harekete geçiyor. Ayna nöronlar kendi davranışlarımızla, ötekilerin davranışları arasında fark gözetmediğinden, bir organizmanın, başka bir organizmanın adeta içindeymiş gibi olmasına imkân tanıyor. Biyoloji için DNA’nın keşfi ne kadar önemliyse, psikoloji için de ayna nöronların keşfi o kadar önemli. Bu nöronlar insanları beden seviyesinde kaynaştırıyor; Jackson bebeğini balkondan sarkıtınca bu yüzden tedirgin oluyoruz ya da <em>Zoraki Kral</em>’ı seyrederken bu yüzden onun söyleyemediği kelimeleri mırıldanıyoruz.</p>

  <p>Bu keşif, insan empatisine getirilmiş ilk açıklamalarla, empatinin estetik algıyla ilintili olduğu görüşüyle örtüşüyor. Mesela neden bale seyrederiz? Aynı koreografiyle sahnede zıplayan lastik tekerlekleri görmek bize estetik açıdan aynı zevki verir miydi? Aktörler şarkı söylemek yerine, kıskançlıklarını birbirlerine göstermek ya da serenat yapmak için banço ya da akordeon çalsa, opera içimizi titretir miydi? Sanmam. Bale seyrederken dansçıların bedenine girer, onlarla birlikte adım atar, onlarla birlikte parmak ucunda döneriz. Bir dansçı diğerini, bir üçüncünün kollarına attığında, biz de bir an havada asılı kalırız. Seyirciler de sahnede olduklarından, her başarısız sıçrama anında tepki alır. Empati tümüyle bilişsel olsa (seyircilerin “Bu nasıl oldu?” “Canı yandı mı?” diye düşüneceği) belli bir aranın ardından tepki gelmesi gerekir ama biz daha dansçı yere düşmeden “ah” “vah” deriz.</p>

  <p>Opera da aynı bağı insan sesi üzerinden kurar. Doğumdan itibaren (hatta öncesinden) sesin zevk, acı, öfke, vs. aracı olduğunu biliriz. Ses doğrudan merkezi sinir sistemimize temas eder. Hiçbir yapay aletin başaramayacağı şekilde içimize dokunur. Sopranonun acılarını tahmin etmekle kalmayız, hissederiz de, hatta tüylerimiz diken diken olur. Operayı çok seven birisi olarak, her büyük performansın sonunda bütün duygularımın akıp gittiğini hissederim.</p>

  <p>Görsel sanat da aynı bağlantıyı kullanır. Michelangelo’nun köle heykelini her gören, kendini mermerden kurtarmaya çalışan gerçek boyutlu bu insan karşısında kaslarının gerildiğini hisseder. Caravaggio’nun <em>Aziz Thomas’ın Şüphesi</em> tablosunda, İsa şüpheci müridinin göğsündeki yaraya parmağını sokmasına bakarken biz bu hareketin verdiği acıyı hissederek irkiliriz. Bosch’un eserleri de empati, acıma ve dehşet yaratan fiziksel sahnelerle doludur. Bosch’un insansevmez olduğu söylenmiştir ama izleyicilerinin empatisi olmasa sanatının esamisi okunmazdı. Bıçaklarla deşilmiş, ağaçlardan yarı ölü sarkan, aç köpeklerin yediği, bir arpe asılmış, anüsüne flüt sokulmuş, köle olarak kullanılan ya da tavada kızartılan günahkârlarla birlikte biz de acı çekeriz. İroniktir işkence yapmak için de empati gerekir çünkü insan neyin acı verdiğini bilmeden, birisine kasten acı çektiremez. Bosch’un içimizde bu kadar çok duygu uyandırmasının sebebi resmettiği sahnelere girmekten kendimizi alamamamızdır. İşkence gören figürlerin kendimiz de olabileceğine inanmamızı ister ve bir an inanırız.</p>

  <p>Bedensel empati soyut sanatta da geçerlidir. Ayna nöronları keşfeden İtalyan biliminsanı Vittorio Gallese ve Amerikalı sanat tarihçisi David Freedberg, bilinçdışımızda sanatçının tuval üzerindeki hareketlerini takip ettiğimizi anlatır. Tıpkı piyano çalan birinin, piyano konseri dinlerken beynin parmak hareketlerinden sorumlu bölümünün harekete geçmesi gibi, Jackson Pollock’un bir resim deneyimini seyredenler de “fiziksel izlerin ima ettiği hareketlerle –fırça izleri ya da akıtılmış boyalarla– eseri üretenin yaratıcı edimleriyle bedensel bir bağ kurarlar.”<a class="noteref" href="../Text/notlar.xhtml#n058" id="ref8">8</a></p>

  <div class="picture">
    <img alt="" src="../Images/00020.jpeg" />

    <p class="caption">Bosch’un <em>Mahşer Günü</em> tablosunda iki yaşlı acuze, insanları şişte ve ateşte kızartır. Günahkârların çektiği acıları görmek, sözel anlatımlardan çok daha etkilidir. Bilinçdışı seviyede insan bedenleriyle ilişki kurarız, bu sahnenin sıcaklığını tam manasıyla hissederiz.</p>
  </div>

  <p>Bu süreçler sadece türümüze has değildir. Ayna nöronlar etrafında kopan akademik yaygara, bize bu nöronların insanlarda değil makaklarda keşfedildiğini unutturmuş gibidir. Günümüzde bile, “maymun gördüğünü yapar” nöronları üzerine makaklarda yapılan araştırmalar, insan beyni üzerinde yapılan eşdeğerlerine nazaran çok daha kapsamlı ve ayrıntılıdır. İnsanlar üzerinde yapılan çalışmaların çoğu, belli beyin bölgelerinde bu nöronların bulunduğunu <em>varsayar</em> çünkü varlıklarını doğrulamanın tek yolu beyne elektrot sokmaktır ki bu uygulamaya nadiren rastlanır.<a class="noteref" href="../Text/notlar.xhtml#n059" id="ref9">9</a> Halbuki maymunlarda bol miktarda doğrudan veriye sahibiz. Ayna nöronlar muhtemelen primatların başkalarını taklit etmesine yardımcı oluyor; eğitilmiş bir primatla aynı şekilde bir kutuyu açmaları ya da doğada annelerinden gördükleri şekilde bir meyvenin çekirdeğini çıkarmaları böyle mümkün oluyor. Bütün primatlar uyumludur. Sadece taklit etmeyi değil, edilmeyi de severler. Bir deneyde, iki araştırmacı, oynamaları için plastik bir top verilmiş kapuçinlerle etkileşime girmişler. Araştırmacılardan biri kapuçinlerin topla yaptıkları her hareketi taklit ederken diğeri etmiyordu. Deneyin sonunda kapuçinler onları taklit edeni tercih etmişlerdi. Keza, bardağı kaldırmak ya da dirseğini masaya dayamak gibi karşısındakinin her hareketini taklit etme talimatı verilmiş birisiyle çıkan ergenler, hareketlerini taklit etmeyen bir başkasına nazaran ondan daha fazla hoşlandıklarını belirtmişler.</p>

  <p>Bedensel bağlantının empatiye nasıl yardımcı olduğunu görmek kolay. Üzüntülü biriyle konuşurken yüzümüz üzüntülü bir ifade alır, bedenimiz de kendini bırakır. Hatta onunla birlikte ağlayabiliriz bile. Halbuki canlı, güleç bir insanla konuşurken biz de çok geçmeden gülmeye başlarız ve sonuçta kendimizi mutlu hissederiz. Hayvan duyguları konusundaki talihsiz tabu yüzünden bu konuda fazla araştırma yapılmasa da duyguların hayvanlarda da bulaşıcı olduğunu biliyoruz. B. F. Skinner “‘duygular’, genelde davranışı açıklamak için kullandığımız kurgusal sebeplerin mükemmel örnekleridir” diyerek, özellikle hayvanların duygularını küçümsemiştir.<a class="noteref" href="../Text/notlar.xhtml#n0510" id="ref10">10</a> Skinner çok etkili oldu –ekolü din gibiydi– ama neyse ki artık düşüşe geçti. Beyin araştırmaları, hayvan duygularına dair şüpheciliğin Gordiyon düğümünü kesti. Mesela insan beynindeki amigdala, Bosch’un cehennem sahnelerine benzeyen şiddet ve açık yara gibi korkunç imgelere baktığımızda harekete geçer. Farelerin beyninde aynı amigdala elektrikle uyarıldığında, hayvanlar kaçar, altlarına yapar ve bir köşeye siner. Bu durumda, farelerle insanların beynin aynı bölümünde aynı duygu durumunu, yani korkuyu paylaştığı sonucundan kaçmak zordur. Bu mantığı sevgi, sevinç, öfke ve benzeri duygulara uygulayan modern sinirbilim, hayvanların duygusal hayatını özgürce incelemektedir.</p>

  <p>Hayvanların sadece uyarımlara karşılık veren makineler olduğu görüşü bana asla hitap etmemiştir. Öyle zayıf bir görüştür ki insan çürütmeye nereden başlayacağını bilemez. Otistik hayvan uzmanı Temple Grandin’in sözlerine bakılırsa Skinner bile zamanla fikrini değiştirmiştir. Grandin, on sekiz yaşında bir öğrenciyken Skinner’la yaptığı görüşmeden mahcubiyet duymuş, profesöre bacaklarına dokunmaması gerektiğini anlatması dahil olanları ayrıntısıyla tasvir etmiş. Grandin, beyin hakkında daha fazla şey bilmek harika olmaz mı diye sormuş. Skinner: “Beyin hakkında bir şey bilmemize gerek yok, bizde edimsel koşullanma var,” diye cevap vermiş. Bu beni hayrete düşürdü; bir biliminsanı herhangi bir konuda bilgilenmeyi neden reddetsin ki? Bilginin her türlüsü iyi değil midir? Pek sevilen bir kuramı tehdit etmiyorsa tabii! Skinner da, daha pek çok biliminsanı gibi, kuramının yalanlanması korkusundan mı muzdaripti? Sorunlarının çoğu beynin işleyişinden kaynaklanan Grandin, saygıda kusur etmeden ona karşı çıkmıştı. Yine de Skinner’ın, hayatının sonlarına doğru, şartlanmanın her şey olmadığını birinci elden öğrenmesiyle ışığı gördüğünü bildirir Grandin. Beyin konusunda biraz daha fazla şey bilmenin daha faydalı olup olmayacağı sorusuna, “Felç geçirdiğimden beri faydalı olacağını düşünüyorum,” diye cevap vermiştir.<a class="noteref" href="../Text/notlar.xhtml#n0511" id="ref11">11</a></p>

  <p>Sinirbilimin empati konusunda iki temel mesajı vardır. Birincisi insan ve hayvan duyguları arasında kesin bir ayrım olmadığıdır. İkincisi empatinin bedenden bedene geçtiğidir. Bir kadının koluna iğne batırırsanız, bunu sadece izleyen kocasının beynindeki acı merkezi harekete geçer. Beyni, iğne <em>kendi</em> koluna batmış gibi tepki verir. Ayna nöronlar, taklit ve duyguların bulaşıcılığı konusunda bildiklerimizin ışığında, empatinin bu “beden kanalının” muhtemelen primat türü kadar eski olduğu sonucuna varıyoruz, hatta ben daha da eski olduğunu düşünüyorum. <em>The Age of Empathy</em> (Empati Çağı) kitabımı tümüyle empatinin kökenini belgelemeye adadığım için, burada sadece birkaç örnek vermekle yetineceğim.</p>

  <p>Mesai arkadaşlarımdan biri, kovasına delik açarak şu meşhur çocuk şarkısını canlandırıyor. Matt Campbell, altına küçük bir delik açtığı plastik kovayla dolaşıyor. Şempanzelerimiz deliğe gözlerini dayayıp kovanın öteki ucunda duran iPod’u seyretmeyi öğrendiler. Bu şekilde videoyu kimin izlediğini tam olarak biliyoruz ve başkalarının aynı videoyu seyretmemesini sağlıyoruz. Bu “dikiz şovu”nun tek maksadı bulaşıcı esnemeyi ölçmek; empatiyle bağlantılı kendine has bir olgu bu. Mesela bulaşıcı esnemeye en açık insanlar en fazla empati hisseden insanlar. Otizm gibi empati bozukluğu olan çocuklarda esneme bulaşması hiç yok. Esneyen maymunları seyreden şempanzelerimiz deli gibi esniyor ama ancak videodaki maymunu şahsen tanıyorlarsa. Yabancıların videoları hiçbir etki yaratmıyor. Bu da meselenin bir ağzın açılıp kapandığını görmekten ibaret olmadığını düşündürüyor: filmi çekilen bireyle özdeşleşmek de bunun bir parçası. Bütün empati araştırmalarında, ister insan olsun ister hayvan, tanışıklığın rolü biliniyor. Empatik tepkiler, birine kendimizi ne kadar yakın hissediyorsak, onunla ne kadar çok şey paylaşıyorsak, o kadar kuvvetleniyor. İnsanlar üzerinde (gizlice lokantalarda, tuvaletlerde filan) yapılan bir saha araştırmasında bulaşıcı esnemenin, akrabalar ve yakın arkadaşlar arasında, tanıdıklar ve yabancılar arasında olduğuna nazaran daha fazla ve daha hızlı olduğu saptanmış.<a class="noteref" href="../Text/notlar.xhtml#n0512" id="ref12">12</a></p>

  <p>Eğlenceli bir örnek de IgNobel Ödülü’yle ilgili – özellikle Dalai Lama’yla yaptığım konuşma bu mevzuyu daha eğlenceli bir hale getiriyor. Nobel Ödülü’nün parodisi olan bu ödül, “insanları önce güldüren sonra düşündüren” araştırmalara veriliyor. 2011’de de kaplumbağalarda bulaşıcı esneme bulma teşebbüsüne verilmiş. Viyana Üniversitesi’nden araştırmacılar, kırmızı ayaklı kaplumbağaları, ağzını açıp kapayacak şekilde eğitilmiş bir türdeşlerinin karşısına koymuşlar. Hiçbir tepki gözlemlemedikleri için de bulaşıcı esnemenin basit bir refleks olmadığı, taklit ve empati gerektirdiği, bunun da kaplumbağalarda olmadığı sonucuna varmışlar.</p>

  <p>Primatlarda empatik taklidin deneysel koşullara bağlı olduğunu düşünenlere kendiliğinden ortaya çıkmış pek çok örnek verebilirim. Uzun zaman önce Arnhem Hayvanat Bahçesi’nde, parmak eklemlerinden değil, büktüğü bileğinden kuvvet alarak, topallaya topallaya yürüyen yaralı bir erkek şempanze görmüştüm. Çok geçmeden koloninin gençleri, bu talihsiz erkeğin arkasında tek sıra olup, bileklerine yaslanarak topallamaya başladılar. Bir keresinde de burada, Yerkes saha istasyonunda, bir dişinin bir diğeriyle özdeşleşmesini tetikleyen bir doğuma şahitlik etmiştim.</p>

  <blockquote>
    <p class="nonindent">Gözlem penceremden, May’in etrafında gizli bir işaretle harekete geçmiş gibi hızla ve sessizce toplanan bir kalabalık gördüm. Hafifçe araladığı bacakları üzerinde doğrulmuş olan May, bebek çıktığında tutabilmek için elini açıp aşağıya sarkıtmıştı. Ondan daha yaşlı bir dişi olan Atlanta da onunla aynı duruşa geçmiş ve aynı el hareketini yapmıştı ama kendi bacakları arasında, yani işe yaramayacak bir yerde. On dakika kadar sonra sağlıklı bir erkek yavru doğduğunda kalabalık kıpırdandı. Şempanzelerden biri bağırdı, bir kısmı sarıldılar, bu hepsinin olaya kendini nasıl kaptırdığını gösteriyordu. Atlanta muhtemelen kendini May’in yerine koymuştu çünkü kendisi daha önce pek çok bebek dünyaya getirmişti. Yakın arkadaşı olarak, sonraki haftalarda anneyi adeta hiç durmadan tımar etti.<a class="noteref" href="../Text/notlar.xhtml#n0513" id="ref13">13</a></p>
  </blockquote>

  <p>Uganda’da, Budongo Ormanı’nda yaşayan sakat bir şempanzeyle ilgili bir olay var. Catherine Hobaiter, elleri ciddi şekilde deforme olmuş, bileklerine inme inmiş, Tinka adında elli yaşlarında bir erkekten bahsediyor. Üstüne üstlük Tinka, kronik bir deri enfeksiyonundan da muzdaripmiş ve dumura uğramış elleriyle kendini kaşıyamadığından bu enfeksiyon ona ciddi bir rahatsızlık veriyormuş. Tinka, sırtımızı kurulamak için havluyu iki yanından tutmamıza benzeyen bir sarmaşıklı kaşınma tekniği geliştirmiş. Bir sarmaşığın üzerine basıp, başını ve vücudunu ona sürtüyormuş. Biraz tuhaf bir işlem olsa da sıkça uygulamasına bakılırsa işe yaradığı anlaşılıyormuş. Eli ayağı tutan bir şempanzenin bu hareketi taklit etmesi için bir sebep olmasa da pek çok yavrunun Tinka’yla aynı hareketi yaptığı görülmüş. Sırf kaşınmak için aşağı çektikleri sarmaşıklara sürtünüyorlarmış sık sık. Başka bir şempanze topluluğunda emsali bulunmayan bu tuhaf alışkanlığın yayılışı, yine bir ayna nöron vakasına benziyor.</p>

  <p>Bilinçdışı olduğu için empatinin beden kanalını görmezden gelmeye meyilliyiz. Siyaset yorumcularının empatiyi, toplumda temel rol oynamaya layık olmayan, “kırılgan bir çiçeğe” benzettiklerini bile duydum. Belli ki böyle şeyler söyleyen insanların kendilerine göre bir gündemi var ve Abraham Lincoln’ün, bu milletin sempati bağlarıyla birbirine bağlandığını düşündüğünü unutuyorlar. Mesela Lincoln’ün kölelikle mücadele etme kararı, başkalarının acılarına verdiği duygusal tepkiden kaynaklanıyordu büyük ölçüde. Birbirine zincirlenmiş köleleri hatırlamanın “daimi bir işkence” olduğunu yazmıştı Güney’deki bir arkadaşına.<a class="noteref" href="../Text/notlar.xhtml#n0514" id="ref14">14</a> Çok önemli siyasi kararlar bile, en azından kısmen empatiden kaynaklanıyorsa, ağırlığını küçümsemenin manası yok. Ben şahsen, empati ve dayanışmadan yoksun bir toplumda yaşamaya değmeyeceğini düşünüyorum.</p>

  <p>Gerçi insan empatisi tür sınırında kalmıyor. Baktığımız hayvanlarla ilgili politikalara da sirayet ediyor. Domuzların kısırlaştırılması tartışmasını örnek alalım. Çoğu ülkede bu ameliyat anestezisiz yapılır ya da yapılırdı. Bu meseleyle ilgilenen bir komitede, bu uygulamaya karşı olanlar, biliminsanları ve veterinerlerin katı direnişiyle karşılaşmış; acı konusunda ne bildiğimizi onu nasıl ölçeceğimizi sormuşlar. “Ne hissettiklerine dair hiç fikrimiz yok” klişesi işte. Bir sonraki toplantıda karşıtlar yanlarında bir film getirmişler. Tartışma yöntemle ilgili olduğundan, mevcut uygulamaya bakmanın mantıklı olduğunu söylemek dışında görüş belirtmemişler. Sonra bayıltılmamış bir domuzun iğdiş edilme sahnesini göstermişler. Domuz dakikalarca bağırarak öyle çok çırpınmış ki sonunda bir oda dolusu adam, yüzleri bembeyaz, elleri bacakları arasında otururken bulmuşlar kendilerini. Bu video, anestezi konusundaki hakim görüşü, mantıklı argümanlardan çok daha kolay değiştirmiş.</p>

  <p>Bedensel empatinin gücü bu işte.</p>

  <h2 id="sigil_toc_id_27">Bir Fare Tarafından Kurtarılmak</h2>

  <p class="nonindent">“Komşum kim?” diye sordu, İsa’nın “komşunu kendin gibi sev” tavsiyesinden kafası karışmış avukat. Bazı insanları sevmek zoruna gittiğinden bu kadar da kapsayıcı olmayan bir talimat arıyordu. Cevabı İyi Samiriyeli Meseli’ndeydi.</p>

  <p>Can çekişen bir kurban, yolun kenarına atılmış, önce bir papaz, sonra bir Yahudi tarafından görmezden gelinir – ikisi de ahlaka dair ayrıntılı bilgiye sahip dindar adamlardır. Yine de yollarından kalmak istemez, hemen sokağın karşı tarafına geçerler. Ancak oradan geçen üçüncü bir kişi, bir Samiriyeli durur, adamın yaralarını sarar, onu eşeğine oturtur ve emniyetli bir yere getirir. Yahudilerin (mesel onlar için yazılmıştır) küçümsediği “mundar” bir halka ait olan Samiriyeli bu üç kişi arasında tek vicdanlı insandır. Yaralı adamın içinde bulunduğu kötü durumdan adeta iç organları seviyesinde etkilenmiştir. Kutsal kitap, başkalarının zor durumunu görmezden gelmek için insana bolca bahane veren kitabi ahlaka karşı tetikte olunması mesajını verir.</p>

  <p>Meselin hisselerinden sadece biridir bu. Diğeriyse herkesin, bize benzemeyen insanların bile komşumuz olduğudur. İnsan ve hayvan empatisinin cemaatçi özelliği düşünüldüğünde, asıl zor olan bu mesajı gerçekleştirmektir. Bulaşıcı esneme gibi basit bir ölçüde bile, yabancılarla özdeşleşmeye rastlamak zordur. Hem şempanzeler hem insanlar, tanıdıkları bireylerin esnemelerine yabancılara nazaran daha kolay katılmışlardır. Empati maalesef taraf tutar; Zürih Üniversitesi’nde başkalarının acısına verilen tepkileri ölçmek için yapılan deney de bunu göstermiştir. Bir grup erkeğe, kendi takımlarının ya da rakip takımın taraftarlarının, ellerine bağlanan elektrotlarla canlarının yakılması seyrettirilmiştir. İsviçrelilerin futbolu ciddiye aldığını söylemeye gerek yok. Sadece kendi kulüplerinin taraftarları onlarda empati uyandırmıştır. Hatta rakip takım taraftarının elektrik şokuna maruz kaldığını seyretmek, beynin haz bölümlerini harekete geçirmiştir.<a class="noteref" href="../Text/notlar.xhtml#n0515" id="ref15">15</a> İşte komşuyu sevmek buraya kadar!</p>

  <p>Bu grup-içi tarafgirliğin de empati kadar eski olduğu kemirgenler üzerinde yapılan araştırmalarda gözlenmiştir. Şeffaf cam tüplere konulmuş laboratuvar farelerinden birine seyreltilmiş asetik asit verilmiştir – araştırmacılara bakılırsa bu asit sadece hafif bir karın ağrısına sebep olmaktadır. Asidi yutan fare rahatsızlığını belirten gerinme hareketleriyle tepki vermiştir. Seyreden fareyse ötekinin acısını kendisi hissediyormuş gibi acıya daha duyarlı bir hale gelmiştir. Ancak bu derdini paylaşma deneyi sadece birlikte yaşayan fareler üzerinde işe yaramıştır. Bir yabancının acı çektiğini görmek fareleri etkilememiştir.<a class="noteref" href="../Text/notlar.xhtml#n0516" id="ref16">16</a></p>

  <p>Fareler, insanlarda da gayet iyi bilinen, <em>duygu sirayeti</em> sergilemişlerdir. Neşenin ya da üzüntünün nasıl yayıldığını, çevremizdeki insanların ruh hallerinden nasıl etkilendiğimizi biliriz. Mutluluğa giden en emin yol, insanın etrafına mutlu insanlar toplamasıdır, derler. Duygu sirayeti, ortalama bir insanın <em>topluluk karşısında konuşmaktan ölecekmiş gibi korktuğu</em> iddiası üzerinden araştırılmıştır. Deneklerden, hiç hazırlık yapmadan seyirci önünde konuşmaları istenmiştir. Konuşmanın ardından bütün katılımcılardan bir bardağa tükürmeleri istenmiştir. Böylece biliminsanları, endişeyle bağlantılı kortizol hormonunu ölçme imkânı bulmuşlardır. Konuşmacının gerginliğinin, dinleyicilere de sirayet ettiği saptanmıştır. Dinleyiciler, kendine güvenen konuşmacılar karşısında rahatlayarak her kelimeyi takip etmiş, gergin konuşmacılar karşısında tedirgin olmuştur. <em>Zoraki Kral</em>’da sözü edilen aynı beden kanalı sayesinde konuşmacıların ve dinleyicilerin hormon seviyeleri birbirine yaklaşmıştır.<a class="noteref" href="../Text/notlar.xhtml#n0517" id="ref17">17</a></p>

  <p>İkinci bir kemirgen araştırmasında denek olarak sıçanlar kullanılmıştır. Bu hayvanların kötü şöhretine rağmen, üniversite öğrencisiyken evcil hayvan olarak sıçan beslediğim için, bu araştırmanın sonuçlarını benimsemekte zorluk çekmiyorum. Her ne kadar kızların gözünde beni popüler yapmasalar da sıçanların temiz, zeki ve şefkatli olduğunu öğrettiler bana. Chicago Üniversitesi’nde yapılan bir deneyde, bir sıçan, içinde şeffaf bir kaba kapatılmış başka bir sıçan olan kapalı bir alana konmuş. Şeffaf kapta kilitli olan sıçan sıkıntıyla debeleniyormuş. Birinci sıçan, ikinciyi kurtarmak için kilidi açmayı öğrenmekle kalmamış, bunu yapmaktaki motivasyonu da akıllara seza. Birinin içinde çikolata, ötekinin içinde kapana kısılmış arkadaşı olan iki kapla karşılaştığında genelde önce arkadaşını kurtarıyormuş. Halbuki boş bir kapla, içinde çikolata olan bir kap arasında seçim yapmak zorunda kaldığında daima çikolatalı kabı önce açıyormuş. Bu bulgu, Skinner’ın koşullanma vurgusuna tamamen karşı ve hayvan duygularının gücünü kanıtlıyor. Sıçanların davranışını empati temelli özgecilik olarak yorumlayan yazarlar “kapana kısılmış bir hücre arkadaşını kurtarmak, çikolata yemekle aynı değerde” sonucuna varmış.<a class="noteref" href="../Text/notlar.xhtml#n0518" id="ref18">18</a></p>

  <p>Bu hapishaneden kaçış deneyi, empatinin daha karmaşık bir türüyle, sempatiyle ilgiliydi. Empatinin nasıl yardım ya da rahatlatma davranışına dönüştüğünü tam olarak bilemiyoruz ama en azından başkasına yönelmeyi gerektiriyor. Empati epey pasif olabilir, sadece bir duyarlılık yansıtabilir ama sempati açıktır. Başkası için duyulan kaygıyı onun durumunu iyileştirme arzusuyla birleştirir. İyi Samiriyeli Meseli tam da bunu anlatır. İnsan taştan yapılmamışsa, yolun kenarında inleyen birini görmek kaçınılmaz olarak empati uyandırır. Ama iki din adamı, bu hissi sempatiye dönüştürmek yerine ondan kurtulmaya çalışırlar. Bile isteye kaynağından uzaklaşırlar. Kendini koruma sık rastlanan bir durumdur, korkunç bir sahneyi görmemek için sinema seyircilerinin ellerini yüzlerine kapaması gibi. <em>127 Saat / 127 Hours</em> filminin en önemli sahnesini, bir kayanın altına kolu sıkışmış adamın, çakısıyla kendi kolunu kesmesini pek az seyircinin izlediği söylenir. Halbuki Samiriyeli bir başkasının acısını görmekle kalmamış, ona sempati göstermiştir. Zaman kaybetmek, elbisesini kirletmek, bir hırsız numarasına kurban gitmek gibi kaygıları bir kenara bırakıp, yardıma muhtaç adama öncelik vermiştir.</p>

  <p>İnsanların eyleme geçmemek için bulduğu bahaneler çok zekice bir deneyle sınanmıştır. Üniversite öğrencilerine bir kampüs binasından bir diğerine koşmaları talimatı verilmiş, bu arada yollarına iki büklüm bir “kurban” konmuştur. Öğrencilerin sadece %40’ı “kurbana” ne sıkıntısı olduğunu sormuştur. Acele işi olan öğrenciler zamanı bol öğrencilerden daha az yardım etmiştir. Bazıları düpedüz inleyen “kurbanın” üzerinden atlayıp geçmiştir. Hatta ironik olarak, derste bahsedecekleri konu İyi Samiriyeli olduğu halde böyle davranmışlardır.<a class="noteref" href="../Text/notlar.xhtml#n0519" id="ref19">19</a></p>

  <p>Yardım etme kararı, sadece akli değerlendirmeler üzerinden alınmaz çünkü itici güç neredeyse her zaman duygusaldır. Empati ve sempati duyguları olmasa muhtemelen başkalarına yardım etmeye asla kalkışmazdık. Sadece akli mülahazalarla başka birini kurtarmak için bir nehre kim atlar? Mesela İsviçreli futbol taraftarları üzerinde yapılan araştırmada, bir denek bir başkasının acısını azaltmak için ne kadar gayret göstermişse, beyninde empatinin o kadar fazla etkinleştiği gözlenmiş. Öte taraftan duygular yeterli değildir. Bedel/çıkar hesaplarıyla birleşirler ve bunun sonucunda bir eylem ya da eylemsizlik planı ortaya çıkar. İyi Samiriyeli araştırmasında bütün öğrencilerin yardıma istekli olmamasının sebebi budur. İnsanda yardım davranışı, duygusal etmenlerin ve bilişsel filtrelerin bir bileşimi sonucunda oluşur. Aynı bileşim diğer hayvanlarda da söz konusudur.</p>

  <p>Empatinin rolünü araştırmanın bir yolu üzüntüye verilen tepkileri gözlemlemektir. Şempanzeler ve bonobolarda, beklenen tepki tesellidir. Kısa süre önce hayatını kurtarmak için kaçmış bir saldırı kurbanı, dudağını bükmüş, yarasını yalayarak ya da perişan bir halde tek başına oturmaktadır. Birisi yanına gelip de ona sarıldığında, onu tımar ettiğinde ya da dikkatle yarasını incelediğinde canlanır. Teselli son derece duygusal bir hal alabilir ve maymunların birbirinin kollarında çığlıklar atmasına kadar gidebilir. Yaklaşık dört bin gözlemi taradığımızda, daha çok arkadaşların ve akrabaların, erkeklerden çok dişilerin teselli ettiğini gördük.<a class="noteref" href="../Text/notlar.xhtml#n0520" id="ref20">20</a> Bu sonuncusu bizim türümüz için de geçerlidir; teselli bir tür derdini paylaşma şekli olarak görülür. Bu konu üzerinde araştırma yapmanın en kolay yolu, bir aile üyesinden evde incinmiş ya da üzüntülü davranmasını rica etmek ve çocukların buna nasıl tepki verdiğini gözlemektir. Küçük yaştaki çocuklar, maymunlarla aynı şekilde dokunur, sarılır ve rahatlatıcı beden teması kurar ve kızlar bu hareketleri oğlanlardan daha fazla yapar.</p>

  <div class="picture">
    <img alt="" src="../Images/00021.jpeg" />

    <p class="caption">Empati, matruşka gibi çok tabakalıdır. Çekirdeğinde bir başkasının duygu durumuna eşlik etme becerisi vardır. Bu çekirdeğin etrafına evrim, başkaları için endişelenme ve onların bakış açısını benimseme gibi daha karmaşık becerileri inşa etmiştir. Pek az tür bütün bu becerileri sergiler ama çekirdekteki beceri memeliler kadar eskidir.</p>
  </div>

  <p>İnsanbiçimcilik karşıtlarının ikazlarına uyup, insan ve hayvanlarda bu tepkilerin farklı terminolojiyle ifade edilmesini reddediyorum. “Hayvanlar insan değildir!” diye bağıranların bu sözleri doğrudur doğru olmasına ama insanların hayvan olduğu da bir o kadar doğrudur. İnsan davranışı için aynı şeyi yapmadan hayvan davranışının karmaşıklığını küçültmek yapay bir engel yaratır. Ben şahsen daha farklı bir tutumluluktan yanayım; şöyle ki birbiriyle yakın akrabalığı olan iki tür benzer koşullar altında aynı şekilde davranıyorsa, davranışlarının altında yatan zihinsel süreçler de muhtemelen aynıdır. Bunun alternatifi, iki türün de birbirlerinden ayrıldıktan sonra geçen kısa süre içinde aynı davranışı üretmenin farklı yollarını geliştirdiğini varsaymak olur. Evrim açısından bakıldığında bu çapraşık bir iddiadır. Bir başkasını teselli eden bir maymunun, aynı şeyi yapan bir insandan farklı güdülerle hareket ettiği kanıtlanana kadar, iki türün de aynı itkilerle hareket ettiği şeklindeki zekâ ürünü varsayımı tercih ediyorum.</p>

  <h2 id="sigil_toc_id_28">Ötekinin Bakış Açısı</h2>

  <p class="nonindent">Empatinin daha da karmaşık bir ifadesi <em>hedefli yardımdır</em>. Burada hedef başkalarının üzüntüsüne tepki vermek yerine onların durumunu anlamaktır. İnsanların özel ihtiyaçlarının farkına varırız, mesela körlerin caddeyi geçmesine bunun için yardım ederiz. Körlüğün nasıl bir şey olduğunu tahayyül eder, bu özel duruma göre bir yardım şekli geliştiririz. Gerçek hayatta bu alanda bol bol insan örneği vardır, yunuslar, filler ve maymunlar gibi diğer büyük beyinli türler için de aynı şey geçerlidir. Bir bonobonun cama çarpıp sersemlemiş bir kuşu nasıl kurtardığını ya da bir şempanzenin doğal yaşam acemisi arkadaşını, zehirli bir yılandan nasıl uzaklaştırdığını çok anlatmışımdır. Bir maymunun bir başka maymunun bakış açısını takındığını gösteren çok hikâye vardır. Ama hedefli yardım artık sınanmış olduğu için bu hikâyeleri atlayacağım. Japonya’da, Kyoto Üniversitesi Primat Araştırma Enstitüsü’nde (PRI) yürütülen bu araştırma, şempanzelerin birbirine iyilik etmeye istekli olduğunu kanıtlayan bizim araştırmamızı çok güzel tamamlıyor.</p>

  <p>PRI’ya defalarca gittim. Şempanzeler geniş açık alanlarda, yeşil çalılar ve yüksek tırmanma çerçeveleri arasında yaşıyorlar. Bizim Yerkes’te yaptığımız gibi, gönüllü testler için içeri çağırılıyorlar. Ama PRI’da maymunlar karmaşık bir tünel sisteminden geçerek bir odaya giriyorlar ve o odada onlar merkezde, insanlar çeperlerde oluyor. Maymunlar camdan bir odaya konulduktan sonra insanlar türlü türlü alet edevatla onların etrafında dolanıyor. Gerçi anlatacağım deneyde o kadar gelişmiş bir alet kullanılmamış. Shinya Yamamoto maymunlara portakal suyu edinme konusunda iki farklı seçenek sunuyor. Ya kabı bir tırmıkla kendilerine çekiyorlar, ya da portakal suyunu kamışla içebiliyorlar. Asıl sorun ellerinin altında hiçbir alet olmaması. Yanlarındaki ayrı bir bölmede, önünde türlü türlü alet olan başka bir şempanze oturuyor. Bu ikinci şempanze şöyle bir bakıp ötekinin sorununu anladıktan sonra gerekli aleti seçip küçük bir pencereden ona uzatıyor. Ancak önünde aletler duran şempanze ötekinin durumunu göremiyorsa aletleri rasgele uzatıyor; bu da ötekinin neye ihtiyacı olduğu konusunda bir fikri olmadığını gösteriyor. Bu deney, şempanzelerin sadece birbirine yardım etmeye hazır olmakla kalmayıp, başkalarının özel ihtiyaçlarını da dikkate aldığını gösteriyor.<a class="noteref" href="../Text/notlar.xhtml#n0521" id="ref21">21</a></p>

  <p>Maymunların doğal hayatta asla aletlerini paylaşmadığını düşünenler varsa, Senegal, Fongoli’de, Amerikalı primatolog Jill Pruetz’in, savanada yaşayan şempanzeler üzerinde yaptığı araştırma, Yamamoto’nun çalışmasını doğrular nitelikte. Orman şempanzelerinin aksine bu topluluk yiyecek bulmak için muazzam mesafeler katediyor. Şempanzelerin et paylaştıkları biliniyor ama Fongoli şempanzeleri (baobab meyveleri gibi) bitkisel gıdaları da paylaşıyor, ayrıca alet paylaşımına da ilk olarak bu toplulukta rastlandı. Mesela yetişkin bir dişi bir dal parçasıyla termit avlarken yanına, ağzında hazır aletiyle baskın bir erkek gelmiş. Şempanzeler bir dalı kırıp yapraklarını temizleyerek termit avlama aletleri yapar. Kendi aleti bozulunca dişi, erkeğin ağzındaki aleti alıvermiş, bunun üzerine erkek kendine başka bir alet yapıp beklemeye devam etmiş. Sonra bu aleti de dişiye kaptırmış. Dişi gittikten sonra erkek kendine bir daha alet yapmamış ve kendisi termit avlamaya kalkışmamış.<a class="noteref" href="../Text/notlar.xhtml#n0522" id="ref22">22</a></p>

  <p>Hem tutsak hem de doğadaki maymunların yetileri konusunda hâlâ çok az şey biliyoruz ama son senelerde bilgilerimiz artıyor. Zannedildiği gibi bencil olmadıkları açık ve insanlık söz konusu olduğunda, ortalama bir Hıristiyan ya da Yahudi din adamını yenmeleri de muhtemel.</p>
</body>
</html>
