<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Parasal Zeka (Paranızı Zenginliğe Dönüştürmenin Yolları)</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos390815" class="calibre20"><span class="calibre11"><span class="bold">AKILLI YATIRIM STRATEJİLERİ</span></span></p><p class="calibre15"><span class="italic">Bazen yaptığınız en iyi yatırım, yapmadığınız yatırımdır.</span></p><p class="calibre15"><span class="italic">Donald Trump</span></p><p class="calibre8">İlk üç bölümde sırasıyla finansal planlama yapmayı, sonra para kazanmayı ve onunla ihtiyaçlarımızı karşılamayı, daha sonra sahip olduklarımızı nasıl güvence altına alacağımızı gördük. Bu bölümde de kazanmaya devam ettiğimiz para ile nasıl yatırım yapıp zenginleşme yolunda ilerleyeceğimizi sizinle paylaşmak istiyorum. Zenginliğe giden yol yatırım yapmaktan geçer. Akıllı bir yatırım stratejisi oluşturabilmek için aşağıdaki adımlar izlenmelidir. </p><p class="calibre6"><span class="bold">Yatırım Hedeflerini Belirlemek</span></p><p class="calibre8">Yatırım yapmadan önce finansal yaşamınızın her alanında olduğu gibi hedeflerinizi belirlemeniz önemlidir. Hedeflerinizi belirlemek demek, onları aklınızın bir köşesine yazmak demek değildir. Hedef belirlemek net bir süreçtir ve sınırları belli olmalıdır. Hedeflerinizi gerçekten belirlemiş olmak için onları yazıya dökmeli ve öncelik sırasına koymalısınız. Bunu yaptıktan sonra her bir hedefiniz için ona ulaşmanın maliyeti sizin için ne olacak bunu hesaplamalısınız. Hesabınızı yaptıktan sonra da hedeflerinizi periyodik olarak gözden geçirmeli ve gerekirse revize etmelisiniz. Kitabın ilk bölümünde hedeflerinizi belirleyebileceğiniz bir finansal hedef tablosunu sundum. Hedefin ne olduğu da önemlidir. Para kazanmak bir hedef değildir, bir karardır. Hedef, bir yıl içinde markası ve modeli belli olan bir otomobil almak üzere birikim yapmaktır. Hedeflerinizden hangilerinin sizin için daha önemli olduğunu belirlemek için kendinize aşağıdaki soruları sorabilirsiniz:</p><div class="calibre16"> </div><ul class="calibre17"><li value="1" class="calibre18">Eğer hedefimi gerçekleştiremezsem sonuçları neler olur?</li><li value="2" class="calibre18">Hedefime ulaşmak için gerekli fedakarlıkları yapmaya hazır mıyım?</li><li value="3" class="calibre18">Bu hedefi gerçekleştirmek için ne kadar paraya ihtiyacım var?</li><li value="4" class="calibre18">Bu paraya ne zaman ihtiyacım olacak?</li></ul><p class="calibre8">Bu sorulardan ilki hedefinize odaklanmanıza yardım eder. Hedefinize ulaştığınızda kazanacaklarınız ile ulaşmadığınızda kaybedeceklerinizi belirlemeye yarar. İkincisi sizi hedeflerinize ulaşma doğrultusunda nelerden, ne kadar fedakarlık etmeniz gerektiği konusunda yönlendirir. Üçüncüsü hedefinizin kafanızda somutlaşmasını sağlar ve son soru da paraya ihtiyacınız olacak zamanı belirleyip yatırımlarınızı o zamanda nakde çevirebileceğiniz şekilde yaşamınızı kurgulamanıza yardım eder. Eğer gelecek hafta ihtiyacınız olacak bir para geçtiyse elinize onunla gayri menkul yatırımı yapmanız mantıksızdır.</p><p class="calibre9">Yatırım yaparken finansal hedefleri belirlemenin en önemli sebebi, aksi takdirde önümüzdeki 10, 20 ya da 30 yıllık yaşamınızda nelerin gerçekleşeceği hakkında bir fikir sahibi olamamanızdır. Bu da kontrolü kaybetmenize ve rüzgarda savrulan bir yaprak gibi ömrünüzün geçmesine sebep olabilir. Buna karşın 30 yıl içinde 300.000 TL nakit para ile emekli olmak isteyen biri, yatırımlarına yılda %10 kazandıracağı varsayımından hareketle, her yıl yapması gereken yatırım miktarının 1.824 TL olduğunu hesaplayabilir.</p><p class="calibre6"><span class="bold">Bütçe Dengesini Sağlamak</span></p><p class="calibre8">Yatırım hedeflerinizi belirledikten sonra yatırım yapabilmek için dengeli bir bütçeye sahip olmak gerekir. Dünyadaki dolar milyonerlerinin en önemli özelliği imkanlarının altında yaşamalarıdır. Eğer bir dolar milyonerinin 30.000 TL değerinde bir otomobile binme imkanı varsa onu almak yerine bu bedelin altında bir arabaya binmesi daha kuvvetle muhtemeldir. Bütçenizin dengeli olması demek, sahip olduğunu kazanç kadar ya da ondan daha az bir miktarda para harcamanız demektir. Bunu yapamadığınızda bütçeniz açık verir ve kredi kartınıza ya da tüketici kredilerine borçlanmak durumunda kalabilirsiniz. Bazen seminerlerde ne yaparsam yapayım kendime hakim olamıyor ve gereğinden fazla para harcıyorum diye şikayet eden kişilerle karşılaşabiliyorum. O zaman size çok pratik bir tavsiyem var. Bütçe yaparken harcama kalemlerinizi belirlemiştiniz. Her harcama kaleminiz için bir zarf oluşturun, üzerine de hangi grubun zarfı olduğunu yazın, ulaşım, gıda, kira gibi. Her zarfa bütçenizden o grup için tahsis ettiğiniz miktardaki parayı koyun. Sonra harcama yaparken gıda harcaması yapacaksanız gıda zarfından harcama yapın, giyim alışverişi yapacaksanız giyim zarfından paranızı alın. Böylece bütçenizi dengeleyebilir ve kendinizi disipline etmiş olursunuz. Hangi zarftaki para biterse, o ay için o zarfın harcama bütçesi tamamlanmıştır. Giyim eşyası alıp giyim zarfındaki paranızı bitirdiğinizde, o ay için kıyafet alma hakkınız biter ve bir dahaki ayı beklemek durumundasınızdır. Bunu üşenmeyip yaptığınızda en azından bir ay için, olumlu sonuçlar verdiğini göreceksiniz.</p><p class="calibre6"><span class="bold">Sigorta ve Acil Durum Fonu</span></p><p class="calibre8">Kalıcı ve başarılı bir yatırım yapabilmenin yollarından biri de gerekli bütün sigortalarınızın sağlanmış olmasıdır. Sigortanız yoksa ama buna rağmen yatırım yapıp zenginleşme hayalleri kuruyorsanız bir riskin gerçekleşmesi durumunda hayatınız tamamen tersine dönebilir. Diyelim her ay 100 TL birikim ile yatırım yapıyorsunuz ve sigortanız yok. 3 yıl boyunca yatırım yapmaya devam ettiniz ve bu 3 yılın sonunda başınıza beklenmedik bir olay geldi. Yaptığınız yatırımın getirisinin ancak tedavi masraflarınızı karşılayabileceğini bilmelisiniz. Oysa sigorta sahibi iseniz ve 100 TL yerine ayda 80 TL birikiminizi yatırıma yönlendirseniz, herhangi bir riskle karşılaşmanız durumunda bütün zararınızı sigorta şirketi tazmin edeceği gibi, elinizdeki birikimin de bir kuruşuna bile zarar gelmeyecektir.</p><p class="calibre9">Sigortanın haricinde aynı zamanda bir acil durum fonuna sahip olmakta da fayda vardır. Acil durum fonunun miktarı kişiden kişiye değişmekle birlikte genellikle 3-6 ay sizin ve ailenizin ihtiyaçlarını karşılamaya yetecek kadar bir nakde sahip olmak olarak tarif edilir. Bu tutar dünyanın neresinde yaşıyor olursanız olun, acil ihtiyaç fonu olarak yeterli olabilir. Çünkü önemli olan paranın miktarı değil, o paranın sizi zaman olarak ne kadar idare edebileceğidir. Nakit olarak bu fonlar elinizde bulunmadığında evinizi, arabanızı ya da diğer değerli eşyalarınızı satmak zorunda kalabilirsiniz ki, alıcıyken çok değerli olan bu nesneler satıcı olduğunuzda bir anda değerini yitirebilirler.</p><p class="calibre6"><span class="bold">Kendi Yatırım Programınızı Başlatmak </span></p><p class="calibre8">Yatırım yapma konusunda yeterli tecrübeniz olmayabilir ya da yatırım yapma konusunda kaybetme korkusundan kaynaklanan çekinceleriniz olabilir. Bazen de insan erteleme tuzağına düşebiliyor. Şu an yeterince param yok, yeterli param olduğunda yatırım yapmaya başlayacağım diyenler olabiliyor. Bunların hepsi aslında birer tuzaktır, çünkü yatırım yapmak için en uygun zaman içinde bulunduğunuz andır. Yatırım yapmak için yeterince paranız olmasını beklerseniz, o paranız muhtemelen hiçbir zaman olmayacaktır, çünkü yatırım sizin zihninizde bir öncelik olarak yer etmemiştir. Ne zamanki küçük de olsa yatırım yapmaya başlarsınız, işte o gün, paraya hükmedenler sınıfına dahil olursunuz. Çünkü zaman paradan daha değerlidir. Kaybettiğiniz parayı geri kazanabilirsiniz, ama zamanı geri döndürmek maalesef mümkün değildir. Kendi yatırım programınızı başlatmak ve bunu düzenli olarak devam ettirebilmek için aşağıdaki adımları izleyebilirsiniz:</p><div class="calibre16"> </div><ul class="calibre17"><li value="1" class="calibre18">İlk ödemeyi kendinize yapın.</li><li value="2" class="calibre18">Yatırımlarınız için otomatik ödeme talimatı verin.</li><li value="3" class="calibre18">Beklenmedik gelirlerinizi yatırıma yönlendirin.</li><li value="4" class="calibre18">Yılda bir ay yoksul hayatı yaşayarak mümkün olduğunca çok tasarruf edin ve bu tasarrufları olduğu gibi yatırım hesabınıza yönlendirin.</li></ul><p class="calibre6"><span class="bold">Alışverişlerinizi Yatırıma Dönüştürün</span></p><p class="calibre8"> Özellikle bayanlar, alışveriş yapamadan duramadıklarını iddia edebiliyorlar. Alışverişin stres azaltan bir faktör olduğunu kabul ediyorum. Ama gereksiz yapılan harcamalar kısa vadede stres azaltsa da orta ve uzun vadede stresimizi artırabiliyor. Bunun önüne geçebilmek için alışverişlerinizi yatırıma dönüştürmeyi deneyebilirsiniz. İşte size birkaç örnek:</p><div class="calibre16"> </div><ul class="calibre17"><li value="1" class="calibre18">Aracınıza bir depo benzin alacağınıza bir petrol şirketinin hisse senetlerini alabilirsiniz.</li><li value="2" class="calibre18">Evinizdeki mobilyaları değiştireceğinize bir mobilyacıya ortak ya da sermayedar olabilirsiniz.</li><li value="3" class="calibre18">Bir tablo alacağınıza resim yapmayı öğrenip, kendi tablolarınızı da hobi olarak satabilir ve ek gelir elde edebilirsiniz.</li></ul><div class="mbppagebreak" id="calibre_pb_39"></div>
</body></html>
