<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Parasal Zeka (Paranızı Zenginliğe Dönüştürmenin Yolları)</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre6"><span class="bold">GİRİŞ</span></p><p class="calibre8"> Elinizde tuttuğunuz bu kitap, size hayatınız boyunca bir arada sunulmamış olan para ile ilgili bilgileri kapsamaktadır. Bu kitaptaki bilgileri kullanarak;</p><div class="calibre16"> </div><ul class="calibre17"><li value="1" class="calibre18">Finansal planlama yapabilir,</li><li value="2" class="calibre18">Borçlarınızdan kurtulabilir,</li><li value="3" class="calibre18">Daha fazla para kazanabilir,</li><li value="4" class="calibre18">Kredi kartlarınızla dost olabilir,</li><li value="5" class="calibre18">İstediğiniz ev ve arabayı satın alabilir,</li><li value="6" class="calibre18">Kendinizi ve ailenizi finansal risklere karşı koruyabilir,</li><li value="7" class="calibre18">Kendi işinizi kurabilir,</li><li value="8" class="calibre18">Kârlı yatırımlar yapabilir, </li><li value="9" class="calibre18">Yüksek bir yaşam standardında emekli olabilir,</li><li value="10" class="calibre18">Zenginliğinizi sizden sonraki nesillere aktarabilirsiniz.</li></ul><p class="calibre8">Bir baba paranın kıymetini bilmeyen çocuğuna, ders vermek amacıyla, "Bundan sonra sana harçlık yok. Kendi paranı kendin kazan ve artık bu eve biraz katkıda bulun" der. Çocuk, önce dayısından borç alır. Parayı getirip babasına verir. Baba çocuktan aldığı parayı sobaya atar! Ertesi gün çocuk gider, bu sefer halasından para ister ve aldığı parayı koşup babasına getirir. Baba parayı alır, yine sobaya atar! Ertesi gün çocuk gider, amcasından borç para ister. Sonuç aynı olur!</p><p class="calibre9">Artık çocuğa kimse borç para vermez. İş başa düşmüştür. Çocuk bir küfe bulur. Hale gider, akşama kadar orada hamallık yapar. Biraz para kazanır. Akşam eve döndüğünde kazandığı parayı yine babasına verir. Babası oğlundan aldığı parayı tıpkı diğerlerine yaptığı gibi sobaya atmak için uzandığında çocuk sıçrar ve babasının elini tutar. Bir taraftan babasının koluna yapışırken bir taraftan da yüksek sesle bağırır:</p><p class="calibre9">"Baba sen ne yapıyorsun? Sakın bu parayı sobaya atma. Benim bu parayı kazanmak için akşama kadar iflahım kesildi, mahvoldum!"</p><p class="calibre9">Kitap, toplam beş bölümden oluşuyor. Bu beş bölüm, ortalama bir insanın finansal yaşamını kronolojik olarak ele alıyor.</p><p class="calibre9">Birinci bölüm, parasal zekâya giriş. Bu bölümde, finansal yaşamınızın ilk yıllarından itibaren kazandığınız paraları nasıl tasarrufa ve yatırıma yönlendirebileceğiniz üzerinde duruluyor. Bunun için gerekli olan ilkeler ve parasal zekânın kuralları paylaşılıyor. Paranın zaman değerini lehinize kullanmayı öğrenmenizin sizin için zenginliğe giden bir yol olacağı anlatılıyor. Bölümün sonunda ise elde ettiğiniz kazançların vergisini ödemekle yükümlü olduğunuz vurgulanıyor ve hangi taktikleri kullanarak vergi ödemelerinizi azaltabileceğiniz gösteriliyor. Paranın gerçek değeri açıklanıyor. Bunu normal şartlarda öğretmek ya da öğrenmek çok daha zor ve pahalı olabilir.</p><p class="calibre9">Cimri adamın biri, tüm mal varlığından emin olmak için her şeyini satar ve altına çevirip bir yere gömer. Ama gönlünü de altınlarla birlikte gömdüğünden her gün gelip toprağı kazarak altınlarıyla hasret giderir. Bu hareketi işçilerinden birinin dikkatini çeker ve o kişi bir gün gizlice giderek efendisinin altınlarını çalar. Cimri, ertesi gün altınlarının yerinde yeller estiğini görünce dövünür, ağlayarak saçını başını yolar. Onu böyle perişan gören komşusu nedenini öğrenince şöyle der:</p><p class="calibre9">"Ne ağlıyorsun, be adam? Bir taş alıp aynı çukura koy ve o taşın altınların olduğunu düşün. Çünkü kullanmayı hiç düşünmediğine göre taş da aynı işi görecektir." </p><p class="calibre9">Paranın değeri sahip olmakta değil yönetebilmektedir. </p><p class="calibre9">İkinci bölüm, parasal zekânın ilk bölümde verilen ilkeleri ve kuralları ile paranızı nasıl en etkili biçimde yönetebileceğinizi gösteriyor. Nakit para yönetimi, tasarruf yapma yöntemleri, tüketici kredilerinin ve kredi kartlarının ne zaman kullanılıp ne zaman kullanılmaması gerektiği, ev ve araba sahibi olunurken dikkat edilmesi gereken konular paylaşılıyor. Sadece tasarruf ederek zenginleşmek çok uzun bir zaman gerektirir, bunun yerine elinizdeki araçları daha etkili kullanarak bu sürenin nasıl kısaltılabileceği üzerinde duruluyor.</p><p class="calibre9">Adamın biri rüşvet suçundan hâkimin önüne gelir. Her şey adamın suçluluğunu gösterdiğinden hakime kararını açıklamaktan başka bir şey kalmaz. Adama ceza olarak üç seçenek sunar. Ya yüz altın ödeyecek, ya elli kere kamçılanacak, ya da beş kilo soğan yiyecektir</p><p class="calibre9">Adam, "bu hiç de zor olmaz," diye düşünüp ilk soğana sarılır. Fakat yarım kiloya yakın çiğ soğan yedikten sonra kalan soğanlara baktığında tiksinir. Gözleri sulanır ve yanaklarından yaşlar akmaya başlar.</p><p class="calibre9">"Yüce mahkeme, beni soğanlardan kurtar. Elli kamçıyı tercih ederim…" diye yalvarır. Açgözlülüğü ile ünlü olan adam, parasını kurnazlıkla kurtarabileceğine inanmaktadır. Fakat kırbacı görür görmez titremeye başlar. Sırtına inen her kırbaçta daha fazla bağırır ve onuncu vuruştan sonra, "Bana acıyın! Beni bu kırbaçlardan kurtarın!" diye feryat figan eder.</p><p class="calibre9">Hakim başını sallar. Parasını korumak için önce soğanı sonra kırbacı tercih eden adam, sonunda üçüncü cezayı ödeyebilmek için yalvarır: </p><p class="calibre9">"Ne olur yüz altını ödememe izin verin." </p><p class="calibre9">Üçüncü bölüm, sigorta yoluyla kendinizi ve varlıklarınızı finansal risklere karşı nasıl koruyabileceğinizi açıklıyor. Bir yandan kişisel risk yönetimi ve sigorta mantığını verirken, diğer yandan da hayat, kaza, sağlık, ev ve otomobil sigortası yaptırırken dikkat edilmesi gereken hususları irdeliyor.</p><p class="calibre9">Bir yatırımcının üç tane kız arkadaşı vardır. Biriyle evlenecektir ama hangisini seçeceğini bir türlü bilemez. Bunun üzerine her birine 5000 dolar vermeye karar verir ve bu parayı nasıl değerlendireceklerini görmek ister. Birinci kız parayı alır almaz alışverişe çıkar, kuaföre gidip saçlarını yaptırır, makyaj malzemeleri alır, manikür, pedikür derken yatırımcının yanına döner ve şöyle der: "Seni o kadar çok seviyorum ki bana verdiğin bütün parayı sana daha güzel görünebilmek için harcadım." İkinci kız parayla televizyon, müzik seti gibi elektronik eşyalar alır, sonra da hepsini yatırımcıya verir ve der ki: "Seni o kadar çok seviyorum ki bana verdiğin bütün parayla yaşamını kolaylaştıracak şeyler aldım ve hepsini de sana hediye ediyorum." Üçüncü kız 5000 doları aldıktan sonra borsada yatırım yapar, parayı iki katına çıkarır, 5000 dolarını adama geri verir ve kalanı ile de yine yatırım yapar ve der ki: "Seni o kadar çok seviyorum ki sana paranı iade ettim ve elde ettiğim kazancı da geleceğimiz için yeniden yatırıma yönlendirdim." Yatırımcı her bir gelin adayının parayı nasıl değerlendirdiğini uzun uzun düşündükten sonra en güzel olanıyla evlenir! </p><p class="calibre9">Yatırım bazen insana da yapılır. Yatırım yönetiminin ilkelerini bilmek önemlidir, ancak kararlarınızı duygusal olarak verirseniz hata yapma ihtimaliniz vardır. Bazı zamanlarda doğru olan seçeneği bilmenize rağmen, mantıklı olanı değil, kendi hoşunuza gideni tercih edebilirsiniz.</p><p class="calibre9">Dördüncü bölüm, parasal zekâ ile yatırım yönetimi ve servet oluşturma üzerinde duruyor. Bu bölümde kolaylıkla kullanabileceğiniz yatırım stratejileri ve prensipleri paylaşılıyor. Hisse senetlerine ve yatırım fonlarına yatırım yapmanın püf noktalarından bahsediliyor. </p><p class="calibre9">Cimrinin biri Nasreddin hocaya, "Hocam parayı çok seviyorsun, niçin?" diye sorar. Hoca, "Senin gibilere muhtaç olmamak için!" der.</p><p class="calibre9">Beşinci bölüm, parasal zekâ ile emeklilik ve miras planlamasının nasıl yapılabileceğini açıklıyor. Nasıl emekli olacağınızdan emeklilikte para yönetimi stratejilerine, miras planlamasından vasiyetname yazmaya kadar geniş bir perspektifte konular ele alınıyor.</p><p class="calibre9">Finansal yaşam döngüsünün başlangıcından sonuna kadar bütün aşamalar böylece incelenmiş oluyor. Yazıları mümkün olduğunca pratik bilgiler içerecek şekilde yazdım ve başlıklarını seçerken içeriklerinin kolay anlaşılabilir olmasına özen gösterdim. Bunun, okuyucularıma kolaylık sağlayacağını umuyorum.</p><p class="calibre9">Bu kitapta yer alan bilgiler, paranızı zenginliğe dönüştürmenizde size yardımcı olacaktır. Onlardan en çok faydayı sağlayabilmeniz için uygulamaya geçmelisiniz. Hayatım boyunca yaptığım en iyi yatırımı sorsanız, size kitaplarım derim. Bana geri dönüşü en fazla olan yatırımımı sorsanız, yine kitaplarım derim. Bu kitabı da bir yatırım aracı olarak görmenizi ve bu bilgilere ihtiyacı olduğunu düşündüğünüz herkese tavsiye ya da hediye etmenizi istiyorum. Paranın kurallarını bir kez öğrendiğinizde, yaşam boyu rahatlıkla kullanabilirsiniz. Bu kitabı okuyup içindeki bilgileri hayata geçirdikten sonra mali durumunuzda olumlu yönde ciddi değişimler olduğunu göreceksiniz. Başarı öykülerinizi <a href="mailto:hakan@parasalzeka.com"><span class="calibre12"><span class="underline">hakan@parasalzeka.com</span></span></a> adresine gönderip benimle de paylaşırsanız, ilerideki çalışmalarım için kaynak olabileceği gibi, başkalarının yaşamlarını da etkileyebilir ve bu benim için büyük mutluluk olur. </p><p class="calibre9"> Paranızı zenginliğe dönüştürmeye giden yolda "parasal zekâya" hoş geldiniz.</p><div class="mbppagebreak" id="calibre_pb_6"></div>
</body></html>
