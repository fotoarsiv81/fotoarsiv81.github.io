<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Parasal Zeka (Paranızı Zenginliğe Dönüştürmenin Yolları)</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos446134" class="calibre20"><span class="calibre11"><span class="bold">KÂRLI YATIRIM FONLARINI SEÇMENİN 5 ADIMI</span></span></p><p class="calibre15"><span class="italic">Kesinlikle yanlış olmaktansa </span><br class="calibre5"/><span class="italic">kabaca doğru olmayı tercih ederim. </span></p><p class="calibre15"><span class="italic">Warren Buffet</span></p><p class="calibre8">Yatırım fonlarının kullanması en kolay yatırım araçlarından biri olduğu ve yatırım getirilerinin de doğru fonlar seçildiğinde ortalamanın üzerinde olduğu söylenir. Kullanması en kolay yatırım araçlarından biri olduğu doğrudur ama seçimi konusunda aynısını söyleyebilmek maalesef mümkün değil. Her bankanın ve aracı kurumun portföyünde ortalama on tane yatırım fonu bulundurduğunu düşünürseniz, ortada seçim yapabileceğimiz yüzün üzerinde fon vardır. Pazar günleri gazetelerin ekonomi sayfalarında yatırım fonların tam listesini bulabilir ve yıl içindeki performansları ve geçmiş yıldaki performansları ile ilgili bilgilere ulaşabilirsiniz. Doğru ve kârlı yatırım fonlarının seçimi konusunda işinizi kolaylaştırabileceğini düşündüğüm beş adım var. </p><p class="calibre6"><span class="bold">Doğru Bilgiye ve Plana Sahip Olmak</span></p><p class="calibre8">Kârlı yatırım fonlarına yatırım yapabilmenin ilk şartı, yatırım fonları hakkında yeterli bilgi sahibi olmaktır. Bilgi sahibi olmadan yatırım yapma hastalığı, yatırımcıların en sık yaşadığı problemlerden biridir. Yatırımlarınızın inandığınız şeylere değil, bildiğiniz şeylere dayanmasında fayda vardır. Bunun için etrafınızda aldığı tüyolarla ciddi zarara uğramış insanlar varsa onlara danışmanız ve kendi tecrübelerini size anlatmalarını istemeniz yeterli olacaktır. Bilgi sahibi olmak A tipi yatırım fonlarının orta ve yüksek riskli, B tipi yatırım fonlarının ise düşük riskli olduğunu bilmek demek değildir. Bir yatırımcı gibi hareket etmek ve bir yatırımcı gibi kazanmak istiyorsanız bundan daha fazlası gerekir. Yatırım fonlarının portföylerinde barındırdığı hisse senedi, repo, tahvil, bono gibi yatırım araçlarını ve bunların birbirleriyle olan etkileşimini de bilmelisiniz ki, seçiminiz şansa değil akla dayanabilsin. </p><p class="calibre9"> Doğru plana sahip olmak da ilk adımın ikinci aşamasıdır. Bildiğiniz gibi her karar, aynı zamanda bir vazgeçiştir. Yatırım fonuna yatırım yaptığınızda, aynı para ile diğer enstrümanlara yatırım yapamamanızdan kaynaklanan bir fırsat maliyeti oluşacaktır. Bu fırsat maliyetini düşük tutmanın yolu da yatırım fonu seçiminizi yaparken bir plan dahilinde hareket etmenize bağlıdır. Planınızı en iyi yatırım yapma amacınız ortaya koyar. Emekli olmak için mi yatırım yapıyorsunuz, tasarrufunuz olsun diye mi, yeni bir ev ya da araba almak için mi ya da çocuğunuzun eğitim masraflarını karşılamak için mi? Eğer daha önceden varlık dağılımınızı yaptıysanız sorun yaşamazsınız. Bunun yanı sıra planınız ne kadar riske açık olduğunuzu, hangi süre sınırları içinde bu yatırımı yapacağınızı ve yatırım yaptığınız paraya en erken ne zaman ihtiyacınız olacağını da kapsamalıdır. </p><p class="calibre6"><span class="bold">Hareket Alanınızı Daraltın </span></p><p class="calibre8"> Daha önce hiç tavşan kovaladınız mı? Kovalamadıysanız da tavşanların çok hızlı koştuklarını muhakkak duymuşsunuzdur. Duyduklarınız tamamıyla doğru, çünkü ben çok kovaladım! Bir tavşanı önünde koşabileceği ya da hareket edebileceği geniş bir alan varsa yakalamanız neredeyse imkansızdır. Eğer bir tavşan yakalamak istiyorsanız onun hareket alanını mümkün olduğunca daraltmalısınız. Böylece hızlanabileceği geniş alanlardan yoksun kalacak ve hakimiyet size geçecektir. Yatırım fonlarının seçiminde de aynı taktiği uygulamanızın bence hiçbir sakıncası yok. Çok fazla seçeneğimizin olması bir yerde avantaj iken, iş yatırım yapmaya gelince dezavantaja dönüşebiliyor ve kararsız kalabiliyoruz. Bu durumda ilk adımda bahsettiğim bilgilere sahipseniz ve net bir planınız da varsa yatırım fonu seçeneklerinizi oldukça azaltabilir, bir elin parmaklarını geçmeyecek sayıya düşürebilirsiniz. Eğer planınız varsa ve ne istediğinizi biliyorsanız, yatırım fonlarını performanslarına, risk derecelerine, fiyat değişimlerine, komisyon oranlarına ve vergi miktarlarına göre kıyaslayabilir, istediğiniz kriterleri de belirlediğinizde seçim yapmanın çocuk oyuncağı olduğunu görürsünüz. </p><p class="calibre6"><span class="bold">Performans</span></p><p class="calibre8">Bir risk analisti, sigorta danışmanı ve aktüer bir aracı nasıl kullanır biliyor musunuz? Sigorta literatüründe sigorta danışmanının görevi satış yapmak, risk analistinin görevi yapılan satışların onaylanıp onaylanmayacağına karar vermek, şüphelenilen satışları geri çevirmek, aktüerin görevi de geçmiş yıllarda gerçekleşmiş olan risklerin olasılık hesaplarıyla istatistiki verilerini incelemek ve doğru prim fiyatları ile teminat oranlarını saptamaktır. Bu üçlü eğer aynı araca binerse sigorta danışmanı gaza basarken risk analisti frene basar ve aktüer de arka koltukta pencereden geriye bakarak nereye gitmeleri gerektiğini söyler. Bu hikayeden çıkarılacak ders, geçmiş performansa göre yatırım yapmanın doğru bir strateji olmadığıdır. Geçmiş performans yatırımcı kararlarında çok etkili olduğu için bankalar ve aracı kuruluşlar genelde yatırım fonlarının reklamlarını yaparken geçmiş senelerdeki performanslarını öne çıkarırlar. Oysa başlı başına bu bilginin, bilinçli bir yatırımcı için hiçbir değeri yoktur. Performansı gerçekten ölçmek için farklı zaman dilimlerinde o fonun getirilerini incelemeliyiz. Bunun yanı sıra benzer yatırım fonları ile de karşılaştırmasını yapmalıyız. Toplamda eğer hala başarılıysa, yatırım yapmak doğrudur. Futbolda dünyanın en iyi takımlarına karar verilirken son birkaç yıla bakılmaz, tüm tarihi boyunca takımın kaç lig ya da uluslar arası kupa aldığına bakılır. Yatırım fonları için de durum buna benzer. Bir yıl en iyi performansı göstermiş olması yeterli değildir, kurulduğu günden bu yana gösterdiği performans önemlidir. </p><p class="calibre6"><span class="bold">Risk </span></p><p class="calibre8">Yatırım fonu seçiminizi yapmanın dördüncü adımı risktir. Risk sınıfınızın dışında bir yatırım fonu aldığınızda, kazansanız bile onun fiyat değişimleri ile size getirebileceği stresten kaynaklanan bir hastalığa maruz kaldığınızda, sizce kazancınızın ne kadar değeri olur? Ya da para kazanıyorsunuz ama bedelinizi sağlığınızla ödüyorsunuz, böyle bir parayı ister miydiniz? Kendi adıma konuşayım, sağlıklı olduğum sürece kazanabileceğim paranın üst sınırı yok, sağlığımı yitirdiğimde ise kaybedebileceğim paranın alt sınırı yok. Yatırımın tipik özelliklerinden biridir bu. Yatırımın kazançtan daha önemli olmasının da sebebi budur. Her gün hiç uyumadan, yemeden, içmeden 24 saat çalışsanız bile kazanç olarak elde edeceklerinizin bir üst sınırı vardır. Saatinize 1.000.000 TL bile ödeseler bir günde en fazla 24.000.000 TL kazanabilirsiniz. Oysa kazanç elde eden değil de yatırım yapan biri olduğunuzda sınırları aşarsınız. Üst sınır kalmaz. Bu yüzdendir ki dünyanın en zengin insanları maaşlı çalışıp kazanç elde eden kişiler değil, yatırım yapıp bizlere maaş ödeyen kişilerdir. </p><p class="calibre6"><span class="bold"> Vergiler ve Komisyonlara Dikkat Etmek</span></p><p class="calibre8">Vergiler ve komisyonlar her yatırım aracında olduğu gibi yatırım fonlarında da karşımıza çıkar. Yatırım fonlarında genelde komisyon olarak bizden masraf alınmıyor diye biliriz. Bankalar ve aracı kurumlar bu yatırım araçlarını bize sunarak para kazanıyorlar, haliyle bunların bir komisyon bedelinin olması son derece doğaldır. Bu komisyon tutarının biz ne kadar olduğunu bilmeyiz, hatta birçok insan komisyonun varlığından bile haberdar değildir, çünkü komisyonlar ve diğer giderler yatırım fonu bedelinin içine katılmıştır. Vergi uygulamasında ise A tipi ve B tipi fonların kâr payında %10 stopaj alınır.</p><p class="calibre9"> Kârlı ve sizin için doğru olan yatırım fonlarını seçebilmek için sıraladığım beş adımı uygulayarak yatırım getirilerinizi yükseltebilirsiniz. Yatırım fonları ile ilgileniyorsanız, ilk fırsatta bir gazete ya da dergi edinip veya internetteki yatırım sitelerine girip harekete geçmenizi öneririm.</p><div class="mbppagebreak" id="calibre_pb_43"></div>
</body></html>
