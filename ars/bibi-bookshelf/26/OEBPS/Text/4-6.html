<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-6.html</title>
  <link href="../Styles/template.css" rel="stylesheet" type="text/css" />
</head>

<body>
  <p>x-font-ttf</p>

  <div id="x4-6.html" xml:lang="en-GB">
    <div class="Basic-Text-Frame">
      <p class="anabaslik" id="toc_marker-8">YEDİNCİ BÖLÜM - GİZEMLER VE YORUMLAR</p>

      <p class="paragraf">Bugünün İstanbul’u dünün İstanbul’u değildir, yarının İstanbul’u bugünün İstanbul’u olmayacağı gibi. Kentler değişir, büyür, evrimleşir fakat eski izlerini taşımayı sürdürür, yaşlanan bir insanın yüzündeki kırışıklıklar gibi.</p>

      <p class="paragraf">Anadolu, üzerinden geçen topraklarında filizlenen veya yerleşen bunca uygarlıkların bir potası, bir kabı ve aynası olduğu gibi İstanbul kenti de, yüzyılları katlayan tarihi boyunca, gelmiş geçmişlerin izlerini kendi bünyesinde katmerleştirmiştir. Fetih öncesi bir uzun dönemdir, mitologyaya kadar uzanan ve mitologyayı kapsayan; Fetih sonrası Osmanlı İstanbul’u yeni bir çağın başlangıcını müjdeleyen yaşlanmayan bir anıttır ve Cumhuriyet sonrası İstanbul da, günümüze gelinceye kadar, çağdaşlaşma yokuşunu adım adım kateden, “metropolis” olmaya yüz tutan, çarpık imgeler sergileyen kendine özgür bir “olay”dır.</p>

      <p class="paragraf">Her kent kendi iç gizemini oluşturuyor ve her kent, eskiden içinde yaşayanların bırakmış oldukları dayanıklı, somut izleriyle görüntüsünü kuruyor. Bu görüntünün, bu imge kurgusunun derinliklerine indiğimizde kat kat boyalarla süslü maskenin arkasında gizlenen, gizlenmeye çalışan yüzü keşfettiğimizde bir başka boyutun kapıları açılıyor paralel bir dünyaya girercesine.</p>

      <p class="paragraf">İnsan belleğinde tüm yaşantısının anılarını, ister yüzeye çıksınlar, ister çıkmasınlar, toplayıp sakladığı gibi, bunları zaman zaman kullandığı gibi her mekân ve mekânlar toplamı, onu doldurmuş olan, onu kullanmış olan güçlerin, duyguların, arzu ve hırsların, düş ve hayallerin, bilgi ve bilgeliklerin izlerini depoluyor. Ve nasıl ki belleğimiz, günün birinde, yitirmiş, unutulmuş sandığımız bir olayı, bir anıyı kafamızda ve yüreğimizde, tüm çarpıcılığı ile diriltiyorsa mekânlar da, benzer bir süreç içinde, depoladıkları izleri, anıları ve tecrübeleri açığa vuruyorlar.</p>

      <p class="paragraf">Bir ev, bir oda içinde birikmiş olan olumlu ya da olumsuz güçleri ortaya çıkardığında “tekinsiz” sayılıyor, bir kocaman kent ise bunu yaptığında ilkin pek dikkat çekmiyor, hatta belki de hiç dikkat çekmiyor fakat yer alan olaylar dizisi o kentin “çok özel” tarihine ve boyutuna kaydediliyor.</p>

      <p class="paragraf">İstanbul’un destansal tarihi, yaklaşık olarak, M.Ö. 660 yılında başlıyor Kral Bizans’ın adını taşıyan ilk Bizans ile ve bu ilk Bizans kısa süre içinde, önemli bir ticaret merkezi oluyor.</p>

      <p class="paragraf">Bizans’tan İranlılar geçiyor, Ispartalılar, Makedonyalılar, Galyalılar tarafından kuşatılıyor, M.S. 193-196 yıllarında Roma’lılar tarafından kuşatıldığı gibi.</p>

      <p class="paragraf">Roma İmparatorluğu’nun başkenti oluyor Bizans, Constantin ile, kiliselerin, Hera, Hecate ve Apollo Tapınakları’nın iç içe yükseldiği karmaşık bir başkent. Sonra da Doğu Roma İmparatorluğu iken Bizans İmparatorluğu oluyor.</p>

      <p class="paragraf">Ayaklanmaların, toplu katliamların, istilaların adeta birbirini izlediği bir başkenttir Bizans, görkemli ve kanlı. Aynı zamanda Batı’dan gelen göçmenlere açık bir başkent. Galata’da Venedik’liler ve Cenevizli’ler yerleşiyor ve 1162’de Pisali’lar, Sirkeci taraflarında bulunan bir Ceneviz’li mahallesine saldırıp toplu bir katliama girişiyorlar.</p>

      <p class="paragraf">1203’te kent Haçlılar tarafından talan ediliyor, 1304’te Venedik’lilerin saldırısına uğruyor ve bu İstanbul’un fethine kadar devam ediyor.</p>

      <p class="paragraf">Tarihsel izleri, gelenekleri karışık insan, ırk, inanç ve inanış kalabalığı ile İstanbul kendine özgü, benzeri olmayan bir mozaik oluşturuyor, kimliğinin kökenlerini bu mozaikin içinden çıkartıyor.</p>

      <p class="paragraf">Bu denli maceralı geçmişi olan bir İstanbul gizemler yaratmasın da kim yaratsın?</p>

      <p class="paragraf">“Merkez” sözcüğünü kullandık bu şehr-i İstanbul için ve “Merkez” derken de “Gizemler Merkezi” demek istedik, gizemleri olan, gizemleri saklayan ve gizemleri yaratan.</p>

      <p class="paragraf">Bir insanın geçmişi genlerinde taşıdığı geçmişler dahil olmak üzere nasıl ki, o insanın kimliğini oluşturup yönlendiriyorsa aynı süreç, değişik bir boyut içinde, kentler için de geçerlidir. Ancak her kent için değil.</p>

      <p class="paragraf">İstanbul’un bir “Merkez” olması, konumundan, geçmişinden, kimliğinden ve işlevinden de kaynaklanıyor. İstanbul, çünkü her zaman bir geçiş noktası, bir birleşme noktası, bir sentez unsuru olmuştur. Ve de bir kültür merkezi Bugün de öyledir, Batı için halen Doğu’nun başlangıcı, Doğu için de Batı’nın kapısıdır. İstanbul’un çok özel kimliği de bu ikiliğinden kaynaklanmaktadır.</p>

      <p class="paragraf">Önceki bölümlerde İstanbul’u ziyaret eden, İstanbul’dan geçen ve İstanbul’da konaklayan birçok kişiyi, birçok gizem ustalarını, örgüt kurucularını, gizem araştırmacılarını gördük ve kendimize bunlarla ilgili sorular sorduk, bazen de son derece basit, olağan cevaplar verdik, vermeye çalıştık. Ve, bilindiği gibi, bazen oldukça karışık gibi görülen soru ve soruların çözümü basit, son derece mantıksal, olağan cevaplara bağlıdır.</p>

      <p class="paragraf">“Merkez” işlevini gören her mekân, kapsamı ne olursa olsun, çekici bir güce sahiptir, bir mıknatıs gibi işler. Aynı zamanda bu merkez bir depolama noktasıdır, değişik kaynaklardan tarihsel bir süreç içinde edinen bilgilerin, kültürlerin kat kat toplandıkları bir ardiye, bir arşiv. Ya da yaşayan ve somut bir bellek.</p>

      <p class="paragraf">Böyle bir yaklaşım içinde Bizans, Batı’yı depoladıysa Fetih sonrası İstanbul’u da Doğu’yu depoladı ve Tanzimat’tan başlamak üzere Doğu ile Batı’yı.</p>

      <p class="paragraf">İstanbul, kendi kimliği içinde, kendine özgü bir bilgi sentezini bir araya getirdiyse (ki, hiç kuşkusuz getirmiştir) bu tür bir sentezi oluşturmak yolunda olanlar için bir “temel kaynak” yönlendirici bir nokta, ufukta beliren aydınlatıcı bir “fener” görevini de görmüştür.</p>

      <p class="paragraf">Batı’dan gelen gizem tutkunu ya da öğreti sahibi gizemci İstanbul’da Doğu’nun gizem, bilim ve bilgeliğini aradığı gibi Doğu’dan gelip Batı’ya dönen ve durakladığı İstanbul’da iki ayrı kaynağı karşılaştırarak elde ettiği bilgileri ölçer, bilançosunu çıkarır ve uygulama yöntemlerini saptamaya koyulur.</p>

      <p class="paragraf">Çemberlitaş’ın altında bulunduğu sanılan geçitlerin Agarta’ya kadar ulaşıp ulaşmadığını bilmiyoruz ama İstanbul’un, yüzyıllar boyunca, biriktirdiği güçler her yöne yayıldığına inanıyoruz.</p>

      <p class="paragraf">İstanbul gizemleri derken aşırıya kaçtığımızı düşünenler olacaktır. Bu satırları, bu sayfaları okuduklarında bir “gizem zorlaması”na bel bağladığımızı söyleyeceklerdir. Eleştiriye her zaman açığız (eski bir eleştirmen olduğumuzdan), yanlışlıklarımızı kabul etmeye de ancak, kanımızca, her şey belirli bir mantık çerçevesi içinde gelişiyor, örnekleri, izleri ve olayları ile. Hem biz, burada, bir varsayımın üzerinde duruyoruz ve bunu bir “sohbet” varsayımı değil de bir “araştırma” varsayımı olarak görüyoruz.</p>

      <p class="paragraf">Bugün bilimin kabul ettiği, hatta Strasbourg ve Meudon gibi üniversitelerde, birçok jeofizik merkezlerinde araştırılan ve “tellurizm” (Topraktan, yerden güç almak) adını taşıyan bir olay vardır, eskilerin tehlikeli saydıkları, bilgisini gizli tuttukları.</p>

      <p class="paragraf">Öteden beri, özellikle ABD ve Rusya gibi ülkelerde, dünyanın oluşturduğu güç “çizgileri” (ya da yeryüzünün sinir sistemi)nin toplumlar üzerindeki etkileri araştırılıyor, bu güçlerin merkezleştirdiği noktalar üzerinde duruluyor.</p>

      <p class="paragraf">“Tellurizm”in yeryüzü kabuğunu harekete geçirdiği, depremlere neden olduğu bugün bir gerçek olarak kabul ediliyor. Simyacılar için bu güç yeryüzünün “görünmeyen” gücüydü, antik inanışlarda ise “cehennem ateşi” veya “cehennemin ateş nehirleri” diye adlandırılıyordu. Geleneksel bilgilere göre ilkel insan, taş devri insanı bu gücü hissediyor, merkezlerini belirleyebiliyordu ancak evrimleşen insan, başka duyarlılıkları gibi, bu duyarlılığı da yitirdi. Eskilerin bu merkezlerde inşa ettikleri tapınaklar (Haliç’te yerleşen Keltler’in Fransa’nın Bretagne bölgesindeki Carnac gibi) sonradan terk edildi, yıkıntıları kaldı.</p>

      <p class="paragraf">“Tellurizm” yeryüzünün doğurduğu elektro-manyetik bir güçtür, mekânları ve o mekânlardaki insan topluluklarını etkileyen, doğal enerji merkezlerini yaratan.</p>

      <p class="paragraf">Yoksa İstanbul bu tür bir merkez mi, yoksa öyle miydi bir zamanlar?</p>

      <p class="paragraf">Jeofizik uzmanı olmadığımız için, bu tür doğal ve jeofiziksel olayların toplum bilincini ne gibi etkilediklerini belirlemek amacımız sayılmadığından bu sorunun yanıtını uzmanlara bırakıyoruz ve bunu bir ihtimal sayıyoruz, varsayımımızın bir parçası olarak.</p>

      <p class="paragraf">Batı ile Doğu’nun bir buluşma noktası olarak gördüğümüz kentimizde, her iki yöne açılan bir kapı görevini gören İstanbul’da değişik kökenli, bazen çatışan bazense birbirlerini tamamlayan gelenekler, inanışlar ve kültür birikimleri işlevlerini ve etkinliklerini sürdürüyor.</p>

      <p class="paragraf">Kimi insan için tek yol şifa veren, güç ve inanç kazandıran kutsal dualardır, kimi için de ilkel sayabileceğimiz uygulamalardır. Doktordan ve doktorun tıp bilgisinden sonuç alamayan ya da doktordan ve tıptan, çeşitli nedenlerden dolayı, çekinen geleneksel koca karı dediğimiz ilaçlara ve şifa yöntemlerine başvuruyor; sevgilisi ile bozuşan, sevgilisinden kuşkulanan, sürdürmekte olduğu ilişkinin geleceğini merak eden bir fal aracına veya bir falcıya umut bağlıyor. O da yeterli görünmediği hallerde de muskalara, tılsımlara ve büyüsel işlemlere kayıyor.</p>

      <p class="paragraf">Bu tür bir ihtiyaçta ibadet yerleri de, ayrım gözetmeksizin ve değişik inançlardan olan kişiler tarafından, bir başvuru odağı oluyor. Yatırlara, evliyaların, şeyhlerin ve dedelerin mezarlarına adakta bulunulduğu gibi, Hıristiyan ayazmaların şifalı sularına da başvurulur. Sonra, hayat arkadaşını arayan veya bulmak isteyen, en basitinden, bir kiliseye girer, iki mum alır, yapıştırır yoksa yan yana diker ve yakar.</p>

      <p class="paragraf">Bu koca İstanbul’da üfürükçüye veya bakıcıya gidenler olduğu gibi büyü uzmanı veya Şeytan Çıkaran, Cin Çıkaran papaza gidenler, adakta bulunmak için inançları ne olursa olsun Büyük Ada’nın tepesindeki Ermiş Yorgi’ye kadar çıkanlar da vardır. Ancak, karıştırmayalım, büyü başka dua ise bambaşka bir şeydir her ne kadar kimi insanlar, aynı sonucu çıkarabilmek için, ikisine de ayırım yapmaksızın başvuruyorlarsa da.</p>

      <p class="paragraf">Her türlü fala bakanlar, fal konusunda uzmanlaşanlar geniş bir izleyici, müşteri kalabalığını topluyorlar. Resmen büyü yapan hiç yoktur büyücülük yasak olduğundan oysa, ihtiyaç doğduğunda, kim kime nasıl ve nereden gideceğini sorup öğrenebiliyor.</p>

      <p class="paragraf">Geleceğin kuşkusunu taşıyan herkes ki herkes geleceğin kuşkusunu doğal olarak taşıyor bu kuşkuyu giderebilecek, hafifletebilecek, bir umut verebilecek birini arıyor. Arayıp bulduğunda da, yararlı olacağına, olabileceğine inanıyor. Ola ki, bu tür işlemlere inanmıyorsa bile gündelik gazetelerinin yıldız falına bakanlar gibi “ne olur ne olmaz” deyip deniyor, değilse bir çeşit sosyete oyununu sayıyor.</p>

      <p class="paragraf">Gizemde, tekrar edelim, her şey her şeye bağlıdır, inanış ve inançlarda da öyledir ve çaresizliğe, umutsuzluğa, endişeye kapılan insan her yere başvurur, her tarafa saldırır. Mantıklı davranmak, aydınlatılmış olmak temel şart ise bile olayların doğurduğu, yüze çıkardığı aynı derecede temel duygular daha baskın çıkıyor.</p>

      <p class="paragraf">Bir yerden sonra ne kültürel donatım, ne de parasal imkânlar yeterli görünüyor.: iş olsun diye, gülümseyerek, “kesinlikle inanmıyorum,” diyerek gazetesinin o günkü fal sütununa bakan aydın, tümden evrimleşmiş kişi ile borsadaki durumunun geleceğini öğrenmek arzu ve umudu ile fal açtıran, yıldız bilimcisine danışan üst derecedeki yönetici veya holding sahibi arasında hiç fark yoktur. Aynı şekilde sevgilisinin sadakat, bağlılık derecesini öğrenmek amacı ile bakıcıya (yeni adı ile “medyum”a) vizite ödeyen genç kadınla Tarot’dan bir öneri, bir işaret bekleyen genç kız arasında da hiç fark yoktur. Yoktur çünkü, hepsinde, kalıtımsal, genetik ruhbilimsel içgüdüler harekete geçiyor.</p>

      <p class="paragraf">Bu çeşit örnek ve uygulamaların karşısında bir gizem sömürüsünden söz etmek son derece doğaldır. Doğaldır çünkü ne her başvuran bilinçlidir, ne her uygulayan. İyi de, bu bağlam içinde, gizemin suçu nedir? Gizli bilimlerin, bilgilerin ve sanatların suçu nedir?</p>

      <p class="paragraf">Bilginin, aracın, tekniğin hiçbir zaman suçu yoktur, suçlu olmak ya da olmamak gibi bir ayırım, bir değerlendirme özünde bulunmadığından. Suç diye bir olay varsa, sömürü varsa, bilinçli ya da bilinçsiz yanlış kullanılma ve yönlendirme varsa bunların sorumlusu araç değil, yöntem, sanat ve teknik değil, bunları kullanandır.</p>

      <p class="paragraf">“Gizemin tüccarları” demiştik yine de, bu gizemli kentin insanları olan, bizler bu denli şikâyet etmemeliyiz (şayet şikâyet ediyorsak!) çünkü ister Batı ister Doğu ile bir kıyaslama yapmaya kalktığımızda İstanbul’daki “gizem tüccarları”nın medyaları kullansınlar veya kullanmasınlar, çok azınlıkta kaldıklarını, yurt dışındaki keskince profesyonelleşmiş benzerleri ile aynı düzeyde olmadıklarını görmüş oluruz, aynı katılığı sergilemedikleri gibi.</p>

      <p class="paragraf">Gizemlere gösterilen saygıdan mı kaynaklanıyor bu tutum, henüz tümü ile oturmamış, şekillendirilmemiş hatta gerçek bir profesyonel, meslekî düzene girmemiş bir eylem çizgisinden mi? Yoksa, her şeye rağmen, bazı konuların toplumumuzda korudukları “gizlilik”ten?</p>

      <p class="paragraf">Bakıcılık denen olayı inkâr edecek değiliz, durugörünün, parapsikolojinin kapsamına giren, çokça denetilmiş örnekleri olan bir olaydır. Nedir ki, bu yeteneğini bir mesleğe dönüştüren, sürekli olarak “performans” göstermek zorunda kalan bakıcı, yetenekleri ne kadar özgün olsa bile, bir noktadan sonra dozu artırmak, abartmak ve gerektiğinde uydurmak zorunluluğu ile karşılaşır. Bakıcı “bakıyor” ve görüyor, belirli şekilleri yorumluyor, çözüyor (Tarot kartlarını okuyan kimsenin simgeleri, simge arası bağlantıları, bilinçaltında şekilleşen çağrışımları, ruhsal imgeleri yorumladığı gibi) ve ona başvuran kişiye, müşterisine, görüp hissettiklerini aktarıyor. Bunu yaparak da deneylerinden kaynaklanan bir ruhbilimsel donatımdan da yararlanıyor. Değilse de o kişi hakkında daha önceden edindiği bilgilerden.</p>

      <p class="paragraf">Ortada bir “gizem ticareti” veya bir “gizem sömürüsü” var oluyorsa durum o kadar ciddi değildir. En azından henüz değildir, televizyonlardaki programlara, telefon hatlarına (ki bunların “reçeteleri”ni Amerika’dan almışız) ve talk-showlara tarafsızca baktığımızda. Eninde sonunda bu 15 milyonluk İstanbul’da gizemin çeşitleri bolsa bile, bunlara başvuranların sayısı artıyorsa bile gizemsel konularda uzmanlaşanlar, kendilerini öyle tanıtanların sayısı halen ve istek göz önünde tutulursa oldukça kısıtlıdır. İsteğin artması halinde bu sayı kendiliğinden artacaktır ancak, birçok konularda olduğu gibi, bir “gizem furyası”nı geçirmekteysek bu furya da, içerdiği tüm “in olmalar”la birlikte, gelip geçen başkaca furyalar gibi tükenecektir ya da başka furyalara yer verecektir (örneğin, komplo teorileri furyası).</p>

      <p class="paragraf">Bir de gizli sanatlarla uğraşan oysa bunun tanıtımını yapmayanlar, ortaya çıkmaktan pek hoşlanmayanlar var ki, bunlar zaten “bilinmeyenler”dir, “bilinmeyen” olmayı ve öyle kalmayı yeğleyenler.</p>

      <p class="paragraf">Durum genelde pek “vahim” olmadığına göre işin ve işlerin tadını bozmadan yolumuza devam edelim özelden genele geçerek ve içinde yaşadığımız, bozulan, karışan İstanbul’a yakışık gördüğümüz bazı nitelikleri, özellikleri unutmadan.</p>

      <p class="paragraf">Daha önce de belirtmiştik: Batı’dan gelen veya Doğu’dan dönen gizem araştırmacısı İstanbul’da sahip olduğu dişrek veya içrek bilgiye, edindiği gizli öğretiye katacak, eklenecek şeyler arıyor, hatta aranması gerekiyor gizli sanatların önerdiği evrenselliğe varabilmek ve ola ki, bazı açıklarını kapatabilmek için. Gizemciliğin çeşitli türleri, ekolleri ve teknikleri var oluyorsa da temel kökeni birdir, bir yerden fışkırıp yayılıyor, geçtiği veya yerleştiği yerlerden bir şeyler kapıyor ve yoluna devam ediyor.</p>

      <p class="paragraf">Gizemcilik tarihinde tüm yollar ilkin Orta Asya’dan çıkıyor, bir kol Uzakdoğu’ya uzanıyor diğer kolu ise, sanki kaçınılmaz bir şekilde, Mısır’a varıyor oradan da Ortadoğu, Arap Yarımadası, Anadolu yolu ile Batı’ya.</p>

      <p class="paragraf">Gizemciliğin kesin yolunu ve kesin coğrafyasını çizmek, çizebilmek bugün bile pek kolay değildir, fakat hangi “güzergâhı” izlerseniz izleyin er veya geç Anadolu’ya oradan da İstanbul’a varmış olursunuz. Bu bir zorlama veya bir abartı değildir, “güzergâh”ın getirdiği bir kaçınılmazlıktır.</p>

      <p class="paragraf">Sibirya’dan, Turan’dan, Şamanlar’dan yola çıkıp gizem Moğolistan yolu ile Çin’e ve Japonya’ya varıyor; Tibet’ten Hindistan’’ geçiyor. Aynı kökenden hareket ederek İskandinavya’ya ulaşıyor, Eskimolarla Amerika kıtasına gelip yerleşiyor; Babil’e vardığında da üç kola ayrılıp Mısır, Arabistan ve Roma-Yunanistan’a doğru yol alıyor.</p>

      <p class="paragraf">Tüm kıtalara yayılan gizemcilik ve kollarını oluşturan sihir (magic) ve büyücülük (sorcery) böylece evrensel bir inançsal toplumsal ruhbilimsel olaya dönüşürler.</p>

      <p class="paragraf">İlk ve ilkel inanış ve inançlara, ilk büyük uygarlıkların dinlerine bağlı kalan, temellerini oluşturup kendi temel ve geleneklerini kuran gizemcilik Doğu’dan Batı’ya geçtiğinde karşısına Hıristiyanlığı buluyor. Ortadoğu’da ise İslam’la karşı karşıya kalıyor. Nedir ki, her büyük tek Tanrılı din sihiri ve özellikle büyüyü yasaklıyorsa da gizemciliğin özüne ve düşünsel-inançsal yapısına pek bir zarar getiremiyor, gizemse her dönemde uzlaşmacı olmayı iyi biliyor.</p>

      <p class="paragraf">Getirmesine de neden kalmıyor çünkü, sihirin ve büyünün, falcılığın ve bakıcılığın dışında kalan, gerçek gizemsel arayış “mistik” (tasavvufi) bir arayıştır insanla Tanrının, mikrokozmos (Küçük Dünyanın) ile makrokozmos’un (Büyük Dünyanın) bir araya gelişinin, iç içe kaynayışının arayışıdır, dünyasal küçük hesaplarının, duygusal çatışmalarının ve parasal endişelerin, siyasal tedirginliklerinin çok ötesinde.</p>

      <p class="paragraf">Ancak bunu da göz ardı etmemek gerekiyor: Magus ya da sihirbaz doğanın ve doğa üstünün güçlerine sahip olmak, gizlerini çözüp, belirli teknikler ve ayinsel modeller, ritüeller yoluyla kullanmak isteyen kişidir. Amacı bir Tanrı ya da bir yarı-Tanrı olmak değildir, Tanrıya yaklaşmaktır, evrensel gücün bir parçası olmaktır. Böyle bir amaca varabilmenin yolları değişiktir, zordur, kıtadan kıtaya, inançtan inanca çeşitlemeler içerir. Nedir ki, özüne baktığımızda amaç aynıdır; maddesel dünyanın zincirlerinden, yükümlülüklerinden kurtulup tek evrensel öze ulaşmak ve bu özün içinde erimektir.</p>

      <p class="paragraf">İstanbul’un her çeşidinden gizemlerini araştırdığımızda olumlu olanla olumsuz olanı, gerçek olanı ile yapay olanı, doğru olanla olmayanı ayırt etmeye çalıştığımızda karşımıza sandığımızdan daha da geniş, karmaşık bir malzeme çıkar. Ve bu malzeme sadece izlerden, kalıntılardan, işaretler ve inanışlardan giderek uygulamalardan oluşmuyor; yüzyıllar boyunca İstanbul’un ilk ve sonraki mekânlarında aynı potanın içinde eriyen, üst üste gelen, “stratus”lar, yüzeyler oluşturan bir magma haline gelen bir özden meydana geliyor.</p>

      <p class="paragraf">İstanbul’un bir “göç” odağı olması çağdaş bir problem değildir; göç, çünkü potayı belirleyen en açık ve görünebilir olaydır, kentin tarih öncesine uzanan ve bu kentin mozaikini şekillendiren bir problemdir.</p>

      <p class="paragraf">Bizans kapılarını Latinlere açıyor, Fetihten sonra Fatih Sultan Mehmet kentin nüfusunu artırmak için, Belgrat’tan, Kırım’dan, Kafkasya’dan göçmenler getirtiyor.</p>

      <p class="paragraf">Ve İspanya’dan sığınan Yahudilerle (1492) İstanbul Kabalacılar’a kollarını açıyor, Bizanslı simyacıların kaçışından sonra.</p>

      <p class="paragraf">Etkenler, karışımlar ve değişimler! Hâl böyleyken simyacı Nicolas Flamel’in yaşamını değiştiren destansal bir el yazmasının, geleneksel olarak İstanbul çıkışlı olmasına, öyle gösterilmesine hiç şaşmamak gerekiyor.</p>

      <p class="paragraf">“Kentsel Gizem,” yani bir kentin, İstanbul gibi bir mega kentin (başka bir yorumla, bir kent-kasaba-köy birikiminin) içerdiği ve doğurduğu gizemler ile kendi iç gizemi, anlamındaki deyimi kullandığımızda muhakkak ki bunun, bu “olay”ın, ayrıntılarına ve ayırımlarına varmamız gerekiyor, potayı oluşturan değişik ve farklı unsurları saptayıp bunları bir tüme bağlamak açısından.</p>

      <p class="paragraf">Aksaray’ın ya da Ayasofya’nın içerdiği gizemlerle Anadolu kökenli gecekondu ortamlarının taşıdığı gizemler arasında, inanış ve uygulama, köken ve işlev açısından farklar vardır ve örneğin, yüzyıllık tarihini göz önünde tuttuğumuzda bugün kimilerinin “nostaljik” saydığı dünse “kozmopolit” bir kimlik taşıyan bir Beyoğlu’nda ne tür gizemlerin gizlendiğini kim araştırmıştır ki?</p>

      <p class="paragraf">Oysa ki, Batı’dan gelenlerin uğrağı ve mekânı paşa konakları ile birlikte, hiç kuşkusuz Galata-Pera hattındadır, eski Pera’nın sonraki Beyoğlu’nun özel “malikâneleri”nde ve gizemcileri kabul eden elçiliklerinde.</p>

      <p class="paragraf">Modası geçmek bilmeyen, özentiler yaratıp bunları besleyen nostaljiye hiç bulaşmaksızın gerilere dönüp bazı daha genel kavramlara dikkatimizi verelim.</p>

      <p class="paragraf">Tekrardan yarar çıkar: bir kentin gizemi, esrarlı taşıyan ve sihirlerden oluşan bir “şarj,” bir “iç güç” taşıdığını kabul edeceksek en azından bunu bir “araştırma varsayımı” olarak göreceksek inandırıcı olan, olabilen örnekler dizip varsayımı somutlaştırma yoluna gitmeliyiz.</p>

      <p class="paragraf">Bir kentin her bölgesi ayrı bir kimlik ve nitelik, ayrı bir “hava” taşır, ister geçmişinden kalan izler, ister sonradan gelen ve öncekilere katılan (ya da öncekileri örten, silen) katkılarla. Problemi sadece bir “yedi tepe” perspektifi içinde değerlendirmek hiç yeterli değildir, çünkü “tepe” deyip “tepecikler”i unutmamak gerekiyor. Bu, genel hatları ile, sadece gizem araştırmacısını değil de, insanbilimciyi ve folklorcuyu, halk bilimcisini ilgilendirir inanışlara dayandığı için.</p>

      <p class="paragraf">Önceki iki bölümde tanıtmaya ve izlemeye çalıştığımız o Batı’dan gelenlerin taradıkları bölgeleri bilmiyoruz. Bilmiş olsaydık bu varsayıma dayanan arayışımız önemli ipuçları kazanmış olurdu. Yine de bir genellemenin boyutları içinde, İstanbul’da aradıkları, ola ki arayıp buldukları “şey” gitgide belirleniyor.</p>

      <p class="paragraf">Denecek ki, bu sayfalarda Batı’dan gelenlere fazlasıyla önem verdik ancak, kanımızca bunlar da İstanbul’un bazı gizemlerini araştırıyordu ve bu açıdan onlara baktığımızda, birer “anahtar” kimlik ve işlevini de kazanabilirler, taşıyabilirler.</p>

      <p class="paragraf">Bazı bağlantılara girerek özetlemeye çalışalım:</p>

      <p class="paragraf">-Nicolas Flamel, Bursa’daki derviş olabilir ya da olmayabilir fakat simyacı Flamel’in, sanatının kökenlerini aramak için, İstanbul’a, Bursa’ya gelmiş olması (resmi ölüm tarihinden sonra bile) son derece doğal sayılmalı. Flamel simyanın amaçlarından biri olan “Felsefeciler Taşı”nın sayesinde hem altın yapmayı, hem de ölümsüzlüğe (değilse de çok uzun bir yaşama) ulaşmayı başarmıştır ancak bu çok araştıran, çok öğrenen ve sonradan çok gezen kişi simyanın kökenlerinin İslam bilimcilerine bağlı olduğunu kuşkusuz bilmekteydi. Hatta ve hatta simyadaki tinsel ve mistik (tasavvufi) çizgisinin Al Gazali’nin, tümden tinsel olan, “mutluluk simyası”na yakın olduğu bilincindeydi belki.</p>

      <p class="paragraf">Nicolas Flamel’in hayat çizgisini değiştiren, İstanbul’da bulunduğu söylenen Yahudi Abraham Avram’ın el yazmasından birçok kez söz ettiysek de içeriğine hiç değinmedik. Değinmemiz belki de bizlere bazı ipucu verebilecektir.</p>

      <p class="paragraf">Yazılış olarak tarihi 1458 diye verilen metinde önerilen teknik, İngiliz araştırmacısı Francis King’e göre, Hintliler’in yoğa (Bhakta-Yoga, Tapınma Yogası) uygulamasına yakındır. Şöyle ki:</p>

      <p class="paragraf">Altı ay süren bir inzivaya çekilen “magus” (sihirbaz) bu zaman içinde bir “yeniden doğuş”tan geçer ve metindeki tanımlama ile, “Kutsal ve Koruyucu Meleğinin bilincine ve sohbetine” ulaşır. Harfi harfine alındığında “magus”un Koruyucu Meleği ile olan tanışması ve ilişkisi bir dostluk çerçevesi içinde oluşur. Simgesel olarak değerlendirildiğinde bu tanışma mistik (tasavvufi) bir süreçtir, “Alt ve üst kimliğin birleşmesi”dir veya “Nesnelle öznelin birleşmesi” ya da “Evrensel Bilinç”e ulaşmaktır.</p>

      <p class="paragraf">İnzivadan ve Koruyucu Melekle buluşmadan sonra kişi (magus) Abra Melin’in dörtgenleri kullanmaya başlayabilir. Örneğin, aşağıda çıkarılan, ilki “büyük bir defineyi bulmak,” ikincisi ise “dolu yağdırtmak” için, dörtgenler üzerinde çalışabilir.</p>

      <p class="paragraf">1) SEGİLAH</p>

      <p class="paragraf">ERALİPA</p>

      <p class="paragraf">G Keldanlılarda</p>

      <p class="paragraf">İLENLİ Segilah=Hazine</p>

      <p class="paragraf">L</p>

      <p class="paragraf">A</p>

      <p class="paragraf">H</p>

      <p class="paragraf">2) CANAMAL</p>

      <p class="paragraf">AMADAMA</p>

      <p class="paragraf">NADADAM İbranicede</p>

      <p class="paragraf">ADANADA ChNML=Dolu</p>

      <p class="paragraf">MADADAN</p>

      <p class="paragraf">AMADAMA</p>

      <p class="paragraf">LAMANAC</p>

      <p class="paragraf">(Golden Dawn) “Altın Şafak” örgütünden Mac Gregor Mathers’e göre metindeki bazı dörtgenler tehlikeli bir doğaya sahiptirler ve ortada bıraktıklarında duyarlı kişileri, çocukları ve hatta hayvanları etkileyip obsesiyonlara (saplantılara) yol açabilirler.</p>

      <p class="paragraf">Evrensel Bilinç’ten yola çıkıp defineciliğe ya da doluya varmak pek yakışık görünmezse bile Abra Melin’in kitabı pratik formülleri bir yana, başka boyutlara da açılan bir metin olarak bilinmektedir, özellikle Nicolas Flamel’e tahmin edilemeyen bir servetle birlikte ölümsüzlüğü (değilse, çok uzun bir hayat) kazandırdığına bakılırsa.</p>

      <p class="paragraf">Kitabın ilk sayfasındaki yazıya göre yazarı Abraham Avram’dır ya da İbrahim. Bir prens, bir Haham, bir yıldız bilimci ve bir felsefeci. Başından beri kitabın rahip ya da yazar (yazıcı) olmayanlara yasak olduğu belirtildiği gibi buna aldırış etmeyenlere yönelik lanetler de sıralanmaktadır. Ancak Nicolas Flamel’in ve ondan sonra metni kullananların - ki bunların arasında “Altın Şafak”çılardan Aleister Crowley’i de katabiliriz - üzerinde durdukları, çözdükleri veya çözmeye çalıştıkları diyagramlarda, simgelerde yaşam ve ölümün gizleri, doğanın ve bilgeliğin gizleri açıklandığı kabul edilen bir noktadır, bir gerçektir.</p>

      <p class="paragraf">Bu tür gerçeklerin sahibi Flamel’in, el yazmasının ortaya çıktığı söylenen, İstanbul ve Türkiye ile ilgilenmesi hatta “kaynaklara” bir dönüş yapması kadar olağan bir şey düşünülemez.</p>

      <p class="paragraf">Bursa’daki dervişin Paul Lucas’a söylediklerini Hatırlayalım: Kusursuzluğa erişebilmek amacı ile dünyayı dolaşan yedi dost, her yirmi yılda bir seçtikleri bir kentte bir araya gelen yedi dost ve bunlardan, kimya, simya ve Kabala konularında uzman, Flamel’in sahte bir cenazeyi nasıl hazırladığını ayrıntılı şekilde anlatan bir bilge...</p>

      <p class="paragraf">Kabala derken de aklımıza bir başka İstanbul yolcusu geliyor: Truva araştırmacısı İspanyol din adamı ve uzman Kabalacı Raymondo Lulle!</p>

      <p class="paragraf">Kabala en kısa bir tanımlamayla, Kutsal Kitabı, Eski Ahit’i açıklayan, bir paralellik kuran Yahudi inancının en önemli “mistik” (tasavvufi) metnidir, Tanrı, insan ve evreni ele alan, Kutsal Kitabın gizli yorumunu veren, Kabala’sız bir Yahudi topluluğu düşünülemeyeceğine göre, Kabala’yı oluşturan iki kitabın yani “Sepher Jetzira” (Yaradılış Kitabı) ile “Zohar” (Parlaklık, Işık)ın ister 1492’deki göçle, ister çok daha önceden, İstanbul’a gelmesi doğaldır. Kaldı ki Fatih’in korumacılığından yararlanan, İspanya’da 1391, 1481 ve 1492 yıllarında Engizisyon’un kanlı gazabına uğrayan, Yahudi toplulukları İstanbul’dan başka Roma, Cremona, Mantova, Padova ve Firenze gibi İtalyan kentlerine sığındıklarında Kabala ile ilgili çalışmalarına yeni bir hız vermeye başlıyorlar.</p>

      <p class="paragraf">Ve unutmayalım ki, Yahudi toplumları ve gizemcileri bir yana, Kabala’ya başvurmayan, danışmayan, gizem öğretilerine katmayan Batılı uzman ya da örgüt yoktur, dinsel inancı ne olursa olsun.</p>

      <p class="paragraf">Kabala’dan başka bir konuya geçelim, her şey her şeye bağlıdır diye çizgimizi izleyerek, her şeyi her şeyle bile bile karıştırarak.</p>

      <p class="paragraf">İstanbul yolcularından “ölümsüz” Saint-Germain’in, Cagliostro’nun ve Casanova’nın, bilindiği kadarıyla, Doğu gizemciliğiyle pek bir bağlantıları yoktu, Cagliostro’nun Mısır’dan etkilenerek kurduğu loca için oluşturduğu ritüel, geleneksel ayin şekli bir yana. Ancak üçünü, gizemci olmalarından başka, bağlayan bir nokta vardır: örgüt adamı olmaları, Gül-Haç olmaları.</p>

      <p class="paragraf">Gül-Haç (Rose-Croix; Rosicrucian; Rosa-Croce) örgütü ülkemizin gizem araştırmacıları ve uzmanlarınca sanki yeni ya da kısa denilebilecek bir süre önce keşfedilmiş bir örgüttür (tespitedebildiğimiz kadarıyla Gül-Haç’tan söz eden üç kaynak “Bilinmeyen” ansiklopedisi, Sarıkaya’nın “Türkiye Gizemleri” ve hazırladığımız “Uzaydan Geldiler”dir, artı bir “yeni keşif” olarak yakın bir zamanda çıkan araştırmalar) Oysa ki, yukarıda sıralanan (en azından) üç kişinin, üç gizemcinin İstanbul’a gösterdikleri ilgi örgütün, yaklaşık olarak, iki belki de üç yüzyıl önce kentimizde “operatif” (faal) olduğunu gösteren bir kanıt olarak sayılmalıdır.</p>

      <p class="paragraf">Türkiye’de, gizemcilikle ilgilenen ve uğraşan çevrelerde Gül-Haç denildiğinde akla gelen ilk (ve, bildiğimiz kadarıyla, tek) kişi Metin Kiraz’dır. Kiraz, çünkü, basında ve yayınlarda bu örgütün bir üyesi olduğunu belirtmiştir.</p>

      <p class="paragraf">Gül-Haç, bugünkü uygulamasıyla, gizli bir örgüt değildir, çeşitli ülkelerde kuruluşları olan herkese açık ve açık bir öğretide bulunan, belirli bir ücret karşılığında üye kabul eden, tanıtmaya önem veren bir çeşit cemiyettir.</p>

      <p class="paragraf">Başka nedir bu Gül-Haç örgütü veya cemiyeti, üyelerine ne gibi yararlar sağlıyor ve en önemlisi, amacı nedir?</p>

      <p class="paragraf">“Rose Croix (Gül-Haç)ın öğretisi mistik olması nedeniyle doğal olarak Uzakdoğu mistisizmi, sufizm gibi Doğulu mistik örgütlerle aynı paralelde,” diye açıklıyor Metin Kiraz. “Örgüt olarak bunlarla bir ilgisinin olduğunu sanmıyorum. Ama öğretileri çok farklı değil, Batı’da Rose Croix (Gül-Haç) kaynaklı bir başak gizemli kuruluş da, Golden Dawn (Altın Şafak)</p>

      <p class="paragraf">(Gül-Haç) mistik, okült, parapsikolojik, bilimsel, ahlâki, felsefi ve benzeri öğretilere yer veriyor. Bunları açıklamam mümkün değil. Ayrıca, açıklamaya yetkim de yok. Zaten açıklamalar, öğretinin içinde bulunmayan biri için anlamsız olabilir.”</p>

      <p class="paragraf">1970’lerde Gül-Haç örgütüne giren Metin Kiraz’ın yukarıdaki açıklamalarına bazı, daha ayrıntılı, bilgiler ekleyelim ve ilk elden, örgütün Fransa’daki merkezi tarafından başvuranlara gönderdiği tanıtma broşürüne bir göz atalım.</p>

      <p class="paragraf">Fransa’daki merkezi Le Neubourg’daki Omonville Şatosu’nda bulunan, kendini “dinsel ve tarikatlarla ilgisi olmayan, uluslar arası geleneksel ve felsefi bir eylem” olarak sunan AMORC yani “Antik ve Mistik Gül-Haç Tarikatı” (Ancien et Mystique Ordre des Rose-Croix)nin 1986 baskı tarihini taşıyan ve bize 1990 yılında ulaştırılan 36 sayfalık, “Yaşamın Hakimiyeti” başlıklı kitapçıkta ilk önce örgütün bazı çok ünlü üyeleri tanıtılmaktadır. Örneğin, Alman felsefeci ve matematikçisi Gottfried Leibniz (1646-1716), İngiliz felsefecisi Francis Bacon (1561-1626), çağdaş felsefenin başlatıcısı Fransız Rene Descartes (1596-1650) Amerikalı devlet adamı, yazar ve bilim adamı Benjamin Franklin (1706-1790), Fransız bestecisi Claude Debussy (1862-1918) ve ünlü şarkıcı “minik serçe” Edith Piaf (1915-1963) gibi.</p>

      <p class="paragraf">Broşürün birinci bölümünde, özetle, “var olmanın gizemi” ele alınıyor, “yaşam yolu,” “neden bu dünyadayız?” “yazgı tüm hareketlerimizi yönetiyor mu?,” “bir yaşam planı,” “içimizdeki yaratıcı güçler” gibi arabaşlıklarla.</p>

      <p class="paragraf">İkinci bölümün başlığı “Buluşlar”dır ve “bilgelik okulları” “odunluğun altındaki ışık,” “deneyler,” “sezgi” gibi konuları içermektedir.</p>

      <p class="paragraf">Gül-Haç örgütünün geleneği ise, M.Ö. 1350 yılından ve Firavun 5’nci Amenhotep’ten başlamak üzere, üçüncü bölümde özetlenmektedir. Ardından 1610 tarihli “Gül-Haç Kardeşliği’nin Ünü” (Fama Fraternitatis Rosea Crucis) ve 1615 tarihli “Gül-Haç Kardeşliğinin İtirafnamesi” (Confessio R.C. Fraternitatis) adlı “klasik” bildirilerden söz edip AMORC’un bir din ya da bir tarikat olmadığı, kâr gütmediği, siyaset yapmadığı vurgulanmaktadır.</p>

      <p class="paragraf">Dördüncü bölüm Gül-Haçlar’ın kazandırdığı yararları belirtmektedir: yaşamı yeniden şekillendirmek, içimizdeki güçleri harekete geçirmek vb. gibi.</p>

      <p class="paragraf">Ve öğreti konuları arasında:</p>

      <p class="paragraf">-Titreşimler ve etkileri,</p>

      <p class="paragraf">-Evrensel birleşim yoluyla önsezi,</p>

      <p class="paragraf">-Zamanın ve uzayın gizleri,</p>

      <p class="paragraf">-”Ben”liğin gelişimi,</p>

      <p class="paragraf">-Mistik (tasavvufi) yasaların ilkeleri,</p>

      <p class="paragraf">-Antik simgelerin gerçek anlamı,</p>

      <p class="paragraf">-Evrensel bilinç ve evrensel bilinçle iletişim,</p>

      <p class="paragraf">-Doğu üstatlarının öğretileri,</p>

      <p class="paragraf">-Yeniden oluşum, sağlık, yaşamın uzatılması.</p>

      <p class="paragraf">-Renkler, düşünce radyasyonları, ses ve ışık üzerinde deneyler vb.</p>

      <p class="paragraf">Broşürü aldığımız tarihte AMORC’un Fransız örgütüne üye olma ücreti toplam 920 Fransız frankıydı ve ilginçtir ki, üye namzetlerinden ne lise, ne de yüksek öğrenim sahibi olmaları gibi bir şart aranmıyordu çünkü, tanıtma broşüründe yazıldığı gibi, “bir gazeteyi okuyup anlayabilen kişi derslerimizin içeriğini ve basit şekilde sunulan temel gerçekleri anlayabilir ve yararlanabilir.”</p>

      <p class="paragraf">Bu da üye namzetlerinin kültür düzeyi konusunda bir ölçü olsa gerek!</p>

      <p class="paragraf">Çağdaş Gül-Haç örgütü AMORC’un San Jose (California) merkezi tarafından yayınlanan, örgütün ilk imparatoru (!) H. Spencer Lewis tarafından hazırlanıp 1918-1972 yılları arasında 22 baskı yapan (Maçka Camisi’nin önünde tezgâh kuran bir eski kitap satıcısından edindiğimiz) “Gül-Haç Elkitabı” (Rosicrucian manual) kuruluş hakkında geniş bilgi veren bir kaynaktır.</p>

      <p class="paragraf">Aile ve iş yaşamıyla ilgili Gül-Haç yöntemleri; İsa’nın gizli öğretileri; örgütün tam tarihi; kullanılan eski işaretler; Pasifik Okyanusunun kayıp kıtası Lemuria; Keops Ehramı’nın simgesel kehanetleri; başarılan evrensel görev; eski Mısır’dan kalma veraset ve benzer konularda yayın yapmış olan ABD’deki AMORC’un Yüce Büyük Locası’nın el kitabında aşağıdaki bilgiler verilmektedir, özet olarak:</p>

      <p class="paragraf">-AMORC ve teşkilâtı,</p>

      <p class="paragraf">-Çağdaş bir simyacı ve laboratuvarı</p>

      <p class="paragraf">-Örgütün büyük locasının yönetmenliğinden bölümler,</p>

      <p class="paragraf">-Üyeler için genel bilgiler</p>

      <p class="paragraf">-Mistik simgeler ve anlamları,</p>

      <p class="paragraf">-Öğreti yöntemleri,</p>

      <p class="paragraf">-Haç işaretinin evrimi,</p>

      <p class="paragraf">-Yüce Beyaz Loca,</p>

      <p class="paragraf">-Gül-Haçlar’ın yaşam yasası vb.</p>

      <p class="paragraf">Bol resimli olan yayında aşağıdaki çizimler de ilginç bir malzeme içermekteler:</p>

      <p class="paragraf">-Tapınağın ve locanın plânı,</p>

      <p class="paragraf">-AMORC’un mühürleri,</p>

      <p class="paragraf">-Mısır simgeleri,</p>

      <p class="paragraf">-Gizeh’teki büyük ehram,</p>

      <p class="paragraf">-Kabala öğretisinin plânı,</p>

      <p class="paragraf">-Faust’un beş köşeli yıldızı,</p>

      <p class="paragraf">-Hz. Süleyman’ın mühürü,</p>

      <p class="paragraf">-Pratik Gül-Haç simgeleri,</p>

      <p class="paragraf">-AMORC’un abc’si,</p>

      <p class="paragraf">-Simgesel sayılar vb.</p>

      <p class="paragraf">Konumuz ve konumuza dahil ettiğimiz kişilerle bağlantılı olarak bizi, doğrudan doğruya, ilgilendiren Gül-Haç’ın çağdaş kuruluşu ve her başvurana açık öğretisi değilse de yukarda, özet olarak, gözden geçirdiğimiz iki kaynağın genellemede yararlı olabileceklerini düşündük. Ancak, eskiye döndüğümüzde, göz önünde tutmamız gereken bir nokta vardır. Fransız araştırmacısı Jean Louis Bernard’ın belirttiği gibi gerçek Gül-Haç’lar örgütten olan oysa bağımsızlıklarını koruyan, gerçek kimliklerini gizleyenler veya kendilerine (Saint-Germain gibi) değişik kimlikler uygulayanlardı.</p>

      <p class="paragraf">Oldukça karanlık ve geçmişe dönük bir ortamda hareket ettiğimizden bir aydınlığa kavuşabilmemiz imkânsız olabilir. Yine de, Gül-Haçlar’ın Türkiye’de ve İstanbul’da neler aradıklarını tahmin etmeye kalkışmadan önce örgütün “geleneksel” tarihine bir göz atalım.</p>

      <p class="paragraf">Örgütün geleneksel oysa bilinen, açıklanan herhangi bir eski kaynak ve belgeden yeri olmayan tarihine göre ilk çıkış Mısır gösteriliyorsa da Gül-Haç’ın ilk izlerine 1597’de rastlıyoruz. O yıl adı belli olmayan bir simyacı, Avrupa’nın bazı ülkelerini gezip, amacı simya üzerinde çalışmalar olan bir cemiyeti kurmaya çalışıyor. 1614’te, Almanya’nın Cassel kentinde, “Dünyanın genel reformu” adlı çalışma ve eki olan “Kardeşliğin Ünü” yayınlanıyor ve örgütün tarihi ilk kez açıklanıyor, kurucusu olduğu söylenilen 14’ncü yüzyıl Alman soylusu Christian (Hıristiyan) Rosenkreuz (Gül-Haç)ten söz ediliyor.</p>

      <p class="paragraf">1378’de bu destansal Rosenkreuz, Yunancayı ve Latinceyi öğrenmek üzere, bir keşişle birlikte, Kıbrıs’a ve Kudüs’e geçiyor. Keşiş Kudüs’te vefat edince 16 yaşındaki Rosenkreuz, Arabistan’a gidiyor ve adı “Damcar” olan bir kentte oranın bilgeleri ile temas kuruyor, aydınlanıyor ve aldığı bilgilere dayanarak öğretisinin temellerini atıyor.</p>

      <p class="paragraf">İspanya’da da bulunan Alman soylusu 150 yaşındayken, gizli örgütünü kurduktan ve etrafına birçok öğrenciyi topladıktan sonra, ülkesinde ölüyor. 1604’te mezarını açan bir Gül-Haç içinde gizemli yazıtlar ve altın harflerle yazılmış bir kitabı buluyor. Öyle der örgütün geleneksel tarihi.</p>

      <p class="paragraf">16’ncı yüzyıldan bugüne kadar Gül-Haç örgütü çeşitli safhalardan geçiyor, zaman zaman Protestanların zaman zaman Katoliklerin etkisini altında kalıyor, 1785’te ise Avusturya’da yasaklanıyor.</p>

      <p class="paragraf">Bazı Batılı araştırmacılarına göre, Gül-Haç örgütü Seyyid Abdülkadir Geylani’nin “Kadirilik” tarikatı ile bazı benzerlikler göstermektedir. Yine Batılı olan başkaca gizem tarihçilerinin yorumuna bakılırsa Gül-Haç’ın temelinde tasavvuf yatmaktadır.</p>

      <p class="paragraf">“Simyacılara göre haçın anlamı ışıktır” der Arkon Daraul dolayısıyla Gül-Haç’ın anlamı Gül’ün ışığı da olabilir. Şayet bu böyleyse Abdülkadir Geylani’yi izleyen aydınlatılmışların Arap öğretisiyle ilginç bir paralellikleri ortaya çıkabilir. Geylani’nin 12’nci yüzyılda Bağdat’ta kurmuş olduğu pratik tasavvuf yolunun adı “Gül’ün Yolu” (sebil-el ward) idi. Fakat Gül-Haç’ların ‘inisiyasyon’ törenleri ve başkaca noktalar (tinsel simyanın dışında) Gül’ün Yolu’nu izleyenlerin öğretisi ile pek uymuyor.”</p>

      <p class="paragraf">Orta Çağ’ın “Gül-Haçlar”ı Arşimed’in aynaları ile uğraşır, Bacon’un robotları ile ilgilenir, sönmeyen ateş ve sonsuz devingenlikle, aritmetikle, doğanın müziği ve uyumu ile geometri ve kehanetlerle meşgul olurlardı.</p>

      <p class="paragraf">1622 yılında Paris’in duvarlarına asılan ve Gül-Haç kardeşlerinin Büyük Koleji’nin imzasını taşıyan “manifestosu”na kısaca baktığımızda ne gibi vaatlerle karşılaşıyoruz?</p>

      <p class="paragraf">Kardeşlerin, yanlışlardan ve ölümden insanları kurtarmak amacıyla bulundukları ülkelerin dillerini konuşabilmek, aç ve susuz kalmamak, yaşlanmamak, doğanın tüm gizlerini açıklayan kitabın bilgilerinden yararlanmak.</p>

      <p class="paragraf">Ancak sadece merak yüzünden Gül-Haçlar’la temas etmek isteyenler onları hiçbir zaman göremeyeceklerdir. Buna karşın kardeşliğe üye olanlar verilen sözlerin nasıl yerine getirildiğini göreceklerdir.</p>

      <p class="paragraf">Gizemin araştırmacıları ve tarihçileri, özellikle batıda, Haçlı Seferlerinden ve Tapınak Şövalyeleri ile Batini Hasan Sabah arasındaki ilişkilerden başlamak üzere, İslâmi öğretilerinin, İslâm gizemciliğinin Batı’daki örgütleri, kuramları ne kadar etkilediklerini araştırdılar ve araştırıyorlar. Siyasal platformda ve inançsal uygulamada sanki karşı karşıya gelip çatışan Müslüman Doğu ile Hıristiyan Batı ortak noktalarını her iki tarafın “mistik” (tasavvufçu) çizgisinde buluyor. Fransız Rene Alleau’nun vurguladığı gibi, işin özü tarihsel olaylarda veya yazılı kaynaklarda değil de “mistik” gizemciliğinin, örgütsel ve gizli gizemciliğinin, tinsel hayatını kutsal bir geleneğe bağlarken, kullandığı simgelerde, strüktürlerde ve ayin şekillerindedir.</p>

      <p class="paragraf">Bu bağlamda, ilk Gül-Haç örgütünü Kadirilik etkilemiş olabilir, Gurdjieff tasavvufun ağırlığını hissetmiş olabilir ve paralellikler aradığımızda, “mistik” ya da evrenbilimsel gizemci düşüncesinde, İhvanu’s-Safa okulunun Risaleler’ine kadar varabiliriz en azından konusal olarak.</p>

      <p class="paragraf">Fakat, sorumuza dönerek, İstanbul’a gelen, İstanbul’dan geçen her batılı gizemci (ister “üstat,” ister araştırmacı), Gül-Haç olsun ya da Theosophe olsun, eksikliğini duyduğu, bilgisine eklemek istediği İslâmi bir düşüncenin peşinde midir?</p>

      <p class="paragraf">Doktor Faust’un, bir “astral,” bedensiz yolculuğunda İstanbul’dan geçtiğini daha önce gördük. Benzer bir yolculuğun bir başka örneği ise 18’nci yüzyıl şeyhlerinden Mehmet Karagöz’ün yaşam öyküsünde karşımıza çıkıyor, bir çeşit Doğulu Batılı “magus,” gizemci karşılaştırması olarak.</p>

      <p class="paragraf">Mehmet Karagöz’den söz eden bir kaynak Arkon Daraul’un “Cadılar ve Büyücüler” (Witches and Sorcerers, 1965) adlı kitabıdır ve bu kaynağa göre:</p>

      <p class="paragraf">-Mehmet Karagöz 17’nci yüzyılda Tataristan’da dünyaya geliyor, babası bir şamandır. Türkçe konuşan genç Mehmet, Buhara’da, Semerkant’ta, Kaşgar’da bulunuyor, bir bilginin benimseyebileceği, bağlanabileceği bir öğretinin arayışı içindedir. Yıllarca Doğu’yu gezer Karagöz, sayısız bilginler, bilgeler ve gizemciler ile tanışır, Hindistan’a kadar uzanır fakat aradığını bulamaz, özellikle Hindistan’da sergilenen oyunlara kanmaz.</p>

      <p class="paragraf">1760’lardan sonra Karagöz mekân olarak Arnavutluk’u seçer, oraya yerleşir ve orada bir hekim, bir bilge olarak ünlenir, etrafına öğrenciler toplar.</p>

      <p class="paragraf">Mehmet Karagöz’ün İstanbul’a bedenen gelip gelmediğini açıklamıyor yazar-araştırmacı Daraul fakat ilginç bir olayı naklediyor: Karagöz’le görüşmek isteyen Sultan (Sultan’ın adı verilmiyor oysa, büyük bir ihtimalle, 3’ncü Mustafa olabilir) ona bir elçi gönderiyor. Karagöz ise, konuyu elçi ile konuşmaktansa, üç saat boyunca odasına çekiliyor ve çıktığında elçiye “Mesele halledildi, Sultanla şahsen görüştüm,” der.</p>

      <p class="paragraf">Şaşkınlığa kapılan elçi İstanbul’a döndüğünde ve Sultana Mehmet Karagöz’ün bir sahtekâr olduğunu söylemeye hazırlandığında Padişah kendisine Karagöz’le yüz yüze konuştuğunu bildirir.</p>

      <p class="paragraf">Kesin bir cevap vermek imkânsız ise de gözden geçirdiğimiz örneklerin bazıları (Gurdjieff, Baron Sebottendorf) ve dış davranışları, “dünyasal” faaliyetleri ne olursa olsun, Gül-Haç üçlüsü (Saint-Germain, Cagliostro, Casanova) ile simyacılardan Nicolas Flamel için öyle olması gerekiyor.</p>

      <p class="paragraf">Ya diğerleri, ya “Theosophie”nin kurucusu Madame Helena Petrovna Blavatsky?</p>

      <p class="paragraf">İlginçtir ki, Doğu ve Uzakdoğu gizemleri ile çok yakından ilgilenen, Hint ve Budist öğretilerinin etkisi altında kalmış olan Helen Petrovna bir “İslâm Bilinci”ne varmış gibi görünmüyor. Tanrıbilgelik öğretisinin açıklandığı “Tanrıbilgeliğin Anahtarı” (La Clef de la Theosophie, Paris baskısı 1895) adlı çalışmasında Blavatsky, köken ve kaynaklarından söz ettiğinden, Neo-Eflatuncu Ammonius Saccas’ı, Budizm’i, Hintlilerin Vedantalarını, Babil’deki Hahamları, Fitagoras ve Konfüçyüs’ü, Plotinus ve İsa’yı, Kutsal Kitabı ve Kabala’yı, sayıyorsa da İslâma ait hiçbir kaynağı dahil etmiyor. Blavatsky’nin kurduğu felsefi-inançsal akımının başucu kitaplarından sayılan Fransız Edouard Schure’nin “Büyük İnisiyeler” (les Grands İnities, 1926) ise Krişna, Rama, Musa, Eflatun, Phytagoras, Orpheus, Hermes ve İsa’yı içermekle yetiniyor (o kadar ki Türkçeye çevrildiğinde Hazreti Muhammed sonradan eklenmiştir)</p>

      <p class="paragraf">Gizemci, gizem kurucusu ve gizem araştırmacısı malzemesini dilediği ve kendi düşüncesine en yakın gördüğü kaynaktan alır. Bu özgür bir yöntemdir, kendi gizini içinde taşıyan bir yöntem. Kimi belirli bir geleneğe bağlı kalır. (Mısır, Eski Ahit, Buda’nın yazıtları, Yeni Ahit vb) kimi de, daha doğru bir yolu seçerek, Yahudi-Hıristiyan çizgisi ile yetinmeyerek İslâmı da inceler, yorumlar, etkisini hisseder. Tıpkı cetvelini tutmaya çalıştığımız çoğu İstanbul ziyaretçilerinin yaptıkları gibi.</p>
    </div>
  </div>
</body>
</html>
