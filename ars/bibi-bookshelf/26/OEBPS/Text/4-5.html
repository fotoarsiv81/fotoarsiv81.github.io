<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-5.html</title>
  <link href="../Styles/template.css" rel="stylesheet" type="text/css" />
</head>

<body>
  <p>x-font-ttf</p>

  <div id="x4-5.html" xml:lang="en-GB">
    <div class="Basic-Text-Frame">
      <p class="anabaslik" id="toc_marker-7">ALTINCI BÖLÜM - GİZEMDE ÇAĞDAŞ OLMAK</p>

      <p class="paragraf">Denetimimiz altında olmayan veya öyle sandığımız, öyle inandığımız güçlerle uğraşmak, gizlerini çözebilme tutkusuna kapılmak ve böylece kendimizi bir çeşit garanti altına almak her ilkel ya da evrimleşmiş insanın bir ihtiyacıdır. Kim ne derse desin insanoğlunun, bildiğimiz ve bilmediğimiz, tarihi boyunca bu böyle olmuştur ve böyle sürecektir, bu gezegenimizin dışına taşıp ayda koloniler kuracağımız yüzyılda bile. Hatta, o gelecek yüzyılda, kendi gezegenimizin gizlerine başka gezegenlerin gizlerini de katacağız (katmışız bile), çünkü huyumuz böyledir, çünkü biz insanlar meraklı yaratıklarız.</p>

      <p class="paragraf">Önceki bölümlerde bu “Şehr-i İstanbul” u dolaştığımızda geçmişini, geçmişinde kalan bazı mekânları, binaları, ibadet yerlerini taradığımızda değişik, ilginç düşündürücü olaylar ve inanışlarla karşılaştık. Bazı “izler” saptadık, bazı “değişik” kişileri tanıdık. Sonra ise Batı’dan gelen gizemciler, gizli bilim uzmanları, araştırmacıları ile yüz yüze geldik her biri kendi sihirini ortaya koyan, her biri sorular sordurtan.</p>

      <p class="paragraf">Derken, bireylerin yanı sıra gizem peşinde koşan ya da yüce gizemlere sahip olduğunu beyan eden örgütler, örgüt üyeleri gördük. İstanbul diye diye İstanbul’dan uzaklaştığımız da oldu, bazen Avrupa ülkelerine doğru bazen de Tibet’e, Himalaya Dağları’na ulaşarak.</p>

      <p class="paragraf">Bir sürü adlar, olaylar, inanışlar ve varsayımlar dizdik; zaman oldu ki, neredeyse, pire için yorgan yakmaya kalktık, ayrıntılar, benzetmeler ve rastlantılar üzerinde durduk, karışıklıklar yarattık, bazen bilinçli olarak ve bir gizemli, sihirli oyunu oynarcasına.</p>

      <p class="paragraf">Dön dolaş hep İstanbul’a döndük, bir “merkez” olarak gördüğümüz, hissettiğimiz, konumuzun merkezi olan bu büyük kente, bu Megapolis’e ya da bu kent-kasaba-köy karışımına.</p>

      <p class="paragraf">Ancak dünün İstanbul’unu belirli hudutlarla çevrelemek olası ise de bugünün İstanbul’u için aynı şeyi yapabilmek bir hayli zor ve uğraştırıcıdır; İstanbul, büyümesi, gelişmesi ve karmaşası ile gerçek kimliğini kaybedip değişken bir kimliğe, bir “kimlik arayışı”na büründüğünden ve bunun sancısını çektiğinden.</p>

      <p class="paragraf">İstanbul inanışları dedik oysa bugünkü İstanbul’un, özellik taşıyabilen, kültüründen kaç inanış özgün kalabilmiştir ki?</p>

      <p class="paragraf">İstanbul gizemleri dedik oysa ki, bunlardan kaçı, halen, saf bir İstanbul’luluk taşıyor, taşıyabiliyor?</p>

      <p class="paragraf">Kaynaklar var olduğu sürece eskiyi araştırmak bu denli uğraştırıcı olmuyor, çünkü “eski” dediğmiz yerleşiktir, değişken değildir ve olamaz. Çağdan çağa, dönemden döneme değişebilen, güncelleşip çağdaşlaşan yorumlar ve uygulamalardır.</p>

      <p class="paragraf">Yine de her şeye rağmen değişmeyen inanışlar ve değerini, önemini yitirmeyen yerler, mekânlar kalmıştır ister inanışlara, ister daha derin olan, inançlara bağlı.</p>

      <p class="paragraf">Kentler değişiyor değişen insanlarıyla birlikte, çağdaşlaşınca kaçınılmaz bir değişime, bir değişikliğe uğruyorlar ancak gizemler kalıyor, gizemlere inanlar da.</p>

      <p class="paragraf">Yüzyılımız başına kadar bir “mutlu azınlık”ın sanki tekelinde kalmış olan “bilgiler” bugün iyiden iyiye ortaya yayılmış, etrafa dağılmış birer tüketim malzemesi haline gelmişlerdir.</p>

      <p class="paragraf">Kendi kurduğumuz teknolojik bir uygarlığın içinde yaşıyoruz ve bu teknolojik uygarlığın (şayet gerçek bir uygarlıktan söz edebiliyorsak) nimetlerine ve zararlarına, özgürlüklerine ve baskılarına boyun eğmek zorundayız. Yine de teknoloji ve bilim tüm tartışmasız aşama ve başarılarına karşın bizleri her konuda ve her defasında tatmin etmiyorlar, bazı yaşamsal, ruhsal ve tinsel sorularımıza aradığımız, beklediğimiz cevapları vermiyorlar, veremiyorlar ve biz, halen gizleri deşmeye, gizli diye adlandırılan geleneksel bilimlere kulak vermeye yanaşıyoruz.</p>

      <p class="paragraf">21’nci yüzyılın arifesinde acaba gizem ve gizli bilim diye bir şey kalmış mıdır, kalabilmiş midir?</p>

      <p class="paragraf">Antik çağlardan ve insanoğlunun bilinmeyen tarihinden kalan bilgileri, teknikleri, doğaüstü diye adlandırılan (oysa doğanın bir parçası olan) güçleri araştıran halen kaldı mı, tarihçiler ve meraklılardan başka?</p>

      <p class="paragraf">Ya da bunlarla, bu yarı gizli yarı açık, kimi cilt cilt yayınlanan, kimi el yazmalarında, kitaplıkların raflarında, “çok gizli” arşivlerde kalan bu bilgileri uygulayanlar var mıdır (ki vardır) ve uygulayanlar neden, neye hizmet uyguluyorlar?</p>

      <p class="paragraf">Teknoloji, çağdaşlaşma, bilimlerdeki yeni, şaşırtıcı buluşlar her şeyi değiştirmediler, sadece bazı inanışları çok daha “popüler,” daha yaygın hatta daha “in” haline getirdiler. Ve hepimizin bildiği gibi, her yerde ve bu kocaman İstanbul’un nerdeyse her köşesinde eski inanışlar ve gizemli uygulamalar halen çokça izleyici, alıcı bulmaktadırlar.</p>

      <p class="paragraf">Gizli diye bilinenlerin bu şekilde pazara düşmesi, gerçek gizem açısından, düşündürücü ise de gizemin “serbest piyasası” alenen ortadadır.</p>

      <p class="paragraf">Demek ki sihir denilen, gizli ve gizemli denilen şeyler bir tüm olarak sanıldığı kadar gizli ve ulaşılmaz değilmişler.</p>

      <p class="paragraf">Denilecek ki, şu yada bu şekli ile bir “gizem pazarı”nın oluşması, oluşturulması işin sonunda bir arz ve talep sorunudur. Doğrudur. Ve yine denilecek ki, bir “gizli bilim” varsa, gizli kalmış, gizlenmiş veya bir azınlığın tekeline bırakılmış ve bu bilimin yararlı tarafları bulunuyorsa yapılabilecek en doğru, en “demokratik” ve toplumcu şey bunu toplulukların kullanışına özgürce açmaktır.</p>

      <p class="paragraf">Çok doğru ve bu düşünceye tümden katılıyoruz, ancak...</p>

      <p class="paragraf">Ancak sorun yaratan, yaratabilecek bazı sorunlar çıkıyor ortaya, örneğin: “hangi bilgi,” “nasıl bir bilgi” ve “ne tür bir sunuş ve uygulama” vb gibi.</p>

      <p class="paragraf">Bu sorulara bir cevap aramadan önce biraz gerilere dönüp yeniden o “gizli örgüt” konusuna dönelim ve çarpıcı olduğundan, öyle sanıldığından, “Satanistler”e, şeytana tapanlara bir göz atalım.</p>

      <p class="paragraf">Konunun meraklıları anımsayacaklardır: bundan birkaç yıl önce “renkli” denen basın ve büyük tirajlı gazetelerle güncelliği izleyen magazin dergileri, konu sıkıntısı çekiyormuş gibi, birden şeytana tapanlara, şeytana taptıklarını söyleyenlere kucak açıp onları kapak ve söyleşi konusu yaptılar. Talepten çok bir arz imgesi ile karşılaştık, kimi sanatçı şeytanla alışverişinden örnekler verdi, kimi genç şeytancılar da uzun uzun ayinlerini açıkladılar, inançlarını kaynaklarını, bir hayli özentili, Batı kokan bir karmaşıklık içinde açıkladıkları gibi. Özetle, Müslüman mahallesinde salyangoz satarcasına, şeytanı satmaya, değilse kullanmaya kalktılar başka şeyler ve bilgilerle birlikte.</p>

      <p class="paragraf">Şeytan ve şeytanlıklar çekicidir, salt kötülüğe ve şiddete giderek cinselliğe açık oldukları için değil, anarşik bir kimlik taşıdıklarından, sistem düşmanı olduklarından, kabul edilmiş değerleri ters yüz ettiklerinden. Üstelik, sansasyon yaratmaya her zaman hazır bir tür basın için şeytan, kara büyü ve büyü halen ilginç konulardır, haber kıtlığı zamanlarında gündeme getirilebilen.</p>

      <p class="paragraf">1987’de “Nokta Dergisi”nin kapak konusu ettiği “Kara Büyü” araştırma yazısı beş yıllık bir ömrü olduğu söylenen “T....” Rumuzlu gizemci örgütünü uzun, ayrıntılı bir söyleşi ile tanıtıyor, iki yıl sonra sayfalarını “Bilinmeyenin Çağrısı: Büyünün Gücü” başlıklı bir başka kapak konusuna ayırıyor ve aynı dönemde, “Hürriyet Gazetesi”nin bir yazı dizisinde (Şeytanla oynaşanlar) Golden Dawn Altın şafak örgütünün İstanbul’daki izleyicileri sunuluyor.</p>

      <p class="paragraf">İstanbul’un var olan eski gizemlerine kendi gizemlerini katan bu tür örgütler ya da bireyler ve basına açıklamış oldukları inanış, kuram ve yöntemler üzerinde durmakta yarar vardır. Geçmişleri, bugünkü durumları ve gelecekleri bir yana bizi ilk plânda ilgilendiren kentimizdeki, örgütsel veya bireysel, çağdaş gizemciliğin çizgisi, kuramsal dayanakları ve (varsa) İstanbul kaynaklı bir geçmişle bağlantılarıdır.</p>

      <p class="paragraf">Sözünü ettiğimiz yazıları, söyleşileri incelediğimizde bazı gizemci ve gizem araştırmacılarının daha önceki bölümlerde üzerinde durduğumuz, bazı örgütlerden (Gül-Haç, Altın Şafak) ve Uzakdoğu disiplinlerinden yola çıktıklarına görüyoruz. Ne var ki, ortada bir sentez söz konusu ise, öğreti ve uygulamada bir sentez düşünüldüyse bu tür bir sentezi açıklayan öğeler hangileridir, nasıl ifade ediliyor?</p>

      <p class="paragraf">Gizem bir bilgi ve kültür, bir yaşam şekli ve bir inanış, inanç sanatıdır. Tartışılır, kötülenir, anlaşılır ya da anlaşılmaz veya yanlış anlaşılır, kullanılır, pazara çıkarılır, bilgisayara yoksa telefon şebekelerine, cep telefonlarına, televizyon kanallarına bağlanılır ama, genelde öyle kalır.</p>

      <p class="paragraf">Yanlış anlaşılmasın, burada ne gizemciliğin, ne de gizli denilen bilimlerin bir savunmasını ya da bir suçlamasını yapmak niyetinde değiliz. Değiliz çünkü hiç bilimsel olmaz, konumuz “bilimsel” sayılmayacaksa bile. Amacımız, bu tür bir araştırmanın boyutları dahilinde, içinde yaşadığımız bu kentin gizem dünyasındaki yerini belirlemek, en azından bazı gizemlerini bir araya getirmektir. Dolayısıyla dünü ve bugünü bağlamaktır, şayet bu tür bir bağlantı halen var olabiliyorsa.</p>

      <p class="paragraf">Satanistler şeytana tapanlar demiştik, iyi de şeytan nedir veya şeytan kimdir?</p>

      <p class="paragraf">Çok ilkel bir soru gibi görünüyorsa da yerli satanistlerimizin uğruna yanıt vermeye çalışalım, şeytan bilimci değilsek de.</p>

      <p class="paragraf">Şeytan, şeytanlar ve cehennem zebanileri hiç kuşkusuz, tek tanrılı büyük dinlerin bir buluşu değildir. Her inanç ve dinde şeytan, ona verilen ad ne olursa olsun, evrenin ve dünyanın kötü ruhu, Tanrının bir çeşit karşıtıdır. Ermiş Augustinus’un deyimiyle “Tanrının maymunu”dur.</p>

      <p class="paragraf">Ruhbilimsel açıdan şeytan insanın ilkel, olumsuz, dengesiz, denetimden yoksun yanıdır. Ve insan içindeki ve dışındaki dengeyi tutturabilmek için iki ayrı kutbu Tanrının iyiliğini ve şeytanın kötülüğünü açıklamaya, anlamaya çalışıyor ve çalışmıştır, iki Ruhlu Adam Doktor Jekyl ve Bay Hyde’te olduğu gibi.</p>

      <p class="paragraf">Karanlıklar Prensi adını alır bazen şeytan, İbranicede ise karşılığı düşman, karşı koyan idi. Asurlarda rüzgâr tanrılarından Pazuzu da bir şeytandır, Hintlilerde canavar Rerek bir şeytandır, Mısır’da Tanrı Seth de öyledir. Keldanlılarda ise şeytan tek değil, birçok çeşitleri oluyor, cinlere karışıyor.</p>

      <p class="paragraf">Çeşitli adlar yakıştırıldı bu şeytana, örneğin; Hayvan Kara Atlı, Boynuzlu, Koca Keçi, Koca Zenci, Kara Adam, Küçük Usta, Yaşlı Centilmen, Tanrının Gölgesi, Yeryüzü Prensi vb. Bu ad bolluğu yanında Batı’nın Orta Çağ şeytan bilimcileri (Demonoglar) şeytanın etrafına cehennemi yöneten ve insanları tedirgin eden bir prense yakışır bir topluluk yarattılar: 7.405.920 alt dereceli şeytan gibi!</p>

      <p class="paragraf">Çağ atlamakla meşgul bir Türkiye’nin İstanbul’unda şeytana tapanlar, şeytanla oynaştığı söylenenler ve ola ki, Kara Ayinler. Ya da Orta çağ’ın karanlıklarına dönme özlemini çekenler! Kaldı ki, Kara Ayin Hıristiyan olmayan bir toplulukta düşünülemez çünkü, özellikle 18’nci yüzyıldan kalma örneklerde, bu tür ayin kilisede yapılanın tam tersi oluyor, karikatürü oluyor, lanetler ve cinsel sapmalarla bir arada.</p>

      <p class="paragraf">Bu noktaya vardığımızda yine gerilere dönüp işin başındayken yapmadığımız bazı şeyleri yapmamız yerinde olacaktır, bazı tanımlamaları yeniden gözden geçirerek ve “gizem” nedir, “gizemcilik” nedir, “gizemci kimdir” sorularına yanıtlar arayarak.</p>

      <p class="paragraf">Batılıların “occult” (okült) dedikleri olay ve kavram bizler için “gizem”dir, “gizli” olandır. Tümden gizli kalmıyorsa bile “bazı” gizleri halen içermektedir ve bundan dolayı herkese, hazır olmayanlara açılmaz.</p>

      <p class="paragraf">Batı’da, Roma-Yunan uygarlığından başlamak üzere, gizli öğreti ve içerdiği gizli bilgiler ve bilimler Mısır’ın “kapalı” (hermetik) denilen öğretinin bir uzantısı olarak ortaya çıkıyor ve konusal olarak, paralel ama görünmeyen bir doğanın deneysel araştırması şekline giriyor, “maji” ile “sihir” ile ifadesini buluyor, İskendiriye’de şekillenip bir öğretinin kalıplarına giriyor..</p>

      <p class="paragraf">Klasik bilimin kabul etmediği, edemediği ve metafizik ya da doğaüstücü boyutlara sahip her konu kendiliğinden, geniş bir alanın içinde, gizemciliğin kapsamına dahil ediliyor, haklı ya da haksız, doğru veya yanlış olarak.</p>

      <p class="paragraf">Ve bu süreç Batı’da ve Doğu’da geçerlidir, geçerli sayılıyor.</p>

      <p class="paragraf">Gizemlerin sanatı olan gizemcilik bir bilgi getirdiği gibi bu bilginin edinebilmesi için gerekli olan disiplinleri de beraberinde getiriyor. Dolayısıyla radikal diyebileceğimiz gizem araştırmacısın yaşamı pek kolay olmuyor.</p>

      <p class="paragraf">Antik bir inanışa göre başlangıçta bilim tekdi, sonradan ikiye ayrıldı; biri halka dönük ve dışrek (eksoterik), diğeri ise öğretiden geçmiş olanlara, “iniyseler”e dönük ve içrek (ezoterik), Gizemci de bu içrek bilimi araştıran ve uygulayan kişi olarak bilindi.</p>

      <p class="paragraf">Gizem’in gizli bilim ve bilgilerin alanı öylesine geniş tutuldu ki, içine her şeyi rahatça yerleştirmemiz mümkündür; sihiri (majiyi), büyücülüğü, falcılığı, sayı bilimini (nümeroloji), yıldız bilimini (astroloji), simyayı ve şeytancılığı bile.</p>

      <p class="paragraf">Bir yerli örnek verelim (ilerde üzerinde duracağımız bir örnek): İslâmi gizemlerin araştırmacısı ve derlemecisi Mustafa İloğlu’nun sekiz ciltlik “Gizli İlimler Hazinesi”ne baktığımızda bu “gizli ilimler”in, dua ve kabulünün yanı başında burçları, yıldızların insan üzerindeki etkilerini, hazineleri bulma yöntemlerini, Remil ve telapatiyi, ilmi kırtasiyeyi, ruh davetini vb gizemli konuları kapsadığını görürüz.</p>

      <p class="paragraf">Şayet el kitabı niteliğindeki bir Batı kaynağını karıştırırsak örneğin, Julien Tondriau’nun “Gizemcilik” (L’Occultisme, 1964) adlı çalışmasını - yeniden sihir (majı), sayı bilimi, yıldız bilimi, simya, Kabala, şeytan, el falı, İskambil falı ve de parapsikoloji (bir açıklama yöntemi olarak) ile karşılaşmış oluruz.</p>

      <p class="paragraf">Alan geniş tutulunca, konular birbirine eklenince bağlantılar çoğalıyor çoğalınca da karmaşık gibi görünen bir “ayrı evren” ortaya çıkıyor.</p>

      <p class="paragraf">“Ayrı evren” salt belirletici bir işlevi olan bir deyimdir çünkü, aslında, “ayrı” diye bir evren yoktur, her şey bir tümdür ve bir tek tümden kaynaklanmaktadır.</p>

      <p class="paragraf">Burada amacımız ciltler dolduracak olan bir gizemcilik tarihine girişmek değildir. Kaldı ki, bu bölümde, bazı belirli yerel gizem örgütlerinin öğretisini, bazı kentli uzman ve araştırmacının görüşlerini incelediğımizde Batı ve Doğu Gizemciliğini, oldukça geniş bir şekilde, ele almak zorunda kalacağız. Ancak, bunu yaptığımızda, esas konumuz olan “İstanbul gizemleri”nden uzaklaşmış olur muyuz?</p>

      <p class="paragraf">Hayır çünkü genelden hareket etmeden özele varmak imkânsızdır ve birçok kez tekrarladığımız ve tekrarlayacağımız gibi, bağlantılar sanıldığından ve görüldüğünden de sıkıdır. Yeter ki, temelde, “gizemli” ve “gizli” dediğimiz her şey gizemini artık yitirmiş ise bile, “popüler” bir hale sokulmuş ise bile değişmesi olanaksız olan geleneklere bağlı kalsın ve bu geleneklerin gerçek özünden saptırılmış olmasın.</p>

      <p class="paragraf">Nedir ki, belki bir zorunluluk sonucunda, bazı durum ve örneklerde sapmalar ve saptırmalarla karşılaşacağız, çaresizce.</p>

      <p class="paragraf">1987’de basına yansıyan ve o dönemde otuz üyesi olduğu söylenilen, kara büyü çalışmalarını yapan ve logos olarak “T” işaretini kullanan örgütün dört aşamalı (Chiron, Uranus, Neptün, Pluto) ve “Altın Şafak”tan esinlenen bir öğretiyel dayandığı, kurucuları ve örgüt sözcüsü gece vakti evlerinde kara büyü ayinleri düzenledikleri açıklandı. Bu ara, uygun bir görsel malzeme olarak, fotoğrafçıların objektifine siyah cübbeler, kafatasları, mumlar ve kandiller sunuldu, kandan ve cinsellikten söz edildi.</p>

      <p class="paragraf">Bu tür açıklamalar da yapıldı: “Gerçek bir majisyen (sihirbaz) olabilmek için insanın kıskanç, egoist, karşısındaki insanın lokmasını ağzından alacak kadar hain olması gerekiyor. Hani ruhunu şeytana satmak derler ya, böyle bir şey yok aslında, ama her şeye bu ölçüde hazır olunmalıdır.”</p>

      <p class="paragraf">Kişiden kişiye yorumlar, amaçlar ve niyetler değişir, hiç kuşkusuz, şeytana ruhunu satmak diye bir olay yoktur ancak gizemsel işlem rengi ne olursa olsun kıskançlık, bencillik ve hainlik temellerine dayandırıldığında sonuç kaçınılmaz bir “şeytanlık” olur, Yupi kılığına bürünmüş bir şeytan olsa bile.</p>

      <p class="paragraf">Bu ara “T” örgütünün bir de “gizli” iç tüzüğü yayınlandı (ve yayınlanınca gizliliğini yitirdi!)</p>

      <p class="paragraf">“1. Gurubu meydana getiren üyelerin her biri okültizmi (gizemciliği) etüt (incelemek) ve pratik etmek (uygulamak) gayesindedir. Anlayışımıza göre okültizm (gizemcilik) tabiatüstü (doğaüstü) olarak tanımlanan her şeyi içerir.</p>

      <p class="paragraf">2. Üyelerimiz büyü, sihir, majı (sihir), spiritüalizm (ruhçuluk) mistisizm (tasavvuf), çeşitli yoga ve Budizm teknikleri ve parapsikoloji olarak tanımlanan türün (yan-bilimin) imkân bulunan ve faydaya yönelik her şeklini kullanır. Üyelerimiz yaşanması mümkün olan her türlü majikal (sihirsel) ve mistik (tasavvuf) deneyi yaşamak ve edinilen sonuçları fizik planda somut neticeler almak için kullanmak isteğindedirler. Yapılacak çalışmaların süresi ve çalışma yılı içindeki periyodu gurup başkanı tarafından tespit edilir.</p>

      <p class="paragraf">3. Yukarıda sayılan bütün çalışma ve incelemeler kesin olarak maddi sonuç, fayda ve etkiye yöneliktir. Sadece spiritüel (ruhsal) tekamül peşinde koşacak kadar cesaretsizlikler ve salon sohbeti meraklıların gurubumuzun faal üyeleri arasında yeri yoktur.</p>

      <p class="paragraf">4. Hiçbir din ve siyasi görüş gurubumuzu bağlamaz. Çalışmalarımız bütün inançları içerebilir. Hepsi eşit olarak denenmeye değer olarak görülür. Önemli olan ayırım değil sonuçtur. Herhangi bir tradisyona (geleneğe) bağlanmak mecburiyeti yoktur.</p>

      <p class="paragraf">5. Yapılan operasyonlarda içinde yaşanan toplumun ahlâki kabulleri ve kamu vicdani gurubumuzu hiçbir şekilde bağlamaz.</p>

      <p class="paragraf">6. İç meclis, çalışma programını, çalışma hedef ve sonuçları dışarıdaki kişilere aktarmaz.</p>

      <p class="paragraf">7. Gerekli doküman (belge), kitap vs belli birim fiyatlarla sadece üyelere verilir. Bu tür bilgi kâğıtları kişinin adına özeldir. Hiçbir şekilde çoğaltılamaz, dışarıya verilemez.”</p>

      <p class="paragraf">Aradan iki yıl geçiyor ve “Altın Şafak” bu kez gündelik bir gazeteye konuk oluyor. Belgrat ormanında, ak cübbeler giyip ateş ayinleri yapılıyor, bir dairede mum ışığında “Altın Şafak” kaynaklı olduğu söylenilen “Pentagram Ritüeli” gerçekleşiyor vb.</p>

      <p class="paragraf">İnsan merak ediyor: neden İstanbul’daki bu gizem ve büyü meraklıları “Altın Şafak” diyorlar ve başka şey demiyorlar? Ve neden; “Altın Şafak” dediklerinde, örgütün Batı’da kolayca bulunabilen, bolca derlenip açıklanan öğretilerine “satanist” bir damga basmaya çalışıyorlar Los Angeles’te eski vahşi hayvan terbiyecisi Anton LaVey’in kurduğu “Şeytan Kilisesi”nin öğretilerinden ve LaVey’in kaleme aldığı “Şeytanın Kutsal Kitabı” (The Satanic Bible)den esinlenerek?</p>

      <p class="paragraf">Altın Şafak” ya da daha doğrusu, “Dıştaki Altın Şafak Tarikatı” (Order of the Golden Dawn in the outer) örgütünün temellerinde Alman kaynaklı, simyaya dayalı bir “Gül-Haç” kuruluşu yattığı söyleniyor, örgütün tarihini ve belgelerini araştıran uzmanlara bakılırsa.</p>

      <p class="paragraf">Çoğu MacGregor Mathers’in imzasını taşıyan yayınlanmış belgelere baktığımızda da örgüt öğretilerinin: Hayal Gücü ve İrade; Bedendışı Yolculuk (Astral Projection); insan, Tanrı ve Gülhaç Öğretisi; Dışrek Ruhbilim (Eksoterik Psikoloji); Kapalı (Hermetik) Sevgi ve En Üst Sihir; Simya; Hıristiyan Gizemciliği; Kapalı (Hermetik) Bilgelik ve Tasavvufi (Mistik) Dua vb konuları içerdiğini anlamış oluruz.</p>

      <p class="paragraf">Yani kıskanç, bencil, hain ve “faydaya yönelik” bir gizem çizgisinden oldukça uzak amaçlar!</p>

      <p class="paragraf">“Altın Şafak” örgütünü inceleyen Jacques Bergier’ye göre üyeler görünmezliği temin eden bir “ritüel” üzerinde de çalışmaktaydılar. 16’ncı yüzyılın çok ünlü İngiliz yıldızbilimci, simyacı, sihirbaz ve Kraliçe I’nci Elizabeth’in danışmanı John Dee’nin aşağıdaki formül, uygun bir şekilde söylendiğinde, görünmez olmak olasıymış:</p>

      <p class="paragraf">“Ol sonuf vaorsag goho iad balt, lonsh calz vonpho. Sobra Z-ol ror İ ta nazps.”</p>

      <p class="paragraf">Sırası gelmişken; görünmezlikle ilgili bir olayı Prof. Dr. Hans von Aiberg (Muhammed H. Ayberg) “Arz’dan Arş’a Sonsuzluk Kulesi” adlı çalışmasının birinci cildinde bu şekilde dile getiriyor.</p>

      <p class="paragraf">“Büyük bilgin ve gizemci Axel Heiberg İslami gizli bilimler içinde ‘insanın kendi tüneline gizlenerek’ görünmez olabileceği, görünmezliğin sırlarını öğrencisi olduğu Mevlânâ Halid’in Kur’an’daki gizli bilimlerden (özellikle Cifir’den) öğrendiği, hatta kendisini bizzat Hızır A.S.’nın sürekli eğittiği de Gurdsieff (Gurdjieff) tarafından ileri sürülmüştür. Âyetle görünmezliğin sırlarına erdiği ileri sürülen Heiberg’in Türkiye’ye yerleştiği kısa dönemde bu görünmeme yeteneğini sergilemiş olduğunu da yine İstanbul seyahatinde belirtiyor. Öyle ki, ünlü fantezi yazarı H.G. Well’in (Wells’in), ‘Görünmeyen Adam’ tipinin ta kendisi olduğunu söylemiştir. Hatta ‘Görünmeyen Adam İstanbul’da’ romanında resmen tarif edildiği ileri sürülmüştür. (Wells, bunu bizzat belirtmiştir.)”</p>

      <p class="paragraf">Bir zamanlar çok gündemde olan fakat sonradan gerçek kimliği ortaya çıkan Axel Heiberg’in, “âyetle görünmezliğin sırlarına” erip ermediği konusunda yorum yürütecek değiliz ancak yukarıya aldığımız alıntıda ilgimizi çeken bir iki noktayı düzeltmek ihtiyacını duymaktayız:</p>

      <p class="paragraf">1. Herbert Georges Wells “Görünmeyen Adam” (The Invisible Man) romanını 1897’de yazıyor;</p>

      <p class="paragraf">2. “Görünmeyen Adam İstanbul’da” bir roman değil, yukardaki romandan uyarlanan Lütfi Akad’ın bir film senaryosudur;</p>

      <p class="paragraf">3. Lütfi Akad 1954’te filmini çevirdiğinde Herbert Georges Wells çoktan (1946) ölmüştü, dolayısıyla herhangi bir şeyi “bizzat” belirtebilecek durumunda değildi, herhangi bir ruhsal bildiri dışında.</p>

      <p class="paragraf">Esas konularımıza dönelim...</p>

      <p class="paragraf">Bir başka ilginç nokta; yerli ve İstanbul’lu “Altın Şafakçılar”ın “gerçek majisyen,” yani gerçek sihirbaz, tanımıdır ki, gizemlerle, en azından saydıkları gizemlerle, uğraşan birine değil de, “satanist” eğilimli birine uyabilir. Ancak Türkiye gibi İslam kültürlü laik bir ülkede insan nasıl şeytana tapan olur ve bu şeytana tapmasında Batılı modellere uymaya çalışır, özentiden kurtulmadan?</p>

      <p class="paragraf">Şeytan daha önce de gördüğümüz gibi, her dinde, her inançta vardır. Oysa gizemsel açıdan “satanist” denildiğinde karşımıza çıkan ve Batı’dan gelme öğreti kaynakları ile, sinema ve TV filmleriyle beslenen Batı formasyonlu “satanist” oluyor. Yani Orta Çağ’dan bu yana kiliseye karşı cephe alarak, Hıristiyan dininin kutsal ayinlerini ve inançlarını ters yüz ederek, çiğneyip aşağılayarak anarşist bir tavırla şeytana tapanlar.</p>

      <p class="paragraf">Her konuda ve hatta yaşam tarzımızda, sanatsal örneklerimizde, beğenilerimizde özentili bir toplum olduğumuz apaçık ortadadır. Bunun bir sonucu olarak da aynı özentiyi Gizli Bilimlere karşı uyguluyoruz. Oysa ki, gizemin genelliği içinde, her yerel, ulusal kültürün ve bu kültürden kaynaklanan, bu kültürü oluşturan inanış ve inançların yeri ve işlevi uygulamada son derece önemlidir. Tüm sorun ise kaynaklara ulaşmaktır.</p>

      <p class="paragraf">İstanbul’un gizem meraklıları büyü ile uğraşırlar mı, uğraşmazlar mı? Bu da çok genel bir soru, çünkü büyünün her çeşidi, ister ak, ister kara, ister kırmızı, gizli bilimlerin bir parçasıdır.</p>

      <p class="paragraf">Büyü hiç kuşkusuz yapılıyor, her zaman yapıldığı gibi. hatta hayat şartlarının daha da zorlaştığı dönemlerde de daha fazla da yapılıyor, garantisi olsun veya olmasın. ancak, bilindiği gibi, büyünün garantisi yoktur. Niyeti ne olursa olsun ya tutar ya tutmaz,. Büyüyü yapanla büyülenecek olan arasında birçok hesap edilemeyen öğelerin girdiğinden ve uygulamada her zaman birtakım pürüzler çıkabildiğinden.</p>

      <p class="paragraf">Üstelik büyünün tür ve niyetleri, işlev ve sonuçları kadar geniş olan bir de “uzmanlaşma” (dilerseniz, “ikna etme ve edilme”) alanı vardır. Ve profesyonel gibi bilinen bile, zaman zaman, bir amatörden daha başarısız olabiliyor.</p>

      <p class="paragraf">Örnek olarak bir genç kızın başından geçeni nakledelim: birine gönlünü kaptıran fakat umduğu derecede karşılık görmeyen bu genç kız, sora sora, aşk büyüleri konusunda uzman olarak bilinen azınlıktan bir falcıya başvuruyor. Falcı-büyücünün önerdiği “kaşık büyüsü” için bundan bir sekiz yıl kadar önce 200 milyon lirayı peşinen ödüyor. Büyü, ilk yapıldığında, “tutmuyor,” ikinci kez tekrarlandığında da “tutmuyor.” Yanıp tutuşan ve 400.000 milyondan olan genç kız, yaşıtı olan ve fal-büyü işlemleri ile yakından ilgilenen bir kız arkadaşının yardımına sığınır.</p>

      <p class="paragraf">Amatör, ama “tedrisat”tan geçmiş, gizemci kızın önerisi bir “vooodoo” büyüsü oluyor, etkin ama tehlikeli bir yöntem.</p>

      <p class="paragraf">Öğretilere uygun olarak kıldan bir heykelcilik yapılıyor, büyünün hedefi olan delikanlıya az çok benzer ve ondan alınan, ona ait olan bir şeylerle donatılmış; ayin yapılıyor, ne gerekiyorsa okunuyor ve - tesadüfi deyin - amatörün büyüsü, bir süre sonra, “tutuyor,” sonuçsuz gibi görünen ilişki olumlu ve de yasal bir sonuca varıyor.</p>

      <p class="paragraf">Kara büyüye başvurarak elde edilen olumlu, mutlu bir sonuç; bu bir tezat gibi görünebilir ancak, büyü düşünüldüğünde, o ünlü “renk ayrımı” üzerinde pek durmamak gerekiyor, kanımızca, çünkü ne “operatör”ün kullandığı bilgi, ne de geleneksel olarak başvurduğu “güç” ölçülerimize uygun bir ahlâksızlığa bağlı değildir. Gizem işlerini, çalışmalarını “olumlu” ya da “olumsuz” diye bir ayrıma göre sınıflandırmak insanın başvurduğu ve sadece insana özgü bir değerlendirmedir, konulan ve uygulanmakta olan tabulara ve toplumsal örf ve âdetlere özgü.</p>

      <p class="paragraf">Gizemi araştırmak, dün olduğu kadar bugün de, insanoğlunun vazgeçemediği bir uğraşıdır, ister falcıya bağlansın, ister bakıcıya, büyücüye veya basındaki yıldız falı sütunlarına.</p>

      <p class="paragraf">İlkel insan büyüsel işlemler ve ayinler yolu ile, kurallarını henüz yeterince tanımadığı, doğanın güçlerine ve doğadan gelen afetlere karşı korunmak, bunları kendi yararına döndürmek istiyor. İlkel insanın amacı somut bir savunmadır, çağdaş ve evrimleşmiş insanın amacı ise her tür gizemli bilgi ve bilimlere başvurduğunda bir bilinmeyeni, kendine ya da başkasına, açıklamak ve güçlenmektir, ileriye dönük bir çeşit garantiyi aramaktır.</p>

      <p class="paragraf">Okuduğumuz gazetelere, karıştırdığımız dergilere, çoğalan televizyon kanallarına bugün baktığımızda gizemli arayışının her çeşit ve uygulaması karşımıza çıkıyor, en uygar, en çarpıcı, etkin ve peşinen garantili, tartışma kabul etmeyen şekli ile. Kimi kanalda astroloji, kimisinde ise son dönemin “furyalar”ından Tarot. Yakında uzman bir Roman küçük ekranda çıkıp bakla falı açarsa hiç şaşmayın, gidişat buna da hazırdır çünkü!</p>

      <p class="paragraf">Bu tür sunuşlarla gizem artık bir “gizem” değildir, bir “kararlılık,” bir “emniyettir” şöyle ki, falanca uzmanın filanca konudaki yorumunu (telefondan) dinlemeden ne önemli bir karar alın, ne de önemli bir işe kalkışın gibilerinden.</p>

      <p class="paragraf">Hiç kuşkusuz ki, gizli bilimlerin bu tür pazarlamasını, bu tür “serbest piyasası”nı biz keşfetmedik, batısı ve doğusu ile tüm dünyada yapılanları, belirli bir gecikme ile biz de uyguluyoruz aynı yöntemler, aynı ya da benzer sloganlar ve kesinlik getiren sunuşlarla.</p>

      <p class="paragraf">Gizem diye bilinenler açıklanınca hem yararları artar, hem de gizem olmaktan çıkınca, alanları genişler, işlevsellikleri çoğalır. Ancak şunu da unutmayalım: gizli olanın, gizli tutulanın daima gizli olması, öyle bilinmesi genel bir kural ya da bir zorunluluk olarak alınmamalıdır.</p>

      <p class="paragraf">Antik çağdan yüzyılımızın başına kadar gizli tutulan, daha doğrusu gizli kalmaları için gayret sarf edilen, tamamen gizli değilse bile belirli örgüt ya da kişilerin tekelinde kalan, öyle kalmaları “uygun” görülen bilgiler ve uygulamalar gitgide genişleyen bir meraklı ve izleyici topluluğuna açıldı.</p>

      <p class="paragraf">Açıldı derken nasıl açıldı?</p>

      <p class="paragraf">İki şekilde:</p>

      <p class="paragraf">a) Dışrek bilgilerin popüler konularda yayınlanması,</p>

      <p class="paragraf">b) Uzman olarak bilinen kişilerin, gizem araştırmacılarının açık olarak konum ve konularını ilan ederek ortaya çıkması ile.</p>

      <p class="paragraf">Birinci şıkta bir bilgi birikimi, tümden veya kısmen, herkese açıklanıyor, herkesin “hizmeti”ne sunuluyor. İkinci şıkta ise herkese açıklanan kuram, formül ve uygulamaları cilt cilt ortaya konulan bu bilgi ve teknikler uzmanlar (ya da uzman geçinenler) tarafından yorumlanarak geniş bir ilgili ve meraklı kitlesine ulaştırılıyor.</p>

      <p class="paragraf">Tutkunu, nerdeyse kölesi olduğumuz medyalara yeniden bir göz atalım ve antik, eski ya da yakın İstanbul gizemlerine bir başka gizemler ekleyelim, tümden çağdaş ve teknolojik. Ve bunu yaptığımızda unutmayalım ki:</p>

      <p class="paragraf">Rastlantı diye bir olay yoktur. Tüm rastlantılar anlamlıdır. Çağımız öyle bir çağdır ki, aynı anda uzay araştırmalarını, derinlikler ruhbilimini, uyduları ve yıldız falını kapsıyor. Bir değişimin, bir mutasyon dünyasında yaşıyoruz, çoğu kapıların ardına kadar açıldığı buna karşın ırkçılığın, töresel düşmanlıklarının, aşırı milliyetçi duygularının kol gezdiği bir dünyadır bu.</p>

      <p class="paragraf">Bizden önce ruhbilimin, tarihin, dinlerin, bilimin birçok bölgeleri, alanları yalnızca mutlu bir azınlığa açıktı bugünse çoğunluğa, toplumlara açılmaktadır. Gizemin tarihinde, ayinlerinde ve uygulamalarında bulunan, bulunabilen verilerle insan kişiliğinin bilgisini zenginleştirecek malzemeler, öğretiler bulabiliriz. Kaldı ki, insan için gizem bir dürtüdür ve bu dürtünün etkisi ile insan gizemi açıklamak, gizemi aşmak hareketine kapılıyor.</p>

      <p class="paragraf">İletişim imkânları ve teknikler çoğalınca - başta İnternet olmak üzere -her yere ve her şeye ulaşınca gizemleri yaymanın, tanıtmanın, uygulamanın yolları açılıyor ve gizemsel “üretim” artınca da “gizemin satıcıları” ortaya çıkıyor.</p>

      <p class="paragraf">Ancak satışa sunulan, hizmete sunulan hangi gizemler, gizli bilim ve sanatlardır?</p>

      <p class="paragraf">Genelde falcılıkla ilgili olanlar, falcılığa dönüştürenler ve açık ya da kapalı şekilde, büyüsel olanlar. Yani “geleceğin kapıları”nı açanlar, değilse bile aralayanlar.</p>

      <p class="paragraf">Bilgisayarların devreye girmesi ve yaygınlaşması ile eskiden, uğraşmaktan çekinmeyen, meraklıların, uzmanların alanı olan yıldızbilimsel (astrolojik) inceleme ve araştırmalar, yıldız haritaları, “horoskop”lar bugün temel verilere sahip adeta herkesin, programlanmış bilgisayara başvurarak, toparlayabildiği birer “formül, birer “teknik” haline getirdiler. Gide gide, “hazırlop” yıldız bilimsel tahminlerle gündelik ya da magazin basında çıkan yıldız falları arasında pek bir fark kalmadı sanki.</p>

      <p class="paragraf">Yıldızbilim bir medya ürünü, üstelik “çok satan” bir medya ürünü olunca da ki, öteden beri, dünyanın her yerinde böyledir tahminler fazlasıyla genelleşiyor gerçek değerlerini, kişiye ait özelliklerini yitiriyor.</p>

      <p class="paragraf">Bu ara yıldızbilim kursları, merkezleri açılıyor ve özellikle genç kuşak arasında, tanıştırmada ad ve soyadı kadar “burç”da artan bir önem kazanmış oluyor, burçlar karşılaştırılıyor, ilerisi için olumlu veya olumsuz dostluk, arkadaşlık, ilişki durumları yorum konusu oluyor.</p>

      <p class="paragraf">Yıldızbilimin, yıldız falının bir “çok satan” ve de “çok izlenen” haline gelmesi bir hayli eskilere dayanıp kentimizin ve ülkemizin hudutlarını aştığı için bir hâl çaresi görünürde pek yoktur. Ya meraklıları uyarırsınız, bu yan-bilimin, bu hesabın, incelemenin, tahminin bu denli kolay olmadığını ikna edersiniz ya da işi bir gazete sütununa, bir dergi sayfasına, bir TV programına veya bir telefon hattına bırakırsınız. Sonuçta alan memnun, satan memnun olduktan sonra!</p>

      <p class="paragraf">Aynı şey büyüsel işlemler için de geçerlidir: büyü kitapları, büyüsel derlemeler de eksik değildir, kimi folklor araştırması kapsamında, kimi elkitabı kimliğinde. Nedir ki, bu tür çalışmaların, deneylerin ihtiyacını duyan kişi için yazılı kaynak her defasında yeterli görünmüyor. Artı, yazılı kaynakta olanı uygulayabilen “bilen,” yapabilen kişi de gerekiyor, uzmanlığından, inancından gelen bir garantiyi, bir bilgi dozunu ve şarjını katabilecek biri.</p>

      <p class="paragraf">İşlemi uygulayanda ve işlemi isteyende bu bilgi ve inanç kavramı son derece önemlidir ve söz konusu olan sadece uygulayanın sahip olması beklenen “bilgi” değildir, bunu talep edenin, sonucu arzulayanın “bilgisizliği”dir.</p>

      <p class="paragraf">Her insan için gelecek denetlenemeyen bir bilinmeyendir ve insan, bu gezegendeki hayatının kısa, bazen de çok kısa olduğunu bilmesine rağmen, bu “süre” sorunu ile daima burun buruna olduğunu unutmak istiyor. Şu ya da bu gizli bilime, gizli bilgi ve sanata başvurarak geleceğin sır perdesini kaldırtmak, kaldırtabilmek adeta her insanın kaçınılmaz bir ihtiyacı, hayati bir arzusudur. Ancak ne her gizli bilim bu tür bir olanak tanıyor, ne de her gizem uygulayıcısı ister falcı, sihirbaz veya ak ya da kara büyücü bu tür bir kesin güce sahiptir. Bu tür yetenek ve bağlantılar eksik olunca da, isteği karşılayabilmek için, her yol ve çare geçerli sayılıyor. Sonuçta gerçek bir “hizmet” verilmiyorsa bile bir umut veriliyor, bir yol gösteriliyor, bir hâl çaresi belirtiliyor, bir öneride bulunuluyor doğru, yanlış ya da uydurma.</p>

      <p class="paragraf">Gizemden sayılan bilgi basitleşince, ayağa düşünce özelliğini ve değerini yitirdiği gibi, kimliğinden olup kendini başka bir anlam ve kapsam içinde buluyor. Hatta ve hatta geçerliliğinden ve gerçek işlevinden tümden kopmuş oluyor.</p>

      <p class="paragraf">Örneğin, yıldızbilime yıldızfalı dendiğinde ve salt bu yönü ile kullanıldığında yıldızbilimin ister antik bir bilim, ister bir yan bilim, ister bir inanış olarak kabul edilsin gerçek yönü ve işlevi saptırılmış, basite indirgenmiş oluiyor. Oysa ki yıldızbilim, bir fal aracı olmanın çok ötesinde, evrensel boyutları kapsayan bir yaşam şeklidir hatta, Muhyiddin-i Arabi’nin de açıkladığı gibi, öte dünyaya kadar uzanan bir bağlantıdır.</p>

      <p class="paragraf">Daha güncel (en azından toplumumuz için daha güncel) bir “gizli sanat” örneğine değinelim: İstanbul’un ve Türkiye’deki başkaca yerlerinin gizemlere açık meraklı bir kesiti “Tarot” kartlarını birkaç yıl önce ve geç dahi olsa keşfettikten sonra bunlara, artan bir ilgi ile iyice bağlandı. “Tarot”ları bir fal aracı olarak kullanarak veya kullandırarak. Sonuçta, yıldızbilimin başına geldiği gibi, “Tarot” kartları da, eninde sonunda telefon hatlarına ve televizyon kanallarına yerleşti, ünlü kişilerin “Tarot” falları (rahmetli Turgut Özal dahil olmak üzere) milyonlarca izleyicinin karşısında okundu, açıklandı.</p>

      <p class="paragraf">Bugün medyalarda ilginç olan, çekici olan gizemin “in” olmasıdır (iskambil kâğıtları “out,” Tarot kartları “in” oldukları gibi); popüler, aranılan, dost meclislerinde, metafiziğe yönelik sohbetlerde konuşulması ve elyordamıyla kullanılmasıdır ilginç olan. Ancak uygulamaya geçmeden önce, uygulamayı sergilemeden önce kaç kişi bu göz alıcı kartların geçmişini, tarihini araştırmıştır? Kaç kişi, hazırlop formüllere ve her Tarot desteği ile birlikte sunulan açıklamalara bel bağlamadan önce, bunların gerçek işlevlerini, hangi inanışlara bağlı olduklarını incelemek zahmetine katlanmıştır?</p>

      <p class="paragraf">Hiç kuşkusuz ki, “uzmanlar” bunu yaptı, bunu yapmak zorunda kaldı, fakat bu bilgilerini ve uzmanlıklarını meraklılara sunduklarından, artan isteği karşıladıklarında birçok şeyi göz ardı etmeyi daha uygun ve pratik gördü.</p>

      <p class="paragraf">Farkındayız, Tarot bir İstanbul gizemi değildir, fakat Tarot bugün artan bir hızla İstanbul’un bir kesiminde yerleşen bir gizem, bir gizli bilgi, bir gizli sanat konumunu almış bulunmaktır ve dolayısıyla, bu görünüm ve sunuşu ile konumuzun güncel bir parçası oluyor.</p>

      <p class="paragraf">“İlk kez Tarot fal kartları veriyoruz” başlığını atıyor kapağında kısa ömürlü “Falınız ve Burcunuz” dergisi Mart 1989 tarihli ilk sayısında. Ve Almanca olarak “Arcana Major”un ya da 22 resimli karttan oluşan “Büyük Giz”in altı kartını veriyor (4, 5, 6, 12, 13, 14, 19, 20, 21) Kartların adları ve açıklamaları Almancadan veriliyorsa derginin içindeki tanıtma yazısında, Türkçesi ve İngilizcesi uygun bulunuyor.</p>

      <p class="paragraf">“Tarot olayı nedir?” başlıklı tanıtma yazısı “yurdumuzda henüz satılamayan bu esrarengiz orijinal kartlar” diyorsa da Tarot Kartları Sezar’ın hakkını Sezar’a vermek için sonradan Tarot’ları yaygın hale getiren Rezzan ve Metin Kiraz’ın Bağdat Caddesi’ndeki “gizbilim” dükkânında satılmaktaydı.</p>

      <p class="paragraf">“Falınız ve Burcunuz” dergisi Tarot konusunda aşağıdaki bilgileri de vermekteydi:</p>

      <p class="paragraf">Tarot’a sadece bir oyun ya da fal aracı olarak bakmak, gerçeği görmemek demektir. Onun derinlikliklerinde metafizik anlamlar gizlidir. Bir kere, 78 kâğıttan ibaret oluşu Eski Mısır Hiyerogliflerinde rastlanan 78 tabletle bağlantıyı ortaya koyar. Ünlü İskenderiye Kütüphanesi’nde bulunan papirüs ve parşömenden başka kil ve toprak tabletlerde yazılı efsanelerle yakından ilgilidir.</p>

      <p class="paragraf">Yukarıdaki alıntıda üzerinde durulması gereken nokta, ki Tarot’ların özünü özümsememektedir, bunların sadece bir oyun ya da fal aracı olmamasıdır. Ancak, ülkemizdeki furyada göründüğü gibi, Tarot yaygın kullanış ve sunuluş şekli ile bizde, başkaca fal tekniklerine eklenilen “in” ve popülerlik kazanan bir araç haline getirildi, ister bilinçli, ister bilinçsiz.</p>

      <p class="paragraf">22 simgesel resimden (Arcana Major = Büyük Giz) ve 56 işaretli kâğıttan (Arcana Minor = Küçük Giz) oluşan Tarot desteğinin Çin’den çıktığı sanılıyor ya da Hindistan’tan, değilse Mısır’dan. 1392’de Fransa Kralı 6’ncı Charles’in sarayında kullanıldğı biliniyor. Başka kaynaklara göre, Fransa’dan önce İspanya’da kullanılmıştır.</p>

      <p class="paragraf">Tarot’u Batı’ya çingeneler getirdi, deniliyor. Yapılan araştırmalara göre çingenelerin dili, Hindistan’ın en eski, kutsal dili olan, Sanskrit’ten, hatta öz ve katıksız Sanskrit’ten başka şey değilmiş. Örneğin, Sanskritçe iskambil (kâğıt) destesi “Taru”dur, Macar çingeneleri buna “Tar” derler, batı’ya “Tarot” olarak geçmiştir.</p>

      <p class="paragraf">Amerikalı Tarot uzmanı Paul Foster Case’a göre 78’lik deste 1200’lerde Fas’ta toplanan ve her ulustan gelen bilginler tarafından, eski ve geleneksel bilgiyi korumak amacıyla, hazırlanan şifreli bir kitabın kalıntısından başka bir şey değildir.</p>

      <p class="paragraf">“Çingenelerin kutsal kitabı” denir Tarot’a. Kimine göre yüz yıllardan beri oluşan simgeleri ile toplumsal, kollektif bilinçdışını açıklıyor. Kimine göre de geçmişi, geleceği ve tüm zamanları öngören tek yol, tek anahtardır. Romaniler kadar Orta Çağ simyacılarını, 17’nci ve 18’nci yüzyıl gizemcilerini etkileyen “mistik” (tasavvufi) bir felsefenin görüntülemesidir. Simgesel adı ile Hermes’in ya da Tanrı Thoth’un kitabıdır evrensel bir yönteme açılan.</p>

      <p class="paragraf">Görüldüğü gibi “in” bir fal haline gelen, getirilen bu Tarot’ların geçmişi oldukça geniş, karmaşık ve ortaya koydukları kuramlarla faldan bir hayli değişik, en azından geleneksel Batı kaynaklarını araştırdığımızda (ki, bugüne kadar, Tarot’larla ilgili tümden Doğulu bir kaynağa rastlamış değiliz). Devam edelim:</p>

      <p class="paragraf">Tarot kartlarının Mısır’dan kalma olduklarını ilk belirten ve çok tartışılan kaynak Protestan Tanrıbilimcisi Court de Gebelin’in ilk cildini 1773’te yayınladığı, “İlkel Dünya” (Le Monde Primitif) adlı ansiklopedik çalışmadır. De Gebelin’in iddiasına ilk sahip çıkan ise, geçmişi oldukça karanlık olan, Paris’li berber Aliette oluyor. Adını ters yüz edip Etteila olarak kendini tanıtan Alietten 1783’te yayınlanan ve “İlkel Dünya”dan çok esinlenen “Thot kitabının eşanlamlı sözlüğü” (Dictionnaire Synonimique du Livre de Thot)nde Tarot’u popüler bir fal aracı haline getiriliyorsa da öğretisinin temellerini, dön dolaş, Yahudilerin Kabala’sında aramaktan kendini alamıyor.</p>

      <p class="paragraf">“Memfis’ten, Ptah Tapınağı’nın mihrabında, altın levhalarda işlenmiş bir deste kâğıt bulunluyordu” der Paris’li berber Aliette-Etteila ve bu destenin Mısır’dan, Hazreti Musa’nın eliyle, Yahudilere geçtiğini öne sürüyor.</p>

      <p class="paragraf">Yaklaşık olarak bir yüzyıl sonra ise Tarot’ları derinliğine araştıran Fransız soylusu ve gizemcisi Stanislas de Guaita, her biri 850 sayfayı aşan, iki ciltlik “Kara Büyünün Anahtarı” (La Clef de la Magie Noire) adlı çalışmasında “Büyük Giz”i oluşturan 22 kâğıdı, ayrıntıları ayrıntılara katarak açıklıyor.</p>

      <p class="paragraf">Ve önceki yüzyılda, çağdaş gizemciliği dirilten Eliphas Levi’nin (gerçek adı ile Alphonse Louis Constant) “Yüce Sihirin Dogmaları ve Ayinsel Şekilleri” (Dogme et Rituel de la Haute Magie, 1896) adlı temel kitabına bir göz attığımızda Tarot ile ilgili aşağıdaki konu ve bağlantılarıyla karşılaşmış oluyoruz;</p>

      <p class="paragraf">Tarot, evrensel bir ABC; Kabala açısından Tarot; kıyametle ilgisi; simyadaki simgeleri; Tarot’larla İbranice harflerin arasındaki bağlantı; İtalyan Tarot’ları; Kutsal Kitabın ve Kabala’nın anahtarı, gizemli bilimlerin temel taşı; en şaşırtıcı kehanet aracı vb.</p>

      <p class="paragraf">İstanbul’u mesken tutmuş, Tarot kartları ile sanatçıları, futbolcuları, devlet adamlarını, yüksek finans temsilcilerini etraflarına toplayıp falcılık yapan uzmanlarımızın, konuya el atmadan önce, gerilere dönüp Tarot’larla ilgili kaynakları, yorumları hatta ve hatta palavraları incelemeleri gerekir mi gerekmez mi? Sorunun cevabı, hiç kuşkusuz, onlara kalmıştır fakat, ilginçtir ki, uygulamada bile aynı görüşte ve “teknik”te olmadıkları ortaya çıkıyor.</p>

      <p class="paragraf">Örneğin, Tarot ile ilgili kapsamlı bir kitap yayınlamış olan Kiraz ikilisine göre Tarot herhangi bir yer ve saatte açılamıyor, ilkin falına bırakılması istenen kişinin horoskopuna bakıp uygun günü tespit etmek gerekiyor. Tarot okuma seansları, bir süre rahatlatıcı meditasyon ve kontemplasyon uygulandıktan sonra, gece vakti yapılıyor. İlkin 1,5 saatlik bir konuşma yapılıyor derken mumlar ve tütsüler yakılıyor, masaya siyah ipekler seriliyor ve gerçek seans başlıyor. Bunun bir de sabah faslı vardır, ev hazırlanıyor, uzman kendini hazırlıyor, giysiler seçiliyor vb.</p>

      <p class="paragraf">Öte yandan televizyon ekranındaki uygulamaya baktığımızda her şey çok sade, aksesuarlar yok (teknik araçları saymazsanız) mumlar ve tütsüler yok, uzun hazırlıklar yok. Uygulamanın bir de üçüncü şekli vardır, 900 900’lü şekli ki, en kolay ve basiti gibi görülüyor.</p>

      <p class="paragraf">Gizemleri ve gizli diye bilinen sanatları serbest piyasaya sürdünüz mü, medyalarda bir “oyun” haline getirdiniz mi, bu tür karşıtlık ve tersliklerden kaçınmak olanaksız oluyor. Çünkü her “Pazar” ve her “medya” kendi şartlarını getiriyor. Getirmekle de yetinmiyor, size empoze ediyor, ya bu deveyi güdersin ya bu diyardan gidersin türünden.</p>

      <p class="paragraf">İmkânlarımızın, beğenilerimizin ve ilgi alanlarımızın kapsamına giren her şeyi bu ara geleceğe yönelik kuşku ve arzularımızı tüketmeye fazlasıyla alıştık, tüketime dayalı bir uygarlığın (şayet uygarlık bu ise!) içinde yaşadığımızdan. Dolayısıyla her şeyin tüketime açılmasına, pazara girmesine hiç şaşmamamız gerekiyor (zaten şaştığımız da yok) İstek olduğu sürece bu isteği karşılamaya, gerektiğinde bu isteği dürtüp abartmaya eğilimli olanlar çıkacaktır ve hatta, sistemin değişmez ve kaçınılmaz kuralları içinde, çıkmaları zorunludur. Gizem diye bilinenlerin bir kısmı, dünyanın her yerinde, artık tüketime açıktır, konfeksiyon şeklinde ucuza (ya da pahalıya!) sunulmaktadır. Bir bakıma böylesi belki de daha iyidir, insanların meraklarını karşılamak, kuşku ve endişelerini rahatlatmak, metafiziksel bir hizmet vermek açısından. Ancak hiç unutulmamalı ki, gizem dünyası (ona gizli bilimler deyin, gizli sanatlar deyin, batıl inançlar, çağ dışı düşünceler deyin, dilediğiniz gibi tanımlayın) bir buzdağı gibidir, azı görünen çoğu görünmeyen.</p>
    </div>
  </div>
</body>
</html>
