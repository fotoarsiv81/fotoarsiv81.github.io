<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-4.html</title>
  <link href="../Styles/template.css" rel="stylesheet" type="text/css" />
</head>

<body>
  <p>x-font-ttf</p>

  <div id="x4-4.html" xml:lang="en-GB">
    <div class="Basic-Text-Frame">
      <p class="anabaslik" id="toc_marker-6">BEŞİNCİ BÖLÜM - ÖRGÜTLER VE BİREYLER</p>

      <p class="paragraf">Tekrarlamak pahasına da olsa belirtmekte ve vurgulamakta yarar vardır, herhangi bir yanlış anlaşılmaya meydan vermemek için. Konumuza dahil edilen “örgütler” gizemsel ve gizemci örgütleridir, gizli ve gizemli diye adlandırılan öğretileri, bilgileri araştırmayı ve uygulamayı amaçlayan. Bundan dolayıdır ki, genelde her tür siyasal veya siyasal eğilimli örgütler ilgimizin dışında kalmaktadır. Bu tür bir hatırlatma gereksiz gibi görünse de yaşadığımız ve yaşamakta olduğumuz dönemde sadece “örgüt” sözcüğü kimi insanları tedirgin ettiğinden en başta böyle bir giriş yapmayı uygun gördük.</p>

      <p class="paragraf">Bu bağlamın kapsamında, “gizli,” “gizli” sayılan veya öyle görünmeyi yeğleyen bir öğretinin, bir geleneğin peşinde olan bir örgütün, bir cemiyetin, bir insan topluluğunun gizliliğe önem vermesi, kapılarını herkese değil de örgütün veya cemiyetin konusu olan öğretiyi alabilecek nitelikte olanlara açması kadar doğal bir durum olamaz.</p>

      <p class="paragraf">Ancak örgüt ya da cemiyetin konusu olan öğretinin ne kadar “gizli” olduğu, ne kadar “gizli” kaldığı ve dereceli bir öğreti uygulandığında, bu öğretinin hangi derecelerinin daha gizli, hangilerinin daha açık olacağı bir yöntem sorunudur.</p>

      <p class="paragraf">Gizemin, gizli gibi sayılan ve öyle olduğuna inanılan bir bilginin arayışı ille de bir örgüt, bir cemiyet yoluyla mı yürütülmeli?</p>

      <p class="paragraf">Baştan açıkça belirtelim ki, kanımızca böyle bir zorunluluk yoktur ve bilginin aranması, araştırılması, incelenip depolanması, arşivlenmesi ve de öğretiye açılması kesinlikle böyle bir zorunluluğa bağlanmamalıdır. Kaldı ki ve ister Batı’nın ister Doğu’nun gizemcilik tarihleri bunu belgeleyip kanıtlamaktalar bir insan topluluğunun (bunlar seçilmiş ve seçkin kişiler olsa bile) dahilinde, bu topluluğun aktif veya pasif katkısı ile yürütülen bir arayış, bir çalışma ve iletilen öğreti örgüt-cemiyetin başında olanın veya olanların kişisel hırslarına, eğilimlerine, varsa saplantı ve sapmalarına her an alet olabilir. Arayış ve öğreti bir çatışmaya, bir iktidar kavgasına rahatça kayabilir ve örgütün amacı olan gizlerin bütünlüğü (artı taşıdıkları ruhsal-tinsel değer) çizgisinden ayrılıp başka ve belki de aksi uçlara yönlenebilir.</p>

      <p class="paragraf">Gizem araştırması gizli diye bilinen ve kabul edilen bir öğretinin, bir geleneğin, inanışlara dayalı bir kültürün kişiden kişiye geçmesi sadece usta-çırak ilişkisiyle mi olmalı?</p>

      <p class="paragraf">Gizem araştırmacısı temelde, çalışmasını bireysel olarak sürdüren tutkun bir kişidir (en azından belirli bir noktaya varmak istediğinde), alışverişi sınırlıdır ve sınırlı olmasında yarar vardır.</p>

      <p class="paragraf">Sorun bir “paylaşmamak” sorunu da değil, mesele doğru kişi, uygun kişi, açık kişi ile paylaşmaktır.</p>

      <p class="paragraf">Guruplaşma, örgütleşme ise ayrı sorunlar ve uygulamalar doğurmaktadır, yalnızca bilginin, öğretinin dağılışı, verilişi açısından değil de guruplaşmanın işlevselliğinden dolayı.</p>

      <p class="paragraf">Şöyle ki; birey her zaman aktiftir, gurup ise aktif olan ya da olmayan bir topluluktur, olumlu ile olumlu olmayanı bir araya getirmektedir. Bir yerden sora aktif olan yönetir, üretir, yaratır; pasif olanlar ise sadece ve sadece orantısı değişken olan bir katılışla tüketirler, doğru veya yanlış bir şekilde, doğru ya da yanlış kişisel yorumlarla.</p>

      <p class="paragraf">Gizemin ve gizli olanın (bilgi olarak gizli olanın) araştırmasına yönelik, ister eski bir geleneğe sımsıkı ve tartışmasız bağlı kalan, ister var olan bir geleneği değişime uğratan, örgüt genel hatları içinde bu tür bir kuruluştur, kimi olumluya kimiyse olumsuza yönelik .</p>

      <p class="paragraf">12’nci yüzyılın Bizans’ında İmparator 2’nci Alexis Commenos’un himayesi altında “Doğu Kardeşleri” adını taşıyan bir gizli örgüt kuruluyor. Hiç kuşkusuz ki bu, Bizans kökenli ilk örgüt değildir ancak, çeşitli değişimlerden geçen ve inançsal temellere dayalı olan çok uzun ömürlü bir gizli örgüt örneği olarak gösterilebilir. Çünkü gide gide, “Gül-Haçlar”a ve Bilinmeyen Üstünler gibi örgütlerin temeline dayanmakta.</p>

      <p class="paragraf">Ve ilginçtir ki, bu “Bilinmeyen Üstünler”in 18’nci yüzyıl Paris’teki şubesinde İstanbul’un Galata semtinde doğmuş olan bir Fransız ozanını buluyoruz: Fransız ihtilâlinde giyotinin kurbanlarından biri olacak olan Andre Chenier.</p>

      <p class="paragraf">Buna da rastlantı diyelim ve İstanbul doğumlu bir gizli örgüt üyesinden İstanbul ziyaretçisi bir gizemci cemiyetinin kurucusuna, Madame Helena Petrovna Blavatsky’ye geçelim.</p>

      <p class="paragraf">“Theosophical Society” (Tanrı bilgi Cemiyeti)nin kurucusu Blavatsky 1831’de, Alman asıllı bir babadan, Rusya’nın Ekaterinoslav kentinde dünyaya geliyor ve daha beş yaşındayken duyuötesi güçlerini, oyun arkadaşlarını hipnotizma ederek sergiliyor. 15 yaşına geldiğinde, durugörü yetenekleri sayesinde polisin ortaya çıkaramadığı bazı suçluları buluyor ve ailesinde sayısız olaylar yarattığından babasının isteği üzerine, daha 17 yaşındayken, Erivan’ın yaşlı vali muavini General Blavatsky ile evleniyor.</p>

      <p class="paragraf">Üç ay süren bir evliliktir bu ve üç ay sonra gencecik gelin kocasının evinden kaçıyor ve kaçarken de yanına iki hizmetkâr alarak dokuz yıl boyunca dünyayı gezmeye koyuluyor...</p>

      <p class="paragraf">Odessa’dan gemi ile İstanbul’a geliyor sonra da Mısır’a geçiyor, Kanada’dan ABD’ye geçiyor, Orta ve Güney Amerika’yı geziyor, oradan da Hindistan’ın, Java Adası’nın ve en son olarak Tibet’in yolunu tutuyor.</p>

      <p class="paragraf">1856’da Rusya’ya, ailesinin yanına dönüyorsa da fazla kalmıyor yeniden yollara düşüyor. Ortadoğu’yu bir kez daha ziyaret ediyor, 1868’de Tibet’e dönüyor ve uzun süre orada kalıyor.</p>

      <p class="paragraf">“Theosophical Society’nin inançsal temelini Madame Blavatsky, Tibetli rahiplerinin öğretilerinden oluşturuyor ve özellikle, Bilinmeyen Üstünler ve Tibet’teki Gizli Üstatlar kuramını ön planda tutuyor, hatta bunlardan biri olduğunu söylediği Koot Hoomi’nin öğrencisi diye kendini tanıtıyor.</p>

      <p class="paragraf">Madame Blavatsky cemiyetini 1875’te New York’ta, Albay H.S. Olcott’un ve William Q.Judge’un desteği ile kuruyor. Amacı ise her tür cins, ırk, din, dil ayrımından arınmış dünyasal bir kardeşlik örgütünü kurmak ve böyle bir kuruluşun sayesinde karşılaştırmalı din, felsefe ve bilim çalışmalarını yapmak, insanın içindeki bugün parapsikolojinin incelediği duyumötesi güçleri ve doğanın bilinmeyen yasalarını araştırmaktı.</p>

      <p class="paragraf">1877’de Helena Petrovna Blavatsky nerdeyse ansiklopedik bir nitelik taşıyan ve öğretisini açıklayan, “Çıplak İsis” (İsis Unveiled) adlı başyapıtını ve gizemcilik klasiğini yayınlıyor.</p>

      <p class="paragraf">İki yıl sonra Blavatsky ve Albay H.S. Olcott, Hindistan’a yerleşip Madras kentinde cemiyetlerinin daimi merkezini kuruyorlar.</p>

      <p class="paragraf">Gitgide artan taraftarlarına ve 1300 sayfalık temel kitabının gördüğü geniş ilgiye rağmen Madame Blavatsky ağır suçlamalara hedef oluyor. “İngiliz Psişik Araştırmalar Cemiyeti” (British Society for Psychical Research)in görevlilerinden Hodgson’u, Hindistan’a bir araştırma-soruşturma için gönderiyor ve tümden olumsuz raporunda Blavatsky’nin sergilediği birçok psişik olaylarının düzmece olduğunu belirtiyor.</p>

      <p class="paragraf">1885’te Hindistan’ı terk eden Helena Petrovna bir süre Almanya’da kalıyor, oradan Londra’ya yerleşip cemiyetinin Avrupa Merkezini kuruyor ve 1891’de ölüyor.</p>

      <p class="paragraf">“Helena Petrovna tam mânâsı ile bir Rus idi,” diye yazıyor Marianne Monestier. “Bir an şelale gibi akıcı, şevk dolu heyecanlı olur, sonra birdenbire durgunlaşır, bitap düşer ve bir hayal âleminin içine dalardı. Sekiz lisan konuşuyordu. Müzik sahasında bir virtüöz sayılırdı.</p>

      <p class="paragraf">Dış tezahürlerini yakalamaya muvaffak olduğu okült (gizemli) bir dünya ile daimi temas halinde yaşıyordu.”</p>

      <p class="paragraf">Helena Petrovna Blavatsky gibi bir gezgincinin Türkiye’den geçmesi, hatta kalması kadar olağan bir durum düşünülemez. Kaldı ki, Türkiye’de, İstanbul’da bulunduğu dönem genç gizemci kadının arayış ve oluşum yıllarıdır. Her gittiği yerde yaptığı gibi Madame Blavatsky Türkiye’de ve bulunduğu İstanbul’da muhakkak ki, bir şeyler incelemiş ve aramıştır. Ancak öğretisinii henüz şekillendirmediği bu yıllarda neyin peşinde olabilirdi?</p>

      <p class="paragraf">Bir tanımlamaya geçelim: Theosophie ya da Tanrıbilgisi, Tanrıbilgeliği veya Tanrısal Bilgelik neyi öğretiyor, nedir inandığı ve savunduğu?</p>

      <p class="paragraf">Blavatsky’nin kurduğu cemiyetin inanışlarına göre tüm yüce üstatlar, hazretler ve peygamberler (Fitagoras, Hermes, İsa ve Hazreti Muhammed), görevleri dünyayı aydınlatmak olan, tanrısal bir insanlığı oluşturuyorlar.</p>

      <p class="paragraf">Theosophlar’ın tanrısı “logos”tur, “söz”dür ve inanışları “yedi” plana, “yedi” düzeye bağlıdır.Bu yedi “plan” düzey (dilerseniz yedi kat gök) yedi diğer düzeye ayrılırlar ve her biri de kendi devresel sürelerine sahip olan, başkaca güneş sistemlerine ayrılır.</p>

      <p class="paragraf">Özetle, Theosophie, Antik Mısır, Çin, Hint ve Orta Asya’dan kaynaklanan inanışlarının çizgisini izleyen, deneysel olmayan, “meditasyon”a (derin düşünceye) değil de “ilham”a dayanan, ussal sessizlikten, “düşüncesizlik” ten yararlanan bir felsefedir.</p>

      <p class="paragraf">Blavatsky’nin öğretisinde Bilinmeyen Üstünler’in önemi büyüktür. Fakat kim bu Bilinmeyen Üstünler ya da Gizli Yöneticiler?</p>

      <p class="paragraf">Bir önceki bölümde karşılaştığımız Osmanlı Demiryollarının hisse satıcısı ve “Golden Dawn” (Altın Şafak) örgütünün kurucusu Samuel Mathers’ın 1896’dan kalma bir bildirisine bakılırsa:</p>

      <p class="paragraf">“Sözünü ettiğim, ikinci dereceli bilgeliği edinip size ilettiğim bu Gizli Yöneticiler hakkında hiçbir şey söyleyemem. Dünyasal adlarını bile bilmiyorum ve onları, fiziksel bedenleri ile çok ender gördüm... Daha önceden saptanılan yer ve zamanlarda benimle fiziksel olarak karşılaştılar. Kanımca bunlar yeryüzünde yaşayan fakat korkunç ve insanüstü güçlere sahip olan insanlardır. Onlarla ilişkim bir ölümlü için ne denli ilerlemiş olursa olsun varoluşlarına katlanmasının ne kadar zor olduğunu bana öğretti. Onlarla karşılaştığım ender olaylarda üzerimde yaptıkları etkinin, manyetik gücün kaybını izleyen, fiziksel bir depresyon olduğunu söylemek istiyorum. Öylesine korkunç bir güçle karşı karşıya bulunuyordum ki, bunu şiddetli bir fırtınadan, şimşeğe yakın olan birinin duyduğu etkiye benzetebilirim, soluk alma güçlüğü dahil olmak üzere... Sözünü ettiğim sinirsel halsizliktan başka soğuk bir ter dökme ile burun, ağız ve bazen kulaklardan boşanan kan belirtileri de oluyordu.”</p>

      <p class="paragraf">Mathers, Madame Helena Petrovna Blavatsky’nin yapıtlarından biri olan “Gizli Öğreti” (The Secret Doctrin)in etkisi altındadır ve kendisi de sonsuz gizleri koruyan “En Üstün Öğrencileri’nin Yüce Beyaz Locası”nı oluşturan görünmeyenlere inanıyor, onlarla karşılaştığını söylüyor.</p>

      <p class="paragraf">Konumuzu, olayları, kişileri ve inanışları toparlamak amacı ile biraz gerilere gidelim.</p>

      <p class="paragraf">İşin başında, saptayabildiğimiz kadarıyla, Bizans’ta kurulan ve Bilinmeyen Üstünler’e inanan bir örgüt vardır. Yüzyılların geçmesiyle bu örgüt (Doğu Kardeşleri) benzer çizgide olan başka örgütleri etkiliyor, tâ ki Bilinmeyen Üstünler inanışını en çok destekleyen bir çağdaş (19’ncu yüzyıl) örgüt kurucusu (Helena Petrovna Blavatsky), daha çalışmalarının başındayken, İstanbul’a uğruyor ve İstanbul’da belirli olmayan bir süre kalıyor. Üstelik, bazı kaynaklara göre, Blavatsky, İstanbul’a bir kez gelmekle yetinmiyor. Ölümünden sonra “Theosophical Society”nin başına gelecek olan Annie Besant ile birlikte, öğretisinin en yaygın olduğu bir dönemde, kentimize tekrar dönüyor (1885 veya 1886)</p>

      <p class="paragraf">Acaba bu Bilinmeyen Üstünler İnanışı, Tibet’ten kaynaklanırsa, Doğu ve Batı gizemciliğinin başkaca inanışlarında paralelini buluyor mu?</p>

      <p class="paragraf">İslamda “rical-ül gayp” diye bilinen “gizli adamlar”ın dünyayı yönettiklerine inanılıyor, örneğin ve Muhiddin Arabi’nin “Fütuhat”ında anlattığı gibi bunlar her gün, sabah namazından sonra, görevlendirildikleri yere gidip herkese yardımcı olurlar, her gün yer değiştirirler (Bursa’da Flamel’i tanımış olan felsefecinin her yirmi yılda bir yaptığı gibi!)</p>

      <p class="paragraf">Bu “gizli adamlar”ın ünlü önerilerinden biri de şudur:</p>

      <p class="paragraf">Haftanın ikinci günü doğuya gitme, birinci ve Cuma günü batıya gitme, Çarşamba, Cumartesi günü kuzeye gitme, Perşembe günü güneye gitme.</p>

      <p class="paragraf">İstanbul ziyaretçisi Helena Petrovna Blavatsky’nin öğretisine kaynaklık eden Bilinmeyen Üstünler ya da Gizli Yöneticiler bizleri gizemciliğin bir kalesine götürüyor, zorunlu olarak; Agarta’ya.</p>

      <p class="paragraf">Haluk Egemen Sarıkaya’nın bir yorumuna göre gelmiş geçmiş bazı Batılı gizemcilerinin (Saint-Germain gibi, Rolanld Villeneuve gibi) İstanbul ziyaretleri Agarta toplantılarına bağlıdır.</p>

      <p class="paragraf">Yorumun ve uzantılarının tartışmasına girmeden önce Agarta konusuna değinmemizde yarar vardır.</p>

      <p class="paragraf">Dünyanın Bilinmeyen Sahiplerini, Bilinmeyen Üstünleri içeren, mitoslara karışan (hatta kendi başına bir mitos oluşturan) yeraltı kenti Agarta’nın gizleri Batı’da ilk kez, 18’nci yüzyılda Fransız üst düzey devlet görevlisi Alveydre Markisi Alexandre Saint-Yves tarafından “Hindistan’ın Görevi” (Mission de l’İnde) adlı kitabında açıklanıyor.</p>

      <p class="paragraf">Alveydre kendine ait olmayan gizleri açıkladığı için, pişmanlık duyduğundan bir nüshası hariç kitabın tüm baskısını imha ediyor. Bu tek nüsha ise başka bir ünlü Fransız gizemcisi olan Dr. Gerard Encause (Papus)un eline geçiyor ve 1910’da kitabın bir ikinci basımı çıkıyor.</p>

      <p class="paragraf">Fantastik-Gerçekçilik akımının (Louis Pauwels ile birlikte) kurucularından Jacques Bergier, Saint-Yves d’Alveydre’in imha ettiği başka bir kitabın öyküsünü şöyle anlatıyor:</p>

      <p class="paragraf">1885 yılında Alveydre ölümle tehdit edildiğinden, son yazmış olduğu “Hindistan’ın Avrupa’daki görevi ve Avrupa’nın Asya’daki görevi. Mahatmalar’ın sorunu ve çözümü” (Mission de l’nde en Europe et Mission de l’Europe en Asie. La question des Mahatmas et sa solution) adlı çalışmasını imha etmek zorunda kalıyor. Yine tek bir nüsha kalıyor ve 1909’da yayıncı Dorbon bundan az sayılı bir basım çıkarıyor. 1940’ta Fransa’yı işgal eden Alman kuvvetleri ise, araya taraya, bu basımın kalan nüshalarını da yok ediyorlar!</p>

      <p class="paragraf">Alveydre’nin anlattığı Agarta nedir? Tibet ile Moğolistan’ın hudutlarında bulunan gizli bir yeraltı dünyası mı, yoksa bir gizli örgüt?</p>

      <p class="paragraf">Her iki yorumu destekleyenler olduğu gibi her iki yorumda da bir “gerçek” payı bulmak olasıdır.</p>

      <p class="paragraf">Agarta (veya Agarti) konusunu, Saint-Yves d’Alveydre’den sonra, eski Fransız Başkonsoloslarından Jacoliot (Hindistan’da Kutsal Kitap/La Bible dans l’nde), Helena Petrovna Blavatsky (Gizli Öğreti/The Secret Doctrine; Çıplak İsis/İsis Unveiled) ve İslam dinini seçtikten sonra Abdülvahid Yahya adı ile tanınan Fransız yazar ve düşünürü Rene Guenon (Dünyanın Kralı/Le Roi du Monde) ele alıyorlar.</p>

      <p class="paragraf">Guenon’a göre, binlerce yıl önce yer alan bir felâket Gobi Çölü’ndeki uygarlığı silip süpürüyor. Buradaki Ruhsal Efendiler ya da “Dış Akılların Oğulları” dıştan gelen bir bilginin izleyicileri Himalaya’nın altında bulunan mağaralara ve gizli dehlizlere sığınırlar. Zamanla bunlar ikiye ayrılırlar, bir kısmı Agarta’ya yerleşir diğer kısmı ise Shamballah’a. Agarta ya da Agarti, “sağ el yolunu” izleyenlerin, dünya işlerine karışmayıp derin düşünce (tefekkür) içinde yaşayanların, Shamballah ise “sol el yolu”nun taraftarlarının şiddet yanlısı merkezleri oluyorlar.</p>

      <p class="paragraf">Agarta ile ilgili en şaşırtıcı bilgiler, Kızıl Ordudan kaçarak Moğolistan’ı aşıp Çin’e sığınan Polonyalı Ferdinand Ossendowsky’nin 1924’te yayımlanan “Hayvanlar, İnsanlar ve Tanrılar” (Betes, Hommes et Dieux) adlı kitabında yer alıyor.</p>

      <p class="paragraf">Ossendowsky’ye anlatılanlara göre bundan altı bin yıl önce ermişin biri, kabilesiyle birlikte bir mağaraya sığınır ve antik bilgi ve bilimi korumak amacıyla Agarta’yı kurar. O günden beri Agarta’yı doğanın tüm güçlerini bilen, tüm insanların ruhunu okuyabilen ve yazgı kitabına sahip olan dünyanın kralı yönetiyor ve sekiz yüz milyon kişiye emrediyor.</p>

      <p class="paragraf">Agarta’dan İstanbul’a ve Haluk Egemen Sarıkaya’nın yorum ve inanışına geçelim.</p>

      <p class="paragraf">Saint-Germain’in “İstanbul’da beni bekliyorlar,” sözünden yola çıkan Sarıkaya’ya göre “St. Germain Kontunun sözleri, İstanbul’da Agarta’dan gelen daha başka kişilerle buluşacağını ima etmektedir. Doğu ile Batı arasında bir köprü oluşturan İstanbul belki de Agarta’nın temsilcilerince yoğun bir şekilde ziyaret edile gelmekte olup, onların mutat buluşma yeri haline gelmiştir.”</p>

      <p class="paragraf">Yorum durumu ( veya sorunu ) oldukça geniş ve özgür şekilde ele aldığı gibi bağlantılar konusunda, kanımızca oldukça aceleci de davranmaktadır.</p>

      <p class="paragraf">Doğu ile Batı arasında her tür ilişkiyi içeren, sürekli olarak her çeşit kültür alışverişi için bir merkez oluşturan İstanbul’un ister Agarta temsilcilerinin, ister Agarta ile hiçbir bağlantısı olmayanların - oysa “gizemci” etiketini taşıyan, taşıyabilenlerin - bir uğrağı olmasını belki de hiç kimse bizim kadar savunmaz. Yine bu çalışmamızın amaçlarından biri olan, mantıksal yönteme bağlayamaz ve çeşitli örnek ve ihtimallerle bağlamaya da çalışmaz.</p>

      <p class="paragraf">Ancak yorum yaparken ve varsayımlar kurarken çok belirgin ve bir o kadar titiz bir mantık silsilesi içinde hareket etmemiz gerekiyor çünkü, hayal gücümüze sarılıp zorlamalı bağlantılara kaydığımızda, varabileceğimiz sonuçların sağlığı her zaman tartışılacağı gibi kuşkulara da açık kalacaklardır.</p>

      <p class="paragraf">Sarıkaya’nın iddiasını izlediğimizde; Saint-Germain, bir rivayete göre, Himalayalar’a çekiliyor; Helena Petrovna Blavatsky, Himalayalar’a kadar uzanıyor; Hanussen’in temel öğretisi oralardan türemedir v.b.</p>

      <p class="paragraf">Agarta toplantılar ve İstanbul ile ilgili bir kaynak (ki Sarıkaya da bunu kullanıyor ) Fransız fantastik - gerçekçi araştırmacısı Robert Charroux’un bir kitabı ve kitabın önsözündeki bazı bilgilerdir.</p>

      <p class="paragraf">Charroux’un “Gizemli Bilinmeyenin Kitabı” (Le Livre du Mysterieux İnconnu, 1969) nın önsözünü yazan Andre Bouguenec, Charroux’ya çalışmasında yardımcı olanları sıralarken (Mısırlı rahip Anubis Schenouda, Ufolog Guy Tarade ile Andre Millou’nun o dönemde yönettikleri “Uygarlığın Bilinmeyen Unsurları İnceleme ve Araştırma Merkezi/Centre d’Etude et de Recherches d’Elements İnconnus de la Civilisation” şöyle demektedir:</p>

      <p class="paragraf">“Villeneuve Üstadı, 24 Aralık 1966’da İstanbul’da Bilinmeyen Üstlerle (Bilinmeyen Üstünlerle) buluştu. Kendisi bu görüşmeyi sınırlı bir yayında anlatmıştır. Ya da daha doğrusu, açıklaması için Bilinmeyen Üstlerce kendisine izin verilenleri yayınlamıştır. Kitabın adı, Düşünülemezle Karşılaşma’dır. Bu kitap, yüzyıllarca insanların bahsettiği bu Görünmeyenlerin şarlatanlarla hayalperestlerin icadı olmadığını kesinlikle ispat ettiği için çok önemli bir çalışmadır.</p>

      <p class="paragraf">Villeneuve Üstadı’nın anlattığına göre, kendisi Saint Yves d’Alveydre gibi, belirli açıklamalar yapmaya izinlidir.”</p>

      <p class="paragraf">İyi de bu Villeneuve Üstadı kim?</p>

      <p class="paragraf">Sarıkaya bunu açıklayamıyorsa da Villeneuve Üstadı Fransız Gül-Haç örgütünün Yüce Üstadı Raymond Bernard’dan başkası değildir. Yani sözü edilen Agarta toplantısı İstanbul’da üst düzey Gül-Haç Üstatları arasında yapılan bir toplantıdır. Bunda da şaşılacak bir durum yoktur çünkü, hatırlatalım, Saint-Germain, Cagliostro, Casanova gibileri de üst düzey Gül-Haçlı’lardı.</p>

      <p class="paragraf">Bir an duralım: daha önce belirtmiş olduğumuz gibi kimi gizemciler bireysel araştırmalar sürdürüyor, kimi de bireylerini ve özgün, kişisel çizgilerini bozmadan, örgüt üyesi oluyorlar.</p>

      <p class="paragraf">İlginçtir ki, bu ve bir önceki bölümde sıraladığımız, ilerde sıralayacağımız kişilerin, İstanbul ziyaretçilerinin bir kısmı , birey olarak değerleri ve bilgileri ne olursa olsun, belirli örgütlere bağlı kimselerdir. Bu durumda ortaya doğal olarak, bir birey-örgüt bağlantısı sorunu çıkıyor. Ve de bundan kaynaklanan bir başka temel soru:</p>

      <p class="paragraf">- Bazı gizemcilerin, gizem araştırmacıların İstanbul’a Türkiye’ye geliş nedeni bağımsız ve bireysel bir arayışa mı yoksa örgütlerle ilgili temaslara mı bağlıdır?</p>

      <p class="paragraf">Sorular çok fakat cevap yetiştirmekte zorlanmamız kaçınılmazdır çünkü, örneğin, geçmiş yüzyıllarda ve özellikle 18’nci ve 19’ncu yüzyıllardında Türkiye’de, İstanbul’da faaliyette bulunan, bulunması muhtemel olan, gizemci örgütler konusunda (bildiğimiz ve ulaşabildiğimiz kadarıyla) herhangi bir araştırma yapılmış değildir (Masonlar hakkında yapılan ve tarihsel açıdan yetersiz gördüğümüz çalışmaların haricinde) ve itiraf edelim ki, bu konudaki katkımız sadece bir deney anlamındadır.</p>

      <p class="paragraf">Kaldı ki, bu tür bir araştırmayı yapabilmek için yerli kaynaklar hiçbir zaman yeterli olmadığı gibi yabancı, Batılı olanlara ulaşabilmek her daim kolay değildir. Üstelik biz “gizemler” peşinde olan “gizli” örgütler ve bunlara üye olan - veya olmayan - “gizemli” kişilerle uğraşmaktayız!</p>

      <p class="paragraf">Madame Helena Petrovna Blavatsky’den yola çıkıp Agarta’ya kadar vardık ve bu ara, bazı bağlantılar kurduk, kurar gibi olduk. Devam edelim...</p>

      <p class="paragraf">Blavatsky gibi Rusya’dan gelen, İzmir ve İstanbul’da bulunmuş olan, hatta İstanbul’da daha sonra Paris’te biçimlendireceği, bir cemiyetin ilk deneyimini yapan Monsieur Gurdjieff’tedir sıra.</p>

      <p class="paragraf">Georges İvanovich Gurjieff 1877’de Ermenistan’ın Andropol kentinde dünyaya geliyor, bir zamanlar varlıklı olan bir aileden. Doğduğunda Yunan asıllı babası marangozlukla idare etmekte ve oğlunu mitoslar ve destanlar, tragedyalar ve epik öyküler anlata anlata eğitmektedir. Georges’ın ilerde “üstün” (?) bir yaşama hazır olabilmesi için baba Gurdjieff oğlunu son derece sert yöntemlerle yetiştirmekte, her ihtimale hazırlamaktadır. Örneğin, yatağına sıçan saklar, yemeğine kurt koyar, yılan yedirtir ve sabahları üzerine bir kova soğuk su boşaltarak uyandırır.</p>

      <p class="paragraf">Bu tür bir öğreti çocuk Georges İvanovich Gurdjieff’i iyice etkiler ve sonraki yıllarda, başkaları gibi olmamak tutkusu başlıca amaçlarından biri haline gelir. Bu başlıca amaç tek amaç değildir Çünkü genç Gurdjieff kendini değişik bir uğraşıya da bağlar ki bu, kendi ifadesi ile, “olağandışı türden herhangi doğa olayının nedenlerini araştırmaktır.”</p>

      <p class="paragraf">Ermenistan’ı dolaşa dolaşa rahipler, dervişler, pirler, gizemciler ve büyücülerle görüşür. Eline Mısır’ın eski bir haritası geçtiğinde, Mısır’ı ziyaret etmeye, gizemlerle dolu arkeolojik kalıntıları, ehramları ve mezarları gezmeye karar verir.</p>

      <p class="paragraf">Bu yolculuğunda uğradığı İzmir’de Gurdjieff bir tavernada kavga çıkardığı için tutuklanır, özgürlüğüne kavuşunca da Süveyş’e giden bir İngiliz gemisine biner.</p>

      <p class="paragraf">Mısır yolculuğu bir hayal kırıklığı ile sonuçlanır fakat Gurdjieff artık, meraklısı olduğu gizemli konularla bir arada, gezginciliği de seçmiştir.</p>

      <p class="paragraf">İstanbul’u ilk kez 1900’lerin başlarında ziyaret eder ve geçinebilmek için turist rehberliğine soyunur. Buhara’ya geçtiğinde sarıya boyadığı serçe kuşları kanarya diye satar, Roma’da ayakkabı boyacılığı yapar, işini kolaylaştıran otomatik bir koltuk icat eder.</p>

      <p class="paragraf">Batı’dan yeniden Doğu’ya geçer, Pamir Dağları’nda dışrek (ezoterik) bir tarikata girer, şeyh tarafından kabul edilir, eğitimden geçer. Derken Tibet yolunu tutar ve bazı rivayetlere göre Agarta’ya ya da Shamballah’a kadar varır, Dünya Kralı’nın mahiyetine bile girer.</p>

      <p class="paragraf">Gurdjieff’in Tibet’teki faaliyetleri ile ilgili ilginç bir mektup vardır, New York’un Beşinci Cadde Karakolunun Komiseri Ahmet Abdullah (!) tarafından İngiliz yazarı Ron Landau’ya yazılmış.</p>

      <p class="paragraf">Mektubu imza eden bu Komiser Ahmet Abdullah, Gurdijieff’i otuz yıl önce Tibet’te tanıdığını, genç Dalai Lama’nın öğretmenliğini yaptığını ve aynı zamanda Rus gizli servisinin başlıca ajanı olduğunu açıklar.</p>

      <p class="paragraf">Mektuba göre Gurdjieff, Baykal Tatarları’ndan Dalai Lama’nın hesabına vergileri tahsil ettiğinden Lasa kentinde büyük itibar görüyormuş. Ruslar onu Hambro Akvan Dorzhieff diye tanır, İngiliz İstihbaratı (Intelligence Service) ise onu Lama Dorzhieff olarak tanırmış.</p>

      <p class="paragraf">Tibet istilaya uğradığında Gurdjieff, Dalai Lama ile birlikte, ilkin Moğolistan’a sığınır sonradan da ortadan yok olur.</p>

      <p class="paragraf">1913’te Gurdjieff yeniden Rusya’da görünür, çardan yanadır (ancak Stalin ile arkadaştır), ihtilâl koptuğunda da karşıt devrimcidir, Kafkasya eylemlerine katılır.</p>

      <p class="paragraf">Gurdjieff’in ikinci İstanbul seferi ise 1922’de gerçekleşir.</p>

      <p class="paragraf">Gurdjieff’in eski öğrencilerinden biri olan Fransız yazarı Louis Pauwels,”üstat”a ayırdığı 703 sayfalık kitabında, Monsieur Gurdjieff’in Tiflis’te küçük bir dükkânda kurduğu “İnsanın uyumlu gelişim enstitüsü”nü İstanbul, Berlin ve Londra’da da “denendiğini” yazmakla yetiniyorsa da Gurdjieff’in kendisi, başyapıtlarından biri sayılan, “Dikkate Değer İnsanlarla Karşılaşmalar” (Meetings With Remerkable Men) adlı kitabında İstanbul’daki bu ikinci gelişine ait bazı ipuçları vermektedir.</p>

      <p class="paragraf">20’li yılların başında Türkiye’ye sığınan çoğu Beyaz Ruslar gibi Gurdjieff de Beyoğlu’na, Pera’ya yerleşir ve özellikle derviş tekkelerini ziyaret eder, Galata Köprüsü’nde gezinir, köprüden dalan çocukları izler, bir Rum’dan dalış dersleri alır. İlkin Haliç’e dalar sonraysa, atılan paraların peşinde Galata Köprüsü’nden.</p>

      <p class="paragraf">Bir hayli zor günler geçirdiği anlaşılan Georges İvanovich Gurdjieff günün birinde, tespihini denizden çıkardığı Üsküdar’lı bir Paşa (N...Paşa) ve oğlu Ekim Bey ile tanışır, Paşanın konağında konuk olur.</p>

      <p class="paragraf">Kitabında uzun uzun anlattığı bu “olağanüstü” Ekim Bey ile birlikte Gurdjieff, İran’da Derviş Sarıoğlu’nu ziyaret eder, öğretilerinden yararlanır.</p>

      <p class="paragraf">Üsküdar’lı Paşanın oğlu Ekim Bey ise, zamanla, durugörü ve ispiritizma yetenekleri sayesinde büyük bir ün kazanır ve yüce bir sihirbaz diye sayılır.</p>

      <p class="paragraf">Gurdjieff’in İstanbul’daki yıllarına, “Milliyet Gazetesi”nde yayımlanan “Vatikan-Fener ve bir gizli örgüt” başlıklı dizisinde, Aytunç Altındal da söz eder ve konuya, ilerde üzerinde duracağımız, Kont Sebottendorf ile giren araştırmacı Altındal sözünü bu şeklide sürdürür.</p>

      <p class="paragraf">“1872’de (1877) Kars yakınlarında (Antropol) dünyaya gelen Gurdjieff, Stalin’i evinde saklamış ancak Bolşevikler iktidara geçinse ailesi (?) ve müritleriyle birlikte Rusya’dan ayrılıp İstanbul’a göç etmişti. Taksim, Sıraselviler ve Beyoğlu’na yerleşen Gurdjieff ve taraftarları, ilk örgütlenmelerini İstanbul’da yapmışlardı. Gençliğinde İslami ezoterik (dışrek) tarikatlardan Melamilik’le tanışan Gurdjieff, İslam tasavvufunu ve ‘gizli ilimlerini’ çok iyi öğrenmişti. Daha sonra Tibet’te ve Hindistan’da da yaşamış, Rus Ortodoks Kilisesinin görüşleriyle, İslamı, Hinduizm’i ve Zen-Budizm’i birleştirerek syncretist (Telifiyyeci - kaynaşamayanların birleştiği) bir öğreti yaratmıştı.</p>

      <p class="paragraf">1918 (1922)’de İstanbul’a göç eden Gurdjieff’ten, öğrenimlerini Paris’te yapmış zengin Osmanlı ailelerinin çocukları başta olmak üzere birçok siyasetçi ve adı ‘alim’e çıkmış şahıs etkilenmişlerdi...”</p>

      <p class="paragraf">Altındal’ın herhangi bir kaynak göstermediğinden, Gurjieff’in İstanbul’da kaldığı yerlerle ilk taraftarlarının kimliği hakkındaki bilgileri nereden elde ettiği meçhuldür. Aynı şeklide Altındal, Gurdjieff’in İstanbul’a ailesi ve müritleriyle birlikte göç ettiğini söylemektedir oysa ki “Dikkate değer insanlarla karşılaşmalar”a baktığımızda böyle bir durumu kanıtlayacak bilgiler yoktur. Gurdjieff’in ve ihtilâlden kaçan başkaca Rusların İstanbul’dan geçmesi, İstanbul’a sığınması kadar doğal bir durum düşünülemeyeceği gibi her gittiği yerde kendine bir faaliyet alanı arayan ve bulan Gurdjieff’in de İstanbul’da (bir rivayete göre Galata’da) bir örgüt kurması da normal, olağan karşılanmalıdır. Ancak İstanbul bir duraktır ve Rus gizemcisi asıl ününü ve sayılı taraftarlarını Paris’e yerleşince bulacak, daha sonra da Amerika’ya kadar uzanacaktır.</p>

      <p class="paragraf">Fransız yazarı François Mauriac’ın yorumu ile, Gurdjieff Doğu’dan Batı’ya “ben”liği, “ego”yu yok eden, insanı gerçek kendiliğine kavuşturan ve ona dünyayı kazandıran bir yöntem getirmişti. Hem öylesine bir yöntem ki, Paris’e yerleştiğinde ve Fontaineblau yakınındaki Avon malikânesinde öğreti merkezini açtığında, kısa süre içinde Gurdjieff dönemin bir dizi Avrupalı ve Amerikalı aydınını, yazarını, sanatçısını (Avon’da ölen Katherine Mansfield, öncü mimar Frank Lloyd Wright, Aldous Huxley, Jean Paulhan, Rene Daumal, Louis Pauwels ve Gurdjieff’in öğretisini yayacak olan Ouspensky) etrafına toplayıp kendine bağlayabilmişti.</p>

      <p class="paragraf">Çeşitli kaynaklardan, inançlardan oluşturduğu öğretisinde neler açıklıyordu Gurdjieff?</p>

      <p class="paragraf">Özetle; insan bir makinedir, bir makineleşme, makineleştirme toplamıdır. Yaptığı her şey, düşünceleri, alışkanlıkları, duyguları dış etkenlerin ürünüdür. Bundan dolayıdır ki, tüm yaşantımız bir çeşit “uyanık uykuda” geçiyor, bir düşteymiş gibi yaşıyoruz ve düşlerde olduğu gibi, etrafımızdaki dünyanın nasıl olması gerektiğini bizler kararlaştıramıyoruz. Sürekli olarak her şey, bir vampir gibi, bizi boşaltmaktadır, hayran olduğumuz bir manzara, zevk aldığımız bir kadın, sigaramızın dumanı, mutluluklarımız ve acılarımız. Tüm bunların arkasında gerçek bir “varlık” yoktur. Biz, aslında. var olmuyoruz, bir birer makine, birer kabuğuz.</p>

      <p class="paragraf">Bu “dünyasal yaratık” kimliğimizden kurtulup üstün bir kendilik, bir varlık olabilmemiz için uyanmalıyız. “yaratık” dediğimiz kendiliğimizin geçici kısmıdır, dış dünyaya ve içinde yaşadığımız ortama uygun olarak şekillenmiştir; “Yaratık” bir maskedir, bir yalandır, “Varlık” ise bizim gerçek benliğimizdir, kendi derin boyutumuz, maskenin arkasındaki yüzdür, “gizli yüz”dür.</p>

      <p class="paragraf">Blavatsky gibi Gurdjieff de Tibet’ten, Himalayalar ve oradaki manastırlardan gelmedir. O da, Saint-Germain, Cagliostro ve Casanova gibi bir gizli ajandır, bir casusdur, en azından bir süre için ve belirli belki de zorunlu şartlarda. Ve o da bir öğretinin adamıdır, gizemlerin adamıdır, her gizem adamı, gizem araştırmacısı gibi Doğu’yu ve Batı’yı bir araya getiren, öğretileri, inanç ve inanışları inceleyen ve İstanbul’dan geçmesi “şart” gibi görünen.</p>

      <p class="paragraf">Aytunç Altındal yukarda sözünü ettiğimiz yazı dizisinde, İstanbul’da Gurdjieff’ten çok etkilenenlerin arasında Sebottendorf’u da sayıyor (başka biri ise Rıza Nur’dur)</p>

      <p class="paragraf">Bir başka İstanbul konuğu olan, gizem ve gizemli işlerle uğraşan, İslam tarikatları ile ilişkiler kurup tasavvufla ilgilenen bu Baron Sebottendorf kimdir ve İstanbul’da neler yapıyordu?</p>

      <p class="paragraf">İlkin Altındal’ın verdiği bilgileri gözden geçirelim:</p>

      <p class="paragraf">Saksonyalı Baron Rudolp von Sebottendorf olarak bilinen kişi bir gizli örgüt adamıdır, Alman İşçi Partisinin, perde arkasında, yönettiği Thule örgütünün ileri gelenlerinden biridir. İngiliz “Intelligence Service”e göre hiç soylu değildir, yoksul blir aileden gelmedir, eski bir elektrik teknisyenidir. Dünyayı dolaşan biridir. New York’a, Napoli’ye, Avustralya’ya, Mısır’a gider ve Türkiye’ye de gelir.</p>

      <p class="paragraf">1910’a kadar İstanbul’da kalır Baron Sebottendorf, tasavvufla yakından ilgilenir, Türkçesi vardır, sevilen ve sayılan bir kişidir. 1916’da Almanya’ya döndüğünde “Yeni Almancılık” hareketine katılır, Thule örgütü adına yayınlanan “Volkischer Beobachter” (Halkın Gözlemcisi) gazetesinde Hitler’i, ileriki yıllarda destekleyen yazılar yazıyor.</p>

      <p class="paragraf">Hitler’i destekliyor Sebottendorf oysa Hitler gibi düşünmüyor ve 1934’de Gestapo tarafından tutuklanıyor, bir süre sonra serbest bırakılıyor ve İstanbul yolunu yeniden tutuyor. Devamını Altındal’dan öğrenelim:</p>

      <p class="paragraf">“Sebottendorf, İstanbul’da Asmalımescit’te, Tünel’de ‘Illuminati’ (aydınlatılmış) adının Türkçeleştirilmiş şekli olan Nuru Ziya Sokağı’nda, Kurtuluş’ta ve Pangaltı’da yaşadı. Zengin Levanten aileleriyle ve İstanbul’daki İsviçreli, Avusturyalı ve Alman aileleriyle beraber oldu. İşte ilk kez bu dönemde İstanbul’daki Alman Müslümanı Sebottendorf, kendisinin eski bir istihbarat subayı olduğunu ve halen de Nazi İstihbaratında görevli olduğunu bazı yakınlarına açıkladı.</p>

      <p class="paragraf">İstanbul’da Müslüman çevrelerde “gizli Müslüman” diye bilinen Sebottendorf, 2’nci Dünya Savaşının sonunda Almanya’nın kayıtsız şartsız teslim oluşundan birkaç gün sonra Suriye Pasajı’na yakın bir evde önce gizli belgelerini yaktı sonra da beylik tabancasını şakağına dayayıp tettiğine dokundu.”</p>

      <p class="paragraf">Gizem ve gizemci derken siyasal eğilimli eylemlere bulaşmış ise de Altındal’ın açıkladıkları son derece ilginçtir. Gönül isterdi ki, bu bilgilerini daha açık tutup, daha bir kesinlikle belirtip kaynaklarını da eklemiş olsaydı.</p>

      <p class="paragraf">Kaynak sorunu üzerine sık sık durmamızın kuşkusuz bir nedeni, üstelik önemli bir nedeni vardır. Kaynak, çatışsa bile (ve kaynakları çatıştırmakta yarar vardır) bir kanıttır, ilerde yapılacak bir araştırma için açık bırakılan bir kapıdır. Ne var ki, kimi araştırmacı kaynaklarını “mahfuz” tutar, kimi ise belirtmekten sakınca görmez.</p>

      <p class="paragraf">Araştırmacıların yöntem ve taktiklerini bir yana bırakıp biz yeniden gizemli konularımıza dönelim ve itiraf edelim ki, konularımız iyiden iyiye boyutlanmaya başladı.</p>

      <p class="paragraf">İstanbul’un gizemlerinden, metafiziksel olay ve inanışlarından yola çıkıp başka gizemlere ulaştık. Aslında kaçınılmazdı, bir gizem başka bir gizemi çağrıştığından hatta başka bir gizemle çatışıp onu tamamladığından.</p>

      <p class="paragraf">Baştan belirttiğimiz gibi, İstanbul ister farkına varılsın veya varılmasın, gizemlerle dolup taşan bir mega kenttir, çok eskiden de öyleydi bugün de öyledir, bir “gelenekler” çerçevesinin içinde. Bu ve bir önceki bölümde gördüğümüz gibi İstanbul kimlikleri, uğraşıları, niyetleri, düşünce ve öğretileriyle, üyesi oldukları örgütlerin gizlilikleriyle son derece ilginç, düşündürücü, tartışmalı ama boyutlu ve izler bırakan kişilerin her zaman uğrağı oldu. Bu bağlamda içinde yaşadığımız, geçmişten kalma izlerine nerdeyse adım başına karşılaştığımız bu kentin değişik sayılabilecek bir panoramasını, bir topografyasını çizeceksek ipucu niteliğini taşıyan, taşıyabilen herkesi ve her şeyi katmalıyız, ayrıntılardan, ilk bakışta ilgisiz ve önemsiz gibi görülebilen ayrıntılardan kaçmadan aksine bunları genel ve çok geniş bir tablonun parçası sayarak, öylesine kullanarak.</p>

      <p class="paragraf">Baron Sebottendorf konusunda bazı gizli örgütlerden söz edildi Thule gibi, Illuminatı gibi, yarı gizemsel ve yarı siyasal. Ve Sebottendorf’la ilgili, İstanbul’daki yaşamı ile ilgili başka bağlantılar yapmak da olasıdır, değişik kaynak ve yorumlardan yararlanarak.</p>

      <p class="paragraf">Sebottendorf’un kişiliği ve İstanbul macerası üzerinde duran bir başka araştırmacı İngiliz Trevor Ravenscroft’dur. Hitler’in gizem dolu inançlarını ve genelden, Nazism ile gizemciliğin ilişkilerini, bağlantılarını inceleyen “Yazgı’nın Mızrağı” (The Spear of Destiny, 1972) adlı çalışmasında Trevor Ravenscroft, Sebottendorf hakkında aşağıdaki bilgileri veriyor:</p>

      <p class="paragraf">Nazi hareketinin ruhsal kurucusu olarak bilinen, Hitler’e ırksal va ırkçı gizemciliği aşılayan (Adolf Hitler bunu “Kavgam/Mein Kampf”da açıklıyor) yazar, ozan, uyuşturucu bağımlısı, bulunduğu hastanelerde, tımarhanelerde oyunlarını hastaların işbirliği ile sahneleyen ve İslamla, İslam fetihlerinin tarihi ile yakından ilgilenen Dietrich Eckart, Baron Sebottendorf’un kurduğu “Thule Gesselschaft” örgütüne girdiğinde kurucusu hakkında bir araştırmayı başlatıyor ve bazı ilginç sonuçlara da varıyor.</p>

      <p class="paragraf">Kont aslında, soylu değildir, Dresde doğumlu bir makine ustasının oğludur ve gerçek adı Rudolf Glauer’dir. Glauer’in anlattıklarına bakılırsa kendi, Türk yasalarına göre, Türkiye’de yaşayan gerçek Kont Heinrich von Sebottendorf tarafından evlat edildiğinden unvanına ve soyadına hak kazanmıştır.</p>

      <p class="paragraf">Bavyera’da taraftar kazanmakta olan Thule örgütünün prestijini sarsmamak ve Sebottendorf-Glauer’i zor duruma düşürmek için Eckart öğrendiklerini gizli tutuyor ancak araştırmasını sürdürüyor.</p>

      <p class="paragraf">Rudolf Glauer, 1901 yılında, 26 yaşındayken İstanbul’a geliyor ve Türkiye’de 1914’e kadar kalıyor. Bu arada tasavvufla ilgileniyor, meditasyon tekniklerini inceliyor. İlgisini çeken başka bir konu ise Madame Helena Petrovna Blavatsky’nin öğretisidir ve bundan yola çıkarak batık ada Thule’nin mitosunu yeniden gündeme getiriyor, eski Alman destanlarını da karıştırarak ve ari Alman ırkının 20. yüzyıldaki yeniden uyanışını öngörerek.</p>

      <p class="paragraf">Thule örgütünün ulusal-ırksal kuramları daha sonra Dietrich Eckart ve bir başka İstanbul ziyaretçisi olan General Karl Haushofer tarafından ele alınıyor ve son şekillerini SS’lerin Reichsführer’i Heinrich Himmler’in yönetimi altında buluyorlar.</p>

      <p class="paragraf">Ve tüm bu katıksız Naziler “üstün ırk” ve “üstün insan” kuramlarını oluştururken Adolf Hitler, Haçlı Robert de Clery’nin Bizans’ın kutsal emanetleri arasında saydığını gördüğümüz, İsa’nın böğrüne saplanan mızrağın peşine düşüyor, onu yüceliğine yücelik ve gücüne güç katacak yazgısal bir tılsım sayıyor ve Viyana’da eline geçiriyor!</p>

      <p class="paragraf">Ya General Karl Haushofer? Gurdjieff’in eski bir arkadaşıdır, bir Uzakdoğu uzmanı. 1869’da Münich’te dünyaya geliyor, gençliğinde bir taraftan askerliğe öte yandan Uzakdoğu’ya merak salıyor, yola çıkıyor, Türkiye’ye uğruyor, Tibet’i, Moğolistan’ı, Mançurya’yı geziyor, Budist manastırlarında konaklanıyor ve 1910’da Tokyo’ya askeri ataşe olarak atanıyor.</p>

      <p class="paragraf">Birinci Dünya Savaşı’na General rütbesi ile katıldığında etrafındakilerini şaşırtıcı önsezileri ve durugörü güçleri ile hayrete düşürüyor ve 1919’da, yeni bir bilim olarak sunduğu, “Geopolitik” kuramını oluşturuyor.</p>

      <p class="paragraf">Nedir ki, kuramını yayan “Geopolitik Cemiyeti,” bir örgüt gibi çalışan ve tüm Avrupa’yı saran bir casusluk teşkilâtına dönüşüyor!.</p>

      <p class="paragraf">Gizemler ve gizemciler derken kendimizi, birden siyasal ve ırkçı örgütlerle casusluk şebekeleri arasında bulduk ve gördük ki, gizemler ve gizlilikler, doğal sayılabilecek bir akış içinde, birbirine karışarak başa baş gidiyorlar.</p>

      <p class="paragraf">Naziler’in Kara Güçlere inandıkları, Hitler’in kara büyüye başvurduğu söyleniyor. Neden olmasın! Gerek kendisi, gerekse çetesi az mı şeytanca şeyler yaptılar?</p>

      <p class="paragraf">Kaldı ki, şeytan ve şeytanın simgelediği kıyıcı, acımasız ve lânetli güç gizemciliğin tarihinde her zaman hazır ve nazırdır.</p>

      <p class="paragraf">Büyücülük tarihinin İngiliz uzmanlarından Francis King, “Ayinsel Sihir” (Ritual Magic, 1970) adlı kitabında, O.T.O tarikatından ya da örgütünden söz ettiğinde 1912 yılında, Kardeş E.O.L. adı ile tanınan birinin Kuzey Almanya ve Avusturya’da öğreti verdikten sonra İstanbul’a gönderildiğini yazıyor.</p>

      <p class="paragraf">Batı kaynaklı bir gizemci örgütünün temsilcisi, Birinci Dünya Savaşı’nın arifesinde, İstanbul’a kimleri eğitmek için gönderiyor ve İstanbul’da bu eğitimi alacak olanlar kimlerdir?</p>

      <p class="paragraf">Soru sormak kolay ama tüm bu soruları yanıtlamaksa gitgide zorlaşıyor. Aradan geçen yıllarla silinen izler, yitirilen veya açıklanmak istenmeyen belgeler, artık aramızda olmayan kişiler ve konu ile ilgili araştırmaların eksikliği yüzünden.</p>

      <p class="paragraf">O.T.O. ya da “Ordo Templis Orientis” (Doğu Tapınağı Tarikatı) neydi? İlkin bu soruyu yanıtlayalım.</p>

      <p class="paragraf">-O.T.O yüzyılımızın başında Alman Kal Kellner tarafından kuruluyor; 1904’te “yüce bir giz”in koruyucusu olarak tanıtılıyor; 1912’de ise çağdaş gizemciliğin kara büyücüsü Aleister Crowley örgüte üye oluyor.</p>

      <p class="paragraf">Özet olarak O.T.O’nun öğretisi “doğanın tüm gizlerini” açıklayan, cinsel sihire dayalı bir öğretidir. Örgütün üyeleri arasında, İmparator Crowley bir yana, Alman gizemcisi Theodor Reuss, İrlandalı siyaset adamı Sean MacBride, Bavyera Kralı I. Louis’nin dillere destan metresi Lola Montes’in kızı Landsfeld Kontesi, Dion Fortune adı ile bilinen gizem kuramcısı ve Kabalacı Violet Firth, İngiliz edebiyatının fantastik ustalarından Arthur Machen ve Osmanlı demiryolları hisselerinin satıcısı Glenstroe Kontu Mattheus MacGregor yer almaktaydılar.</p>

      <p class="paragraf">Göstergebilimsel açıdan her şey her şeyle bağlantılı ise (ki öyledir!) ayrıntıdan ayrıntıya sanki bir şeyler belirlenmeye başlıyor, kurulan örgütler, bu örgütlerin İstanbul görevlileri ya da “hisse satıcıları” arasında.</p>

      <p class="paragraf">Ve... O.T.O’nun temelinde Haçlı Seferlerinden kalma Tapınakçılar Tarikatı’nın yattığını da unutmayalım ki, İngiliz Montague Summers’ın yorumuna göre, Tapınak Şövalyeleri de şeytana tapmaktaydılar (Bu çok tartışılan yorum, geçmiş yüzyıllarda özellikle kilise tarafından desteklenmiştir)</p>

      <p class="paragraf">Aleister Crowley demiştik, O.T.O.’dan söz ederken yani gizemcilik tarihine yüce şeytan (The Great Beast) olarak geçen, 1887’de kurulan “Altın Şafak” (Golden Dawn)ın ilkin üyesi sonradan başkanı olan cinsel büyü uzmanı, eski dağcı Crowley.</p>

      <p class="paragraf">İlginç, geniş akisler yaratan, arkasında bir gelenek bırakan bir gizemci örgütüdür bu “Altın Şafak,” 144 üyesi arasında bir dizi ünlüler yer almakta; Nobel ödüllü Ozan Yeats, İngiliz Kraliyet Akademisi Başkanı Sir Gerald Kelly, Vampir Kont “Dracula”nın yaratıcısı Bram Stoker, “Fu Manchu” roman dizisi ile anımsanan Sax Rohmer ve “Pompei’nin son günleri” romanının yazarı Sir Edward George Bulwer Lytton gibi.</p>

      <p class="paragraf">Sax Rohmer bir romanına (Fu Manchu’nun kızı/ Daughter of Fu Manchu,) 1931 gizli örgüt üyesi bir Türkü (İsmail) katıyorsa da Türkiye’ye gelip gelmediği bizce bilinmiyor. Bulwer Lytton’un babası Sir Edward Robert Bulwer Lytton ise bir İstanbul ziyaretçisidir, daha doğrusu 1860’larda İngiliz elçisidir ve Yassıada’da iki şato inşa ettiren kişidir.</p>

      <p class="paragraf">Aleister Crowley’e “satanist” yani “şeytana tapan,” deniliyor, kara büyücü deniliyor ve üyesi olduğu O.T.O örgütünden biri İstanbul’a geliyor. Nedir ki, O.T.O kaynaklara bakılırsa, şeytana tapan, kara ayinler yapan bir örgüt değildi, cinsel büyü ve cinsel sihir ile uğraşmayı yeğliyordu.</p>

      <p class="paragraf">Ancak... Fransız romancısı ve gizem meraklısı J.K. Huysmans’a bakılırsa İskoçyalı Longfellow’un 1855’te kurmuş olduğu bir “satanist,” şeytana tapan örgütü olan “En Yüce Yeni Theurgistler” (Re-Theurgistes Optimates)in Amerika’daki merkezinden İstanbul’a bir temsilci geliyor ve bu temsilci kentimizde kara ayinler düzenliyor.</p>

      <p class="paragraf">İlginç, hem de çok ilginç!</p>

      <p class="paragraf">Satanistler, şeytana tapanlar ve şeytanla oynaşanlar bir sonraki bölümde yeniden karşımıza dikilecekler, başkaca gizemli uygulamalarla birlikte. Üstelik çağdaş, neredeyse teknolojik bir görünüm içinde.</p>
    </div>
  </div>
</body>
</html>
