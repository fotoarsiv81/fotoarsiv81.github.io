<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-1.html</title>
  <link href="../Styles/template.css" rel="stylesheet" type="text/css" />
</head>

<body>
  <p>x-font-ttf</p>

  <div id="x4-1.html" xml:lang="en-GB">
    <div class="Basic-Text-Frame">
      <p class="anabaslik" id="toc_marker-3">İKİNCİ BÖLÜM - MEKÂNLAR VE GİZEMLER</p>

      <p class="paragraf">Kıyı kıyı Boğaziçi bir efsane, destan, mitos ve gizem şerididir, her köşesinde eskiden hatta çok eskiden kalma çarpıcı, çekici ve hayal gücümüzü zorlayan bir ya da birkaç iz taşır. Bir yol, bir geçiş, bir kapıdır Boğaziçi, isteyene Karadeniz’e, isteyene Marmara’ya açılan.</p>

      <p class="paragraf">Gelişigüzel bir “güzergâh” çizildiğinde bile yola çıktığınız her yer bir masalın eski, bir inanışın, daha da eski kahramanların ve kahramanlıkların, sevgilerin ve bilgeliklerin tılsımlı bir noktası gibidir.</p>

      <p class="paragraf">Kahramanlar, krallar, kraliçeler, tanrılar, ermişler ve efsaneleri yaratanlar! Gürol Sözen’in dediği gibi: “Efsane deyip geçmeyin. Efsanelerde güzellerin yanı sıra gerçek yatar. Hem de boylu boyunca”</p>

      <p class="paragraf">Altın Post’u ele geçirmek için Karadeniz’e açılan 55 kürekli Argos gemisi geçiyor Boğaz’dan, nice ünlü, kimi bilimci, kimi yarı tanrısal yolcuları ve gemicileri ile. Kimler yok ki, o gemide! Jason var seferi düzenleyen ve yöneten, gemiyi inşa edip ona adını veren usta Argos, Truva savaşlarına neden olacak güzel Helena’nın kardeşleri Castor ve Pollux, erişilmez ozan Orfeus, canavar Minotor’u öldürecek olan Theseus.</p>

      <p class="paragraf">Ve dünyanın en güçlüsü diye bilinen Herkül bile var, Yunanistan’dan Karadeniz’e kaçırılan kanatlı koçun postunu arayanların arasında. Ayrıca bir dizi macerasever bilim adamı: İdmon, Amphiaros ve Mopsos gibi isimler de bulunmakta.</p>

      <p class="paragraf">Altın Post’un öyküsü bilinen bir öyküdür: Jason, Medea’nın yardımı ile, postu koruyan ejderi öldürüyor, istediğini elde ediyor ve geri dönüyor. Altın Post’un öyküsü bir arayışın öyküsüdür ancak, dikkat edelim, asıl ilginç olan bu öykünün, bu maceranın izlediği “yol”dur.</p>

      <p class="paragraf">Dodona Tapınağı’nın kehanetler yağdıran ağacın kerestesi ile inşa edilen Argos gemisi de kehanetlerde bulunuyor, çünkü, “konuşan” bir gemidir. Denize açılan bu konuşan, ses veren gemi bir arayışın aracı oluyor; denizden bir yolculuk yapılıyor, yaşamak ile ölüm arasındaki ince çizgiyi, ayrımı simgeleyen denizden.</p>

      <p class="paragraf">Denizleri aşarak, Boğaziçi’nden geçerek, Altın Post ya da bilgi yeniden elde ediliyor. Batı’dan çalınan ve Doğu’ya getirilen bilgi geri dönüyorsa da bu bilgiye erişebilmeleri için Jason’ın ve onu izleyenlerin Batı’yı Doğu’dan ayıran ya da Batı’yı Doğu ile birleştiren bir geçitten, bir boğazdan geçmeleri gerekiyor.</p>

      <p class="paragraf">Jason’ın tehlikelerle (denizkızları, ateş soluyan boğalar, yarı kartal yarı kadın canavarlar) dolu yolculuğu bilgiye sahip olmak isteyen, kaynağına (Karadeniz’e) ulaşan ve aradığını elde eden gerçek bir “giz sahibi”nin yolculuğu değildir. Jason bir ihanet işleyerek bilgiye sahip olabiliyor, cehenneme kadar iniyor, değişimden geçiyor, oysa gerçekten arzuladığı bilgi ve erdem değil servet ve güçtür.</p>

      <p class="paragraf">Yunan mitolojisinden kalan bu efsane, büyücü Sirse’nin Kral Ulises’e anlattığı bu öykü bizce iki açıdan ilginçlikler taşımaktadır:</p>

      <p class="paragraf">1. Boğaziçi’nden geçiş,</p>

      <p class="paragraf">2. Altın Post’un (bilginin) Karadeniz’den güçlenerek, Batı’ya dönmesi,</p>

      <p class="paragraf">Yoksa, Fransız Louis Charpentier’nin düşündüğü gibi, Doğu’ya açılan kapı (Boğaz) ve Doğu gibi sayılan Anadolu (Küçük Asya) Atlantis kıyametinden kaçan, çeşitli yerlere (Kafkasya, İrlanda, İngiltere) sığınan ve engin bilginlerin taşıyıcısı olanların barınakları, giderek merkezleri mi oldular?</p>

      <p class="paragraf">Argos gemisi geri dönüyor, yeniden Boğaziçi’nden geçiyor, zorunlu olarak. Argonotlar boğazın iki kıyısında saltanat kuran Bebriker’in Kralı Amicus’a karşı savaşırlar ve galip geldiklerinde onlara yardım eden kanatlı cin Sostenion’a İstinye’de (Stenya, Sostenion) bir tapınak inşa ediyorlar.</p>

      <p class="paragraf">Anadolu Kavağı’ndan geçiyor konuşan gemi Argos ve bu kez yoluna olaysız devam edebiliyor çünkü bir çıkıp bir batan adalar çoktandır devingenliklerini yitirdiler.</p>

      <p class="paragraf">Boğaz kıyılarında az olay yaratmıyorlar bu Argonotlar, Altın Post’u kapıp geri döndüklerinde: Kral Amicus, Pollux’a meydan okuyor, onunla dövüşüyor ve vuruluyor. İstinye’de bu olaydan sonra inşa edildiği söylenilen tapınak bir yana, Pollux, Beykoz’da bir defne ağacını dikiyor ve sonradan, bu ağacın dallarını kıranlar çıldırıyorlar veya başka bir yoruma göre, görünmez oluyorlar.</p>

      <p class="paragraf">Fakat neden bir defne ağacı ve defne ağacının delililik veya görünmezlikle ne ilgisi vardır, ne ilgisi olabilir?</p>

      <p class="paragraf">Defne ağacının yaprakları ile eskilerin, antiklerin krallarına, kahramanlarına, tanrılarına taçlar ördüklerini biliyoruz çünkü defne bir seçkinlik, bir yücelik anlamını taşıyordu. Nedir ki, bazı inanışlarda söz konusu olan defne ağacının içinde bir hayli değişken ve delişmen bir ruhun gizlendiği söyleniyor. Bazen bir çocuk kadar şakacı bir ruh, bir cinmiş bu, ısrarlı, tuttuğunu koparan, birinden hoşlandığında ondan hiç ayrılmayan, hep izleyen. Zaman oluyor ki, bu ruh ve cin, ısrarlı bağlılığı yüzünden, kâbusa dönüşüyor, bağlandığı insanları taciz ediyor. Sonuçta sabırlarını tüketiyor (çıldırtıyor) ya da kaçmalarına, kaybolmalarına (görünmez olmalarına) neden oluyor.</p>

      <p class="paragraf">İstinye’de gizemli özellikleri ve güçleri olan bir defne ağacı dikilirken Medea, Tarabya’yı (Therapia’yı) kuruyor. Hangi Medeea bu? Hiç kuşkusuz büyücü Medea, daha önce Jason’ın yanında gördüğümüz ve ilerde, kocasının ihanetine bir karşıt olarak çocuklarını öldüren ve antik tragedyanın unutulmaz ve lânetli kişilerinden biri olan.</p>

      <p class="paragraf">Tarabya’nın hatırlanan eski adı Therapia oluyor, yani Şifa, ancak daha önceki adı ise Farmakeus’dur. Zehirleyen’dir. Efsanelere kulak verecek olursak ilk Tarabya’nın bu tür bir ad almasının nedeni de, Jason’a destek olduktan sonra peşine düşen, Medea’nın tüm sahil boyunca döktüğü zehirdir.</p>

      <p class="paragraf">Boğaziçi’nin her köşesinde, her şirin, destansal küçük koyunda bir giz bizleri bekliyor ve antik inanışlardan dirilip bizlere yeniden sorular soruyor, kıyıdan kıyıya bir gizem zincirini kuruyor, ister bağımlı ister (görünüşte) bağıntısız.</p>

      <p class="paragraf">Bir zamanların Büyükderesi’nde bin yıllık bir çınar yükselirdi. Beykoz’un defne ağacı kadar gizemli ve efsaneler yaratan. Kimi eski tarihçilere göre 1097 yılında haçlılardan ve Godefroy de Bouillon bu ağacın altında yatmıştı, daha sonraki kimi tarihçilere göre de De Bouillon hiçbir zaman Büyükdere’ye ayak basmamıştır.</p>

      <p class="paragraf">Bu tarihî çınardan Fransız yazarı Theophile Gautier söz ediyor efsaneye inanarak, bu tarihî çınarı İstanbul’da yayınladığı “Revue de Constantinople” dergisinin 20 Şubat 1876 tarihli sayısında Vikont Alfred de Gaston anlatıyor uzun uzun.</p>

      <p class="paragraf">Çınarın gizemi nerede diye sorulacak. Çınarın gizemi kendinde, yaşında ve yaşından dolayı neden olduğu efsanelerde. Başka bir deyimle gizemleri yaratabilmek için her şey her zaman yeterlidir. Her şey her zaman bir çıkış noktası olur ve en önemlisi, eskiden, çok eskiden kalmış bir nesne, yer, bina ve kalıntı taşıdığı izlerle, hatırlattığı olaylar ve kişilerle kendi içine kapanmış bir gizemdir.</p>

      <p class="paragraf">İstanbul’u sarıp sarmalayan efsanelere göre antik Kabataş’ta ya da Ajantion’da yunuslar bolca görünür, sesleri gün boyunca duyulurdu. Argos’u akla getirerek, mesafeleri aşarak ve mitosu gerçeklere bağlayarak denizkızlarının sesi ile yunusların sesini bir tutabiliriz, çokça yürütülen çağdaş bir yorum ve yaklaşımla.</p>

      <p class="paragraf">Denizkızları efsanevi yaratıklardı, şarkıları ile denizcilerin, gemicilerin akıllarını çelen. Buna bir diyeceğimiz yok (bir zamanlar Amazonlar, tek göğüslü savaşçı ve anaerkil kadınlar da efsanevi sayılıyordu, tarihî bulgular onların gerçek olduklarını kanıtlayıp bizim Karadeniz’e bağlayıncaya dek!) fakat yunuslar, Boğazın ve Marmara’nın yunusları bir gerçektir, en azından İstanbul’lular için yarım yüzyıl öncesine kadar bir gerçekti.</p>

      <p class="paragraf">Kabataş’ta mitolojik kanun çalgıcısı Chalkis’in taksimleri ile yunusları mest etmesi, çoban Chanandas tarafından öldürülen bir yunusa bir mezar inşa etmesi de bu çok eski gerçeğin şiirsel bir simgesinden başka bir şey değildir.</p>

      <p class="paragraf">Kabataş’ta yunuslar ve Kuruçeşme’de (antik adı ile Anaplus) sütunların tepesine tırmanıp yıllarca kalan Bizans’ın keşişleri; 433’te Keşiş Simeon bir sütunun tepesine yerleşip 27 yıl orada kalıyor, 460’ta yerine geçen Daniel ise aynı sütunun tepesinde 34 yıl yaşıyor, çile çekerek.</p>

      <p class="paragraf">Boğaz ruhun arındığı, inanışların kanat gerdiği fakat, aynı zamanda, orduların çarpıştığı bir çeşit özel bölge gibidir: Rumeli Hisarı’ndan 700.000 kişilik ordusunun başında Kral Darius geçiyor, 1097’de Rumeli Hisarı’nda Haçlılar kamp kuruyor, kenti talan ederek. Sonunda 1453’te Fatih Sultan Mehmet tarihin yeni bir dönemini açıyor.</p>

      <p class="paragraf">Bir ordugâh merkezi oluyor tarih boyunca Rumeli Hisarı oysa unutmayalım ki, hisarın bulunduğu tepenin adı, bir zamanlar, Evliyalar diye bilinirdi ve bir ziyaret yeriydi Durmuş Dede’nin, Şeyh İsmail Maaşuk’un, Şeyh Hassan Sarifi’nin ve başkalarının mezarlarını içerdiğinden...</p>

      <p class="paragraf">Boğaz turumuzu sürdürelim: Kireçburnu balık lokantaları ile ünlü şirin bir mekândır, aynı zamanda çok eskiden kalma bir efsanenin içerdiği bir ahlâk dersinin de yeridir.</p>

      <p class="paragraf">Kireçburnu ile Kefeli arasında adı Sadık Kaya olan bir kaya bulunurdu ve Bizanslı Dionisios’un anlattığına bakılırsa seferden dönen iki denizci arkadaş, günün birinde, biriktirdikleri paraları o kayanın altındaki yere gizlemişlerdi. Sonra biri yalnız kaldığında, geri dönmüş paranın tümünü almaya kalkışmış. Kalkışmış ama başaramamış çünkü kaya vere vere sadece kendine ait olan parayı almasına izin vermiş, sadık ve sadakate bağlı bir kaya olduğundan.</p>

      <p class="paragraf">Ya Emirgân? Emirgân’ın lânetli bir yer olduğunu, en azından antikler tarafından öyle sayıldığını kim düşünebilir ki?</p>

      <p class="paragraf">Derler ki Emirgân’ın adı Kiparodes iken orada bir tapınak yükselirmiş üçlü bir tanrıça olan Hekate’ye adanmış.</p>

      <p class="paragraf">Emirgân ve büyücülüğün, cehennemin, uğursuz kavşakların üç yüzlü, eli meşaleli, peşinden uluyan köpekleri çeken, gece vakti kara bulutlar şeklinde gökyüzünde dolaşan ejderhaların tanrıçası Hekate!</p>

      <p class="paragraf">Boğaziçi mitolojiden kalma izleri, efsaneleri, inanışları, evliya ve keşişleri ile gizem dolusu, antik gizemlerin anılarını koruyan bir uzun geçit olarak karşımıza dikiliyor, sadece Karadeniz’e ya da Marmara’ya değil de öte dünyaya hatta cehenneme açılan bir geçit. Tüm güzelliği, çekiciliği ve geçmişi ile adeta her boyuta açılan bir kapı.</p>

      <p class="paragraf">Konumuz olduğu için abartmak niyetinde değiliz ancak, sayfalar boyunca gördüğümüz ve göreceğimiz gibi, İstanbul’un gizemler kenti niteliği ve dolayısıyla, ayrıcalığı tartışılmaz bir gerçektir. Yorumlar daima ve herkese açıktır fakat, yorumunuz hangi yönde olursa olsun, gizem havası ister hissedin, ister hissetmeyin bu kentin her tarafını daima sarmıştır ve sarıyor. Anıtların, kalıntıların, ibadet yerlerinin, saray ve hanların, meydan ve sokakların hiç eksilmeyen aksine geçen zamanla daha da pekişen bir güç taşıdıklarını ve bu gücün, ister dalga dalga ister dairesel şekilde yayıldığını, biriktiğini ve merkezler oluşturduğunu biliyoruz. Mekânlara, taşınamazlara hatta nesnelere tanınan “bellek” potansiyeli (belleği şarj etmek ya da bellekle şarj olmak işlemleri ile) bu gücün izdüşümünden başka bir şey değildir.</p>

      <p class="paragraf">İnançsal bir işlevi olan yerlerde bu güç, sürekli olarak beslendiğinde artıyor ve bu gücün simgeleri olarak görülen nesneler daha da etkin oluyorlar.</p>

      <p class="paragraf">İşte karşımızda Ayasofya (Ayia Sofia) 921 yıl sürece bir kilise, 481 yıl boyunca bir cami ve bugün bir müze, bir kültür ve sanat merkezi. Hiç kuşkusuz Batı ve Doğu’yu bir araya getiren, sentezini yapan bir merkez, gizemleri ve efsaneleri, inanışları ve izleri ile. Gezegenimizin kutuplaşma (polarite) haritasında önemli bir nokta.</p>

      <p class="paragraf">1833’de Ayasofya’yı camiyken ziyaret eden Prusya elçilik danışmanı M. Von Tietz, Hıristiyan inançlarına göre kutsal sayılan emanetleri bu şekilde değerlendirmektedir.</p>

      <p class="paragraf">“Güney yönde bulunan üst galeride, çukur, kırmızı renkte bir mermer var. Bunun peygamberimiz İsa’nın beşiği olduğu söyleniyor. Bir de annesi tarafından İsa’nın yıkandığı kurna var. Bunların ikisi birlikte Kudüs’ten getirilmiş. Tapınağın kuzey yöndeki giriş kapısının soluna doğru bir sütun görülüyor. Buna “Terleyen Sütun” adı verilmiş. Sürekli olarak rutubetten ıslandığı için, buna el değdirmenin, her derde deva olacağı söyleniyorsa da cami avlularındaki insanların hali bunu kesinlikle yalanlamakta.”</p>

      <p class="paragraf">Ayasofya’yı Batılı bir diplomatın yorumu ile değil de folklor açısından ele aldığımızda başka noktalara değinmiş oluruz:</p>

      <p class="paragraf">“Ayasofya... sade mimarlık, mozaik ve başkaca bezeme sanatlarının sergilendiği bir yer değil, efsane ve inanışların da hazinesidir” der Pertev Naili Boratav. “Bizans çağında ve daha sonraları da Türkler’in onu camiye çevirmelerinden sonra İstanbul’un, Müslüman topluluğu, insan emeğinin bu yüce yapıyı yaratmasında insanüstü güçlerin payı olduğuna, onun köşe bucağında aklın çözümleyemeyeceği nice sırların gizli durduğuna inanmış.”</p>

      <p class="paragraf">532 yılında, Nika isyanı sırasında, Ayasofya tümden yandığında İmparator Justinien yeniden bir inşaata giriyorsa da kubbeye gelindiğinde maddî zorluklar çekmeye başlıyor. Bir efsaneye göre de beyazlara bürünmüş bir delikanlı ona katırlarla, çuval dolusu altın getiriyor. Heyecana kapılan İmparator bu olayı yakınlarına anlatmaya kalkınca da büyü bozuluyor, altın getiren delikanlı bir daha görünmüyor.</p>

      <p class="paragraf">“Terleyen Sütun” veya “Terleyen Direk” ya da “Ağlayan Direk” konusunda Pertevu Naili Boratav’dan aşağıdaki bilgileri aktarıyoruz:</p>

      <p class="paragraf">“Müslümanlar derler ki: Ayasofya, Muhammed peygamberin zamanında bir zelzeleden yıkılmış, tamire kalkıştıklarında kubbeyi bir türlü tutturamamışlar. Sonunda, Hızır’ın öğüdünü dinleyerek, peygamberin tükrüğü, Zemzem suyu ve Mekke toprağı ile karıştırılmış bir harç sayesinde kubbe yapılabiliyor. Evliya Çelebi’ye göre, tapınağın “Terleyen Direk” diye adlanan sütununun altında karılmış bu harç. Büyük kubbeden sarkan altından top kandili, bu mucizeye bir saygı anısı olarak Fatih astırmıştı.</p>

      <p class="paragraf">Terleyen Direk (yahut Ağlayan Direk)te bulunan delik, Hızır’ın, kiliseyi camiye çevirmek isteyince, yapının yönünü kıbleye döndürmek için parmağını soktuğu delik imiş. Bu delikten sızan ıslaklığın türlü dertlere deva olacağı sanılır. Hızır’ın, Kadir gecesi Ayasofya’ya geldiğine, tam altıntop kandilin altında namaz kılanlar arasına katıldığına inanılır.”</p>

      <p class="paragraf">Ayasofya’nın “mucizeler”i ve neden olduğu inanışlar saymakla bitmez ve her nesil, her toplum ve her inanç bunlara bir şeyler katmıştır: kimi Ortodoks efsanelerine göre son Ayasofya’nın maketi bir arı peteğinden çıkmadır, kimine göre de büyük salonun ortasında bulunan, demir bir kapakla örtülü eski bir kuyunun suyu kalp hastalıklarına şifa veriyormuş.</p>

      <p class="paragraf">Fetih’ten kalma bir başka efsaneye göre Fatih, Ayasofya’ya girdiğinde ayin yapmakta olan patrik duvarın içine girip kaybolmuştur.</p>

      <p class="paragraf">Ayasofya nerdeyse bir çeşit gizemler ve inanışlar ansiklopedisi ise Çemberlitaş bir esrarlar seçkisidir.</p>

      <p class="paragraf">Çemberlitaş ya da Constantin sütunu Bizans’ın merkezi ve de simgesi olarak bilinir ve sayılırdı çünkü, Bizans’ın Constantin tarafından fethinin (18 Eylül 324) ve kutsamasının ( 8 Kasım 324) bir işaretiydi. Aynı zamanda başkaca kutsal emanetlerin bir araya getirildiği bir gizemler noktasıydı.</p>

      <p class="paragraf">Bizans inanışlarına göre Constantin sütunun temelinde Truva’dan gelme Tanrıça Palas Atina’nın tahtadan yapılmş heykelini, Nuh Peygamber’in asasını, Hz. Musa’nın sular fışkırttırdığı taşı, Hz. İsa’nın ekmekler dağıttığı günden kalan yedi ekmeğin kırıntılarını gömdürmüş ve temeli kendi eli ile kapatmıştı.</p>

      <p class="paragraf">Çemberlitaş’ın tepesinde yükselen ve Apollo’ya benzetilen Constantin’in heykelinde de İsa’nın haçından (çarmıhından) bir parça bulunduğuna dair inanışlar da vardı.</p>

      <p class="paragraf">1105 yılında heykel kopan bir fırtınada, birkaç kişiyi de ezerek yıkılıyor sonraki yıllarda, İmparator I. Manuel Commenos’un döneminde, sütun tamir ediliyor ve 1779’da I. Abdulhamit’in emri ile çemberler yenileniyor.</p>

      <p class="paragraf">İstanbul’daki sütunlar, dizi dizi efsaneler yaratarak, etrafa gizemler dağıtıyorlar:</p>

      <p class="paragraf">Avratpazarı’nda içi boş, mermer parçalarından yapılmış bir sütun ve tepesinde bir heykel, o da bembeyaz mermerden. Yılda bir kez heykel ses verir, kuşlar etrafına dönmeye başlarlar çılgıncasına ve bir kısmı yere düşer bitik. Halk onları toplar kendine bir ziyafet çeker. Bizde Avrat Taşı olarak bilinen Arcadius sütunudur bu, kala kala bir kaidesi kalmıştır Cerrahpaşa’da bir de tepesinden kopan bir parça.</p>

      <p class="paragraf">Sütun 403 yılında İmparator Yüce Theodorius’un anısına dikiliyor İmparator Arcadius tarafından; 421’de 2’nci Theodosius tepesine babası Arcadius’un kuşları cezbeden heykelini yerleştiriyor, 542’de sütuna düşen bir şimşek bir elini kırıyor; 740’ta ise heykel kendiliğinden devriliyor ve 1719’da sütun yıkılıyor.</p>

      <p class="paragraf">Avratpazarı’ndaki Avrat Taşı’na karşın Fatih’te bir Kız Taşı veya Marcianus sütunu...</p>

      <p class="paragraf">Bunun tepesinde de, Bizans döneminde bir heykel duruyordu: İmparator Marcianus’un oturmuş haliyle bir heykeli. Efsanelere göre problem çıkaran bir imparator heykeliydi bu, çünkü yakınlarından geçen kızların bakire olup olmadıklarını açık açık duyurmak gibi kötü bir huya sahipmiş.</p>

      <p class="paragraf">Evliya Çelebi de bir başka olağanüstü sütun ve heykelden söz ediyor, Çatladıkapı’da bulunan. Dört köşeli olan bu sütunun tepesindeki heykel ise tunçtan yapılmıştı ve bir çeşit haberci-koruyucu görevini görüyormuş: Akdeniz’den yaklaşan düşman gemilerini haber verir, gemiler yaklaşınca da ağzından çıkan bir ateşle yakıp kül edermiş.</p>

      <p class="paragraf">Çemberlitaş’a dönelim: Çemberlitaş ve altında bulunduğu söylenilen iç oda ile ilgili ilginç bir yorum Haluk Egemen Sarıkaya’dan gelmektedir. Sarıkaya’nın görüşüne göre, “Mabet Prototipine uygun her kutsal yapı gibi, Çemberlitaş’ın da yeraltı Agarta sistemiyle ilişkisi olması söz konusudur.”</p>

      <p class="paragraf">Bu görüşü ile ilgili olarak araştırmacımız 1930’lu yıllarda Çemberlitaş civarında yapılan bir arkeolojik kazı sonucu labirent şeklinde bazı dehlizlere rastlandığını, bu noktadan hareket edildiğinde Çemberlitaş’ın İstanbul’un altındaki dehlizlere açılan bir kapı, bir giriş hatta bir enerji noktası işlevini gördüğünü de eklemektedir, rahatça tartışılabilir bir yorumla.</p>

      <p class="paragraf">Eski Bizans’ın merkezi olan Hipodrom, Sultan Ahmet ve civarının Aksaray’a ve belki de daha ötesine kadar yeraltı galerileriyle döşendiği bir gerçektir ve Sarıkaya bu gerçeğe kaynak olarak, “İstanbul’un Yedi Harikası” adlı 80 küsur yıllık bir kitaba dayanarak Yerebatan Sarayı ile Kınalıada arasında uzanan bir tünelden söz etmektedir.</p>

      <p class="paragraf">“Köpek Öldüren Kanalı denilen bu dehlizin, Yerebatan Sarayı’nın gizli bir girişinden başlayarak kuzeydoğu yönünde ilerlediği ve boğazın Marmara’ya açıldığı yerde denizaltından geçtiği, Üsküdar’dan itibaren de güneydoğuya doğru bir açı yaparak, düz bir hat halinde, önce Üsküdar-Kadıköy sahillerinin ve daha sonra yine Marmara’nın altından uzanıp Kınalıada’ya ulaştığı ve buradaki manastırda son bulduğu belirtilmektedir.”</p>

      <p class="paragraf">Dehlizler, gizli dehlizler, denizaltı kanalları, kıyıları kıyılara giderek adalara bağlayan geçitler, işlevleri, simgeleri ve anlamları...</p>

      <p class="paragraf">Araştırmacı Sarıkaya konuyu cesur bir varsayımla, ilerdeki bir bölümde üzerinde duracağımız Agarta’ya bağlamak için gayret sarf ediyorsa da dehlizlerle birlikte İstanbul’un bilmediğimiz ya da pek iyi bilmediğimiz yeraltısı halen çözülmemiş problemleri ile karşımıza dikilmektedir.</p>

      <p class="paragraf">Labirentlerin, gizli dehlizlerin, mağaraların önemi salt arkeolojik veya jeolojik değildir. İlkel inanışlara dönüp dünyamızı kocaman bir ana gibi gördüğümüzde, yeraltındaki kanallar ve gizli yollar bu dünyasal ananın rahminden başka bir şey değiller. Dolayısıyla labirente ya da dehlize girmek anaya bir dönüştür, bir yeniden doğuş, bir arayış ve bir eğitim görmedir.</p>

      <p class="paragraf">1972’de Aksaray’da Belediyenin kanalizasyon inşası için yaptığı bir kazıda Bizans devrinden kalma bir mezarlık (katakomb) bulunuyor, ikinci katı sularla dolu; 1963’te Taşlıtarla’da, Havuzbaşı semti’nde, oto tamircisi Cavid Cinci boş bir arsada açılan bir delikten, define aramak niyetiyle yeraltına iniyor. Cinci ortadan kayboluyor, tarlanın altında açılan dehlizi arkeologlar araştırıp bunun da iki katlı ve yaklaşık olarak 87 metre uzunluğunda olduğunu belirliyorlar.</p>

      <p class="paragraf">Arayışlar sürdürülürken Cinci’nin cesedi bulunuyor, fakat bir bataklığa varan dehlizin devamına ulaşılmıyor, ne olduğu, ne işe yaradığı ve hangi döneme ait olduğu ise kesinlikle anlaşılmıyor.</p>

      <p class="paragraf">Ayaklarımızın altında yerini, sayısını ve işlevini bilmediğimiz bunca dehlizler, yeraltı yolları ve labirentler açıldığına göre zaman zaman yerin altından garip seslerin çıkmasına, yükselmesine hiç şaşmamamız gerekiyor. 26 Eylül 1980 gecesi, İnönü Stadı’nın civarlarında, yeraltından gelen ve balyoz sesine benzeyen gürültüler duyuluyor. sesleri duyan ve meraklanan bir gurup asker ilgililere haber veriyor, yerinde bir araştırma yapılıyor fakat ne seslerin nedeni, ne de kesin çıkış noktaları anlaşılamıyor.</p>

      <p class="paragraf">Anlaşılmayan veya açıklanamayan her olayın altında bir esrar aramak değildir niyetimiz. Ancak yukarıdaki örnekte en basit, doğal bir açıklama olarak bir yankılanmadan söz edebiliriz. Aynı şeklide, mantıki bir süreç içinde, bu ve benzeri sesleri, aşırı gibi görülebilecek ama araştırmaya her zaman açık bir yaklaşımla gürültüleri henüz bilmediğimiz, gereği ile araştırılmamış bir “yeraltı yolları” varsayımına da bağlayabiliriz.</p>

      <p class="paragraf">Yeraltı dehlizleri, yeraltından çıkan sesler ve yine yeraltından çıkan hayvanlar...</p>

      <p class="paragraf">16’ncı yüzyıla dönüp Hans Dernshwam’a kulak verelim:</p>

      <p class="paragraf">“Birçok kimse bize inanılabilecek şu hikâyeyi anlattılar. Yıllar önce bir gün Avratpazarı’ndaki büyük kuleden binlerce yılan dışarı fırlayıp denize doğru yola koyulmuşlar. Aralarında çok iri bir yılan varmış. Bu olayı binlerce kişi gözleriyle görmüş. Yılanlar arkalarında bir toz bulutu bırakmışlar. Hiç kimse bunlara bir şey yapmamış.”</p>

      <p class="paragraf">Olaya bir “yılan göçü” gibi bakabiliriz ve aynı yazarın naklettiği karga örneğine bağlayarak bu toplu göçün altında başka, ola ki simgesel anlamlar da arayabiliriz.</p>

      <p class="paragraf">Türk mitolojisinde yılan önemli bir yer tutmaktadır, efsanelere göre kozmik (evrensel) âlemle birlikte yaratılmıştır (Lakhmu ve Lakhamu), boynuzlu olunca koruyucu görevini üstlenmektedir, Volga Türkleri için uğurlu bir hayvandır vb.</p>

      <p class="paragraf">Buna karşın, halk inanışlarında, bazı yılanlar uğursuz sayılır, görüldükleri yerlerde öldürülmeleri gerekir. Ancak, ölü yılan yağmur duasında kullanıldığı gibi yılan derisi de büyülerde, yılan gözleri de nazar değmelerinde kullanılır, özelikle Anadolu’da.</p>

      <p class="paragraf">Aşırı göstergebilimsel bir yaklaşım gibi görünürse bile inancımız şu ki her şey her şeyle her zaman bağlantılıdır, her şey bir neden-sonuç ilişkisinden kaynaklanmaktadır. Gerçek gibi anlatılan bir olayın altında gizli, simgesel bir anlam yatabildiği gibi efsane, masal, destan, batıl inanç diye nitelendirdiğimiz anlatıların temelinde bir gerçek de yatabilir veya yatmaktadır.</p>

      <p class="paragraf">Hayvanlardan söz ettiğimize göre konuyu sürdürelim ve bu kez bir “ayazma”ya bağlı bir efsaneyi nakledelim.</p>

      <p class="paragraf">Mekânımız Silivri Kapı ve Balıklı Ayazma. Bu mekâna bağlı bir efsaneyi eski İstanbul’un ünlü ziyaretçilerinden İtalyan ozan ve yazar Edmondo de Amicis’in kaleminden okuyalım:</p>

      <p class="paragraf">“Müslümanlar İstanbul surlarına son kez saldırmakta iken manastırdaki (eski Balıklı Manastırı) bir Rum keşişi balık kızartmaktaydı. Birden mutfağın kapısında bir başka keşiş göründü ve dehşet içinde bağırdı: Kent düştü! -Nasıl?” diye sordu diğeri. -Bu balıklar tavanın dışına fırlarsa böyle bir şeye inanabileceğim. -Ve bunu der demez balıklar, yarı yanmış yarı pembe ve yalnızca bir taraftan kızartılmış olarak tavadan dışarı fırladılar ve büyük bir ihtimamla, alındıkları ve içinde halen yüzdükleri suya daldılar.”</p>

      <p class="paragraf">Edmondo De Amicis İstanbul’da 1878 yılında bulunuyor ve ayazmayı bir Rum papazı ile birlikte ziyaret ettiğinde papaz ona yukarki efsaneyi anlattığı gibi bir sarnıcın içinde yüzen kırmızı balıkları da gösteriyor.</p>

      <p class="paragraf">Balıklı ayazması ile ilgili eskiden kalma başka inanışlar da vardır ve bunlardan birine göre İmparator Justinien oralardan geçmekteyken, bir kaynağın etrafında toplanmış bir kadın kalabalığını görüp duruyor, sorup soruşturuyor. Kadınlardan biri ona “Şifalı suyun kaynağıdır bu” deyince de Ayasofya’dan kalma malzeme ile orada, ayazmayı da içeren bir kilise inşa ettiriyor.</p>

      <p class="paragraf">Acı acı öten kargalar, göç halinde yılanlar, kehanetlerde bulunan kırmızı balıklar ve...</p>

      <p class="paragraf">“Abdülhamit zamanında Galata’da, Lavirentos adlı 17’nci yüzyıldan kalma bir tekçi meyhanesinin mahzenindeki bir şarap fıçısının içinde, görenleri şaşırtacak büyüklükte ve sütten beyaz bir örümcek bulundu. Acayip hayvan hâlâ canlıydı, 300 yaşındaydı,” diye anlatıyor Mehmet Seyda.</p>

      <p class="paragraf">İlginç bir adı var bu meyhanenin, Lavirentos yani labirentin, dolambaçlı dehlizin Yunancası. Ve bu meyhanenin mahzeninde bulunuyor bu 300 yıllık olduğu söylenilen kocaman ve bembeyaz örümcek. Ola ki, o da eskinin yeraltı geçitlerinden, nerede başladıkları, nereye vardıkları bilinmeyen gizli ve gizlenmiş yollarından kopup gelen bir yaratıktı.!</p>

      <p class="paragraf">Hem unutmayalım ki, antiklerin Galata’sı mitoslarda yeri olan bir bölgeydi. İlk Galata’ya da Sykae (sika=incir) incirleriyle ünlenmişti ancak, Strabon, Dionisios vb tarihçilere bakılırsa, mitologyanın tanrılarına, tanrıçalarına Eros, Venüs ve Diana’ya, tapınakları ile ilişkili, bir bölge ve cinselliğe dayalı gizemli ayinlerin, kutlamaların bir merkezi.</p>

      <p class="paragraf">Galata’nın yüzyıllar sonrası, meyhaneleri, eğlence yerleri ve hayat kadınları ile zevk ve “sefahat” bölgesini oluşturması belki de bu antik inanışların, halen ortalarda esen “havası”ndan kaynaklanmıştır.</p>

      <p class="paragraf">Eski İstanbul’un çeşitli semtlerinde, mahallelerinde tekinsiz gibi bilinen ruhların, hayaletlerin dolaştığı, göründüğü evler bulunurdu. İyi Sıhhatte Olsunlar’ın mekân olarak seçtikleri, barındıkları ve huzura kavuşmadan terk edemedikleri yerler.</p>

      <p class="paragraf">İlk çocukluğumuzda Bostancı’da, köprünün karşı tarafında yükselen yarı yıkık ve ahşap bir konak eskisinin tekinsiz olduğu gece vakti içinde ışıkların dolaştığı söylenilirdi. Yeniyetmelik yıllarımızın Büyükadası’nda da benzer bir ev yükselirdi Maden denen mevkinin bir tepesinde. O da ahşap, çökmek üzere ve üstelik nedeni bilinmeyen bir lânetle damgalanmış.</p>

      <p class="paragraf">Hayaletsiz bir eski kent, eski mekân düşünülemediği gibi hayaletsiz bir İstanbul da düşünülemez. Abdülhak Hamit, Çamlıca’nın hayaletlerinden söz ediyor, Necip Fazıl Kısakürek 20 odalı bir konakta gezindiğinde büyükbabasının hayaletini görür gibi oluyor.</p>

      <p class="paragraf">Topkapı Sarayı’nın Harem dairesinde gece vakti havuz başından gelen kadın seslerinden, görülen ya da görülür gibi olan saydam şekillerden söz eden gece bekçilerini tanımıştık bundan 40 küsur yıl önce ve Topkapı Perileri mitolojimize dahil edilen bir konuyu teşkil ediyorlar.</p>

      <p class="paragraf">Sultan 2’nci Mahmut’un berber başılığından emekli olmuş yaşlı Memiş Efendi’nin hikâyesi anlatılır, Topkapı Sarayı’ndaki perilerle ilgili olarak. Sultan I’nci Abdülhamit’in zamanında Enderûn’a girmiş olan bu Memiş Efendi tüm ömrünü sarayda geçirmiş, nücûm ve simya konuları ile uğraşmış ve kendini bu konularda çok bilgili sanıyormuş. Cinlere, perilere ve yıldızlara inanan yaşlı gizemci Memiş sarayın bahçesinde bulunan bir şimşirliğin perilerin mekânı olduğunu, perilerin Türkleri ve de padişahı çok sevdiklerine de inanırmış. Hatta ve hatta, Memiş Efendi’nin anlattığına göre, her gün seher vaktinde tüm üst rütbeli periler o şimşirlikte toplanır, divan kurulur ve peri padişahı da bu divanı yönetirmiş.</p>

      <p class="paragraf">Memiş’in tüm bu anlattıklarına rağmen şimşirliği kaldırma kararı alındı ve karar uygulandı. Buna kızan yaşlı gizemci de bundan böyle Topkapı’da felâketlerin hiç eksik olmayacağını söylemiş durmuş.</p>

      <p class="paragraf">Peri ya da cin olup olmadığını bilmiyoruz fakat ailemizde anlatılan bir olayı burada nakletmenin ilginç ve yerinde olacağını düşünüyoruz.</p>

      <p class="paragraf">Olayın geçtiği yer Beyoğlu, Asmalımescit Sokak 50 numaralı evdir, olayın geçtiği tarih 1912-1914 yılları arası, olayın kahramanı ise bu yazarın büyükannesi, adı Mariana Filipucci.</p>

      <p class="paragraf">Ailenin oldukça dar bir gelirle yaşamakta olduğu o yıllarda (Birinci Dünya Savaşı öncesi ya da başlangıcı) bir kış sabahı evin genişçe avlusunu süpürmekte olan, kara kara düşüncelere dalmış büyükanne Mariana üst kat merdivenlerinden birinin inmekte olduğunu, yaklaştığını duymuş, dönmüş bakmış ve hayretler içinde kalmıştı.</p>

      <p class="paragraf">Merdivenlerden inen ve yaklaşan, evde daha önce hiç görmediği, bir zenciydi, alımlı, kır saçlı ve fesli. “Bir paşa gibi giyinmiş, sırmalarla süslenmişti,” diye anlatırdı büyükanne. Zenci önünde durmuş, eğilip selam vermiş sonra da redingotunun cebinden bir kese çıkarıp, Mariana’nın eline bırakmış ve kapıdan çıkıp gitmişti.</p>

      <p class="paragraf">Büyükanne hayretten dona kalmış, bir süre sonra kendine gelmiş, keseyi açtığındaysa içinin altınlarla dolu olduğunu görmüştü.</p>

      <p class="paragraf">Tam o sırada sokaktan kızı (annemiz) Elisabetta gelmiş büyükanne de sormuş ona sokakta şöyle böyle bir zenciyi görüp görmediğini. Hayır kızı böyle bir kimseyi görmemişti, ne o, ne de başka birileri. Sanki birden cisimlenmiş, büyükannenin maddî meselelerini bir çırpıda halletmiş ve de kayıplara karışmıştı.</p>

      <p class="paragraf">Kesin olan bir şey varsa o da o gün, o evde herhangi bir zencinin kalmadığı, daha önce ve daha sonra hiç gelmediği, görünmediğidir.</p>

      <p class="paragraf">Ancak o evde, dört-beş yıl sonra, bir ruh çağırma seansı esnasında üç bacaklı yuvarlak bir orta masanın dört kat merdiven boyunca indiği seansa katılanlar tarafından görüldü!</p>

      <p class="paragraf">Altın dağıtımı ile ilgili bir olayı Haluk Egemen Sarıkaya bu şekilde anlatıyor:</p>

      <p class="paragraf">“1930’larda İstanbul, Paşabahçe’de, İncirköy Mahallesi, Köybaşı Sokağı’ndaki 10 numaralı evde, Mahmut Ağa ve ailesi oturuyordu.</p>

      <p class="paragraf">Kendilerine hizmet eden Hüsamettin Efendi ile hanımı da, evin alt katına yerleşmişti. Kıt kanaat geçinen hizmetkârların hayatında, bir gün, dikkati çeken bir değişiklik oldu: bayağı refah içinde yaşamaya başlamışlardı. Bu durumun devam etmesi üzerine Mahmut Ağa, Hüsamettin Efendi’den kuşkulandı ve zenginliklerinin sebebini öğrenene kadar adamcağızı sıkıştırdı. Hüsamettin Efendi de, çaresiz kalınca, her sabah namazından sonra bahçedeki kuyunun başında bir Osmanlı altını bulduğunu açıklamak zorunda kaldı. Ne var ki, her gün tekrarlanan bu “apor” fenomeni de o andan itibaren sona erdi. Mahmut Ağa’nın merakı tatmin olmuştu ama zavallı Hüsamettin Efendi ile hanımı yine fakirlik içinde kalmışlardı.”</p>

      <p class="paragraf">Sarıkaya’nın naklettiği olay bir “apor” sayılacaksa bizim naklettiğimiz aile olayının açıklanması ve tanımlanması da bir özdekleştirme (materyalizasyon) olabilir, spiritualist açıdan.</p>

      <p class="paragraf">Tekinsiz evlerden söz ettiğimizde bunları veya en azından, bunlardan bazılarını “poltergeist” (vurucu ruh) olaylarına da bağlayabiliriz, aşağıda verdiğimiz iki örnekte olduğu gibi:</p>

      <p class="paragraf">1. Yeri: İstanbul, Vaniköy, Kuleli Askeri Lisesi’nin yanındaki spor salonuna bitişik mahalledeki evler.</p>

      <p class="paragraf">Tarihi: Ağustos 1964</p>

      <p class="paragraf">Olayın Süresi: On gün</p>

      <p class="paragraf">Olayın Niteliği: Çeşitli yönlerden atılan taşlar ve mozaik kırıntıları.</p>

      <p class="paragraf">Olayın Tanıkları: Mahalle muhtarı, mahalleli gençler, polis, askerler.</p>

      <p class="paragraf">Olayın nedeni ve çözümü: Evlerin arkasında dolaşan bir asker; asker oradan uzaklaştırılınca olaylar kesildi.</p>

      <p class="paragraf">Olaylar kesilmesine kesildi oysa “Poltergeist” belirtisi olarak literatüre geçen bu örnek, sonuçta daha çok bir şaka gibi görünmektedir.</p>

      <p class="paragraf">2. Yeri: İstanbul, Halıcıoğlu, Salınadur mevkindeki bir ev</p>

      <p class="paragraf">Tarih: Kasım 1966</p>

      <p class="paragraf">Olayın Süresi: Üç ay</p>

      <p class="paragraf">Olayın niteliği: Evin akşam saat 17.30’dan sabaha dek taşlanması.</p>

      <p class="paragraf">Atılan nesneler: Mermer parçaları, tuğla, briket parçaları, taşlar.</p>

      <p class="paragraf">Olayın tanıkları: Evin sahibi Muzaffer Özgören, polis, bekçi, komşular, mahalleli.</p>

      <p class="paragraf">Olayın Çözümü: Başladığı gibi bitti.</p>

      <p class="paragraf">Yukarıdaki iki olay gerektiği gibi incelenmiyor, araştırılmıyor, kalan bilgiler de yeterli olmuyor. Buna rağmen 1967’de Unkapanı’ndaki, basında “uğursuz” diye tanıtılan bir evde geçenler çok daha tipik belirtiler taşımaktalar. Şöyle ki:</p>

      <p class="paragraf">Duvarda asılı bulunan bir yer masası yerinden kopup merdivenlerden aşağıya yuvarlanıyor ve bu olay tam yedi kez tekrarlanıyor;</p>

      <p class="paragraf">Ertesi gün masa yan kanatlarından beton çivilerle, duvara çivileniyor fakat yeniden yere düşüyor, çivili yerleri duvara asılı kalıyor;</p>

      <p class="paragraf">Henüz kurulmamış olan taş kömür sobası üç kez devriliyor;</p>

      <p class="paragraf">Oturma odasındaki bir sehpa birçok kez yere düşüyor ve bundan başka vazolar, sandalyeler, ecza dolabı vb aniden yere düşüyor.</p>

      <p class="paragraf">Parapsikolojinin kabul edip incelediği bu tür “poltergeist” (vurucu ruh) olayları genelde ruhsal dalgalanmalar geçirmekte olan çoğu buluğ çağında gençlere bağlanıyorsa da sıralanan örneklerde, kaynaklara bakılırsa herhangi bir inceleme yapılmadığından ve bir abartı dozunu daima göz önünde tutarak bu ve bu tür olayları kesin bir kategoriye bağlayıp tatmin edici bir sonuca varabilmek imkânsız gibi görünüyor.</p>

      <p class="paragraf">Altın dağıtanlar, evleri taşlayanlar, devingen nesneler ve gizli hazineler.</p>

      <p class="paragraf">Bir gizli hazine öyküsü Cerrahpaşa Hastanesi’nin kuruluşu hakkında anlatılır.</p>

      <p class="paragraf">“Mirasçısı olmayan çok zengin bir adam ölüm döşeğinde, komşusu fakir bir balıkçıya vasiyetini söylemiş. konağının bodrumunda hazinesi saklıdır ve orayı olağanüstü varlıklar beklemektedir; hazineye, Mısır’da oturan ünlü Cerrah’tan başka kimse girmeyecektir. Balıkçı birçok maceralardan sonra Mısır’daki Cerrah’ı bulur, İstanbul’a getirir. Cerrah, padişaha damat olur ve bugün onun adı ile anılan büyük hastahaneyi kurar.”</p>

      <p class="paragraf">Hazine inanışlarını, define tutkusunu destekleyen hoş bir masaldır bu, İstanbul folkloruna yerleşmiş. Nedir ki, hastahane, Cerrah Mehmed Paşa’nın adını taşıyorsa da kuruluşu 1910 yılına aittir.</p>

      <p class="paragraf">Yukarki öyküyü anlatan ve “İstanbul Ansiklopedisi”ni kaynak olarak kullanan Pertev Naili Boratav’ın belirttiği gibi efsane hastahanenin Cerrahpaşa adını taşımasından ve öte yandan, 1944 yılında ek bir pavyon inşaatı sırasında yapılan kazıda bir işçinin o yerde bir define bulmasından kaynaklanmıştır herhalde.</p>

      <p class="paragraf">İstanbul’un her köşesinde bir garip olay, bir gizemli efsane, bir eski inanış karşımıza çıkıyor ve doğrusu, malzeme hiçbir zaman yeterli gibi gelmiyor araştırılmayan, bilinmeyen veya unutulan birçok olay ve örnekler akla gelince.</p>

      <p class="paragraf">Kızkulesi’ne bağlanan çok bilinen efsaneyi burada bir kez daha nakletmek gerekli mi acaba? Ama hangi efsane? Batılılar için Kızkulesi halen Leandros Kulesi olarak biliniyor, Venüs rahibesi sevgilisi Hero’ya ulaşabilmek için boğazı geçmeye kalkan ve boğulan genç Leander’ın anısı yüzünden. İstanbul inanışları ise kaderinde yılan tarafından ısırılıp zehirinden ölecek olan, bir sultanın kızından söz ediyor. Kızının hayatını kurtarmak umudu ile sultan genç, güzel kızını sularla sarılı o kuleye kapatıyor fakat kötü yazgıyı yenemiyor, çünkü bir üzüm sepetine gizlenen bir yılan, sonuçta, genç kızı ısırıyor.</p>

      <p class="paragraf">Sonra... Bir Haliç’i düşünün, eskilerin Altın Boynuz gibi bildikleri, adlarındaki Haliç’i ve halen taranmayan, araştırılmayan derinlikleri. Batan gemilerden ve hiç kuşkusuz, gizli, suların altında kalmış definelerden söz ediliyor. Nerede, nasıl ve ne zaman?</p>

      <p class="paragraf">Ve neden Altın Boynuz?</p>

      <p class="paragraf">Gizemsel inançlara göre boynuzlu atın, mitologyada Likorn olarak bilinen altın boynuzu bir antendir, evrensel (kozmik) bir anten ve bu anteni sayesinde kutsal at Likorn’un evrenin tanrısal merkezi ile bağlı olduğu düşünülmektedir. Moğol inanışları da ata evrensel bir öz tanımakta, tek boynuzlu atın telepatik bir bağlantı kurduğu görüşüne dayanmaktadır.</p>

      <p class="paragraf">Yoksa Altın Boynuz adı civarlarda yaşayan atlı Şitler (Scythes)den ve onların boynuza verdikleri, mitoslara bağlı değerden mi kaynaklanıyor?</p>

      <p class="paragraf">Ya Galata’yı kurduğu söylenen ve Anadolu’ya açılıp Ancira’nın, bugünkü Ankara’nın temellerini atan, Bohemya-Moraviya tepelerinden kopup gelen Keltlerden hiçbir şey kalmamış mı bu kentin antik inanışlarında ve onlardan kaynaklanan gizemlerinden?</p>

      <p class="paragraf">Mekânlar ve gizemler dedik, mekânlar ve efsaneler, mekânlar ve bilinmeyenler...</p>

      <p class="paragraf">Kutsal yerler kendiliklerinden inançsal gizemler taşırlar, ister ruhsal, tinsel, ister görünürde daha kesin hatta esrarlı.</p>

      <p class="paragraf">Beyazıt’taki Kâtip Sinan Camisi bunlardan biridir, bahçesindeki boş bir mezar, kubbesindeki bir tabutla; camiyi yaptıran (1496) Kâtip Sinan’ın mezarı ve de mezara girmek istemeyen tabutu.</p>

      <p class="paragraf">Kâtip Sinan ve tabutu hakkında anlatılan bir İstanbul inanışına ve araştırmacı Namık Talât Güraslan’ın bir çalışmasına göre tabut, bundan yaklaşık beşyüz on yıl önce, mezara konduğunda gece vakti onu örten topraktan kurtulmuş, yükselmiş ve caminin kubbesinin yanına yerleşmiş.</p>

      <p class="paragraf">Kubbeden alınıp yeniden mezarına konmuş ama aynı gece tekrar uçup seçtiği yere, yükseklere geri dönmüştür. Üç kez tekrarlanan bu olaydan sonra caminin imamı ve cemaat karara varıp Kâtip Sinan’ın mezarına sığmayan tabutunu seçtiği yerde bırakmışlar. O gün bugün tabut halen yerinde görülmektedir.</p>

      <p class="paragraf">Evliya Çelebi’den çıkma değilse de, bir sonraki bölümde bazı örneklerine değineceğimiz, sayısız İstanbul inanışlarından alınmış bir örnek...</p>
    </div>
  </div>
</body>
</html>
