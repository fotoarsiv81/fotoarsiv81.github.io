<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-7.html</title>
  <link href="../Styles/template.css" rel="stylesheet" type="text/css" />
</head>

<body>
  <p>x-font-ttf</p>

  <div id="x4-7.html" xml:lang="en-GB">
    <div class="Basic-Text-Frame">
      <p class="anabaslik" id="toc_marker-9">SEKİZİNCİ BÖLÜM - İSTANBUL BÜYÜLERİ</p>

      <p class="paragraf">Bir kentin gizemsel, sihirli panoramasını çizmeye kalktığımızda ve gizli diye bilinen oysa ortada açık açık pazarlanan bilim ve sanatlarına değindiğimizde “büyü”den ve “büyü”lerden de söz etmemiz gerekiyor çünkü “büyü” gizemin kaçınılmaz ve ayrılmaz bir parçasıdır. Ve sihirle uğraşan sihirbazın, “maji”yi uygulayan “magus”un alanıdır. niyetleri, nedenleri ve sonuçları ne olursa olsun.</p>

      <p class="paragraf">İyi de nedir bu “büyü?”</p>

      <p class="paragraf">“İyi veya kötü bir sonuç almak için tabiat öğelerini, yasalarını etkilemek ve olayların olağan düzenlerini değiştirmek için girişilen işlemlerin topuna birden büyü diyoruz,” diye açıklıyor Pertev Naili Boratav. “Bu anlamı ile kelimenin kavramı genişlemiş oluyor; deyim Fransızcadaki “magie” kelimesinin bilim dilindeki kullanılışını karşılıyor. Halk dilindeki büyü daha dar bir alanda kalan işlemler için kullanılır. Bir kimseyi sevdiğinden soğutmak, düşmanı hasta düşürmek veya öldürmek için yapılan “kötü büyü” bir kişide karısına karşı sevgi uyandırmak ya da evine bağlılık sağlamak için yapılan “olumlu” büyük (muhabbet tılsımı) gibi.”</p>

      <p class="paragraf">Çağdaş gizem araştırmacılarımızdan kimisi maji ile büyü arasında kesin bir ayrım ve değerlendirmeden yanadır. Konunun uzmanlarından Kemal Menemencioğlu, örneğin, ayrımı bu şekilde açıklamaktadır:</p>

      <p class="paragraf">“Büyü ile maji aynı şey değildir. Tek ortak noktaları, ikisinin de geleneksel kaynaktan gelmesi. Majide esas, bilinçli davranmaktır. Bu bilinç, çevredeki kanunları iyi bilmeye ve ruhsal tekâmülü öne almaya dayanır. Büyücülükte ise alt seviyede varlıkları kullanarak, menfaate yönelik işler yapmaktır. Fizik ötesi aracılığıyla yapılan gayrimeşru işlemlerin çoğu ağır bir bedel karşılığı ile yapıldığı ve büyücünün korunmasız olduğu bir anda egemen olmaya çalıştığı varlıkların geri tepeceği söylenir. Bu tip uğraşta olanların feci sonlarını zaman zaman duyuyoruz.”</p>

      <p class="paragraf">Böyle bir yoruma göre “maji” üstün bir uğraşıdır (ki, kuşkusuz, öyledir), “büyü” ise ilkel, halk tipi ve tehlikelidir. Temelde bir yorum ve kavram karışıklığı oluşuyorsa da, bu kanımızca, Türkçe’de kullandığımız bazı karşılıklardan kaynaklanıyor. Örneğin; “Kara Büyü” veya “Ak Büyü” dediğimizde bunun İngilizce ve Fransızca karşılığı “Blac Magic - Magie Noire” ile “White Magic - Magie Blanche” oluyor ki, burada, “maji”yi bu bağlam içinde “büyü” diye çeviriyoruz. Yine İngilizce ve Fransızca dillerinde kullanılan, “magus” ile basit ya da “kötü niyetli” büyücüyü ayırt etmeye yarayan, sözcükler var olmaktadır. “Sorcery/ Sorcellerie,” “Sorcerer-Sorcier (veya Warlock),” “Witch-Sorciere” gibi. Ayrım, böylece ilk baştan kullanılan sözcükten ve ona bağlanılan anlamdan çıkıyor. Bir “kademe” sözkonusu olduğundan da üst kademede “magus”u “maji” sihir ile uğraşan sihirbazı, bir sonraki kademede ise “Sorcerer”ı büyücüyü bulmuş oluruz.</p>

      <p class="paragraf">Sihirle uğraşan sihirbaz hiç kuşkusuz ki, büyüsel işlemlerle de uğraşacaktır, kuramların ve öğretilerin uygulamasına geçecektir ve basit ve ilkel olandan en karmaşık ve tinsel olana kadar. Ve bunda, genelde, ahlaksal ayırım ve değerlendirmeler gözetmeksizin çünkü, bilindiği gibi, suç araçta aranılmaz kullananda aranılır. Sihirde büyü de böyledir, tarafsız bir sanat ve bir tekniktir, öyle olması gerekiyor ve kullanım alanına göre olumlu veya olumsuz olur, sayılır.</p>

      <p class="paragraf">“Çoktanrıcı dinlerde olduğu gibi, tektanrıcı dinlerde de büyünün varlığına, etkisine inanılır,” der İsmet Zeki Eyüboğlu. “İslam dini, büyüyü, büyücülüğü suç sayar, yasaklar. İslam anlayışına göre, büyü yapmak, Tanrının işine karışmak, onun buyruklarının yolunu değiştirmeye çalışmak demektir. Bundan dolayı büyü yapmak, din bakımından suç işlemektir. Bundandır İslam dinini çok iyi bilenlerin büyüden kaçışı, büyü yapıp yaptırmayışı.”</p>

      <p class="paragraf">Eski Ahit’te, Peygamberler Tarihi’nde Hz. Musa da büyüyü yasaklamakta, büyücülere karşı savaş açmaktadır ancak aynı Hz.Musa, Mısır’dayken, sihirbaz ve büyücü Firavun’la karşı karşıya geldiğinde mücadelesinde “mucizeler” yaratıyor. Birinin yaptığı “büyü” diğerinin yaptığı ise “mucize”dir, öyle sayılıp değerlendirilmektedir, “nüans” farkları ile.</p>

      <p class="paragraf">İnsanoğlu yasak olana karşı eğilimlidir, en azından bir karşı koyma eylemi olarak. Cahil insan, kendi dininin buyruklarını bilmeyen insan ise büyüsel işlemlere bayvurmaya ve bunlara umut bağlamaya daha da eğilimlidir, özelikle buhranlı, olaylı, sıkışık dönemlerinde ve aklına herhangi başka bir çare gelmediğinde.</p>

      <p class="paragraf">Burada “İstanbul büyüleri” dediğmizde ve bu “büyü” konusunu daha kapsamlı “gizemler” konusuna dahil ettiğimizde amacımız nedir, ne olabilir? İstanbul’a tümden özgü büyüsel işlemlerden, büyüde bir İstanbul geleneğinden söz edebilmemiz olası mı?</p>

      <p class="paragraf">Baştan belirtelim ki, geniş anlamda, bir İstanbul geleneğinden söz edebilmemiz pek mümkün değildir çünkü, bir genellemeye gittiğimizde, büyüsel inanış, büyüsel işlem katıksızca bölgesel olabiliyorsa da sadece kentsel olabilmesi zordur. Kentsel olabilmesinin öyle sayılabilmesinin tek olasılığı belirli bir kentin hudutları içinde yer alması, o kentte bu tür işlem ve uygulamalarında bulunanlar tarafından yine aynı kentte olan başkalarına veya başkalarının isteği üzere yapılmasıdır. Kaldı ki, bir insan, töre, inanış ve inanç mozaikinden oluşan İstanbul gibi bir kocaman kentte kesin ayırımlar her zaman yanıltıcı ve sakıncalı olabilir.</p>

      <p class="paragraf">Bu yüzdendir ki, amacımız İstanbul gibi bir kentin içinde halka dönük, halkın “tüketimi”ne sunulan büyüsel inanış ve uygulamalara değinmektir, bunların kaynak ve örneklerini, benzerlerini araştırdığımızda yeniden kent dışı yollara düşmek pahasına. Hem halka dönük büyüsel işlemler dediğimizde hiç unutmamalıyız ki, bunların meraklı tüketicisi ve izleyicisi sadece halk değildir, bilinçli sayılan bir “mutlu azınlık”da, ister “eğlenmek,” ister “aydınlanmak” için bu tür uygulamalara başvurmaktadır.</p>

      <p class="paragraf">Gizemli ve kimine göre büyüleyici kent İstanbul’da, yasal olarak suç, dinsel olarak günah olsa da olmasa da, büyüsel işlemlerin yapılması dünyanın herhangi bir başka uygar kentlerinde olduğu gibi olağan, doğal ve hatta hatta gelenekseldir.</p>

      <p class="paragraf">İstanbul basınında “büyücü” ilanlarına rastlanılmaz, suça kanıt teşkil edeceğinden. Ama yabancı basının gizem konularına yönelik yayınlarında neler neler çıkmaz karşımız da!</p>

      <p class="paragraf">Örneğin, İstanbul (evet) Sihirbazı Zanetti, manyetizmacı, gizli bilimler uzmanı, kötü telkinlere karşı tılsım ustası (Milano); tüm çağların en eski ve güçlü tılsımı olan Adamotuna (mandragore) sahip Martha tüm duygusal, ekonomik ve sağlık sorunlarınıza çare bulur (Milano); cadılar atölyesi (Folkestone, İngiltere); pratik ve dışrek büyüler (Durhem, İngiltere); büyücülüklte başarıya erişmek (Nijerya); Kelt büyücülüğü (Hampshire, İngiltere); kara büyü, tılsım, ak büyü uzmanı Gabrielle van Zyl (Leeds, İngiltere) vb...</p>

      <p class="paragraf">İstanbul’un büyücülük tarihine, büyüsel geçmişine bir göz attığımızda bir dizi uzmanlarla karşılaşırız; cin ve perilere söz geçirebilen Karagümrüklü Ejder Baba, evde kalmış kızlara kısmet bulan Kasımpaşalı Sülüklü Ali, Şifacı Eyüplü Yamalı Nuri ya da çocukluğunda periler tarafından kaçırıldığı söylenilen Beykozlu Köse Hoca gibi. Artı Osmanlı tarihinde kendine bir sayfa ayıran Ünlü Cinci Hoca.</p>

      <p class="paragraf">Profesyonel büyücü, niyeti ne olursa olsun, hangi yöntemleri kullanırsa kullansın, ne gibi bir etiketi yapıştırırsa yapıştırsın kendine “afişe” olmaktan çekinir, başını her türlü belâdan kurtulmak ve takibata uğramamak için. Ancak büyünün, gizli bilim ve sanatların olumlusu (ak) nerede başlar, olumsuzu (kara) nerede biter?</p>

      <p class="paragraf">“Bilinmeyen” ansiklopedisine göre 80’li yılların başında İstanbul’da:</p>

      <p class="paragraf">-Fatih</p>

      <p class="paragraf">-Eyüp</p>

      <p class="paragraf">-Gaziosmanpaşa</p>

      <p class="paragraf">-Küçükköy</p>

      <p class="paragraf">-Zeytinburnu</p>

      <p class="paragraf">-Haznedar</p>

      <p class="paragraf">-Bakırköy</p>

      <p class="paragraf">-Okmeydanı</p>

      <p class="paragraf">-Şişli</p>

      <p class="paragraf">-Mecidiyeköy</p>

      <p class="paragraf">-Feriköy</p>

      <p class="paragraf">-Küçükçekmece</p>

      <p class="paragraf">-Sarıyer</p>

      <p class="paragraf">-Çengelköy</p>

      <p class="paragraf">-Kanlıca</p>

      <p class="paragraf">-Kartal</p>

      <p class="paragraf">-Yakacık</p>

      <p class="paragraf">-Tuzla</p>

      <p class="paragraf">gibi semtlerde, yaklaşık olarak, 300-400 kadar “üfürükçü” barınırdı, Fatma Bacı’dan Ünzile Bacı’ya, Abdurrahman Hoca’dan Fatih Hoca’ya vb, kimi şifacı olarak bilinen, kimi muskalar yazan.</p>

      <p class="paragraf">Büyü, üfürükçülük, muska, tılsım değişik gibi görünen uygulamalar ise de temelleri aynıdır, gizli bilimlerin ve sanatların niyetleri değişik de olsa kapsamına girerler, çareler gibi sunulur ve çareler gibi benimsenir.</p>

      <p class="paragraf">“Bir inancın dışa vuruşu, uygulanışıdır büyü,” der İsmet Zeki Eyüboğlu. “Bu yüzden, okumakla, eğitimle bağlantılıdır. Bilgi bakımından aydınlanma düzeyi ne olursa, o ölçüde başkalaşma, uygulama değişikliği görülür büyülerde.” Ve Eyüboğlu’ya göre: “İstanbul’un varlıklı yörelerinde, Şişli, Nişantaşı, Maçka kesimlerinde büyü pek görülmez.”</p>

      <p class="paragraf">Ancak 70’li yılların ortalarında ifade edilen bu son görüşün pek geçerli olduğu söylenemez. Kaldı ki, o dönem için de geçerli değildi çünkü, saydığı kesimlerde, “büyücü” sayısı azınlıkta idiyse de “büyü” meraklısı, gizem meraklısı, “metafizik” meraklısı kişilerin ister varlıklı, ister orta sınıf sayısının az olduğu pek düşünülemez. Bu işler, ilkin, fal merakı ile başlar sonra dallanır, budaklanır ve gerektiğinde, başka “yasak” yönlere kayar.</p>

      <p class="paragraf">Çağdaş insanın iç çatışmaları, inançsal eksiklikleri kişiyi eninde sonunda bilinmeyene, gizli ve giderek yasak olana iter, ister inansın, ister inanmasın. Üstelik kültür düzeyine pek bakmaksızın. Kişiyi “üstün” veya “ilkel” metafiziğe, doğa ötesine iten sadece bilgisizlik, hayat şartları, çaresizlik, güvensizlik ya da töreler, tabular ve inanışlar, batıl inanışlar değildir: hırsları, ihtirasları, duyguları, duygusuzlukları ve tatminsizlikleri de katmamız gerekiyor. Böylece her çeşit gizemin, ister soylu, ister soysuz her zaman bir alıcısı var oluyor, ama meraklı ama deneyimci ama ne olur ne olmazcı.</p>

      <p class="paragraf">Tümden çağdaşlaşmak, teknolojik, us’sal bir uygarlığı benimsemek, nimetlerinden yararlanmak bile, bir noktadan sonra yeterli olmuyor ve bilinmeyenlerin kapısına vurmaya başlıyoruz.</p>

      <p class="paragraf">“Evet, mistik insanlarız, bilim yönetmiyor bizi ya da yönetmeye yetmiyor, gizemli güçlere sığınmak zorunda kalıyoruz. Bununla övünenler büyük bir çoğunluk oluştururlar” der Melih Cevdet Anday.</p>

      <p class="paragraf">Büyücülüğün ve büyünün ne ülkesi vardır, ne de kıtası; uygulamaları, amaçları, formülleri, reçeteleri ve “renkli” malzemeleri ile tümden evrenseldir. Tarihi insanoğlunun tarihi kadar eskidir, belki daha da eski. Dünya tarihinde, uygarlık tarihinde her zaman bir yerdedir, ister arka plânda, ister ön plânda. Bir “bilinmeyen kaçınılmaz”dır adeta ve zaman olur ki metafiziksel bir furya halinde yeniden dirilip gündemde kendine bir yer edinir. Orta Çağ’da öyle oldu. 18’nci yüzyılda, 19’ncu yüzyılın ikinci yarısında, 60’lı ve 70’li yılların Batılı ülkelerinde ve 80’li, 90’lı, 2000’lı yılların Türkiyesinde.</p>

      <p class="paragraf">90’lı yılların başlarında “Büyü Patlaması”nı, “Kadınca” dergisi için araştıran Oya Özdilek-Candan Aslanbay ikilisinin ifadesi ile:</p>

      <p class="paragraf">“Kaşıklar birbirine ters bağlanıyor, mumdan insan suretleri çıkarılıyor, sabunlara iğneler batırılıyor, çeşitli otlar kaynatılıyor, muskalar yazdırılıyor, mezarlıklar dolaştırılıyor... Büyücüler ruhlarla, cinlerle irtibatta olduklarını söylüyorlar.”</p>

      <p class="paragraf">Ya bu patlamanın nedeni?</p>

      <p class="paragraf">“.......Ekonomik sorunlar, değer yargılarının değişmesi, sevgisizlik, güvensizlik ve sonuçta insanların kendilerini çaresiz hissederek doğaüstü ya da bilinmeyen güçlere sığınmaları.”</p>

      <p class="paragraf">Ve bu durumda her şey “büyü” oluyor, her uygulama ve “icraat” büyüsel, gizemlerle uğraşan her kişi bir “büyücü.”</p>

      <p class="paragraf">Batı’daki, hatta Uzakdoğu’daki gelmiş geçmiş örneklere baktığımızda hiç şaşmamak gerekiyor, aksine durumu olağan ve doğal ve de ilginç kabul ederek.</p>

      <p class="paragraf">Gizem evrensel ise ve belirli dönemlerde, toplumsal-ekonomik buhranlarda patlıyorsa ülkemizdeki, kentimizdeki belirtileri, yansımaları bu ışığın altında değerlendirilmeli.</p>

      <p class="paragraf">Anadolu insanı, kültürden kültüre, büyü meraklısıdır, büyüsüz bir yaşamı nerdeyse düşünemez. İslâm ve İslâm öncesi Anadolu bir başka büyüler ortamıdır, her kaynaktan gelip yerleşen değişen, kaynaşan inanışlarla. Sonradan bir geçiş yolu olan Anadolu’dan ve de Trakya’dan büyü gelir İstanbul’a yerleşir, Bizans’a yerleştiği gibi. Yerleştiğinde de dağılır, kırsal alandan geleni aşar kent soylulara giderek “seçkin” diye bilinen kesite varır.</p>

      <p class="paragraf">Bundan belki de, ilk başta, en çok şaşıran kentin kenar mahallesinde “icraatını” sürdüren büyücü ya da falcıdır, yeni, alışık olmadığı “düzeyli” bir müşteri ile karşılaştığında. Şaşkınlık varsa böyle bir olay geçicidir çünkü profesyonel ve deneyimli bakıcı önemli olanın karşısına geçip medet bekleyenin görünüşü değil de içi olduğunu bilir. Başı örtülü olsun ya da en son moda markalı bir “jeans” giymiş olsun temelde pek bir fark yoktur ve bu yüzdendir ki, bakıcı büyücü tekniğinde, malzemesinde hatta bilgisinde bir değişiklik yapmak zorunda olmuyor. Bir kaçınılmaz noktada düzeyler birleşiyor ve tanımladığında “ilkel” olan “otantik” oluyor, “otantik” olunca da sanki bir başka görünüm kazanıyor.</p>

      <p class="paragraf">Dönem böylece bakıcıyı, büyücüyü yüceltmiş oluyor, sanki onsuz olamıyormuş gibi, en son çare veya tek çare oymuş gibi, sanki bir büyüden hayır gelecekse bunun hayırı sadece bir kişiden (çok konuşulan, çok müşterisi olan, medyalarda kendine bir yer edinmiş, zamanla yazarlığa bile soyunan) gelecekmiş gibi.</p>

      <p class="paragraf">Düşünce şekli ve uygulama büyüsel inanışları çağdaşlaşmaktan ve yüceltmekten çok başvuranları - ama farkına varsınlar, ama varmasınlar - Orta Çağlar’a yanaşır bir karanlığa itiyor.</p>

      <p class="paragraf">Sorun, sonuçta, bir ilim-bilim- sanat değildir; bu ilim-bilim-sanatın, bu “bilinmeyen” oysa kullanılan tuttuğu yol ve gördüğü “ilkel” ilgidir.</p>

      <p class="paragraf">Ak büyü, olumlu büyü, amacı “iyi” olan büyü ne için yapılır?</p>

      <p class="paragraf">Çeşitleri adeta sayısızdır; ailesinden kopan erkekleri ya da kadınları doğru yola getirmek için; sevgi kazanmak için; uzakta olan birinin dönüşünü hızlandırmak için; murad için; kötü, kara bir büyüyü bozmak için vb.</p>

      <p class="paragraf">Bunlardaki niyet “iyi”dir, öyle görünür, öyle gösterilir ancak, sonuçta, uygulanan işlem daima bir zorlamadır, bir kişinin başka bir kişiye yönelik duygularını baskı altında tutmak, zor kullanarak yönlendirmektir. Ve biri için olumlu görünen durum, büyünün hedefi olan başka birinin açısından olumsuz hale gelebilir, getirilebilir büyü “tuttuğunda.”</p>

      <p class="paragraf">Kara Büyünün, olumsuz ve “kötü” büyünün çeşitleri de bir o kadar hatta daha çok çeşitlidir çünkü Kara Büyünün amacı duygusal değil de maddidir, tümden dünyasaldır, hırslara, arzulara, içimizdeki kara güçlere, isteklere bağlıdır. Kara Büyü, örneğin, bir kimseyi konuşamaz hale getirmek, dilini bağlamak için yapılır; birinin erkekliğini bağlamak, bir düşmanı zararsız hale sokmak, ortadan kaldırmak, birinden intikam almak, itibarını sarsmak, zedelemek için yapılır. Haksız kazançlar edinmek, yasak aşklar yaşayabilmek için de Kara Büyüye başvurulur ya da kırsal bölgelerde, komşunun hasatını bozmak, hayvanlarını öldürtmek, yangın çıkarmak için.</p>

      <p class="paragraf">Büyüsel işlemlerin bir yanı yarar zarar ikilemi üzerinde kurulduğu gibi bir başka yanıysa, muska, tılsım, boncuk gibi araçları kullanarak, korumaya, bir çeşit metafizik garantiye yöneliktir.</p>

      <p class="paragraf">İstanbul’da kullanılan, kullanılmış olan, çeşitli kaynaklardan edinilen, kimi Anadolu kökenli, kimi Trakya çıkışlı kimi de Anadolu yoluyla Ortadoğu’dan veya Uzakdoğu’dan gelme bazı büyü formül ve tekniklerine bir göz atmak, bunları Batı kaynaklı olarak gösterilen (ancak ortak bir geleneksel bilgiden çıkan) benzerleri ile karşılaştırmak çizmeyi amaçladığımız bu kentsel gizem panoramasına, kanımızca ilginç bir malzeme katacaktır. Ve malzeme derken ilk önce büyülerde kullanılan, kullanıldığı söylenen enva-i çeşit malzemelere bakalım.</p>

      <p class="paragraf">Büyü yapmak için neler kullanılmıyor ki? Ekmek kullanılır, biber kullanılır, üzüm kullanılır; saç, tırnak, giysi, özel eşyalar; kan, tükürük, idrar, dışkı, meni; otlar, bitkiler, ağaç kabukları ve her renkten (kara, kızıl, sarı) toprak; kurşun, mum, kil; çöpler; süprüntüler; pamuk, bez parçaları, iplik; üflenmiş, okunmuş su; heykelcikler, bebekler, resimler; kesici aletler; kuşlar, kediler köpekler, horozlar, tavuklar, kurbağalar, böcekler ve yılanlar; kafatasları ve kemikler, mezar ve mezarlıklardan alınan toprak; değerli taşlar; adamotu (mandragore); kilitler ve anahtarlar ve çiviler; tavşan derisi; yumurtalar ve mumlar; şişeler, boncuklar, musluklar, kapılar ve kapaklar, makaslar ve maşalar, tabancalar ve tüfekler; nallar; pirinç, helva ve muşmula; salyangoz kabuğu ve domuz derisi ve domuz kılı ve daha neler neler.</p>

      <p class="paragraf">Londra, Paris, New York ve Los Angeles gibi kentlerde olmuş olsaydık yukarda saydığımız (ve saymadığımız) büyüsel malzemeleri edinebilmek için yapacağımız tek şey bu tür “malları” satan uzman bir dükkâna başvurmak ya da kredi kartımızı da kullanarak posta servisinden yararlanmak olurdu, değilse Internet’ten.. Üstelik geniş, çok daha geniş bir çeşitten dilediğimizi seçerek.</p>

      <p class="paragraf">Örneğin, otlar ve bitkiler (akasyadan kaktüse ve biberden maydanoza) reçineler, kokular (amber, yasemin, manolya, gül vb) boyalar, sular (gül suyu, portakal çiçeği suyu), yağlar (havuç, sarmısak, lavanta, limon, zeytin, kara biber, çam yağları), tütsüler (cücelerin, peri kızlarının, semenderelerin, denizkızların, ruhların tütsüleri), mumlar, heykelcikler ve benzerleri.</p>

      <p class="paragraf">Büyü örnekleri konusunda nereden başlanır ve nereye kadar gidilir? Kaldı ki, bu konulara meraklı olanlar ve bu konuları izleyenler bilir, büyü örneklerini veren kitaplar, derlememler, folklorik araştırmalar piyasada sanıldığı kadar az değildir.</p>

      <p class="paragraf">Sorun burada, okura bir büyü yapma imkânını tanımak değildir, hiç kuşkusuz. Sorun ve amaç “büyücülük ve büyü” konusuna örnekler getirmek, sonradan bazı temel karşılaştırmalara gitmek derken bir yoruma varmaktır, uzmanların görüşlerine de gerekli yeri ayırarak.</p>

      <p class="paragraf">En iyisi örneklere ve tekniklere geçelim, çeşitli kaynaklara başvurarak (Eyüboğlu, Boratav, Yesari ve başkaları)</p>

      <p class="paragraf">Çalışmamıza bir muhabbet büyüsü ile başlayalım:</p>

      <p class="paragraf">“Üç Arnavut biberi alınır. Her biberin içindeki tohumların her birine Tebbet Suresi okunup üflenir sonra tohumlar biberin içine doldurulur. Kıvılcımı küle gömülür. Bunu yapan, ocağın duvarına sağ elini vurarak, “Elimi vurdum duvara / Duvar oldu üç para / Birinden in çıktı / Birinden cin çıktı / Birinden İsmail Peri çıktı / İni yolladım ine / Cini yolladım Çine / İsmail Peri’yi yolladım filana (burada etkilenmek istenen kişinin adı söylenecek) / Durmadan, dinlenmeden bana gele / dedikten sonra arkasına bakmadan yatağına gire.” (Boratav)</p>

      <p class="paragraf">Oldukça “naif,” saf olan, bir tekerleme havası içinde gelişen, büyünün bozulmaması için “arkaya bakmamak” yasağını getiren ve malzeme olarak, üç biberle bir ocaktaki kıvılcımlı külleri kullanan bu büyüden sonra “bağlamak” ve “soğutmak” amacında olan üç kara büyü örneğini sıralayalım.</p>

      <p class="paragraf">Dil bağlamak için</p>

      <p class="paragraf">Hiç kullanılmamış bir asma kilit üzerine, yedi kere üç ihlâs, bir fatihadan sonra, “Ey Yüce Tanrı.. Görgül, ya Subhân yalıgagil, ya Rahman Elhümdülillah ile bağladım, Külhüvallâhi ile kilitledim... Binbir adı Allah, medet ya ilâhi, bin derde kilit vurdum, perkittim; Muhammedül Mustafa’nın mührin üzerine urdum” diye okuya. Bir ağır taş altına koyup bastıra... (Yesari)</p>

      <p class="paragraf">Güveyi bağlamak için</p>

      <p class="paragraf">Bir irice çiviye güveyin adı yedi defa okunarak üflenecek, çivi tahtaya ağaca veyahut da bir kuru kütüğe mıhlanacak, mıhlanırken Ya Settar (üç kere), Ya Cebbar (üç kere) ismi şerifleri tekrarlandıktan sonra şu dua okunacak: Ya Hafız, bu çivi mıhlandığı yerde oldukça ben falancayı bağlamış oluyorum, dizindeki dermanı, gönlündeki muradı kabzediyorum. Ya Kahhar, himmet eyle, kerem eyle, yardım eyle.</p>

      <p class="paragraf">Çiviyi mıhlarken kullanılan alet, güveyin bağlı olduğu müddetçe hiçbir şekilde kullanılmayacak (A. Yesari)</p>

      <p class="paragraf">Soğutmak için</p>

      <p class="paragraf">Elli dirhem tereyağı alınır, bir gece mezarlıkta bırakılır. Bu yağ, sabahın erken saatinde mezarlıktan alınır, birbirinden ayrılması istenen kimselere yedirilir. O kimseler birbirinden soğur. (A. Yesari )</p>

      <p class="paragraf">Ve yukarıdaki güvey bağlama büyüsüne eşit olarak bir kız bağlama büyüsü.</p>

      <p class="paragraf">Tavuk Kanadı</p>

      <p class="paragraf">Lekesiz beyaz tavuktan, biri sağdan biri soldan olmak üzere, iki küçük telek koparılır. Teleklerin üzerine, kara is mürekkebiyle, bağlanmak istenen kızın adı yazılır. Sonra telekler üzerine getirilip bağlanır. Kırk bir kez kızın adı söylenip güvey evine doğru üflenir. Yetmiş “Elham,” kırk bir “Kulhuvallah” okunduktan sonra, telekler bir kırmızı beze sarılarak bağlanır. Üç kez üzerine tükürülür. Kırk kez:</p>

      <p class="paragraf">Hayr min Allah</p>

      <p class="paragraf">Şerr min Allah</p>

      <p class="paragraf">Ya habibullah</p>

      <p class="paragraf">Seyide selam</p>

      <p class="paragraf">Temmete temmet</p>

      <p class="paragraf">Ya Resul himmetx</p>

      <p class="paragraf">Sedde ha sedde ha</p>

      <p class="paragraf">Allah Allah Allah</p>

      <p class="paragraf">Okunup kızın evine doğru üflenir. Telekler, gerdekten bir gece önce, kızın evinin kapısının eşiğinin altına saklanır. (Eyüboğlu)</p>

      <p class="paragraf">İlk verdiğimiz örnek “naif” görünse de sonraki örneklerde hem kullanılan malzemelerin çeşidi çoğalıyor, hem de işlemler okunan dualarla birlikte daha karmaşık, daha ayrıntılı ve ulaşılmak istenen amaçla daha çok bağlantılı oluyorlar. Kaldı ki, genelde ve temelde, büyüsel işlem gerek simgesel gerekse somut benzerlikler üzerine kurulmuştur; dili bağlamak için, konuşmanın akışını durdurmak için kullanılan kilit; güveyi bağlamaktaki çivi, kız bağlamaktaki lekesiz beyaz tavuk gibi malzemelerin doğurduğu çağrışımlar apaçıktır.</p>

      <p class="paragraf">Bu tür işlemlere, bu “kendin pişir kendin ye” tarzındaki halk tipi büyülere ve büyü anlayışına “naif,” saf ya da ilkel desek bile yine de en çok rağbet görendir, en çok tüketilendir. Öyle olması son derece doğaldır çünkü pratiktir, somut amaçları vardır ve işlenişindeki unsurlar, yapana ve yaptırana, istenilen, beklenilen sonucu (simgeler ve çağrışımlarla) açık seçik imgelerle görüntülemektedirler.</p>

      <p class="paragraf">Bir zamanlar kendini profesyonel büyücü olarak tanıtan Bülent Kısa “basit” büyü dendiğinde, örneğin, “Sabun Büyüsü”nin tarifini vermektedir.</p>

      <p class="paragraf">“Bir sabunun üstüne istediğiniz kişinin ve annesinin ismini yazar, gece yarısı bir kuyunun başına oturursunuz, 41 defa Yasin okur, her okuyun ardından üfleyerek sabunun üstüne bir iğne batırırsınız, sonra sabunu kuyuya atarsınız. Sabun eridikçe ismini yazdığınız kişi de erir ve iğneler sabundan kurtulunca ölür. Aynı şeyin koyun kalbine iğne batırarak yapıp onu sıcak küle gömerseniz, istediğiniz kişi size âşık olur,” der Kısa.</p>

      <p class="paragraf">Sabun Büyüsü de uygunluklar büyücülüğünün başka bir örneğidir, sabunun erimesiyle eriyen vücut, sıcak küllerin sıcaklığını duyan, âşık olan kız gibi. ve de kaçınılmaz iğneler!.</p>

      <p class="paragraf">Yukarıda da bir bağlanma (erkek bağlanma) örneğini verdiğimize göre şimdi de onu çözecek bir karşıt büyü aktaralım:</p>

      <p class="paragraf">“Aşağıda yazılı vefk, bir kâğıda aktarılacak, büyülenmiş kimsenin içeceği suya bakılacak, sonra bu su kendisine içirilecek. Yine bir kâğıda Ayetelkürsî ve bir başka kâğıda da Bakara Suresinin hitamındaki Amener Resulü Ayeti Kerimesinden başlayıp, hitamına kadar, harfleri birer birer kelime şeklinde yazılacak. Ayetelkürsî sağ kola, Amener Resulü de sol kola bağlanacak. Bunu müteakip, bağlı olan kimse üretim organını hiç kullanılmamış yeni bir baltanın deliğinden geçirip, idrarını yapacak. O kimse, cümle büyüden halâs olacak.”</p>

      <p class="paragraf">Birini bağlamak, cinsel gücünü kesmek kara büyüden sayılıyorsa onu yeniden cinselliğine kavuşturacak bir başka büyü de “ak” türden sayılması doğaldır ve “ak” olduğundan dualara başvurmaktadır. Kaldı ki, büyünün ve büyücünün, dua yoluyla, bir “üst” güce başvurması, Tanrıya ve şeytana yakarması, kutsal sayılan metinler kullanması, ilkel topluluklardan başlamak üzere, büyücülük olayının sürecindedir çünkü, Bronislaw Malionowski’nin vurguladığı gibi, .”.......din, insanı büyü düzeyinden kaldırıyor.”</p>

      <p class="paragraf">Din insanı büyü düzeyinden kaldırsa da insan, yine de, inancını inanışlarında kullanmaktan çekinmiyor, olguları bir araya getirerek ve karşılaştırarak.</p>

      <p class="paragraf">Kuramları incelemeden önce verdiğimiz büyü örneklerine, bir karşılaştırma olarak, değişik kıta ve ülkelerde, değişik kültürlerde kullanılan birkaç çeşitlemeyi ekleyelim.</p>

      <p class="paragraf">Sevgilinin aşkını kazanmak için (Malezya)</p>

      <p class="paragraf">Vücudunuz kadar uzun bir değnekle kendi gölgenizi dövün, bulunduğunuz mekânda tütsü yakın ve aşağıdaki duayı yedi kez okuyun, her defasında gölgenizi elinizdeki değnekle döverek. Bunu güneş batımında, gece yarısında ve şafakta tekrarlayın ve yatarken, beyaz bir çarşafla örtünün.</p>

      <p class="paragraf">Ey Karanlık İrupi,</p>

      <p class="paragraf">Kraliçenin bana gelmesine izin ver</p>

      <p class="paragraf">Şayet (sevgilinin adı) uyanıksa</p>

      <p class="paragraf">Onu sars ve salla, uyanmasını temin et,</p>

      <p class="paragraf">Soluğunu al, ruhunu al ve buraya getir</p>

      <p class="paragraf">Sol tarafıma bırak</p>

      <p class="paragraf">Kalkmak istemiyorsa</p>

      <p class="paragraf">Sağ ayağının başparmağını kap</p>

      <p class="paragraf">Ve kendi yataktan kalkıncaya kadar tut</p>

      <p class="paragraf">Ve onu bana getirmek için tüm gücünü kullan,</p>

      <p class="paragraf">Bunu yapmazsan Tanrıya karşı gelmiş olursun</p>

      <p class="paragraf">Bir sevgilinin ilgisini çekmek, onu kaybetmemek için; (Romani büyüsü)</p>

      <p class="paragraf">Ağzınıza bir tutam ot alıp ilkin doğuya sonra da batıya dönerek aşağıdakilerini tekrarlayın:</p>

      <p class="paragraf">Güneş yükselince</p>

      <p class="paragraf">Sevgilim yanımda olacak!</p>

      <p class="paragraf">Güneş batınca</p>

      <p class="paragraf">Ben onun yanında olacağım!</p>

      <p class="paragraf">Basit büyü dendiğinde, bir olası, bundan daha basitini bulmak zor olsa gerek. Nedir ki, önemli olan, bir büyünün malzemesi ve uygulaması ile basit olup olmaması değildir, önemli olan etkinliğidir. Mısır’dan ve Firavunların döneminden kalma, bir kadının sevgisini kazanmaya yönelik büyü yöntemi de basittir.</p>

      <p class="paragraf">“Tuz, peynir ve un alın, iyice karıştırın, odasının bir köşesine koyun. Sizi görünceye kadar huzur bulmayacaktır.”</p>

      <p class="paragraf">Mısır’dan Hindistan’a geçtiğimizde bir kadının hamile kalmasını sağlamak için yapılan bir büyü örneğinin de çok basit olduğunu görürüz.</p>

      <p class="paragraf">“Çiğ bir yumurtanın kabuğunu iki ucundan delin. Koca bir uçtan üfler, yumurtanın içi eşinin ağzı için de boşalır, kadın bunu yutar. Bu işlemden geçen kadın da hamile kalır.</p>

      <p class="paragraf">Basitliği bir yana uygulamanın tümünün cinsel birleşmeyi ayrıntılı olarak simgelediği ve dolayısıyla, uygunluklar yöntemi gereğince, gücünü ve etkinliğini bu simgesel benzetmeden aldığı ortadadır.</p>

      <p class="paragraf">Şifaya yönelik büyülere baktığımızda işte ünlü gizemci Yüce Albertus’un (Albertus Magnus, 13’ncü yüzyıl) ateşi düşürmek için önerdiği ve bir Cuma günü, saat 8 ile 9 arasında, bir kâğıda yazılıp hastanın boynuna takılacak büyüsel bir formül</p>

      <p class="paragraf">HBRHCHTHBRH</p>

      <p class="paragraf">HBRHCHTHBR</p>

      <p class="paragraf">HBRHCHTHB</p>

      <p class="paragraf">HBRHCHTH</p>

      <p class="paragraf">HBRHCHT</p>

      <p class="paragraf">HBRHCH</p>

      <p class="paragraf">HBRH</p>

      <p class="paragraf">HBR</p>

      <p class="paragraf">HB</p>

      <p class="paragraf">H</p>

      <p class="paragraf">Temel konumuz olan İstanbul’dan, İstanbul’un büyücülerinden, İstanbul’da uygulanan büyüsel işlemlerden bir hayli uzaklaştık. Ancak, “gizli bilim ve sanatlar”ın evrenselliği göz önünde tutulunca kaynakları karıştırmak, karşılaştırmak her zaman yararlı olabilir en azından bir “evrensellik” olayını, örnekleri ile kanıtlamak açısından.</p>

      <p class="paragraf">Daha önceki bölümlerin birinde “voodoo” tarzı bir uygulamadan söz etmiştik, bir aşk büyüsü, bir kara büyü olarak. Bundan hareket ederek büyü yöntemlerinin, kıtadan kıtaya ve ülkeden ülkeye geçip, her kültürde nasıl yerleştiğini bu vesileyle görmüş oluruz.</p>

      <p class="paragraf">Büyünün yapıldığı yer Nişantaşı-Maçka arası, büyünün yerel öğreti yeri Taksim civarı, işlemin temel kaynağı ise Afrika’dan çıkma, ilkin Mısır’da sonradan adeta “ulusal” bir nitelik kazanarak Haiti ve Güney Amerika’da Brezilya’da yaygınlaşan bir kaynak.</p>

      <p class="paragraf">Avrupa’daki “eski” uygulamalarını araştırdığımızda karşımıza, “literatür” olarak, İngiliz Reginald Scoott’un 1655’ten kalma, Londro basımlı “Büyücülüğün Keşfi” (THe Discoverie of Witchcraft) adlı kitabı çıkıyor. Scott bir rakip veya bir düşmanı ortadan kaldırmak için aşağıdaki büyüyü öneriyor.</p>

      <p class="paragraf">“Zarar vermek veya öldürmek istediğiniz kişiye benzer bir heykelciği yeni ve el değmemiş mumdan yapın; sağ koltuk altına bir kırlangıç kuşunun kalbini, sol koltuk altına da ciğerini yerleştirin. El değmemiş bir iplikle heykelciği boynundan asın ve yine el değmemiş bir iğneyi acı vermek istediğiniz yere batırın, heykelciğin alnına zarar vermek istediğiniz kişinin adını, kaburgalarına da bu sözleri yazın: “Allif, casyl, zaze, hit, mel, meltat” sonra da heykelciği bir yere gömün.”</p>

      <p class="paragraf">“Voodoo” büyüsü ve “Sabun büyüsü” görüldüğü gibi, benzer bir çizgide buluşuyorlar.</p>

      <p class="paragraf">Mumla yapılan büyüler için Orta Çağ’ın ünlü gizemcilerinden Paracelsus adı ile tanınan Theophrastus Bombast von Hohenheim, “Ruhun Özü” (De Ente Spiritum) adlı kitabında şu açıklamada bulunur.</p>

      <p class="paragraf">“Şayet birine karşı kin duyuyor ve ona kötülük yapmak istiyorsam, başarı sağlayabilmem için bu aracı, bir yardımcı kullanmam, yani bir cisimden yararlanmam gerekir; ancak böylelikle iradem, bedenimi hareketine ihtiyaç göstermeden bir kılıç darbesiyle büyü yapılan kimsenin gövdesini delebilir, onu yaralayabilir... Bunu yapabilmek için çok güçlü bir istek yeterlidir. İrade gücümü bir noktada topladığım, bir kişiye yönelttiğim zaman, onun ruhsal güçlerini, mumdan yapılmış modeline aktarabilir, iradesini yok eder, emrim altına alırım, istersem sakatlayabilirim. İstek ve telkinin, tıpta da ne kadar önemli bir yeri olduğunu kabul etmek gerekir; insan kendi kendini etkileyerek, benliğinde rahatsızlık, sıkıntı hali yaratabilir ve varsaydığı bütün rahatsızlıkları bünyesinde de hisseder... Büyü nedeniyle meydana gelen hastalıklarda ise, irade zayıflar, yüksek ateş, bitkinlik, şiddetli baş ağrısı gibi haller baş gösterir ve doktorların teşhis edemediği, tıbbın içinden çıkamayıp çaresiz kaldığı bu hastalıklar sırasında, büyülenen kimse, ne olduğunu anlamadığı birtakım korkunç hayaller, kâbuslar görür..”</p>

      <p class="paragraf">Gizem uzmanı kadar 16’ncı yüzyılın tıp uzmanı da sayılan Paracelsus büyüsel işlemlere inanmakla birlikte “istek” ve “telkin” faktörlerini göz ardı etmiyor, büyüsel işlemin kurbanı olan ya da büyüsel işlemlerin etkisine inananın geçirdiği, geçirebileceği ruhsal ve psikosomatik (ruhsal-bedensel) şokları, sarsıntıları da hesaba katmaktadır.</p>

      <p class="paragraf">Bir Orta Çağ gizemcisinin, Haitili bir “voodoo” büyücüsünün yöntemleri dünyanın dört bir bucağından kopmuş başka ve benzer uygulamalarla birlikte bugün çağ atlamakla meşgul olan, bir alanda çağdaşlaşma örneklerini gösteren ve bir başka alanda yerinde saymayı sürdüren İstanbul’da yeniden karşımıza çıkıyor, bir Doğu-Batı karmaşası içinde.</p>

      <p class="paragraf">Her çağ, uygarlık, kültür ve toplumda gizemli, gizli bilim ve sanatların karşısında iki “engel” dikiliyor, yasalarla dinsel inançlar, daha ileri giderek dinsel tabularl. Ve her çağ, uygarlık, kültür ve toplumda gizemle uğraşanın sorunu bir “davranış” sorunudur, bir “çizgi,” “yol” ve “boyut” sorunudur. Gizem, çünkü bir, çok kez tekrarladığımız gibi bir ilgi alanı, bir araştırma konusu, bir merak konusu olabildiği gibi bir saplantı ya da bir sömürü aracı da olabiliyor. Üstelik çok rahat ve kolay bir şekilde.</p>

      <p class="paragraf">“Büyü diye bir şey yok,” diyor bu konuyu Türkiye çapında araştırmış ve derlemiş olan İsmet Zeki Eyüboğlu. “Yalnız insan buna aşırı derecede inanmışsa, kendine büyü yapıldığı inancına kapılmışsa, bu duyulmuşsa, yeterince de aydınlanmamışsa, birtakım tinsel sarsıntılar geçirir. Büyünün yalnızca psikolojik etkisi var. Yoksa aydın, büyüye inanmayan bir insan için büyü etkili değil.”</p>

      <p class="paragraf">Mantıksal olarak öyledir oysa ortada kalan, dolaşan, yayılan bir “inanış” hatta bir “inanç” varken, bunun hem müşterisi, hem de satıcısı hazırken olayı salt mantığa dayanarak veya bilimsel deneylerden geçirerek, denetleyerek açıklayabilmek pek olası olmuyor, özellikle kültürel bir sağlam temelden yoksun toplum, topluluk ve kişilerde.</p>

      <p class="paragraf">Bilim büyüyü, gizemin “ilim” ve sanatlarını reddediyorsa bile son aşamada ve deneysel olarak henüz açıklayamadığı olaylarda, örneklerde belki de bir uzlaşma anlamında, araya kimi çevrelerde halen bir yan bilim sayılan parapsikoloji giriyor. Parapsikoloji, çünkü gizem denen şeyi daha doğal boyutlarda bir olabilirlik perspektifi içinde değerlendirmeye ve çözmeye çalışıyor. Ve hep “güç, güç” dendiğinde, bu gücün dıştan değil de içten gelme olabileceği ihtimali üzerinde durabiliyor, duruyor.</p>

      <p class="paragraf">Büyüyü ve gizemci bilgisini reddetmekle hiçbir şeyi sonuçlandırmış olmuyoruz, pek az kimseyi de ikna etmiş oluyoruz. Bu da bir başka gerçektir, acı bile olsa.</p>

      <p class="paragraf">Sorular konunun uzmanlarına, uzman geçinenlere sorulduğunda yorumlar iyiden iyiye çarpışıyor ve herkes kendi çizgisine uygun şekilde cevaplar veriyor.</p>

      <p class="paragraf">“Doğaüstü güçler denen tanımlanamamış bazı tesirler vardır,” diye kabul ediyor astrolog (yıldızbilimci) Haluk Akçam. Ama, bu güçleri kullanabilen kaç kişi var acaba şu dünyada! Basının da, halkı bu alanda yanlış yönlendirdiğini kabul etmeliyiz. Dergilerde boy gösteren bir sürü şarlatan, kimi eline plastikten bir kurukafa sıkıştırıp sırıtarak şeytanla işbirliği yaptığını, kimi de geceleri cinleri başına toplayıp önüne geleni çarptığını ilan ederek bedavadan reklâm sağlıyor. Bunlar, cahil kişilerin sırtından para kazanarak yaşayan parazitlerdir. Aynı zamanda, kandırdıkları kişilere yalan yanlış bir sürü zırvalığı telkin ederek, toplumun ruh sağlığını bozuyorlar.”</p>

      <p class="paragraf">Akçam ki gizemin ağırlığını yıldızbilime vermektedir çalışmalarında tanımlanamamış bazı tesirleri, etkileri yani doğaüstü güçleri kabul ettiğinde bunların kullanım olasılıklarını sorgulamakta ve haklı olarak, “gizem tüccarlarına” saldırmaktadır.</p>

      <p class="paragraf">Doğa diyoruz ve doğaüstü diyoruz, birini yüzyıllardan bilimsel olarak araştırıyoruz, kurallarını, işlenişini saptıyoruz, diğerini ise bir hayli “muğlak” ve “geniş” bir çerçevenin içine kapatıyoruz. Ya da doğal dediğimiz, bildiğimiz, denediğimiz, kimi sürekliliği olan, kimi deney halinde tekrarlanabilen olaylardır. Doğaüstücü kategoriye soktuklarımız ise “açıklanamayan” ve “bilinmeyen” türden olaylardır.</p>

      <p class="paragraf">Gizem ve gizemin arkasında sürüklediği her şey işte bu “açıklanamayan”ı, bu “bilinmeyen” doldurmaktadır.</p>

      <p class="paragraf">Orta Çağ’da yaşamadığımız için bugün büyücülere tolerans gösterilmektedir yeter ki, yasal olarak hizmetleri karşılığında ücret almasınlar. İyi de bugünün dünyasında ve bugünün İstanbul’unda karşılıksız hizmet nerede görülmüştür, piyasada kaç tane özveri sahibi Don Kişot kalmıştır bu hızlı köşeyi dönme ortamında? Herhalde ücret değilse de, gizemli hizmetin karşılığı başka şekilde de karşılanabilir, hediyeler, armağanlar, hibeler ve destekleyici yardımlarla.</p>

      <p class="paragraf">“Ülkemizde, günümüzde ve de her şeye rağmen büyü, büyücülük ve büyücüler vardır,” diye yazıyordu 1979’da Afif Yesari. “Polisin, haklarında sık sık koğuşturma açtığı Madam V.P., Nişantaşlı N.S., G.K., Kadıköylü A.E., Edirnekapılı F.Y., Aksaraylı M.Ü. yerli büyücülerden sadece birkaçıdır.</p>

      <p class="paragraf">Büyüye inanç duyanların çok sayıda oluşları, büyücülerin işlerini rahatça yürütüp, kolaylıkla ele geçmemelerinin başlıca nedenidir.</p>

      <p class="paragraf">Kentin tüm bölgelerine yayılan büyücüler, fal bakar, nefes eder, muska, tılsım yazar, büyü yapar, büyü bozarlar. Kara Büyü pek uygulanmaz ya da ender olarak uygulanır.</p>

      <p class="paragraf">Bu arada, çeşitli büyü kitapları, Kudur ve Kadeh duaları, Çevirgel Duası gibi risaleler de yayınlanmakta, çoğu el altından, gizlice satılan bu büyü kitaplarında, arap harfleriyle yazılmış vıfklar (büyü), muska örnekleri, dualar bulunmaktadır. Bu türden bir kitap olan Seyit Süleyman Efendi’nin “Kenz-ül Esrâr’ı ise tamamen eski harflerle basılmıştır.”</p>

      <p class="paragraf">İki ciltlik bir “Cinsel Büyüler” derlemesini hazırlayan İsmet Zeki Eyüboğlu da aslen Akçaabat’lı (Trabzon) olup sonradan (70’li yıllarda) İstanbul’da Fatih’te yerleşen ve makas büyüleri ile ünlenen Horovili Muhammed Hoca’dan, yine Fatih’te oturan Bayburtlu H. Hoca’dan söz eder.</p>

      <p class="paragraf">70’li ve 90’li yılları gerilerde bıraktık ancak büyü halen büyüdür, her ne kadar çağdaş kentsel gizemcilerimiz büyücü adından ürküp kendine daha “metafiziksel” adlar yakıştırıyorlarsa bile.</p>

      <p class="paragraf">Büyü, gördüğümüz gibi, geleneksel şekillere ve malzemelere dayanan, ürünü olduğu kültürün ve inançsal temellerin imgelerini yansıtan, karmaşıktan basite giden bir olaydır. Bu olayın boyutları içinde, İstanbul’da yüzyıllardan beri çok tutulan, üfürükçülüğün ve şifacılığın yeri nendir? Ya da başka bir deyimle, bunlar bizi gizeme mi yoksa parapsikolojiye mi götürürler?</p>

      <p class="paragraf">Ak ve iyi niyetli, olumlu sayılan şekli ile kullanıldığında büyü şifacı, koruyucu bir nitelik de taşıyabiliyor: hastalıklardan korur, iyileştirir, sakatlıkları önler, tedavi eder.</p>

      <p class="paragraf">Mustafa İloğlu’nun, kendi yayını olan, 8 ciltlik kapsamında ve bir kısmını Lübnan’da edindiği İslam kaynaklarından derlediği “Gizli İlimler Hazinesi”nde dualara dayalı şifacı uygulamalarının arasında, örneğin, ruhsal hastalık ve sıkıntıları gideren formüller, burun kanamalarını ve nezleyi geçirmek için çareler, sara, sarılık, çarpılma ve benzerlerine karşı vefkler ve yazarın ifadesiyle, “halen tıbben tedavisi imkânsız olan bazı ruhi ve her nevi hastalıkların tedavisi için” derlenen ayet ve dualar yer almaktadır.</p>

      <p class="paragraf">İloğlu’nun niyeti, böylece tüm bu kimi gizli, kimi inançsal ama pek bilinmeyen bilgileri açıklayıp ihtiyaç duyanları (ve bunları kendi başlarına uygulayanları) “profesyonel”lerin sömürüsünden kurtarmak oluyor, kendi bir söyleşide açıkladığı gibi.</p>

      <p class="paragraf">Sadece bir araştırma kaynağı olarak ele alındığında ve sadece bu yönü ile değerlendirildiğinde “Gizli İlimler Hazinesi” gerek folklor açısından gerekse bir İslâm yalnızca gizemleri ansiklopedisi açısından, az rastlanabilen bir çalışma niteliğini korumaktadır. Ve bu yönü ile Batı ile Doğu’nun geleneksel gizemlerini karşılaştırmalı bir şekilde incelemek isteyenlere ilginç bilgiler vermektedir.</p>

      <p class="paragraf">Çalışmasının ilk cildinde İloğlu, dua ve inanç üzerinde durduktan sonra, ayrıntılı olarak ele aldığı konu yıldızbilimin (astrolojinin) olması açıklayıcıdır. İloğlu, çünkü sonradan dizeceği bilgilerin temeli olarak burçları ve yıldızbilimsel uygunlukları yerleştiriyor ve bunları, tüm gizem geleneğinde olduğu gibi, ayinsel (rituel) şekillerden ayırmaksızın. Ruh ve cin çağırmalarındaysa bu tarz uygulamalarda başarının sırrının medyumluk duyarlılığına bağlı olduğunu eklemeden edemiyor.</p>

      <p class="paragraf">Manevi ve ruhsal hastalıkların tedavisinden tahta kurularını yok etme yöntemlerine kadar işlevi olan dualar ve ayetler dizen, sihirbazların sihirlerini bozmak, kuraklık ve kıtlıktan kurtulmak, yarım ve bütün baş ağrılarını tedavi etmek için büyüler öneren bu “Gizli İlimler Hazinesi” sonuçta, aracıları ortadan kaldırıp, meraklı kişiyi gizemsel inançsal işlemle karşı karşıya tek başına bırakmaktadır.</p>

      <p class="paragraf">Yeni bir yöntem değildir bu; yüzyıllar boyunca Batı kaynaklarının önerdikleri metinlere baktığımızda, ister Orta Çağ’dan kalma ister son derece çağdaş ve kimi radyo, kimi de televizyon programlarında açıklanmış uygulamaları gözden geçirdiğimizde tıpatıp benzer çalışmalarla karşılaşırız.</p>

      <p class="paragraf">Paul Huson’un, Davit Conway’ın, Dolores Achcroft Nowicki’nin yakın tarihli “elkitapları”nda ve “pratik” kurs ya da rehber niteliğindeki çalışmalarında temelde buluşan bilgi ve uygulamalar buluruz. Ve bunların arasında:</p>

      <p class="paragraf">Hazırlık dönemi; falcılık; âşıklar için iksir ve büyüler; karşıt sihir ve korunma; öç alma ve saldırı; örgüt kurma yöntemleri; gezegenlerin saatleri; sihir ve büyüde kullanılan terimler sözlüğü; sihirsel işlemlerde kullanılacak tapınağın hazırlanması; büyüde gerekli nesneler; pentagram ayinleri; niyetler ve uyumsallıkları; beden dışı yolculuk; Kabala’dan, Mısır’dan muska ve tılsımlar, lânetler; cinler ve şeytanlar vb</p>

      <p class="paragraf">Her toplum ve çağda büyüsel işlemler, renkleri ne olursa olsun, ya bir “uzman”a başvurarak uygulanır ya da kişinin becerikliliğine bırakılır. Ve her toplum ve çağda “kendin hazırla, kendin yap” yöntemi, zaman zaman kişiyi zorlarsa bile, kendine güvenen meraklılar tarafından çok daha ilginç ve hiç kuşkusuz heyecanlı sayılır.</p>

      <p class="paragraf">Dualar her zaman kullanılır, şu farkla ki Batı gizemciliğinde bu dualar kutsal kitaplara dayanılarak okunmaz. Kullanılan dualar ya bir “eski geleneğin” ürünü olarak bilinir ya da belirli veriler içermek şartıyla uygun kaynaklardan derlenip uyarlanır.</p>

      <p class="paragraf">Bir ruh ya da cin çağırmak için “Gizli İlimler Hazinesi”ne göre üç İhlâs ve bir Fatiha okuduktan sonra uygulamaya başlanır (İloğlu’nun uygulaması ise kahve fincanı ya da bakalit kapak kullanışı ile oluşturulan basit bir “Ouija Board” tan başka bir şey değildir). Batılı bir kaynağın önerdiği geleneksel bir ruh çağırma ise - medyumsuz ve büyüsel bir yöntem olarak - ilkin, ölüleri uyandırarak çok güçlü bir formül olarak bilinen, “Alay Fortission Fortissio Allynson Roa” sözcükleri tekrarlanır, ruhun geri gitmesi için “Omgroma Epin Savoc, Satony, Degony, Eparigon, Galiganon, Zogogen, Ferstigon” (ilaç adlarını andıran!)” gibi güçlere seslenilir.</p>

      <p class="paragraf">Uygulamalara “dua” ve “dua”yı andıran çağrı şekilleri girince de olumsuz bir anlam da taşıyan “büyü” sözcüğünün olumsuz yanı büyük bir ölçüde arındırılmış olur.</p>

      <p class="paragraf">Bu bağlamda “okuyup üflemek” anlamına gelen “üfürüğün” kullanıldığı “üfürükçülük”te, Boratav’ın değerlendirmesi ile, “hastalığın sağalması isteniyorsa duaların, dileklerin etkisini hastanın vücuduna yaymak için, tabiatüstü zararlı varlıkların kötülüklerinden korunmak söz konusu ise, çevreye, etraftaki eşyaya, bu varlıkları ürkütecek sözleri eriştirmek için yapılan işlemdir.”</p>

      <p class="paragraf">“Üfürükçü deyimi, günümüzde bu türlü akıl ve bilim-dışı eylemlerle cahil insanları aldatan ve sömüren kişiler için kullanılır, kötüleyici bir anlam kazanmıştır.”</p>

      <p class="paragraf">Nefesi güçlü olan üfürükçü ki uygulamalarından ve hedeflerinden “şifacı” kimliğini de kazanmış oluyor, salt bizim toplumumuza özgü bir kişi değildir. Benzer uygulamaları, benzer inanışları, dualara dayanan işlemleri, eski uygarlıklarda ve ilkel topluluklarda olduğu gibi, Batı’nın birçok ülkelerinde (Fransa, İngiltere, İtalya, Almanya) ve bu ülkelerin kırsal alanlarında, az gelişmiş bölgelerinde rahatlıkla bulabiliriz.</p>

      <p class="paragraf">Nedir ki, şifacı ile üfürükçü arasında kesin bir ayrımın olması gerekiyor, çünkü birincisi manyetik ya da “tellürik” bir güç kullanarak salt elleri ile acıyı dindirir ya da geçirir, ikincisiyse, hastanın, şikâyet eden kişinin, fiziği, fizyolojisi üzerinde etkili olabilmesi için, dualarla birlikte, somut, gerektiğinde nesnelere dayanan çarelere başvurur.</p>

      <p class="paragraf">Dolayısıyla şifacıyı parapsikolojik olayların kapsamına aldığımızda üfürükçüyü bu kapsamın dışında tutmak zorunda oluruz.</p>

      <p class="paragraf">Şifacılık konusunu ilginç bir araştırmada inceleyen Fransız tıp adamı Dr. Albert Leprince şifiacıları, her toplum ve örneklere uyan, aşağıdaki beş kategoriye ayırıyor:</p>

      <p class="paragraf">1. Halkın saflığını sömüren ve sık sık mahkemelik olan sahte şifacılar</p>

      <p class="paragraf">2. Şifacılığa yönelen, ilkin bir teşhisle yetinen sonra da çareler, ilaçlar öneren durugörü sahipleri;</p>

      <p class="paragraf">3. Yan bilimsel bir nitelik taşıyan, gerçek bir ruhsal güce sahip olan manyetizmacılar;</p>

      <p class="paragraf">4. Kendilerini dinsel bir inanca bağlayan, dualara başvuran ve “mucizeler” yarattıklarını iddia edenler;</p>

      <p class="paragraf">5. Vardıkları sonuçları ne fiziğin, ne de metafiziğin açıklayamadığı gerçek şifacılar.</p>

      <p class="paragraf">Kime yönelik olursa olsun duanın her çeşidi gizemsel işlemlerin ayrılmaz bir parçasıdır ve her ne kadar tek Tanrılı büyük dinler büyünün her çeşidini, olumlu diye bilineni dahil olmak üzere, yasak ediyorlarsa da işlemde Tanrıya yönelik bir dua dahil edildiğinde mesele kendiliğinden değişir.</p>

      <p class="paragraf">Yasal olarak büyü yasaktır ancak, anlatıyor Bülent Kısa. “Büyü karşılığında para almak yasaktır. Dolandırıcılığa giriyor. Ben para alıyorum diye itiraf etsem de önemli değil. Beni para alırken tespit edip yakalamaları lazım. Ben sansasyon olsun diye büyü yaptığımı söylüyor da olabilirim. Ben sadece yıldızfalı çıkaran, astrolojiyle ilgilenen bir adamım da diyebilirim”</p>

      <p class="paragraf">Bilindiği gibi önemli olan yasa değildir, yasayı atlatma yollarıdır. Veya, bir İtalyan atasözünün ifadesiyle, “Yasa çıktı, çaresini bulalım.”</p>

      <p class="paragraf">Aynı durum dinsel yasaklar için de geçerlidir ve dinsel yasakları atlatmanın çarelerinden biri de dinsel formları, duaları (ister gerçek, ister uydurma) büyüsel işlemin içine katmak, bunları işlemin özü olarak göstermektır belirlenemeyen ya da belirtilmek istenmeyen bir güce yönelik yakarmayı Tanrıya, Allah’a yöneltmektir.</p>

      <p class="paragraf">Batı’nın genelde ve dinsel yasaklamalarının etkisi altında kendi inancının dışına itmeye çalıştığı (oysa Kutsal Kitaplarda örneklerini çokça bulduğu) gizemciliği İslâm bilgin ve bilgeleri tarafından belirgin bir güç olarak kabul edilip İbn-i Haldun’da, örneğin, büyü “katıksız sihir” ve “tılsımlar” olarak ikiye ayrılarak karşımıza çıkmaktadır. Ve İbn-i Haldun’daki katıksız sihir sihirbazın, hiçbir yardımcıya başvurmaksızın, kendisinden çıkan bir güçtür; bugünkü tanımlarımızla bir “duyumötesi olay”dır, bir psi faktörü.</p>

      <p class="paragraf">Yukardaki ayrıma göre de “tılsım,” tüm diğer büyüsel işlemlerin içinde, başlı başına bir sihirli alanı oluşmaktadır.</p>

      <p class="paragraf">1974’ten kalma bir araştırmasında (Nazar, Nazarlık ve ilgili büyüsel işlemler) İsmail Çelik, İstanbul’un Hisarüstü’nde, o dönemin parası ile, 600-700 liralık kırmızı mürekkep kullanarak nazar ve başka çeşit muskalar yazan ve Giresun’un bir köyünden gelme olan Veli Baldede’den söz etmektedir. Veli Baldede ya da Veli Şeyh eskilerden sayılabilecek bir İstanbul muskacısı ise de bugün de muskalara, nazar boncuklarına ve tılsımlara rağbet sürüyor.</p>

      <p class="paragraf">Batı gizemciliği tılsımları “talismans” olarak biliyor ve kullanıyor. “Talisman” sözcüğü ise Yunancadan gelmedir ve “telesma” (Dinsal ayın)dan türetilmiştir. Ancak tılsım, muska ya da nazarlık insan tarihi kadar eski inanış ve uygulamaların örnekleridir, her kültür ve kıtada karşımıza çıkmaktadır.</p>

      <p class="paragraf">“Muska, Arapçada “yazılı şey” anlamına gelen nusha kelimesinin halk ağzında bozulmuş biçimidir,” diye açıklar Boratav. “Hastalıkları sağaltma ya da düşmandan gelebilecek kötülükler, görünmez kazalar vb gibi herhangi bir zararı önleme ile üstte taşınan yazılı kâğıda denir. Nazarlık, bir yönüyle, yani kötü gözlerin ve kıskançlık duygularının sebep olabileceği hastalıklardan, sakatlıklardan koruyucu niteliğiyle, muskanın işini görür. Ama, adından da anlaşılacağı üzere, onun asıl görevi kötü gözlerden korumadır.</p>

      <p class="paragraf">Tılsım, anlamı bulanıkça bir kelimedir. Tılsım define gibi gizli şeyler bulmayı, kapalı yerleri, örneğin saray, mağara kapılarını açmayı sağlayan ve ancak ehlinin bildiği sözleri ya da kullandığı araçları gösterir.”</p>

      <p class="paragraf">Tılsım, muska, nazarlık... büyüsel işlemlerde koruyucu bir nitelik ve işlev taşıyan kimi yazılı, kimi çizimli, kimi kumaş, kâğıt ya da deriden yapılmış, kimi kazılmış. Taşıdıkları simgesel şekiller güçlü bir etkendir, dört köşeli bir tılsım uyumsuzluk yaratır, yuvarlak bir tılsım ise olumlu ruhların yardımını sağlar.</p>

      <p class="paragraf">Bu koruma nesnelerinde, özellikle antik uygarlık ve inanışlardan kalma olanlarda, yıldızbilimsel (astrolojik) değer, anlam ve simgeler ön plândadır; koruyucu veya aktif güç bunlarla sağlanır. Buna karşın büyük dinlerin, tek Tanrılı dinlerin ürünü olanlarda Kur’an-ı Kerim’de, Tevrat’tan ya da başkaca dinsel metinlerden alınan sözcükler, işaretler, adlar (kutsal adlar) ve özellikle dualar kullanılır.</p>

      <p class="paragraf">Ancak... bu tür uygulamalarda kutsal metinler kullanmak din tarafından yasak değil midir? Öyledir ve İslamda bu yasaklar birçok hadiste açıkça ifade edilmiştir (Ebû Hüreyre, İbn-i Mes’ud); belirli surelerde (113,114) ise büyücülüğün, cinciliğin kaçınılması gereken kötülükler olduğu söylenmiştir.</p>

      <p class="paragraf">Yine de tüm bunlar ne yanlış uygulamayı, ne sömürüyü, ne de yönlendirilmiş bilgiyi engellemiyor çünkü, her alanda olduğu gibi bir “arz talep” yasası işliyor, sürekli olarak.</p>

      <p class="paragraf">Ya yatırlardan, türbelerden beklenen medet, onlara bağlanan umutlar ve etraflarında oluşan efsaneler?</p>

      <p class="paragraf">Büyüsel uygulamalara pek benzemiyorsa da bunlar da bir “başka” büyüselliğin halk tarafından benimsenen belirtileridir.</p>

      <p class="paragraf">İnanç, hiç kuşkusuz bir güçtür; inanç derler; dağları bile yerlerinden kımıldatır. Ve inanç, batıl inanışlara karışınca, onlarla karıştırılınca, kendi dinsel buyruklarını bile göz ardı eder.</p>

      <p class="paragraf">Sarıyer’e Telli Baba’ya, Eyüp’teki Dilek Baba’ya, Şehzadebaşı’ndaki Helvacı Baba’ya vb gidenler hep iyi niyet ve inançla giderler oysa İstanbul Müftülüğü’nün, eskiden kalma uyarısına dikkat ettikleri olmuyor mu?</p>

      <p class="paragraf">“Türbelerde mum yakmak, bez bağlamak, dilek taşları yapıştırmak, para atmak, kurban kesmek ve doğrudan doğruya ölüden dilekte bulunmak dinimizce yasaktır ve günahtır,” der bu, hatırlatma şeklindeki uyarı, ancak inanışın inançtan baskın çıktığı da oluyor.</p>

      <p class="resimalti-italik para-style-override-7"><span class="char-style-override-4" xml:lang="en-US">* * *</span></p>

      <p class="paragraf">İstanbul büyüleri dendiğinde, genelde İstanbul kökenli ya da gerek Trakya’dan gerekse Anadolu’dan gelen ve kentsel büyü yöntem ve şekilleriyle kaynaşan büyüler anlaşılır. Ancak büyü gibi geleneksel kaynaklara dayalı uygulamalarda unutulmaması gereken bir nokta vardır: İstanbul’da, kentin tarihi boyunca, işlem konusu olan büyülerde değişik kökenler ve inanışlar yatmaktadır. Bunların en büyük kısmı İslam gizemciliğine ait ise de (İloğlu, örneğin, derlemesinde Arap kaynaklarına ağırlık vermektedir) bir kısmı İstanbul’un İslâm öncesi, Fetih öncesi döneminden kalma olduğu gibi bir başka kısmı da, diğerlerine eklenerek, değişik göçlerden ve İstanbul’un din, dil, ırk, inanış mozaikini oluşturmuş olan etkenlerden gelmedir.</p>

      <p class="paragraf">Bu bağlamda, yerel ve kentsel olan azınlıktan bir büyücü (Yahudi, Rum, Ermeni vb) uygulamalarında zaman zaman kendi gelenek ve kültüründen kalma bilgi ve malzemeyi de katmaktadır. Belirli dönemlerde yer alan içten veya dıştan gelme göçleri de hesaba katarak (bu ara fallara, gizemlere ve ruhçuluğa son derece meraklı olan 20’li yılların Beyaz Rusları da unutmaksızın) ortaya son derece bileşimli, neredeyse “kozmopolit” bir olay çıkmaktadır.</p>

      <p class="yildiz">* * *</p>

      <p class="paragraf">Deniz cinleri Padişahının halen Kız Kulesi’nin açıklarında konaklayıp konaklamadığını bilmiyoruz. (Ancak cinlerin, son dönemde, üniversite kantinlerinde bile gündeme geldiklerini biliyoruz!) ancak cinlerin, denizlerin, karaların ve göklerin, adları ne olursa olsun (Albastı, Koncolos, Karakoncolos, Albız, Çarşamba Karısı, Kara-Kura, Kancalar, İbrik Kalfa, Al-Karısı, Rüküş Hanım vb) İstanbul’u bugün mekân tuttuklarını bilmeyen yoktur. Üstelik bu cinler de, çağdaşlaşıp, cismen değilse de ismen basın organlarının başlıklarında, magazin araştırmalarında ve özel televizyonlarının “talk-showlar”ında boy göstermektedirler.</p>

      <p class="paragraf">Birçok ünlü Cinci Hoca’yı tarihine katmış olan İstanbul’umuzda cinlerin “pop” ya da “in” olmalarına, sık sık gündeme gelmelerine, genç nesil arasında “ilgi” konusu olmalarına hiç şaşmamak gerekiyor çünkü, ister dinsel inançtan kaynaklansın, ister folklorik inanış gibi kabul edilsin, nereye bakarsanız bakın cinsiz gizemcilik yoktur ve de düşünülemez, ne Doğu’da, yakın Doğu’da, Uzakdoğu’da ya da Batı’da.</p>

      <p class="paragraf">Cin her kaynakta, esrarlı bir varlıktır, kimilerine göre görünen, kimilerine görünmeyen. Cinler ile temasta olanlar (olduklarını söyleyenler), cinleri davet edebilenler (edebildiklerini iddia edenler) çağırabilenler (çağırdıklarını ileri sürenler) bu varlıkların huylarını ve onlardan nasıl yararlanacaklarını çok iyi bilirler (bildiklerini ifade ederler)</p>

      <p class="paragraf">“Cin” sözcüğünün Latince “genius”tan Arapçaya oradan da Türkçeye geçtiği söylenir. Sözcüğün dilbilimsel kökeni bir yana Romalılar, Yunanlılar, Araplar ve Türkler de cinlere inandılar ve her çağ, kültür ve uygarlığın sihirbaz ve büyücüleri cinlerle her zaman iyi anlaştılar.</p>

      <p class="paragraf">Cinler, cinler tarafından çarpılanlar, cinleri iyi bilenler, erkek cinler, çocuk cinler, kıskanç cinler, öç alan cinler, yardımsever cinler, şakacı cinler, tecavüz eden cinler, cinlere bilerek veya bilmeyerek zarar verenler (ve cezalarını çekenler) ve diğerleri. Uzayıp giden, sonu gelmeyen bir olay ve inanış dizisi.</p>

      <p class="paragraf">Kur’an-ı Kerim’de “dumansız ateş”ten yaratılan bu varlıklar, dinsel inançlardan ve onlardan kaynaklanan, onlardan önce bile var olan halk inanışlarının etkisi ile, masal ve efsanelerin dışına taşıp nerdeyse İstanbul’un günlük ve çağdaş yaşamına iyiden iyiye yerleştiler bir çeşit “dönüş” kaydedercesine ve gizemin gündeminde eski yerlerini kaparcasına.</p>

      <p class="paragraf">Yerleşmekle de yetinmediler, var oluşlarını kanıtlayabilmek ya da hatırlattırmak için onlara inanan veya inanmayanlara, eski, orta ve yeni nesilden olanlara, geleneklere bağlı olan ve olmayanlara, cahillere ve kültür sahibi kişilere, memurlara, ev hanımlarına ve mevki sahibi kadınlara “musallat” oldular, görünmeden ancak kendilerini hissettirerek.</p>

      <p class="paragraf">Kırsal alanlardan, folklorun sayfalarından, masallardan, Dede Korkut ve 1001 gecelerden çıkıp İstanbul’a göç ettiler başkaca göç edenlerle birlikte. Ya da yüzyıllardan beri konakladıkları bu büyük kente yeniden bir “çıkış” yaptılar, büyük kentin artan problemleri ve bu kentin sorunlu sakinleri ile orantılı olarak artarak.</p>

      <p class="paragraf">Cinleri herkes göremez, görenler oluyorsa da bu görmeler toplu halde olmuyor, tek bir kişi görse bile birkaç kişi bir arada görmez. Cinler daha çok hissedilir, algılanır, duyumsanır.</p>

      <p class="paragraf">“Cinler maddeye kayıtlı olmadığından kendilerini insandan çok üstün görüyor,” der araştırmacı yazar ve konunun uzmanı Ahmet Hulusi. “İnsanlarla oynayıp eğlenmek, onları istedikleri gibi gütmek en büyük zevkleri.”</p>

      <p class="paragraf">Cinlerin istedikleri zaman bedensel olarak göründükleri, hatta cinsel ilişkide bile bulundukları söyleniyor. Ancak, Hulusi, “bu gerçek bir birleşme değildir bir beyinsel tatmin, bir boşalmadır,” diye açıklıyor.</p>

      <p class="paragraf">İyi de bedensiz varlıkla, ister kadın ister erkek, cinsel birleşme nasıl olur, nasıl gerçekleşebilir? Kötü niyetli bir cin kadınlara nasıl bir “cinsel taciz”de bulunabilir?</p>

      <p class="paragraf">Soruların, inanışlara bağlı, “geleneksel” bir cevabı vardır, bir de antitez olarak mantıksal bilimsel yaklaşımlar. Aslında inanışla mantığı bağdaştırma deneylerini Orta Çağ’da da bulabilmemiz olası ise, Batı kaynaklarını karıştırdığımızda, biz şimdilik Orta Çağı ve Batıyı bir yana bırakıp İstanbul’umuzun cinlerine dönelim.</p>

      <p class="paragraf">İslâmda ve diğer tek Tanrılı dinlerde (Yahudilik ve Hıristiyanlık) meleklere, şeytanlara ve cinlere inanılır. Melekler iyi varlıklar, Tanrısal ve kutsal varlıklar, şeytanlar kötü varlıklar, cinler ise değişken varlıklardır.</p>

      <p class="paragraf">Tüm geleneksel inanışlarda, ilk inanışlardan başlamak üzere ve mitologyalarda cinler “ilkel” varlıklar olarak tanımlanırlar. Bunlar sihirbazın, büyücünün ve de “magus”un en yakın yardımcıları olabiliyorlar, oluyorlar. Kökeni ve kültür düzeyi ne olursa olsun gizemcilik, bu açıdan, cinler olmadan yapamıyor ve yapamadığı için onları, yüzyıldan yüzyıla açıklamaya gayret ediyor.</p>

      <p class="paragraf">Bizim “cin” dediğimize antik çağ bilgisi, Yunanca bir sözcükten hareket ederek “daimon-daemon” (tanrı, cin) ya da basit ve olumsuz bir anlamda, “demon” der.</p>

      <p class="paragraf">Mısırlılar için cin kişinin ikiziydi, Yunanlılar için paralel bir “ben” (İstanbul’lu Hasan Poyraz Hoca’ya göre cinler âlemi tümden paralel bir evrendir). Sokrates’in cininden söz edilir, onu yöneten, ikinci kişiliğini oluşturan ve onunla konuşan. Önceki bölümlerden bildiğimiz “ölümsüz” Saint - Germain Kontunun cininden de söz edilir, ona unutulan, yitirilen bilimleri öğreten, simya ve kimya formüllerini açıklayan. Hatta ve hatta Napolyon’un bile bir cine sahip olduğu söyleniyor onu başarıdan başarıya götüren.</p>

      <p class="paragraf">Ya Napolyon’un son dönemindeki başarısızlıkları ve çöküşü? Onlar da cin onu terk ettikten sonra oluvermişler!</p>

      <p class="paragraf">Sokrates, Saint-Germain ve Napolyon “tarihsel” örneklerdir ve de (biri hariç) kentimizden bir hayli uzaklarda kalmış. İstanbul’un gizemsel gündeminde olan cin uzmanlarına, cinlerle temas kurabilenlere (kendi ifadelerine göre) geçmek, basında yayınlanan bazı açıklamalardan yararlanmak ise bizi konunun tam merkezine yerleştirecektir.</p>

      <p class="paragraf">Sekiz tane cini olduğunu söyleyen “medyum” Mehmet Memiş cinleri için şöyle diyor:</p>

      <p class="paragraf">“O kadar güzeller ki, o kadar yakışıklılar ki... Saat on iki olunca gelirler... Gece hep onlarla birlikteyiz. Sabah ezanına kadar...Onlarla dua yaparız, bilgi alırım, yazarım, çizerim, tesbih çekeriz... Siz onları göremezsiniz. İnsanların gözünde perde vardır, ama cinler insanları görür. Cin bugün insanlarla evlenebilir... Benim dişi cinim benimle evlenmek istiyor. Normal bir kadınla ne yaşanıyorsa, onunla da yaşayabilirim...”</p>

      <p class="paragraf">Cinlerle evlilik konusunda deneyimli olan, Keto adı ile bilinen, Hacı Aydoğan ise durumunu şu şekilde açıklıyor:</p>

      <p class="paragraf">“Üç çeşit cin var. birisi Rahmaniler, bunlar iyi cinler. Şeytaniler var, bunlar da kötü olanlar. Bir de Cindarlar var ki, hem iyilik hem kötülük yapıyorlar. Benimkiler Rahmani, iyi oldukları için insanlara yardımcı olmaya zorluyorlar beni. Benim karım da Rahmani... İki de oğlum var, cin karımdan., biri altı yaşında, diğeri üç aylık..”</p>

      <p class="paragraf">Bedensiz varlıklarla evlilik, cinsel ilişki ve bunun sonucu olan çocuklar...</p>

      <p class="paragraf">Ahmet Hulusi duruma nesnel olarak yaklaştığında böylesine bir teşhise varıyor:</p>

      <p class="paragraf">“Cinsel ilişki bizim anladığımız manada birleşme değildir. Beyinde bir noktayı etkileyerek kişide bir tatmin meydana getiriyorlar. Bu şekilde kişi gerçekten onlarla temas kurduğu hissine kapılıyor, bu varlıkların etkileriyle boşalmaya uğruyor. Fizik anlamda bir şey yok yani. Bir tür halüsinasyon.”</p>

      <p class="paragraf">Aslında bu durumda “halüsinasyon” (sanrı) bile aşırı geliyor çünkü, sonuçta, cinsel bir düşün dürtüleri ile gerçekleşen bir boşalmadan başka bir şey değildir anlatılan olay ve bunda, bunun açıklamasında veya motivasyonunda cinden başka neden düşünmemek bir hayli zorlamalıdır.</p>

      <p class="paragraf">Ahmet Hulusi’ye kulak vereceksek bir kadın cinle yapıldığı söylenen evlilikten çocuklar nasıl doğar?</p>

      <p class="paragraf">Tek bir kişinin anlattığı bir “olay” örnek teşkil edemiyorsa bile bu kişinin öne sürdükleri, çok gerilere gittiğimizde, bizleri bu tür durumlara ve bu durumların ortaya attığı “sorunlar”ın cevabını inanışlara bağlı kalmak şartı ile vermiş oluyor.</p>

      <p class="paragraf">İslâmın cin inanışından Orta Çağ Hıristiyanlığına, paralellik gösteren, melek-şeytan-cin inanışına bir geçiş yapmamız gerekiyor, 1486 yılından kalma bir kitaba dayanarak.</p>

      <p class="paragraf">Engizisyon boyunca bir el kitabı olarak kullanılan, 550 sayfada soru-cevap şeklinde Heinrich Kramer ve James Sprenger adlı iki Alman din adamı tarafından hazırlanan “Büyücülerin Çekici” (Malleus Maleficarum), kötü niyetli cinlerle büyücü kadınların, cadıların cinsel ilişkilerine eğildiğinde, Orta Çağlar’a özgü bir inanç ve mantık çerçevesi içinde, bu türden cevap ve sonuçları sıralamaktadır:</p>

      <p class="paragraf">Kötü ve şeytana hizmet eden cinler cinsel ilişkide bulunduklarında birer aracı olarak hareket etmekteler, çünkü yaptıkları bir insanın (erkeğin) menisini çekip bir başka insana (kadına) aktarmaktır. Nedir ki, bu tür cinlerin bir kadını hamile bırakmaları imkânsızdır, çünkü bunlar (Hıristiyan inançlarına göre) ruh taşımazlar. Dolayısıyla ruh ve bedenden oluşan bir canlıya hayat veremezler. Ancak unutulmamalı ki, Tanrının yarattığı bu varlıklar ister cin, ister şeytan olsunlar, onların altında olan her şeyi denetleyebilirler ve bu yüzden, şeytanlıklar peşinde olan cinler bir erkeğin menisini çekip, kendilerine aitmiş gibi, bir kadına aktarabilirler. Üstelik, ermiş Avgustinus’un da belirttiği gibi, bu tür kötü cinler bir erkeğe kadın, bir kadına da erkek olarak görünebilirler.</p>

      <p class="paragraf">Bu örneği vermekteki amacımız cinlerin, her büyük dinde ve her kültürde, bir sorun teşkil ettiklerini ve bu sorunun, çağdan çağa, ne tür bir “literatür”e yol açtığını özetle göstermektedir. Ancak, Doğu’dan Batı’ya, cin sorunu sadece cinselliğe yönelen bir sorun olmaktan çok uzaktır. Çünkü cin, huyu ne olursa olsun, her çeşit gizemciliğinin vazgeçemediği bir unsurdur, ister adı cin olsun, daeomon olsun ya da sadece “varlık.”</p>

      <p class="paragraf">Folklor açısından kendi cinlerimizi incelediğimizde bunların da şekilden şekle geçtiklerini görürüz. Cinler kara kedi veya kara köpek şeklinde görünürler, oğlak, eşek, tavşan, tavuk, horoz, kuzu, yılan vb şekillere de bürünebilirler. Ufacık olurlar ya da kocaman, ince ya da şişman, güzel, çirken, sevimli, korkutucu, hoş kokulu veya tiksindirici. Hatta ve hatta birer cansız nesneye de dönüşebilirler.!</p>

      <p class="paragraf">En çok sorun çıkaran kötü ruhlu, kötü niyetli cinler oluyor, olaylar yaratan, insanlara sataşan, insanları çarpan, sevgilileri ayıran, kocaların başlarını çelen, kadınları aldatan, eşyaların yerini değiştiren, nesneleri gizleyen. Bir cinin marifetleri ile bir “vurucu ruh”un, bir “poltergeist”in marifetlerini birbirinden ayırabilmek, bu yüzden, bazen çok zor oluyor.</p>

      <p class="paragraf">Cinlerden oluşan ve cinleri barındıran paralel bir evren ilginç bir kavramsa cinleri “enerji”ye benzetmek, bir “enerji insanı” kuramına oturtmak bir o kadar ilginçtir. Nedir ki, bilimsel açıdan tüm bunlar (ki tüm bunlar, aslında, kentimizde öne sürülen görüşler olduğundan kentsel gizemlerimizin ayrı bir alanını meydana getirmekteler) imkânsız ve olasılıkların dışında kalıyor. Bu konularda tartışmalar uzayıp gider ve varılan veya önerilen sonuç her zaman “inançsal” bir sonuç oluyor, ister “gizli” bilimlere bağlansın, ister dinsel inanışlara.</p>

      <p class="paragraf">Gizem dünyası, eski inanışlara, insan kadar eski geleneklere, mitolojik ve folklorik malzemeye dayanarak, her zaman cinlere başvurur. Kimi bu bağlılığını inandığı ve uyguladığı, izlediği dine bağlar, kimi dinsel inanışları kendine göre yorumlar ve kullanır (büyüde olduğu gibi) çizgiyi aşmak pahasına. Biri tüm bunları kendi sorunlarını çözebilmek amacı ile, kanıt ve cevap olarak öne sürerken diğerleri ise pazarlar, bir “hizmet” olarak. Kaldı ki, gizemin her alanı arz ve talep kurallarına uymak zorunluluğuna sokar kendini.</p>

      <p class="paragraf">Bugünün İstanbul’unda dirilen ve yeniden, oysa daha “değişik” çevrelere ve daha “değişik” tanıtımlarla uzanan, “popüler” hale gelen cinlerin her çeşidi gizemciliğin kaçınılmaz varlıklarıdır. Hem cinler olmazsa, onlardan yardım görmezse büyücünün ve bakıcının durumu ne olur?</p>

      <p class="paragraf">Bu sayfalar boyunca, elimizden geldiği kadarıyla, kentimizin barındırdığı hatta yarattığı birçok gizem ve inanışları gözden geçirmeye çalıştığımızda er veya geç “cin” konusuna da değinmemiz kaçınılmazdı.</p>

      <p class="paragraf">Ahmet Rasim’in deyimi ile “Sultan İbrahim zamanının en nâmdar aktörü Cinci Hoca denen herif”i ve benzerlerini görmüş, tanımış, bu İstanbul’da sorun büyücülerin cinleri değil de en marifetli cincinin bile bastıramadığı başkaca cinlerdir, ister birer “varlık” gibi, ister birer “insan” gibi görünsünler.”</p>

      <p class="paragraf">Yine de inanışlar ve gelenekler - ama dinsel inançlara dayansınlar ama hurafelere - son derece dayanıklı olduklarından, bilgisizlik ve çaresizlikle beslendiklerinden ve gizemli ya da gizemle karışan durum ve olaylar her zaman merak uyandırdıklarından, İstanbul’un cinleri de, geçmişleri de çağdaş görünümleriyle, bu kentin folklorik manzarasının bir parçası olarak anımsanacaklar.</p>

      <p class="paragraf">İstanbul Müftüsü Selahattin Kaya’nın dediği gibi; “Bazı insanlar cinlerle doğrudan ilişkiye girebilirler. Bunun ne kendilerine, ne de başkalarına yararı vardır. Bunların en büyük başarıları kendileri hakkında yaptıkları propagandalar, abartmalı sözler ve telkinlerle muhataplarını etki altına almaları.”</p>

      <p class="arabaslik-sol">BİR SON DEYİŞ GİBİ</p>

      <p class="paragraf">İçinde yaşadığımız bugünün İstanbul’unda gizliliklerini yitirmiş gibi görünen her tür gizem, sihir, büyü ve fal açık bir piyasada sunuluyor. Gizli gibi bilinen bilimler, ilimler, sanatlar, bilgiler ve gelenekler şaşırtıcı ve düşündürücü bir değişime uğradıkları gibi icraatçıları cam ekranlardan hizmet veriyorlar, uzmanları gazete sütunlarında veya telefon hatlarında medetler, öneriler ve umutlar dağıtıyorlar. “Kitch” dekorlarda, rengârenk dumanlar ve yanıp sönen ışıklarla donatılmış platolarda “ilginç” konular tartışılıyor, tartışılınca da alan dedikodusuna ve ücret örneklemesine kayılıyor. Bu ara konuşmacının ilgi ve uzmancılık konusu ne ise (yıldızbilim, falcılık) o yüceltiliyor, bilimsellik kazanıyor ister bir yan bilim ise (yıldızbilim), ister bir inanış yöntemi (fal).</p>

      <p class="paragraf">Dışarıdan örnekler alınarak (ancak dışardan gelen her şeye olumlu diye bakmak huyumuzdan ne zaman vazgeçeceğiz?) her konunun bir çağdaşlaşma, açılma, şeffaflaşma etiketi altında çeşitli erken, taklit ve özentili özlemlere kapılarak soysuzlaştırıldığı bir ortam ve dönemde gizemlerin “serbest piyasa”sı da ancak bu kadar olabiliyor. Ve gizem diye bilinenler yaygınlaşa yaygınlaşa kimliklerini ve özelliklerini yitirdikleri gibi guruplaşa guruplaşa özlerinde hiç var olmayan (özleri çünkü zamansız ve evrenseldir) “çağdaş” ve “moda” sayılan bir uçukluk kazanmaktadırlar.</p>

      <p class="paragraf">Ancak bu şehr-i İstanbul ne denli sarsılmaz ve gerçek kimliğini, gerçek değerlerini (her şeye ve herkese rağmen) korumasını bilen, gerektiğinde bunları tevazu içinde gizleyen bir “merkez” kent ise gizem de, bu “merkez”in dahilinde, kendi gerçeklerini aramayı ve düşünmeyi sürdürüyor.</p>

      <p class="paragraf">Bu arayışların safhaları görkemli değiller, çok sıfırlı sayılara dayanmazlar; bu arayışların yöntemleri ve uygulamaları dünyasal sayılmazlar, insanın toplumdaki konumunu, mal varlığını ve karşı cins ile ilişkilerini hedeflemezler ancak, bir temel olarak, kişinin iç dünyasına seslenirler, bu iç dünyayı şekillendirmeye çalışırlar.</p>

      <p class="paragraf">İstanbul’un gerçek gizleri ve gizemleri falcılar, büyücüler, bakıcılar ve cinciler mi?</p>

      <p class="paragraf">Hiç değil. Bu sayfalarda onlara da bir pay tanıdıysak bunların da, geniş anlamda, gizemsel olduklarındandır, kentimizin çağdaş toplumunda ve bu çağdaşlaşmaya katkıları olan medyalarda güncellik kazandıklarından hatta, neredeyse, Batılı olmanın örnekleri gibi sunulduklarından.</p>

      <p class="paragraf">İstanbul’un görülen ve görülmeyen gizemlerini salt gizemsel inanış ve geleneklerinde aramamak gerekiyor: İstanbul gibi bir kentin olaylar, çatışmalar, çalkalanmalar, aşamalarla dolu yaşamı geçmişinden ve geleceğinden kaynaklanan yankılar ve çağrışımlarla ve bu tür yaşam çizgisinin, mitosları ve efsaneleri ile birlikte, içerdiği her türlü sihir ve gizem zaten etrafımızı sarıyor, gözlerimizin önünde ve ellerimizin altında duruyor. Görmesini, bakmasını bilen görür ve bakar, aramasını bilen arar ve bulur. İstanbul’un, geçmiş dönemlerde, bir arayışın, bir bilgi ve gelenek sentezinin odak noktası olduğunu belirli örnekleri ile öneki bölümlerde ve o bölümlerdeki kavram ve kuramlarla sergilemeye, bazı ipuçlarını vermeye çalıştık. Ancak her şey olası olduğundan ve her şey birbirine, inandığımız gibi, bağlı ve bağlantılı olduğundan belki de İstanbul gizemleri geçmişleri, bugünü ve yarını ile saydıklarımızın, saymaya çalıştıklarımızın çok ötesindedirler ve o ötelerde kaldılar. Galiba, bir süre daha o ötelerde kalacaklardır. Her insan yüzünde, yüzünün çizgilerinde, kırışıklıklarında, gözlerinde parlayan ışıklarda kendi iç gizemini ifade ettiği gibi, her kent geçmişinden kalan açık veya kapalı izlerinde, mekânlarında, yarattığı düşünsel-inançsal-toplumsal “güç”te, “şarj”da oluşmuş, oluşmakta ve oluşacak olan sır ve sihrini taşımakta ve açıklamaktadır. Bu bir tümdür, en ince ayrıntısına kadar tümü kapsayan, tümün doğurduğu bir süreçtir, bir oluşumdur.</p>

      <p class="paragraf">Mitoslar, efsaneler, inanışlar, izler, mekânlar, binalar, surlar, kuleler, sütunlar ve insanlar. Gelenler, gidenler ve kalanlar. Bunlardır İstanbul’un gizemleri, bunlardan kaynaklanır ve şekillenir İstanbul’un gizli yüzü ve İstanbul’a da başka şekilde bakamayız, ister kabul edelim, ister baş sallayıp gelip geçelim.</p>

      <p class="paragraf para-style-override-5"></p>

      <p class="paragraf para-style-override-8">SON</p>
    </div>
  </div>
</body>
</html>
