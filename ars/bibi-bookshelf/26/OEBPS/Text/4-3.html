<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-3.html</title>
  <link href="../Styles/template.css" rel="stylesheet" type="text/css" />
</head>

<body>
  <p>x-font-ttf</p>

  <div id="x4-3.html" xml:lang="en-GB">
    <div class="Basic-Text-Frame">
      <p class="anabaslik" id="toc_marker-5">DÖRDÜNCÜ BÖLÜM - GİZEMCİLER İSTANBUL’DA</p>

      <p class="paragraf">“Kutsal Sihir Kitabı” 15’nci yüzyıldan kalma olduğu söylenilen sayılı bir el yazmasıdır. Geleneğe göre ve metnin önsözünde açıklandığı gibi yazarı Yahudi Abraham ya da Avram’dır ve Yahudi Abraham - Avram, oğlu Lemeh’e ünlü büyücü Abramelin (Abra-Melin)’in öğretilerini bu metinde açıklıyor.</p>

      <p class="paragraf">Abramelin’le ilgili pek bir bilgi yoktur fakat Abraham - Avram önsözünde, Kabala’nın gizlerini babasından öğrendikten sonra, ilk önce Mısır’a oradan da İstanbul’a geçtiğini anlatıyor ve bir şans eseri ya da yazgısal bir sonuçla Abramelin’in gizli el yazmasını İstanbul’da buluyor, düzenliyor ve 1458’de yayınlıyor.</p>

      <p class="paragraf">Kullanışı tehlikeli, en azından sakıncalı sayılan “Sihirbaz Abramelin’in Kutsal Sihir Kitabı” yazılış biçimine bakıldığında 15’nci değil de 18’nci yüzyıldan kalma gibi görünüyorsa da değişmeyen ve tartışılmayan gelenek kökeni olarak hep İstanbul’u gösteriyor.</p>

      <p class="paragraf">Hayal ya da gerçek! Bu araştırmamız boyunca birçok kez sorulacak, akla gelecek bir sorudur bu. Ancak, bu aşamada, kanımızca önemli olan cevaplar değil de bir araya getirilen malzemedir, yani belgeler, olaylar, gelenekler, inanışlar ve bunlara karışan ve bunları yaratan kişilerdir. Cevap, yorum, açıklama, tartışma sonradan gelmektedir araştırılan ve de araştırmaya yarayan malzeme ortaya serildikten sonra.</p>

      <p class="paragraf">Daha önce de belirtmiştik, yeniden tekrarlayalım çünkü “repetita juvant” yani tekrardan yarar gelir: İstanbul kenti ister bir “güç merkezi,” ister bir bağlantı, geçiş yeri veya bir sentez noktası (sentez aracı) olarak yüzyıllardan beri Batılı gizemcilerin, bireyci araştırmacıların ve örgüt üyelerinin ya da örgüt kurucularının ilgisini çekmiştir. Kimi İstanbul’a uğramakla yetinmiş, kimi İstanbul’da bir süre kalmış, kimiyse ilk eylemlerini İstanbul’da gerçekleştirmiştir.</p>

      <p class="paragraf">Bu ve sonraki bölümde “Batı’dan gelenler”i ve “Doğu’dan dönenler”i izlemeye çalışacağız, imkânlarımız nispetinde ve var olan kaynaklarımızın elverdiği kadarıyla. Konumuzun ve amacımızın “kahramanları” olan bir dizi bilinen, az bilinen ya da bilinmeyen kişinin, gezgincinin, olumlu-olumsuz gizemcinin peşinden oldukça uzun bir yolculuğa çıkacağız. Bazen bir yerlere varacağız bazen ise bir noktada durmak, duraklamak ve varsayımlar dizmek zorunda kalacağız.</p>

      <p class="paragraf">Kanımızca bu da pek önemli değildir çünkü, önemli saydığımız, ayrıntılardan, olaylardan ve varsayımlardan (belki de gerçeklerden) oluşacak olan bir başka, değişik, alternatif İstanbul’un portresi ve anatomisidir.</p>

      <p class="paragraf">Örneklerimizi sıralamaya koyulalım..</p>

      <p class="paragraf">Goethe’nin ölümsüzleştirdiği yaşlı, ihtiraslı, gençliğini ve eski gücünü arayan, bir yönü ile destansal ve bir diğer yönü ile gerçek, Doktor Faust’un bile İstanbul ile bir bağlantısı olduğu söyleniliyor her ne kadar (bilindiği kadarıyla), Tanrı bilimden mezun Johannes Faust bedensel olarak İstanbul’a ayak basmış değilse bile.</p>

      <p class="paragraf">İstanbul’da görünmüyor Faust ama, Paracelsus adı ile ünlenen Theophrastus Bombastus ve arkadaşı Heinrich Cornelius Agrippa ile birlikte, 1510 yılında Prag kentine geliyor, kentin ünlü üniversitesine yazılıyor gizemciliği, gizli ilim ve sanatları öğrenmek amacıyla. Bu üç candan arkadaş resmen felsefe öğrencileridir. Ama, tüm güçleri ve hırsları ile, Prag’ın kitaplıklarında bol sayıda bulunabilen Keldanlı, İranlı, Arap metinlerini karıştırıyorlar, Yakın ve Ortadoğu’nun gizemli öğretilerini araştırıyorlar. Üniversitenin öğretmediklerini ise, kentin kenar mahallelerinde, “üstatlar”dan öğreniyorlar: sihirli sözcükleri, büyücülüğü, bakıcılığı, durugörüyü ve tılsımları.</p>

      <p class="paragraf">Ve Faust, Leipzig’li dostu Doktor Jonas Victor’a yazdığı bir mektupta, sekiz gün süren “astral” ya da beden dışı bir yolculuğunu uzun uzun anlatıyor. Asya’yı, Afrika’yı, Avrupa’yı dolaşıyor, böylece, Doktor Faust ve yolculuğunun ikinci gününde Türkiye’ye varıyor ve İstanbul’u inceliyor.</p>

      <p class="paragraf">Başyapıtında Goethe bu olayları, kurgusal-şiirsel bir yaklaşımın içinde, başka şekilde yorumluyor, şeytan Mefistofeles’i de karıştırarak. Öte yandan Johannes Faust’un gerçek yaşantısında da sarışın Margherita’ya rastlanmıyor!</p>

      <p class="paragraf">Faust, İstanbul’a bedensel olarak gelmiyor ancak, aldığı öğretinin ve sahip olduğu bilginin bir sonucu olarak, beden dışı yolculuğunda İstanbul’u incelemeden yapamıyor!</p>

      <p class="paragraf">16’ncı yüzyıl gizemcisi, sihirbazı, “magus”u Doktor Faust’un aksine dönemin bir Alman Aydını ve gezgincisi olan Kont Bernhandt’ın, “Yolculuk Notları”nda açıklandığı gibi, simyanın gizine sahip bir kişinin peşinden tüm Avrupa’yı dolaştıktan sonra İstanbul’a geliyor, sonradan İran’a ve İskenderiye’ye geçiyor.</p>

      <p class="paragraf">16’ncı yy’da simyanın gizine sahip birini arayan Alman soylusunun macerası konumuza, zorunlu ve bağlantılı olarak, Orta Çağ gizemciliğinin en ünlü temsilcilerinden biri sayılan Fransız simyacısı Nicolas Flamel’i getiriyor.</p>

      <p class="paragraf">“Türkiye Gizemleri” adlı araştırmasında Haluk Egemen Sarıkaya,Thomas A. Shambhala’nın “Işık Vahası” (Oasis of Light, 1977) kitabından aşağıdaki alıntıyı naklediyor.</p>

      <p class="paragraf">“14’ncü yüzyılda, sahte bir ölüm ve gömülme olayı düzenlediği ve sonra Orta Asya’da ortadan kaybolduğu sanılan bir diğer tarihi şahsiyet de, Nicolas Flamel’di... Başrahip Vilain, 18’nci yüzyılda, Flamel’in Türkiye’deki (İstanbul’daki) Fransız Sefiri Desalleurs’ü ziyaret ettiğini yazmıştı, yani Flamel’in sözde ölümünden dört yüz yıl sonra!</p>

      <p class="paragraf">XIV. Louis, Paul Lucas’ı, Ortadoğu, Mısır ve Yunanistan’dan antik eserler toplamakla görevlendirmişti. Lucas, 1714 yılında, “Kralın emriyle, Bay Paul Lucas’ın Gezisi” adında bir kitap yayımladı. Bu eserde, Bursa’da dört dervişle karşılaştığından ve bunlardan birinin, Fransızca da dahil olmak üzere çok sayıda lisan bildiğinden bahseder. Söz konusu derviş, ermişlerin yurdu olan uzaktaki bir yerden geldiğini söylemiştir. Görünüşe göre otuz yaşlarında olmasına rağmen, anlattığı uzun yolculuklar en azından yüzyıllık bir süreyi kapsıyordu. Flamel’in adı geçtiğinde, derviş şöyle der: “Flamel’in öldüğüne gerçekten inanıyor musun? Hayır, hayır, dostum, kendini aldatma, Flamel hâlâ yaşıyor; ne o, ne de hanımı ölümle henüz karşılaşmış değillerdir. Her ikisini de Hint Adaları’nda bıraktığımızdan beri üç yıldan fazla bir süre geçmedi. Hem o, benim en yakın arkadaşlarımdan biridir! Bu derviş, Asya’daki Olimpos’un (Yüce varlıkların mekânının, yani Agarta’nın) belirli bir vazifeyle görevlendirdiği bir elçisi olsa gerekti.”</p>

      <p class="paragraf">Sarıkaya’nın kullandığı başka ve daha eski bir kaynak olan Fransız Maurice Magre’nin “Sihirbazların Dönüşü” (Le retour des Magiciens, 1931) olayı bir iki değişik ayrıntı bir yana, aynı şekilde anlatıyor ve ek olarak, bu bölümün başında sözünü ettiğimiz Yahudi Abraham Avram’ın büyüsel el yazması hakkında bazı açıklamalar da getiriyor, Flamel ile ilgili olarak.</p>

      <p class="paragraf">Tekrara kaçmamak için özet olarak vereceğimiz bu bilgilerden önce simyacı ve “ölümsüz” Nicolas Flamel’i kısaca tanıtmak yerinde olacaktır.</p>

      <p class="paragraf">Nicolas Flamel’in yaşam öyküsü gizemcilik tarihinin belki de en iyi belgelenmiş gerçek hikâyesidir, kendi el yazısı yazılmış Paris’teki Ulusal Kitaplık’ta (Bibliotheque Nationale) korunan belgelerle kanıtlanmış.</p>

      <p class="paragraf">14’ncü yüzyılın ortalarında Flamel, Paris’te kitapçılık yapıyor, cahil genç soylulara okuma yazma dersleri veriyor. Kendisinden biraz daha yaşlı olan, hafif çapta mal mülk sahibi Dame Pernelle ile evlidir. Kitapçımız simya ile yakından ilgileniyor, eski metinlerle ve el yazmalarıyla bir aşinalığı vardır ancak, onun için, simya salt kurşunu altına dönüştürmek ya da hayat iksirini bulmak için değildir. Flamel’e göre her simyacının, her “magus”un bulmayı hayal ettiği Felsefeciler Taşı’nın gerçek anlam ve değeri, işlevi doğayı yöneten yasaları keşfedip bilgeliğe ulaştırmaktı.</p>

      <p class="paragraf">Günün birinde Flamel’in hayatı, bir kitap yüzünden, tümden değişiyor: Yahudi Abraham - Avram’ım İstanbul’da bulduğu ünlü Abramel’in kitabıdır bu.</p>

      <p class="paragraf">Kitabı, el yazmasını Flamel ilk kez düşünde görüyor ve kitabı elinde tutan bir melek ona şöyle diyor:</p>

      <p class="paragraf">“Bu kitaba iyi bak. İlk başta içindekilerden hiçbir şey anlayamayacaksın, ne sen, ne de herhangi başka bir insan. Ancak gün gelecek ki, hiçbir insanın göremediklerini onda göreceksin.”</p>

      <p class="paragraf">Düşten sonra bir süre geçiyor ve bir sabah Flamel’in küçük dükkânına bir adam giriyor, elinde satmak istediği bir el yazmasıyla.</p>

      <p class="paragraf">22 sayfalık bu el yazmasını Flamel hemen tanıyor, düşünde meleğin elinde gördüğü kitaptır bu!</p>

      <p class="paragraf">Flamel kitabı satın alıyor ve içindekileri çözebilmek için 21 yıl uğraşıyor, İbranice olarak yazılmış metnin inceliklerini, simgesel çizimlerini, şekillerini kavrayabilmek amacı ile İspanya’ya kadar gidiyor, uzman bir gizemci olarak bilinen yaşlı üstad Canches ile tanışıyor, üç yıl daha metinle uğraşıyor sonra da...</p>

      <p class="paragraf">Sonrası simyacı Nicolas Flamel’in altın çağının başlamasıdır: dar gelirli ve sıradan kitapçı Flamel birden zengin oluyor, kiliselere bağışlar yağdırıyor, altın yapıyor Flamel ancak altınlarını kendi için kullanmıyor, kendi sade yaşama tarzını değiştirmiyor. Zaman geçiyor, eşi Dame Pernelle ölüyor, bir süre sonra da Flamel bu dünyadan göçüyor. Nedir ki, Kral 13’ncü Louis’nin devrinde (1610-1643İ), mezarı açıldığında tabutu boş bulunuyor ve destan ya da gerçeğin diğer yüzü başlıyor.</p>

      <p class="paragraf">Bu arada Yahudi Abraham - Avram’ın kitabı ne oluyor?</p>

      <p class="paragraf">Flamel’den yeğenine geçtiği sanılıyor ve kuşaktan kuşağa ailenin içinde kaldığı söyleniyor. Kral 13’ncü Louis’in zamanında yaşamış ve Flamel ailesinden Dubois adlı biri kralın önünde kurşundan yapılı birkaç küçük topu altına dönüştürüyor. Bu marifeti ona yarar sağlamıyor çünkü, işlediği söylenilen bazı suçlardan dolayı, tutuklanıp idama mahkûm ediliyor ve efsanevi el yazması ünlü Kardinal Richelieu’nun eline geçiyor, Richelieu’nun ölümünden sonra da kayıplara karışıyor.</p>

      <p class="paragraf">Daha doğrusu kitabın tümü kayıplara karışıyor ancak metine ait olduğu düşünülen bazı çizim ve şekiller (diyagramlar) 17’nci yüzyılda Milano’da bulunuyor.</p>

      <p class="paragraf">18’nci yüzyılda Nicolas Flamel olayı yeniden gündeme geliyor, Kral 14’ncü Louis’in görevlisi Paul Lucas’ın “Türkiye’de Yolculuk” (Voyage dans la Turquie, 1719) adlı anı kitabı sayesinde.</p>

      <p class="paragraf">Araştırmacı Haluk Egemen Sarıkaya’nın alıntısında (Sarıkaya’nın kullandığı kaynakta Lucas’ın kitabı “Kral’ın emriyle, Bay Paul Lucas’ın Gezisi” adı ile anılıp yayın tarihi 1714 olarak veriliyor, bizim kullandığımız ikinci kaynakta ise tarih 1719 olup, “Voyage dans la Turquie” diye gösteriliyor) anlatıldığı gibi Lucas, Bursa’da, bir “felsefeci” ile tanışıp Flamel ile ilgili ek bilgileri ondan öğreniyor. Bizim kaynağımız olan Fransız Maurice Magre’nin kitabına göre bu “felsefeci,” yedi kişiden oluşan, bilgelik peşinde dünyayı dolaşıp her yirmi yıl ayrı bir ülke ve kentte buluşan bir örgüt veya tarikata bağlıymış.</p>

      <p class="paragraf">Lucas’ın konuştuğu kişi ona Flamel’den söz ediyor, gizemli kitabın Flamel’in eline nasıl geçtiğini ayrıntılı bir şekilde anlatıyor ve gerek Flamel’in gerekse eşi Pernelle’nin yaşadıklarını söylüyor.</p>

      <p class="paragraf">Paul Luccas, Bursa’da, Flamel’i yakında tanımış olan bir Türkle uzun bir sohbete giriyor, aynı yüzyılda yukarda gördüğümüz gibi İstanbul’daki Fransız elçisi Desalleurs’ün, Flamel’in kendisiyle görüştüğü söyleniyor.</p>

      <p class="paragraf">Kaynağı İstanbul olan bir “sihir” kitabı sayesinde “ölümsüzleşen” bir Orta Çağ Fransız simyacısı, ölümünden 400 yıl sonra İstanbul’da yeniden ortaya çıkıyor: Flamel’in bu “dirilişi” bir başka İstanbul gizemi değilse nedir acaba?</p>

      <p class="paragraf">18 Mayıs 1711’de Dubrovnik’te dünyaya gelen ve 13 Şubat 1787’de, bir Fransız vatandaşı olarak, İtalya’nın Monza kentinde ölen Rugerus Boscovich felsefe ve matematik konularını ele alan 75 ciltlik yazıları ile dönemini aşan bir matematikçi sayılmaktadır. Sadece bir matematikçi olmakla da yetinmiyor, aynı zamanda arkeolog, ozan, araştırmacı ve Fransız Deniz Kuvvetlerine bağlı optik laboratuvarının yöneticisidir.</p>

      <p class="paragraf">1761 yılının Kasım ayında Boscovich ki bu ara Rus Bilimler Akademisinin onur üyesi ve İngiliz Kraliyet Cemiyetinin üyesi seçilip Benjamin Franklin’le de tanışıyor. İstanbul’da bulunuyor. Amacı Venüs gezegeninin geçişini İstanbul’dan izlemektir. Nedir ki, İstanbul’a gecikmeli varıyor, Venüs’ü kaçırıyor fakat bir öncü arkeolog olarak Truva kalıntıları üzerine duruyor, Truva’da kazı yapılmasını öneriyor ve Schliemann’dan bir yüzyıl önce haklı çıkıyor.</p>

      <p class="paragraf">Uzayın, zamanın ve hareketin göreliliğini (izafiyetini) açıklayan, uzaysal boyutları öngören, eğri ve içe dönük bir evrene inanan, ilk kez uluslararası bir jeofizik yılını öneren, simyayı bilimsel açıdan inceleyen, döneminin bilimselliğini aşıp fizik, kimya, biyoloji, atom biliminin kuramlarını savunan din adamı (Cizvit papazı) Rugerus Boscovich bir İstanbul “gizemi” değildir, hiç kuşkusuz, ancak İstanbul’un yoğunlaştırdığı bir bilgiyi de kullanarak destan sayılan bir Truva’nın gerçeğine ilk işaret eden bir “gizem” adamıdır.</p>

      <p class="paragraf">Orta çağ simyacısı Nicolas Flamel için, haklı ya da haksız, “ölümsüz” deyimini kullandık. Ya, Flamel gibi ölümünden sonra İstanbul’da göründüğü söylenilen ve tarihin belki de en ünlü “ölümsüzler”den biri olan Saint Germain Kontu için ne dememiz gerekiyor?</p>

      <p class="paragraf">Ve ne kadar ilginçtir ki, “ölümsüz” diye bilinenler ile “ölümsüz üstatlar”ın gelenek ve inancını sürdürenler, ne hikmetse, İstanbul yolcusu oluyorlar, İstanbul’da görünüyorlar, İstanbul’dan geçiyorlar onları Doğu’nun pek çok gizemli merkezlerine götüren yolculukları boyunca.</p>

      <p class="paragraf">Yine çok ilginçtir ki, bugüne kadar, ülkemizde Batı’nın ve Doğu’nun gizemleri ile, gizemli kişileri ile yakından uzaktan ilgilenenlerin çoğu bu duruma hiç önem vermediler, bu ziyaretlerden ve bu ziyaretçilerden çıkabilmesi olası olan sonuçlar, değilse bile varsayımlar ve tahminler üzerinde pek durmadılar. Hatta, burada denediğimiz gibi, bir araya getirip, sıraya dizip bir yönteme oturtmaya bile çalışmadılar. Oysa ki ülkemizin çağdaş, gitgide teknolojiye ve medyalara bağlanan ve bunların sayesinde gizemleri, artı kendi gizemsel bilgilerini, metalaştırıp piyasaya sunan bazı uzmanlarımız bu tür bir araştırmayı sürdürebilecek donatımlarla sahip gibi görünüyorlar, küçük ekrandan izleyicilere seslendiklerinde.</p>

      <p class="paragraf">Ola ki, eksikliğini duydukları bilgi ve uzmanlık değildir, eksikliğini duydukları pazarlanması, bir telefon hattına bağlanması olası olan bir konuyu araştırıp yorumlamak gereksinimidir!</p>

      <p class="paragraf">Çağdaş ve çağdaşlaşmış uzman gizemcilerimizi, şimdilik bir yana bırakıp biz yeniden eskilere, eski “üstatlar”a dönelim.</p>

      <p class="paragraf">Nicolas Flamel örneğinde olduğu gibi, Türkiye’de esrarengiz Saint-Germain Kontu üzerinde duran çok az sayıdaki gizem araştırmacılarından biri, sık sık andığımız (oysa tüm yorumlarına katılmadığımız) Haluk Egemen Sarıkaya’dır. Sarıkaya’dan önce ise Saint-Germain’e yer ayıran, belki de ülkemizde ondan ilk kez söz eden 70’li yıllardan kalma bir kitabımız oldu: “Uzaydan Geldiler.”*</p>

      <p class="paragraf">Sarıkaya, ilginç ama geçerliliği tartışmaya açık olan bir yorumla Macaristan kurtuluş savaşı önderlerinden Erdel Prensi II. Franz Rackoczi ile Saint Germain arasında bir bağlantı kurarak ikincisinin ilkinin bir yeniden cisimlenmesi (reenkarnasyonu) olduğunu öne sürmektedir.</p>

      <p class="paragraf">Macaristan’ın bağımsızlığı için (1703-1711) mücadele eden, ilkin Polonya’ya sonra ise Türkiye’ye sığınan, Türkiye’de himaye gören prens, 1717 yılına kadar, İstanbul’da kalıyor ve hayatının son yıllarını (1720-1735) Tekirdağ’da kendisine tahsis edilen bir evde geçiriyor.</p>

      <p class="paragraf">Sarıkaya’ya göre Prens Ragoczi “Agarta Üstatları”ndan biridir, Saint-Germain ise onun yeniden bedenlenmiş kişiliği. İyi de, baştan başlamak için, bu ölümsüz Saint-Germain Kontu kimdi ve Türkiye ile, İstanbul ile nasıl bir bağlantısı vardı?</p>

      <p class="paragraf">“Uzaydan Geldiler” (1974) adlı kitabımızda kont hakkında aşağıda tekrarladığımız temel bilgileri vermiştik:</p>

      <p class="paragraf">“Saint-Germain Kontu’nun kim olduğu, nerede doğduğu hiçbir zaman bilinmedi. Günün birinde Kral 15’nci Louis’in sarayına gelip yerleşti. Bir rivayete göre Portekizli bir musevinin oğluydu. Başka bir rivayete göre de Strasbourglu bir doktorun oğlu ya da manastırdan kaçan bir İspanyol papazı veya 2’nci Franz Rackoczi’nin oğlu.</p>

      <p class="paragraf">Kimin nesi olduğu bilinmediği gibi, yaşı da bilinmedi. Saint-Germain’in. Yıllar geçer yaşlanmazdı, yüzyıllardan beri yaşadığını söylerdi.</p>

      <p class="paragraf">Kralın sarayına yerleşir yerleşmez, Saint-Germain, Paris sosyetesinin, soyluların salonlarını dolaşmaya başladı. Her yere davet edilir, hiç kimseyi davet etmez; en zengin sofralarda oturur, ağzına bir lokma yemek koymaz; sürekli olarak en çarpıcı ve en pahalı mücevherleri taşır, soylulara atalarından söz eder ve pek az kimsenin bildiği ayrıntılara girer, herkesi şaşırtırdı.</p>

      <p class="paragraf">Krala yaranmak için Saint-Germain bir ara casusluk da yaptı. Hollanda’ya geçti; oradan Almanya’ya, oradan da Rusya’ya Prusya Kralının hizmetine girdi ve her yerde herkesi şaşırttı; kurnaz bir diplomat, yakışıklı bir erkek, her telden çalan bir kültür ve bilim adamıydı Saint-Germain. Hollanda’da rastladığı Casanova’ya çizmiş olduğu ilk buharlı geminin planlarını gösterdi ve:</p>

      <p class="paragraf">“Bu keşfe bir yüzyıl sonra sahip olacaksınız,” dedi.</p>

      <p class="paragraf">Geleceği öngördüğü için Kraliçe Marie-Antoinette’i kurtarmaya çalıştı.</p>

      <p class="paragraf">Tarihi kaynaklara göre, “Olağanüstü Kont” 4 Şubat 1784’te Almanya’nın Cassel kentinde öldü. Fakat tarihi kaynaklar ne derece doğru, bilinmiyor: 1789’da Marie Antoinette, Kontun imzasını taşıyan bir mektup alır. Benzer bir mektup, Kraliçenin yakınlarından olan Mme d’Adhemar’a da gönderilir. Mme d’Adhemar, ölü bilinen, Çin’den ve Japonya’dan döndüğünü söyleyen Saint-Germain ile karşılaşır.</p>

      <p class="paragraf">Bir yıl sonra “Ölümsüz Kont,” Viyana’da “Gül-Haç’lı arkadaşlarıyla buluşur. Oysa onu herkes ölmüş bilmektedir.</p>

      <p class="paragraf">“Sizden ayrılıyorum,” der kont. “İstanbul’da beni bekliyorlar. Oradan İngiltere’ye gideceğim, bir yüzyıl sonra kullanacağınız iki icat üzerinde çalışacağım. Bunlar, tren ve buharlı gemidir. Himalaya Dağları’na çekilip istirahat edeceğim bir süre. 85 yıl sonra yeniden ortaya çıkacağım.”</p>

      <p class="paragraf">“Ölümsüz Kont” hakkında çok şeyler yazıldı, tahminler yürütüldü fakat bugüne kadar ne gerçek kimliği ortaya çıktı, ne de gerçek görevi. Çok zengindi, mücevherleri değer biçilmezdi oysa servetinin kaynağı meçhuldu; çok bilgiliydi, geçmiş ve uzak tarihin olay ve kişilerini gözleriyle görmüş gibi anlatırdı; usta bir müzikçi ve bir ressam, usta bir kimyager ve bir dilbilimciydi. Bunlarla birlikte hiç kuşkusuz ki, aynı derecede usta bir casus, bir gizli ajan ve 18’nci yüzyılın şatafatlı gizemcilik dünyasının etkin temsilcilerinden biriydi, Giacomo Casanova’dan daha kurnaz, Cagliostro’dan daha başarılı.</p>

      <p class="paragraf">Prens Rackoczi’nin bir yeniden cisimlenmesi (reenkarnasyon’u) miydi kont yoksa, çağdaş araştırmacıların yorumu ile, oğlu mu? Sarıkaya’nın görüşü oldukça “fantastik,” ikinci mantıklı ihtimal ise hem de başka nedenlerle birlikte, Saint-Germain’in İstanbul’a gelmesi için daha geçerli.</p>

      <p class="paragraf">Tarihsel bir çizgiye göre:</p>

      <p class="paragraf">1707 - Claude Louis de Saint - Germain dünyaya geliyor</p>

      <p class="paragraf">1743 - İlk kez ortaya çıkıyor</p>

      <p class="paragraf">1758 - Paris’e geliyor</p>

      <p class="paragraf">1760 - Hollanda’ya kaçıyor, Londra’da tutuklanıyor</p>

      <p class="paragraf">1762 - Rusya’da casusluk yapıyor</p>

      <p class="paragraf">1763 - Belçika’da Casanova ile karşılaşıyor, De Surmont adını kullanıyor</p>

      <p class="paragraf">1778 - Berlin’de görünüyor</p>

      <p class="paragraf">1784 - Cassel’de öldüğü söyleniyor</p>

      <p class="paragraf">1789 - Paris’te, kralın sarayında görülüyor</p>

      <p class="paragraf">1790 - Viyana’da “Güç-Haç” örgütünün bir toplantısına katılıyor.</p>

      <p class="paragraf">1877 - Elena Petrovna Blavatsky onunla karşılaşıyor.</p>

      <p class="paragraf">Görüldüğü gibi, Saint-Germain’in İstanbul ziyaretiyle ilgili bir tarih yoktur. Bir “ilk” ziyaret olarak 1762 yılı öngörülmüştür, Rusya dönüşünde; ikinci ziyareti için 1790 yılı uygun düşmektedir.</p>

      <p class="paragraf">Kesin tarihler ve bilgiler var olmuyorsa bile ölümsüz diye anıları Kontun bir “İstanbul ziyaretçisi” olması tüm ihtimallerin dahilindedir ve de bu olasılıkla uymaktadır. Saint-Germain gibi dönemin ünlü sosyete gizemcilerinden olan çapkın Casanova ile sahte Cagliostro Kontu, Giuseppe Balsamo İstanbul’a uğrayacaklar da “Ölümsüz Üstat” uzak mı kalacak?</p>

      <p class="paragraf">Hiç mantıklı gibi görünmüyor çünkü her üçü de, casusluk faaliyetleri bir yana, gerçek gizemci ve özellikle örgüt adamıdırlar.</p>

      <p class="paragraf">Saint-Germain buharlı tren ve gemi tasarıları üzerine çalışmış olabilir veya olmayabilir bizce bunun pek bir önemi yoktur fakat usta bir simyacı-kimyager (bu bilgilerini daha çok renk ve boya bileşimlerinde ya da soylu hanımlara ikram ettiği güzellik losyonlarında kullanıyorsa da) olduğu ve gizli sanatların her kolu ile yakından ilgilendiği bir gerçektir.</p>

      <p class="paragraf">Kontun İstanbul’a ne zaman ve ne için geldiğini, bu aşamada, bilmiyoruz yine de gelmiş olduğunu kabul ediyoruz, ister babası olduğu düşünülen Prens Rackoczi ile ilgili olarak, ister Doğu’nun kaynaklarından ve İstanbul’un gizemlerinden bilgisine bilgi katmak için. Ya da üyesi, hatta “üstat”ı olduğu örgütler konusunda faaliyetler ve temaslar yürütmek için.</p>

      <p class="paragraf">Muhakkak ki, bir yerde, açıklanmayan, bilinmeyen unutulan bir ya da birkaç kaynakta örneğin İstanbul’u sık sık ziyaret eden meraklı gezgincilerin, araştırmacıların bıraktığı günlüklerin, yolculuk notlarının birinde bilgiler vardır ve bu bilgiler, bu kesin kanıtlar gün ışığına çıkarılmayı bekliyorlar. Gün ışığına çıktıklarında da birçok “bilinmeyenler”in gizemi çözüleceği gibi birçok “bilinenler”in kimliği de bir değişime uğrayacaktır.</p>

      <p class="paragraf">Saint-Germain için söylenenler, bir noktaya kadar, Cagliostro Kontu olarak ünlenen Giuseppe Balsamo için de geçerlidir.</p>

      <p class="paragraf">Şu farkla ki, Alexandre Dumas’nın altı ciltlik bir romanında uzun uzun anlattığı, Balsamo tüm gayretlerine karşın ne Batı gizemciliğinin tarihinde gerçek bir “olay” yaratabildi, ne de “ölümsüzlüğe” erişebildi. Ancak o da, Batı gizemciliğinin birçok sayılı temsilcisi gibi, İstanbul’un çekiciliğine (ki, burada, çekicilik sözcüğünü “turistik” bir anlamla kullanmıyoruz, başka türden bir çekicilikten söz etmek istiyoruz) dayanamayan biridir.</p>

      <p class="paragraf">Saint-Germain’in uyrukluğu tartışılıyorsa Balsamo’nun kökenleri ve yaşam öyküsü iyice bilinmektedir. Balsamo 1743’te Sicilya’nın Palermo kentinde dünyaya geliyor, kentin sefil mahallelerinin birinde. Yeniyetme yıllarında hırsızlıkla geçiniyor, hapse atılıyor ve 22 yaşına vardığında Roma’ya kaçıyor. Roma’da 14 yaşındaki güzel Lorenza Feliciani ile tanışıp baştan çıkartıyor ve de onunla evleniyor. Sahte senetler, düzmece kredi mektupları düzenleyen Giuseppe Balsamo ve sıkıştıklarında, fahişelik bile yapan genç eşi Avrupa’nın tüm büyük kentlerini ziyaret ediyorlar, Paris’ten Londra’ya ve Venedik’ten Napoli’ye dek. Bununla da yetinmeyip Cezayir’e kadar uzanıyorlar.</p>

      <p class="paragraf">1777’de Londra’da Balsamo bir Mason locasına giriyor, kendini Kont Alessandro Cagliostro olarak tanıtıyor ve eşi Lorenza için Kontes Serafina adını uygun görüyor. Aynı dönemde gizemcilikle de yakından ilgilenmeye başlıyor, “Gül-Haç” ve “Aydınlanmışlar” (İlluminati) örgütlerine de katılıyor.</p>

      <p class="paragraf">Derken, Paris’te eski Mısır törenlerinden esinlenerek düzenlediği yöntem ve öğretilerle kendi locasını kuruyor.</p>

      <p class="paragraf">Paris’te Balsamo, diğer adıyla Cagliostro Kont’u, günün adamı oluyor ta ki, tarihe geçen çok ünlü bir üç kâğıt oyununa katılıncaya dek. Saint-Germain’in idamdan, giyotinden kurtarmak istediği Kraliçe Marie - Antoinette’in aleyhine oynanan “gerdanlık” oyunudur bu: görkemli bir elmas gerdanlık için Kraliçeden, peşin olarak, bir servet alınıyor fakat Kraliçe gerdanlığı göremiyor bile. Balsamo tutuklanıyor, yargılanıyor, suçsuz bulunuyor (işin içinde başka soylular da vardır çünkü!) fakat Fransa’yı terk etmek zorunda kalıyor.</p>

      <p class="paragraf">1790’da sahte kont ile sahte kontes eşini Roma’da buluyoruz; Lorenza bir tartışma sonucunda kocasını büyücü diye Engizisyon Mahkemesine ihbar ediyor. Cagliostro yeniden tutuklanıyor, ömür boyu hapisle cezalandırılıyor, kuzey İtalya’daki San Leo Kalesi’ne kapatılıyor ve beş yıl sonra ölüyor. Lorenza ise, Engizisyon’un emri ile, hayatını bir manastırda gözaltında geçiriyor.</p>

      <p class="paragraf">Genel hatları ile Giuseppe Balsamo’nun yaşam öyküsü ve yaşama şekli budur ve sayılı bir gizemci, bir “magus” için hiç de örnek bir hayat değildir, doğrusunu söylemek gerekiyorsa. Hem, kentten kente geçen, her gittiği yerde şu ya da bu şekilde çaresini bulan, gerektiğinde büyü yapan, iksir satan, eşini satan gezginci bir maceraperestin İstanbul’dan geçmesi, İstanbul’un “doğuluğu”nu denemesi son derece doğal karşılanmalı.</p>

      <p class="paragraf">Ancak... Balsamo sadece bir şarlatan, bir sahte gizemci ya da bir gizem sömürücüsü müydü?</p>

      <p class="paragraf">Batı gizemciliğini ve başlıca temsilcilerini incelediğimizde Batılı gizemcinin, özellikle küçük veya büyük tarihin sayfalarına girmiş olanın, dönem dönem bir değişime uğradığını, çağına ayak uydurduğunu görmüş oluyoruz.</p>

      <p class="paragraf">İdeal ve ideal olduğu için ender rastlanılan bir yaklaşımla, gizemle uğraşan, tüm çağları aşmayı çalışan bir kişidir, bunu başarabildiğinde. Nedir ki, uygulamada, her zaman böyle olmuyor, arayış aranılanı vermiyorsa zorlamaya gidiliyor.</p>

      <p class="paragraf">Nasıl ki Orta Çağ gizemcileri daha çok kapalılığı ve gizliliği yeğlemişlerse 18’nci yüzyılın önde gelen, krallar ve soylularla haşır neşir olan, bunlardan destek gören gizemciler-casus ya da “gizli ajan” faaliyetleri bir yana- popüler olmaktan, dikkati çekmekten, görkemli bir yaşam sürmekten vazgeçemiyorlar.</p>

      <p class="paragraf">Saint-Germain etrafına masalımsı bir dünya yaratarak, kendini herkesten çok farklı göstererek ölçüsünü koyuyor; Casanova- ki gizemci örgütlerinin ve Cagliostro’nun Paris’te kurduğu Mısır Locasının adamıdır-çapkınlığı ön plana sürüyor, onun sayesinde ünleniyor; Cagliostro ise sefalet içinde geçen bir çocukluğun ve bir ilk gençliğin izlerini ardından sürükleyerek çizgiyi aşıyor ve “seyirlik” uğruna, para, servet, ve şan uğruna kurban oluyor.</p>

      <p class="paragraf">30 Ocak 1785’te Paris’e gelip bir “malikâne” satın alan Kont Alessandro Cagliostro veya Alexandre de Cagliostro’nun bir şifacı olduğu, bir “uzun yaşam iksiri” imal ettiği haberi etrafa yayılınca kapısında kuyruklar oluşmaya başlıyor.</p>

      <p class="paragraf">Kral 16’nci Louis’nin ilgisini ve Rohan Kardinalinin desteğini kazanıyor Cagliostro, dillere destan olan ziyafetlerinde konuk hanımlara elmaslar hediye ediyor ve artık herkes onun altın elde eden bir simyacı olduğunu kabul etmiş oluyor. Sonra da, ziyafetlerin birinde, Voltaire, Diderot ve d’Alembert gibi ünlü göçenlerin ruhlarını konukları arasında oturtuyor.</p>

      <p class="paragraf">Cagliostro ya da gerçek adı ile Giuseppe Balsamo dönemin çoğu macerasever gizemcileri gibi, çokça yolculuk eden biridir. Avrupa’yı dolaştığını, zaman zaman haltlar karıştırdığını gördük. Nedir ki, Avrupa ona yeterli gelmiyor: Öğreti sahibi ise, ki hiç kuşkusuz öyledir, simya ile uğraşıyorsa, ki uğraşıyor, Mısır’a kadar uzanması Ortadoğu’yu ziyaret etmesi ve İstanbul’a uğraması şart gibidir.</p>

      <p class="paragraf">Arabistan yarımadasını ziyaret ettiğinde Medine’de Cagliostro, sağ kolu olacak ve Felsefeciler Taşı’nı araştıran, Yunanlı simyacı Althotas ile karşılaşıyor. Birlikte İskenderiye’ye gidiyorlar, oradan da Kahire’ye ve Kahire’den İstanbul’a geçiyorlar, İstanbul’da bir süre kalıp iksir ve tılsımlar, nazarlıklar satıp geçiniyorlar.</p>

      <p class="paragraf">Bu yolculuklar Cagliostro’nun gençlik yıllarına aittir ve bu yolculuklarından, Malta’daki simya konusundaki çalışmalarından, Roma’daki ilk başarılarından ve Almanya’da Saint-Germain ile ilk tanışmasından sonradır ki, Cagliostro, Paris çıkartmasını yapıyor, zirveye ulaşıyor ancak sonuçta Saint Angelo Hapishanesi’nde (San Leo’dan transfer edilerek) eşinden kaptığı frengiden ölüyor.</p>

      <p class="paragraf">Simya ile uğraşan, sanki hiçten ve tıpkı Saint-Germain gibi değerli taşlar, mücevherler, som altınlar yaratan bu gizemcileri İstanbul’a çeken nedir?</p>

      <p class="paragraf">İstanbul yolculuklarında, salt bir geçiş noktası mı yoksa ziyaret edilmesi, bulunması zorunlu olan bir kent, bir “merkez” mi?</p>

      <p class="paragraf">Simya büyük bir olasılıkla, İskenderiye’de ortaya çıkıyor ve İskenderiye’de Mısırlılar’dan, Keldanlılar’dan ve Yahudiler’den kalma gelenekler ve bulgularla oluşuyor, 4’ncü yüzyılda ise bir “kutsal sanat” olarak tüm Mısır’a ve Roma’ya yayılıyor. Ancak “ilm-i simya”nın tarihinde Bizans’ın yerini de unutmamak gerekiyor çünkü İskenderiye’den simya Bizans’a da geçiyor, İmparator Heraclius tarafından himaye ediliyor, hatta 2’nci yüzyılda Eflatuncu felsefeci Mihal Psellos’un desteği ile nerdeyse somut, usa dayanan bir “sanat” haline getiriliyor.</p>

      <p class="paragraf">Simyanın öğretileri Bizans’tan Arap yarımadasına geçiyor, Anadolu yoluyla ve Arap yarımadasından Batı’ya ulaşıyor.</p>

      <p class="paragraf">Yahudi Abraham-Avram, Nicolas Flamel, Saint-Germain ve Cagliostro, İstanbul’da, başka gizlerle birlikte yoksa simyayı mı araştırıyorlardı?</p>

      <p class="paragraf">Flamel işaret ettiğimiz gibi, simyaya bir “mistik,” bir tasarrufçu gibi yaklaşmıştı ve Bursa’daki bilgeli kişi, ister Flamel’in kendisi olmuş olsun, ister onu tanımış, duymuş olan biri olsun, bir “mistik,” bir tasavvufçudur. Ama ya Saint-Germain, ki bir örgüt (Gül-Haç) adamıdır ve Cagliostro?</p>

      <p class="paragraf">Bu soruları tam anlamıyla cevaplandırabilmek için ya yorumlara ve varsayımlara geçmeliyiz ya da başka kaynaklara başvurmalıyız, kaynakların özellikle yerli kaynakların pek bol olmadığı bir konuda.</p>

      <p class="paragraf">Yorumdan çok bir varsayımın üzerinde durmamız gerekiyor ve bu varsayımı, daha önce yapmış olduğumuz ve ilerde yapacağımız gibi, bir temel, bir taban olarak kullanmamız gerekiyor.</p>

      <p class="paragraf">İstanbul’a gelmiş olan her Batılı gizemci, çizgisi ve oluşumu ne olursa olsun, turistik bir yolculuğun ya da “egzotik” Doğulu mekânların, örf ve âdetlerin peşinde değildir. Herkesin aradığı sahip oldukları bilgiye katkıda bulunacak, ola ki tamamlayacak bir başka bilgidir ve bunun, en azından, bir kısmını değilse de bir ip ucunu İstanbul’da, İstanbul’un kültürel-inançsal birikiminde erittiği ve yüzyıllar boyunca çeşitli kaynaklardan, inanışlardan edindiği bilgidir.</p>

      <p class="paragraf">Şayet bu tür bir varsayım geçerliyse, şayet bu varsayım bir “sohbet” varsayımı değil de, kullandığımız gibi bir “araştırma” varsayımı ise yukarda sözünü ettiğimiz gizem araştırmacılarının arasına Casanova adı ile ünlenen ve bol ciltli “Anılar”ında yolculuklarını, özellikle gönül maceralarını ve cinsel deneylerini anlatan Giacomo de Seingalt’ı nasıl ve nerede yerleştirebiliriz?</p>

      <p class="paragraf">Sinema filmlerinin ve televizyon dizilerinin kahramanı haline gelen Giovanni Jacopo Casanova (ya da Giacomo de Seingalt) 1725’te Venedik’te dünyaya geliyor; annesi bir tiyatro oyuncusu gerçek babası ise, büyük bir olasılıkla, bir soylu. Gençliğinde gezginci kumpanyalarda keman çalıyor, papazlığa heves ediyor, vazgeçiyor ve Avrupa’yı gezmeye başlıyor.</p>

      <p class="paragraf">Paris’te Cagliostro’nun kurmuş olduğu Mısır locasına katılan Casanova 1755’te büyücülükle suçlanıp beş yıl hapis cezasına çarptırılıyor. Ünlü Piombi Hapishanesi’nde tıkanıp kalacak adam değildir, bir yıl sonra firar ediyor ve bu maceralı firarını “Firarımın Öyküsü” (1786)nde ayrıntılı bir şekilde anlatıyor.</p>

      <p class="paragraf">Paris’te, Londra’da bulunuyor, Roma’da Papa tarafından - ne hikmetse! -bir nişanla onurlandırılıyor ve de Venedik hesabına casusluk yapıyor. Bohemya’da arşiv sorumlusu ve kütüphaneci olarak görev görürken “Anılar”ını kaleme alıyor ve bir dizi şiir ve opera librettosunu da imzaladıktan sonra 1798’de yaşamını noktalıyor.</p>

      <p class="paragraf">Çapkın Casanova gerçekten bir gizem adamı mıydı? Öyleydi, en azından Kabala’yı inceleyen, astroloji ile yakından ilgilenen, kendisini bile şaşırtan bir durugörüye sahip bir kişiydi.</p>

      <p class="paragraf">1745’te Casanova, İstanbul’dadır, elçilikten elçiliğe ve konaktan konağa geçiyor, Hariciye Nazırlarından İsmail Efendi ile, Ali Bey ile, Venedik Büyükelçisi Francesco Venier ve Humbaracı Ahmet Paşa olarak bilinen Monsieur de Bonneval ile dostluklar kuruyor, Bailes ailesinin yanında kalıyor, aşk ve cinsellik konusunda konuşmalara, sohbetlere dalıyor.</p>

      <p class="paragraf">İstanbul’a neden geliyor Canasova, sadece merakından dolayı mı?</p>

      <p class="paragraf">Fransız araştırmacısı Jean-Louis Bernard’a bakılırsa gizemci kişiliğini o yıllarda oluşturmakta olan Casanova ya da kendine yakıştırdığı adla Seingalt Markisi, Doğu’yu görmüş ve Doğu’da yaşamış bir “magus,” bir “sihirbaz” kimliğine sahip olduğunu kanıtlayabilmek için İstanbul’a kadar uzanmayı uygun görüyor.</p>

      <p class="paragraf">Casanova’yı biraz “marjinal” gibi kabul etsek bile gerek Cagliostro, gerekse açık açık kıskandığı, Saint-Germain ile olan örgüt, ortam, çevre ve siyasal ilişkilerini göz önünde tuttuğumuzda İstanbul’a gelişinin yalnızca turistik nedenlere bağlı olmadığını rahatlıkla düşünebiliriz.</p>

      <p class="paragraf">Kanımızca, önemli bir nokta daha: Batı’dan gelen bu gizem tutkunlarının İstanbul’da karıştıkları çevreler, Casanova örneğinde görüldüğü gibi, o dönemde var olan elçiliklerin, batıya açık paşa ve beylerin çevresidir. Kendi içine kapanmış bir başka “sosyete”dir bu, her deneye hazır ve Paris’ten, Londra’dan, Venedik ya da Roma’dan gelme gerçek veya sahte soylulara, macera severlere, gizemcilere daima açık. 18’nci yüzyıl İstanbul’unda yaşayan bu çevrenin örgütsel düzeni neydi, örgütsel ilişkiler hangi düzeydeydi? Bu sorulara da bir cevap vermek gerekiyor. Ama hangi kaynaklara dayanarak, hangi yapılmamış araştırmalara?</p>

      <p class="paragraf">Yüzyıllar boyunca İstanbul’dan geçenlerin en azından bir kısmını sıralamak bunların gerçek geliş nedenlerini araştırmak anlamına geliyor, bağlantılar kurarak veya kurmaya çalışarak. Ancak kaçını belirleyebiliriz ve belirlediğimizde, hangi ve kaç kaynağa dayanarak bilgi verip yorumlar yürütebiliriz?</p>

      <p class="paragraf">Açıkça ifade etmek gerekiyorsa (ki kesinlikle gerekiyor) bu ve sonraki bölümde ele alınan kişiler, bunların bağlı oldukları bir kısım, bilinen ya da bilinmeyen, örgütler çok daha kapsamlı ve derinlemesine işleyen, yıllardır düşündüğümüz, imkânlarımızın ve ulaşabildiğimiz kaynakların dahilinde, şöyle ya da böyle gerçekleştirmeye çalıştığımız bir araştırmanın yalnızca bir çıkış noktası, bir ipucu mahiyetindedir. Bu öyle bilinmeli ve öyle bilinmesinde yarar vardır.</p>

      <p class="paragraf">Örneğin; Rusya’da Çarlığın devrilmesine yol açan nedenlerden biri sayılan din adamı, eski keşiş, şifacı, ispiritizmacı, zevk ve sefahat düşkünü ünlü Grigori Rasputin de İstanbul’dan geçiyor Yunanistan’daki Athos (Aynaroz) Dağı’ndaki manastırları ziyarete çıktığında.</p>

      <p class="paragraf">Rasputin’in Provoskoe (Sibirya) köyünden yola çıkıp yakın dostu Dimitri Pecherkin’le yaptığı yolculuğun başlıca safhaları bilinmektedir: Tobol Nehri, Güney Ural’daki Orak, Ukrayna, Odessa Limanı ve oradan gemi ile İstanbul, Çanakkale Boğazı ve Selanik.</p>

      <p class="paragraf">Rasputin’in İstanbul’da duraklayıp duraklamadığı kesin olarak bilinmiyor ancak, dönüşünde, uzun yolu yürüyerek katettiği söyleniliyor.</p>

      <p class="paragraf">Yüzyıllar öncesine dönerek bir başka İstanbul yolcusundan da söz edebiliriz, 13’ncü yüzyılda yaşamış olan Mayorka doğumlu din adamı, gizemci ve özellikle simyacı Raymondo Lulle. Özellikle simyacı derken de astrolojiye verdiği önemi de unutmamak gerekiyor, çünkü Lulle’nin kurduğu ve inandığı yöntemde yıldızların gücü her şeyle kaynaşıyordu, tamamlanıyordu nesneler, diller ve şifa veren ilaçlarla.</p>

      <p class="paragraf">Arapçayı, Yunancayı, Acemce ve İbranice’yi okuyup yazabilen, Fransa Kralı Güzel Philipe’nin hazinesine altı milyon altın para hediye eden İspanyol papazı ve vali oğlu Raymondo Lulle, Roma’yı, Tunus’u, Kıbrıs ve Malta’yı, Rodos’u ve Yunanistan’ı ziyaret ettiğinde 13’ncü yüzyılın Bizans’ını da ihmal etmiyor. Flamel’de olduğu gibi Lulle’nin de Felsefeciler Taşı’na ve Ölümsüzlük İksiri’ne sahip olduğu söyleniyor.</p>

      <p class="paragraf">Çok daha yakın tarihlere, Birinci Dünya Savaşı’nı izleyen yıllara dönüp, yaşam öyküsü film konusu bile olan (Hanussen, İstavan Szabo, 1988) çağdaş bir gizemci, gözbağcısı, ispiritizmacı ve örgüt adamını incelemeye çalışalım, İstanbul’da kalıp gösteriler düzenlediği zaman kesitini de hesaba katarak.</p>

      <p class="paragraf">Bu ara bir noktaya da değinelim: Batı’dan gelen bir kısım gizemciler için “casus” “gizli ajan” sözcüklerini kullandığımız oldu. Doğaldır, diyeceğiz ve bu sözcükleri ilerde de kullanmak zorunda kalacağız, çünkü “profesyonel” diye nitelendirebileceğimiz gizemci yani “mesleği”ni yürüterek, mesleğinden edindiği bilgileri satarak, sergileyerek yaşamını sürdüren gizemci zorlandığında, iktidar, nüfus ve servet peşinde olduğunda, başkaca “karanlık” dünyalara da dalması hem olası, hem de olağandır.</p>

      <p class="paragraf">Ya gizemciliğin, gizli diye kabul edilen ve öyle sunulan sanat, bilim ve bilginin bağışladığı ayrıcalıklı “ulvilik” ne oluyor diye sormaya kalkarsanız bu tür bir cevapla karşılaşırsınız: gizem bir “bilgi” ise, bu “bilgi”yi edinebilmek için bir inanç, uzun bir uğraşı ve çeşitli fedakârlıklar şart ise, bu bilgiyi herhangi bir şekilde “meta” haline getirdiğinizde, bilgiyi bir öğreti değil de, bir “ürün” ve tüketim nesnesi haline soktuğunuzda “ulvilik” ruhsal güç ve bedensel zihinsel ayrıcalık ortadan kalkar, kala kala elinizde basit (etkin de olsa yine basit) bir “teknik” kalır.</p>

      <p class="paragraf">Bu bölümün Batı’dan gelen son gizemcisine geçelim ve daha önce yaptığımız gibi, eski bir çalışmamızdan bir alıntı aktarıp sonradan bunu ek bilgi ve ayrıntılarla genişletelim:</p>

      <p class="paragraf">“1921 yılında İstanbul, Beyoğlu’nun Tepebaşı’ndaki Garden Bahçesi’nde Eric-Jan Hanussen adındaki bir ispiritizmacı ve gözbağcısı esrarengiz, şaşırtıcı oyunlarıyla seyircileri adeta büyülüyor; birkaç yıl sonra Hanussen’i Hitler’in yanında buluyoruz.</p>

      <p class="paragraf">Berlin sosyetesinin gözdesi olmuştur, falcılık, ve büyücülükle uğraşmakta ve Hitler’e yeni yeni şeyler öğretmektedir. Yogayı, ayın insanı üzerindeki etkilerini ve üstün ırk kavramını da aşılayan bu Hanussen’dir. Fakat Hanussen’in büyük bir kusuru vardır, geleceği öngörebiliyor ve bir gece seçkin bir topluluğun önünde (Geobbels, Hess, Heydricih vb) bir yangından söz etmeye başlıyor. Bu, aynı gece için (Naziler tarafından) düzenlenen ünlü Reichstag (Alman Parlâmentosu) yangınıdır.</p>

      <p class="paragraf">Hanussen ölüm fermanını imzalamıştır. 8 Nisan 1933 günü, Berlin’e yakın bir ormanda parçalanmış olarak Hanussen’in cesedi bulunuyor.”</p>

      <p class="paragraf">Gözbağcılık yapan, durugörü gücüne sahip birinin gelip İstanbul’un Perası’nda gösteri yapmasında ille de gizli bir anlam ya da bağlantı aramak mı lâzım?</p>

      <p class="paragraf">Cevap vermeye yanaşmadan önce bu kişiyi biraz daha yakından tanımaya çalışalım...</p>

      <p class="paragraf">İlginçtir ki, çağdaş gizemcilik tarihinin Batılı kaynaklarını incelediğimizde Hanussen’i bulabilmek adeta imkânsız gizemciden çok bir şarlatan, bir macerasever, bir parti adamı sayıldığından. Oysa ki, karıştığı ve karıştırdığı işler bir yana, Hanusen parapsişik güçlere sahip (gerektiğinde bunları abartan, şova dönüştüren) bir kişiydi.</p>

      <p class="paragraf">Çok şeyle suçlandı Hitler’in bu medyumu, kara büyücü olmakla da suçlandı ve bir gerçektir ki kara büyüyü, cinsel büyüleri çokça kullanan biriydi.</p>

      <p class="paragraf">Hanussen’in öyküsü açıklıkla bilinen bir öykü değildir; Birinci Dünya Savaşı’na katılıp yaralandığı, Prag’da falcılık yaptığı daha önce bir sirkte çalıştığı söyleniyor.</p>

      <p class="paragraf">Hanussen’in İstanbul macerası bu oldukça karanlık yıllarının bir parçasıdır ve Pera’nın Garden Bahçesi’nin sahnesinde, daha sonra Berlin’in Scala Tiyatrosu’nda tekrarlayacağı, ipnotizma ve durugörü oyunlarını sergiliyor. Seyirciler arasında seçtiklerini veya gönüllü olanları uyutuyor, herhangi bir seyircinin verdiği bir tarihten yola çıkarak o tarihin o kişi için neler ifade ettiğini, o tarihte geçen bir olayı açıklıyor. “Meine Lebenslinie” (1931) adlı anı kitabında Atina ve Selanik’ten sonra İstanbul’a vardığında tümden meteliksiz olduğunu, kentin Beyaz Ruslarla dolup taştığını,, güç bela bir iş bulabildiğini, İstiklal Caddesi’ndeki “Lehmann Tiyatrosu”nda konferanslar verdiğini, özetle, anlatıyor fakat “Garden” den ve oradaki, saptadığımız ve seyircilerinden birini bildiğimiz, gösterilerinden hiç söz etmiyor ve anılarının o bölümünü: “İstanbul’un canına, yemin ederim oraya hiç dönmem,” demekle noktalıyor.</p>

      <p class="paragraf">Berlin’de düzenlediği gösterilerle Eric-Jan Hanussen kısa sürede şöhrete erişiyor, gecede 850 mark ücret alıyor ve sahnede yapmadıklarını “Gizemcilik Sarayı”nda gerçekleştiriyor, son derece lüks bir ortam içinde, Berlin’in “nezih” Kurfürstendamm Allee’deki özel otelinde.</p>

      <p class="paragraf">Özel otelde özel astroloji dersleri veriliyor, bir hayli yüksek ücretler karşılığında ve Nasyonal-Sosyalist Partisi’nin ileri gelenlerine “gizemler” öğretiliyor. Asıl dikkati çeken, dedikoduları çoğaltan Eric Jan Hanussen’in personel kadrosundaki güzel kızlar ve hoş delikanlılar oluyor. Ve de bunların katıldığı cinsel büyü toplantıları.</p>

      <p class="paragraf">Dedikodular, suçlamalar, rezaletler alıp gidiyor fakat Hanussen’e kara büyücü etiketi uygun görülüyorsa bile Hitler ve çetesi onu destekliyorlar.</p>

      <p class="paragraf">Hanussen’in yayınladığı iki dergide, “Die Hanussen Zeitung” (Hanussen Gazetesi) ve “Die Andere Welt” (Öte dünya), her tür gizemle ilgili yazıların yanında Nazi partisinin propagandası yapılıyor, Hitler mitosu iyice şişiriliyor.</p>

      <p class="paragraf">Adolf Hitler kara büyücü Hanusen’in en büyük desteğidir ve Hitler alacağı her karardan önce favori medyumuna başvurmadan edemiyor. Bu fazlasıyla sıkı, bağımlılığa dönüşen danışmanlık Hitler çetesini, başta Rudolph Hess, Heydrich ve Goebbels olmak üzere, rahatsız etmeye başlıyor. Dolayısıyla Hanussen’in geçmişi araştırılmaya, Hanussen’in aleyhien kabarık bir gizli dosya oluşturulmaya başlanıyor.</p>

      <p class="paragraf">Dosyada biriken “gizli” bilgilerden kaçı gerçek, kaçı uydurma?</p>

      <p class="paragraf">Dosyaya göre Hanussen birçok kez şantajla suçlanmıştır, hatta Hanussen Hanussen bile değildir, gerçek adı Harschel Steinschneider olan bir Yahudidir. Hanussen yaşam öyküsünü yazıp, kendini savunuyor; Hitler ise tarafsız kalmayı yeğliyor.</p>

      <p class="paragraf">Ve 24 Şubat 1933’te “Gizem Sarayı”nda verdiği, tüm Berlin sosyetesi ile Nazi Partisinin üst düzey yöneticilerinin katıldığı görkemli gecede Hitler’in medyumu, kendinden geçerek, trans halinde Naziler’in hazırlamış oldukları sabotajı, Reichstad yangınını açıklıyor.</p>

      <p class="paragraf">Karanlık bir adamdır Eric Jan Hanussen, karanlık güçlerle (ister gizemsel, ister siyasal) oynayan, bu güçleri pazarlayan. İstanbul’dan geçmiş olması, gözbağcılık gösterileri yapmış olması dosyasına ne getirir, ne götürür? İstanbul gizemlerinin kabarık dosyasına da nasıl bir katkıda bulunur?</p>

      <p class="paragraf">Batı’dan gelenlerin her biri yüzyılları kapsayan upuzun yolda birer adımdırlar, ister bağlantılı görünsünler, ister bağlantısız. Bazen bağlantılar ilk baştan belli olmuyorlar, hatta kişiler ve olaylar, uğraşılar ve niyetler tümden bağlantısız, tesadüfi gibi görünebiliyorlar. Bazen ise çok küçük, önemsiz gibi görünen bir ayrıntı, ufacık bir nokta eklenince de bir çağrışım doğuyor, bir ihtimal beliriyor.</p>

      <p class="paragraf">Sayfalar boyunca adlar, olaylar, bilgiler ve sorular dizmenin bir yararı da malzemeyi çoğaltmaktadır ve köşe bucaktan bazı varsayımlar kurmak, bazı yorumların temelini oluşturmaktır. Malzeme çoğaldığında bağlantılar, incelediğimizde yüze çıkmaya başlarlar önemsiz gibi görünen ayrıntılar, kopuk kopuk notlar şekillenirler ve karmaşık olanlardan bir tüm çıkmaya başlar.</p>

      <p class="paragraf">Ayrıntılar her zaman son derece önemli olurlar, ilk başta bunlara uygun bir yer bulunmazsa bile, örneğin: Bir sonraki bölümde sözünü edeceğimiz “Golden Dawn” (Altın Şafak) örgütünün önde gelen isimlerinden gizem kuramcısı G.S.L. Mathers’in, ünlü Fransız felsefecisi Bergson’un kız kardeşi olan eşi ile birlikte Paris’te Osmanlı Demiryollarının hisselerini satmakla bir süre geçindiklerini bilmek bizim için ne önem taşıyabilir, nasıl bir ipucu teşkil edebilir, şayet bu gerçekten bir ipucu ise?</p>

      <p class="paragraf">Soruları çoğaltmakta daima yarar vardır, her soru cevabını bulmazsa bile!</p>
    </div>
  </div>
</body>
</html>
