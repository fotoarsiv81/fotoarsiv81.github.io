<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-2.html</title>
  <link href="../Styles/template.css" rel="stylesheet" type="text/css" />
</head>

<body>
  <p>x-font-ttf</p>

  <div id="x4-2.html" xml:lang="en-GB">
    <div class="Basic-Text-Frame">
      <p class="anabaslik" id="toc_marker-4">ÜÇÜNCÜ BÖLÜM - İSTANBUL İNANIŞLARI</p>

      <p class="paragraf">Kimine göre bir Mega Kent, bir Büyük Şehir, kimine göreyse bir büyük Kasaba veya kocaman, kent boyutlarından, bir köy bileşimi olan bugünkü İstanbul’da tümü ile özgün sayılabilecek neler kaldı? Ve bu kalanların arasında yine İstanbul’a tümden özgü ne gibi inanışlar kaldı?</p>

      <p class="paragraf">Eskiden, çok eskiden, Fetih öncesinden, Bizans’tan kalanlar artık bir çeşit kozmopolit mitologya oluşturmuşlardır. Sonradakiler, İslam İstanbul, Osmanlı İstanbul ile şekillenenler ve gide gide iç göçlerle beslenenler folklorun sayfalarına karıştılar.</p>

      <p class="paragraf">Bugünün çarpık kentleşmesi ile içinde yaşadığımız bu İstanbul çözülmesi ve tanımlanması çok zor olan, renkleri ve çizgileri, anlamları ve değerleri iyiden iyiye karışmış bir mozaik sergilemektedir. Hem öyle bir mozaik ki, somut olmaktan çok her kaynaktan gelen, her kaynaktan beslenen, zaman zaman bir senteze yaklaşan, zaman zaman acayip bir karmaşıklık yaratan tümden soyut, yapay görünmektedir.</p>

      <p class="paragraf">İstanbul’un gerçek inanışları ister tümden özgün, ister dış etkenlerle beslenen yukarıda işaret ettiğimiz gibi folklorun kapsamına girmiş türler ve çeşitlemelerdir. Nedir ki, bunların çeşitleri, ilginç tespitleri ve bu tespitlerin, ayrıntı ve çağrışımların doğurduğu varsayım ve yorumlar her zaman üzerinde durulacak bir malzemeyi, bir kaynağı meydana getirmektedirler.</p>

      <p class="paragraf">İstanbul’da nelere inanılmadı ki (ve ola ki halen inanılıyor)?</p>

      <p class="paragraf">Dünyayı düşünelim, ilkin üzerinde yaşadığımız bu yuvarlak gezegeni...</p>

      <p class="paragraf">Kentimizdeki eski bir halk inanışına göre dünya 70 bin ayağı olan bir sarı öküzün boynuzları arasında durmaktadır. Öküz yakuttan dört köşeli bir taşa basar, bu taş bir ateşin üzerinde durur ve bu ateş de Tanrı gücüne dayanır.</p>

      <p class="paragraf">Dünyanın durumu ve temeli buysa, geceleri dünyayı aydınlatan bir ufalıp bir büyüyen, bir görünüp bir kaybolan ay nedir?</p>

      <p class="paragraf">İstanbul inanışları ayın kimliğini şiirsel tanımlamalarla açıklarlar:</p>

      <p class="paragraf">Ay, güneşe âşık bir kızdır. Sevdiği ona yüz vermezse de onlar kıyamet gününde kavuşacaklar ve ay güneşe aşkını anlatacaktır. Bir başka alternatif de var, şöyle ki: Ay ve güneş karı-kocadırlar. Güneşin parıltısı, düğününde başına takılmış olan süslerden, altın ve mücevherlerden olmalıdır.</p>

      <p class="paragraf">Veya: Ay ve güneş iki kıskanç sevgilidir, hep birbirinin peşinden koşarlar. Biri diğerini yakaladığında güneş ya da ay tutulması olur.</p>

      <p class="paragraf">Ay tutulmasının başka bir açıklaması da vardır: Bir canavardan korkan ay saklanır veya onu kovalayan düşmanlarına yakalanınca kan ağlar, kıpkırmızı bir renk alır.</p>

      <p class="paragraf">İstanbul inanışlarında her doğal olayın, ister mutlu, ister acı, bir özgün açıklanması vardır. Örneğin, konu çocuk ölümleri ya da bir çocuğun ölümü ise bunun nedeni şu şekilde ifade edilir: Azrail bir çocuğun canını almak isteyince ona kırmızı, güzel bir elma gösterir. Çocuk elmayı kapmak isterken canı elmaya yapışır, kalır.</p>

      <p class="paragraf">Güzel, kırmızı elma, onu kapmak isteyen ve canını yitiren çocuğun, gencin imgesi bizlere, ister istemez, Batı’nın ünlü masallarından Pamuk Prenses’i hatırlatır, kötü Kraliçesi (ölüm) ve Prensenin ölümüne daha doğrusu ölüme benzer büyülü uykusuna neden olan kocaman, kıpkırmızı elması ile.</p>

      <p class="paragraf">İstanbul inanışlarında kimler yoktur ki! Köroğlu’nun kır atı bile bu tür inanışlara karışır, çünkü Köroğlu’nun atı her ay İstanbul’a gelir, fakir bir sakanın kapısına varır ve bir ay sürece ona hizmet edermiş.</p>

      <p class="paragraf">Sık sık susuzluktan kıvranan İstanbul’umuzda atlı sakalar çoktandır pitoresk bir tarihe ve önceki yüzyıldan kalma gravür ve tablolara karıştıklarından Köroğlu’nun atının artık kentimize uğradığına inanmak bir hayli zor.</p>

      <p class="paragraf">İnanışlar, inanışlar ve inanışlar:</p>

      <p class="paragraf">Ev süpürülürken aynı evde başka biri de süpürürse ilk süpürenin başı ağrır;</p>

      <p class="paragraf">Yeni elbise giymeden yakasına basmak gerekiyor, yoksa vücutta ağırlık yapar;</p>

      <p class="paragraf">Dirseği öpülen kimse Hacca gider;</p>

      <p class="paragraf">Başı tokuşanlar kel olur, kel olmamak için ikinci defa tokuşturmak gerekir;</p>

      <p class="paragraf">Dudağını emen çocuk büyüyünce katil olur;</p>

      <p class="paragraf">Gece tırnak kesenin ömrü kısalır;</p>

      <p class="paragraf">Cumartesi kulağı çınlayanın muradı hâsıl olur;</p>

      <p class="paragraf">Çocuk emekleyince “eve misafir gelecek,” denir;</p>

      <p class="paragraf">Kötü büyülerden kurtulmak için:</p>

      <p class="paragraf">Değirmenin dolabından sıçrayan su ile yıkanıp abdest alınır; deniz aşırı bir yere gidilir ya da böyle bir imkân yoksa ırmak, nehir, çay ve benzer akarsuların üzerinden geçilir; çeşitli tütsülere başvurulur; Malta pamuğu ile 41 düğüm yapılır, her biri üzerine “kul e’ûzu” sûreleri okunur ve düğümleri çözülür; bir bardak suyun içine pamuk koyulur ve büyülenen kişiye bu sudan içirilir; kahvenin üzerine kırlangıç pisliği ekilir ve büyülenen kimseye içirilir.</p>

      <p class="paragraf">Ve eski İstanbul inanışlarından kalma bir tılsım örneği:</p>

      <p class="paragraf">Papatya ile niyet tutmak veya karınca duası, çingenelerden alınan kurt-büzüğü ya da büyülü güçlerine inanılan şeyler taşımak.</p>

      <p class="paragraf">Kentimizin eskiden kalma inanışları ve bunların çokça uygulanması konusunda İstanbul’a özgü gibi görünen, ancak başka yörelerden de edinilmesi mümkün olan, halk hekimliğini de unutmamak gerekiyor.</p>

      <p class="paragraf">Halk hekimliğinde “gizem nerede?” diye sorulacaksa da, “kocakarı” ilâçlarının ve bileşimlerinin çoğu kez tıp formülleri ile bazen açıklanamayan oysa çok eski bir pratik bilgiye dayandıklarını unutmamak gerekiyor. Uzun deneylere ve geleneklere bağlı bu “ilkel” daha doğrusu “doğal” bilginin kendi başına bir “gizem” yarattığı bir gerçektir.</p>

      <p class="paragraf">İstanbul’un halk hekimliğinden kalma birkaç “reçete”yi aşağıda derliyoruz.</p>

      <p class="paragraf">Sıracanın tedavisi için, erkeğe dişi, kadına erkek köstebek yarılarak sıracalı yere sarılır;</p>

      <p class="paragraf">Küçük çocukların vaktinde yürümesini sağlamak için, mafsallarına yumurta akı sarılır veya ceviz yaprağı ya da tuz atılmış suda banyo ettirilir; Karacaahmet’in atına götürülür; yeni doğan aya karşı, koltuklarından tutarak, adım attırılır ve “Ay gördüm dağ gibi, çocuğum yürüsün yağ gibi,” denir;</p>

      <p class="paragraf">Küçük çocukların vaktinde konuşmasını sağlamak için, çocuğa yemek kaşıklarının, yemek kaplarının bulaşık suyu içirilir veya kanaryanın su kabından, muharremde aşure kâsesinden su verilir.</p>

      <p class="paragraf">Veya, Eyüp’te Beşir Ağa türbesinin anahtarı ile ağzı açılır; Cuma ezanında müezzine kara üzüm verilir, müezzin bunu selâ okurken cebinde taşır, çocuğa bu üzüm yedirilir.</p>

      <p class="paragraf">İstanbul’a özgü bu tür halk hekimliğinin temelinde dinî ve büyüye dair inançların yattığı apaçaktır ancak geleneklere ve gelenekleri doğuran, şekillendiren inançlar ve inanışlara bağlı olmayan benzer süreç ve uygulamalar dünyanın hiçbir yerinde düşünülemez. Kaldı ki, inanç dendiğinde bunun tanımlaması bu şekilde de ifade edilebilir:</p>

      <p class="paragraf">“İnanç, bir kimsenin günlük hayatını, davranışlarını etkileyen, başkalarından öğrenme yoluyla kazanılan düşünce varlığıdır,” der İsmet Zeki Eyüboğlu. “Onun edinilmesinde kişinin deneme yoluna sapması, geçerliliğini kendi yaşamasında geçen bir olayla tanıması gerekli değildir. İnanç denemeden, akıl kurallarına, mantık ilkelerine uygulamadan benimsenen, genel geçerliliği yalnız başkalarından aktarılan olaylara, söylentilere borçlu olan bir düşünce ürünüdür. İnançların en genel, en yaygın olanları bile deneyle belirlenemez. Bütün inançlar kaynakları dışına çıktıkça, deney dışı, akıl dışı bir nitelik taşır.”</p>

      <p class="paragraf">Deneye açık, deneye geçerlilik kazanan ve bir uygulama ile varlıklarını sürdüren, kendi mantıklarını kuran inanç ve inanışlar ise büyülü bir nitelik taşıyanlar veya büyü içeren bir imgeyi yaratanlardır. İstanbul’u bu ya da şu özellikleri ile büyüsel ve büyüleyici, büyü taşıyıcı bir kent olarak sayarsak ki, şiir ve sanat içeren yaklaşımlar, doğal tespitler bir yana, öyledir tarihi boyunca her çeşit etkilere açık olan ve bunlarla beslenen, bunları genel potasında eriten bir kentin büyüsel köklerinin çok derin olduğunu kabul etmek zorunda kalırız.</p>

      <p class="paragraf">Her şey değilse de pek çok şey Bizans’ta ve Bizans’tan önce başlıyor. İslam ve Osmanlı, İstanbul’a gelmeden önce. Bunlar bir Doğu Roma İmparatorluğu’nun Ortadoğu’dan türemiş bir inanca, bir dine (Hıristiyanlığa) borçlu olduğu unsurlardır ve bunları göz ardı etmek de imkânsız, gizemlerin tarihî sürecini izlediğimizde.</p>

      <p class="paragraf">“İstanbul’un alınışı” adlı kroniğinin yazarı, Dördüncü Haçlı Seferlerine katılan Fransız soylusu Robert de Clery, Bizans İstanbul’unda gördüğü kutsal emanetleri büyük bir heyecan ve saf bir inançla sayıyor; gerçek Çarmıh’ın insan büyüklüğündeki iki parçası, İsa’nın böğrüne saplanan mızrağın demiri (yüzyıllar sonra bu demire Adolf Hitler sahip çıkacak ve onu inandığı ırksal kuramların bir simgesi, bir güç kaynağı olarak görecektir), ellerine ve ayaklarına mıhlanan çivilerden ikisi, kanından bir miktar (kristal şişe içinde), Meryem Ana’nın giysisi, Vaftizci Yahya’nın başı vb.</p>

      <p class="paragraf">Bu tür inanışlar var olunca Bizans kentinin, Fetih’in arifesinde, Alphonse de Lamartine’in naklettiği türden mucizevi heyecanlar ve inanışlarla dolup taşması doğal gibi karşılanmalıdır:</p>

      <p class="paragraf">“Osmanlılar ertesi gün İmparator ve Ispartalılar’ın bütün çabalarına rağmen Aya Romanos Kapısı’nı zorlayacaklar ve oradan kente giderek Hipodrom’a kadar ilerleyeceklerdir. Ancak tam o sırada göklerden bir melek inecek, Osmanlıları kentten, Avrupa’dan hatta Asya’dan kovarak İran’ın bir ucuna kadar sürecek ve kutsal kılıcı sütunlardan birinin dibinde oturan bir ihtiyara verecektir. Böylece İstanbul yeniden dünyanın kraliçesi olacaktır.”</p>

      <p class="paragraf">Nedir ki, beklenilen kılıçlı melek görünmedi, Osmanlılar Avrupa’nın Viyana’sına dayandı ve İstanbul dünya kraliçelerinden biri olmayı sürdürdüğü gibi bugün bile, tüm çarpıklıklarına rağmen, saltanatını sürme mücadelesini veriyor.</p>

      <p class="paragraf">İstanbul’un Fethi ile bir çağ kapanıyor. Bizans’tan kalma kutsal emanetler ve onlara bağlı, onlardan kaynaklanan inanışlar ve efsaneler tarihe karışıyor, tarihin ayrı bir sayfasını oluşturuyorlar ve Osmanlı İstanbul adım adım kendine özgün kentsel inanışlarını ve gizemlerini oluşturuyor.</p>

      <p class="paragraf">Şeyhlerin, pirlerin, dedelerin kenti oluyor, İslâm gizemciliğinin bir merkezi ve sonraki bölümlerde göreceğimiz gibi, bu gizemciliği araştıran, bundan etkilenen Batılı usta ve “üstatlar”ın kaçınılmaz uğrak yeri.</p>

      <p class="paragraf">İlkin, sonsuz bir kaynak olan, Evliya Çelebi’ye kulak verelim ve ondan Merkez Muslihiddin Efendi, Hazreti Nalıncı Memi Dede, Hatip Zâkiri, Hazreti Kapanî Mehmet Efendi, Yetmiş Kuruş Dede, Elekçi Divanesi vb hakkında bilgiler edinelim.</p>

      <p class="paragraf">Halvetiye şeyhlerinden olan, öldüğünde Yenikapı’nın dışındaki tekkenin yanında özel bir türbede gömülen Merkez Muslihiddin Efendi namaz kıldığı sırada bir ses duyar. Yedi bin yıldan beri o mekânda yatan “kırmızı renkli,” sedef lezzetli” bir hayat pınarının sesidir bu ve pınar humma hastalığına karşı bir ilâç olarak yaratıldığından şeyhin emriyle yeryüzüne çıkmaya hazırdır.</p>

      <p class="paragraf">Şeyh, namaz kıldığı bir seccadenin bulunduğu yerde bir kuyu kazmaya karar verir ve dervişlerinin yardımını ister. “Bismillâh,” diyerek topuğu ile yere vurur, kazı başlar ve kırmızı renkli bir su fışkırır, o sudan sabahleyin aç karnına üç kez içenler de hummadan kurtulurlar.</p>

      <p class="paragraf">Aslen Bergama’lı olan Hazreti Nalıncı Memi Dede ise Unkapanı’nın Araplar çarşısındaki bir dükkânda nalıncıdır. Günün birinde Unkapanı’nda bir yangın çıkar yayılır, uzanır. Memi Dede’nin etrafındaki tüm evler, dükkânlar kül olurken nalıncı dükkânına hiçbir şey olmaz, dede ise dükkânında kalıp direnir.</p>

      <p class="paragraf">Kocaelili olup İstanbul’a gelen ve Şeyh Nureddin Zade’nin hizmetine giren Hatip Zâkiri (yıllar boyu tekkelerde zikircilik yaptığı için bu adı almıştır) sarığı ile ilgili bir öykü yüzünden Evliya Çelebi tarafından anılır.</p>

      <p class="paragraf">Bir gün, öğle ezanında bir çaylak Hatip’in sarığını kapıp ezanın okunduğu minarenin alemi üzerine koyar ve sarık bir hafta boyunca orada kalır. Bu ara sarığından olan Hatip Zâkiri gider olayı Sultan Mustafa’ya anlatırsa da Sultan borçlarını ödemesi, kefen ve cenaze masrafını karşılaması için ona bir kese altın verir.</p>

      <p class="paragraf">Zâkiri evine döndüğünde bir rüzgâr eser, minarenin tepesindeki sarık havalanır, yere düşer. Ertesi gün ise Hatip ansızın ölür.</p>

      <p class="paragraf">Evliya Çelebi’ye bakılırsa ya Gelibolu’dan ya da Peçe, Sirem taraftarlarından gelip Unkapanı’na yerleşen Hazreti Kapanî Mehmet Efendi elinde bir balta ile gezinip bulunduğu kehanetleri ile ünlenmişti.</p>

      <p class="paragraf">Evliya Çelebi kehanetlerinin birini şöyle anlatır:</p>

      <p class="paragraf">“Bir gün Kapanî, Sultan Murat’a varıp: “Murat Çelebi, Unkapanı’ndaki Süğlün Muslu Sultan üç gün sonra iflas edecek. Zavallıya elli kese yardım et de borcunu ödesin,’ diye ricada bulunur. Murat Han:</p>

      <p class="paragraf">“Peki Baba Sultan,” der.</p>

      <p class="paragraf">Orada bulunanlar bu sözlerden şaşırırlar ama, Allah’ın hikmeti, üç gün sonra Muslu Sultan’ın sarayından bir büyük ateş çıkıp, Sultan ancak yalınayak kaçarak canını kurtarır; her şeyi yandığından iflas eder.</p>

      <p class="paragraf">Kehanetlerde bulunan başka biri de Budin’deki Semturna Kalesi’nin Ağası Yetmiş Kuruş Dede. Eğri’de Fatih Sultan Mehmet’in yanında savaşmış, ermişlerle bir araya gelmiş ama sonradan bunu sağa sola anlattığından, yedi yıl tutulmuştur. Yedi yıl dili geçtikten sonra konuştuğunda söyleyebildiği tek şey “Yetmiş kuruş”muş. Sultan Murat’a Revan Kalesini yedi günde alıp sonradan İranlılar’a geri vereceğini söyleyen ve haklı çıkan Yetmiş Kuruş Dede’nin sesi, anlatır Evliya Çelebi, kendisi İstanbul’dayken Sultan Murat tarafından savaş alanlarında duyulurmuş.</p>

      <p class="paragraf">Bir de, Çelebi’nin dizisinde, elekten başka bir şey yemeyen dilsiz Elekçi Divanesi var ki, rivayete göre, ölümünden bir gün önce konuşmuş ve yanından geçen birine kapısının dışına gömülmeyi istediğini söylemiştir.</p>

      <p class="paragraf">Geçmiş yüzyılların İstanbul’u için şeyhlerin, pirlerin kenti dedik. Ve aynı zamanda bakıcıların, şifacıların, tılsımcıların, nazarcıların da kentidir İstanbul.</p>

      <p class="paragraf">Öyleydi, pek çok şeye inanılan dönemlerde. Tüm bunlar, bu inanışlar yalnızca geçmişte mi kaldı? Hiç değil çünkü her çağ kendi inanışlarını getirdiği gibi eskiden kalanlara yeniden sahip çıkıp kendi çağının ihtiyaçlarlarına göre uyarlar ve değişik, tümden çağdaş (giderek teknolojik) işlemlerden geçirerek uygular.</p>

      <p class="paragraf">Bugünkü İstanbul’umuzda, ilerdeki bölümlerde göreceğimiz gibi, yarını açıklayanlar, öngörenler ve yorumlayanlar hiç eksik değiller ancak yöntemleri, araçları ve iletişim şekilleri değişti. Eskiden kalma bilgiler bugünün tekniği ile sunulmaktadır artık ve teknik araçlar araya girdiğinden daha kolayca, hatta daha “uygarca” kabul edilmektedir.</p>

      <p class="paragraf">Geçmişe dönüp bir kez daha Evliya Çelebiye’ye kulak verelim ve 17’nci yüzyıl İstanbul’undaki bir bakıcı-falcı esnafı olan Remilciler hakkında verdiği bilgileri aktaralım:</p>

      <p class="paragraf">“Remilciler Esnafı: dükkânları 15, kendileri 300 kadardır. Bunlar da ulema sınıfından olduklarından kazasker alayı ile tahtırevanlar üzerinde, talih tahtasını, kur’a ve remil tahtalarını meydana koyup: ‘Uğur ve mesut talih... uğursuz talih... maksat ve meramızı görelim..’ diye, Remilcilere mahsus kelimeler söyleyerek geçerler. Pirleri Hazreti Ali’dir ki, ünlü Remilcidir. Bu bilgi pek eskidir. Asıl kurucusu Hazreti Danyal idi ki bu ilmi Cebrail aleyhisselamdan öğrenmiş ve Remil ile mucize göstermiştir.”</p>

      <p class="paragraf">Bir zamanlar Tarot furyasına kapılmış bir İstanbul’da geleneksel ve Doğu kökenli kum falı Remil tümden unutulmuş mudur? Sorun “geleceği öngörmek” bu geleceği öngörebilmek için bir fal, bir kehanet aracına başvurmaksa neden kimi “in” ve kimi de “out” oluyor?</p>

      <p class="paragraf">Remil, Batı’da “geomancie” olarak tanınır ve Uzakdoğu kökenli bilinir. Bir sözlük tanımlaması ile geleneksel bir bilimdir ve yıldız bilim (astroloji) gibi, horoskoplar düzenler, yeryüzünün “aura”sı ile kıyasla kişinin doğasını ve yazgısını açıklar. Aslında Remil ya da Lim-al-Ramî Arap kökenlidir, sözcük karşılığı ise “yeryüzü cinleriyle haberleşme”dir ve Remilin süreci içinde “Yeryüzü cinleri” dendiğinde yerkürenin “tellürik” güçleri ya da yeryüzünün “aura”sı anlatılmaktadır.</p>

      <p class="paragraf">Yıldızbilimde olduğu gibi Remilde kullanılan ve çizgi ile noktalardan oluşan 16 şeklin her biri, sırası ile, bir burca, bir gezegene, bir gün, unsur, maden ve cinse (kadın, erkek) bağlıdır, iletişimlidir. Remilin İslâm öncesi Araplardaki ilk kullanışı kum üzerinde çizgiler ve noktalar çizmekle yapılırdı. Zamanla tahta veya kâğıt ya da buğday tohumları kullanılmaya başlandı.</p>

      <p class="paragraf">Geleneğe göre Remil, Hazreti Danyal’a verilmiş bir mucizedir ve çok ilginçtir ki, bu mucizenin ürünü olan uygulama Çinlilerin ünlü “Değişimler Kitabı” olarak anılan, başlı başına evrenbilimsel (kozmik) bir yöntem oluşturan, “Yi King” ya da “İ Ching” ile çeşitli benzerlikler göstermektedir.</p>

      <p class="paragraf">Remil noktaları ve çizgileri ile, 16 şekil oluşturur, Yi King ise 64 şeklini kısa (- - ) ve uzun (- - ) çizgilerle ifade eder; Remil gezegenlerle bağlantılıdır, Yi King’in 64 şekli bir araya getirildiğinde bir evrenbilimsel harita meydana çıkar. Her ikisi birer fal aracı gibi kullanılıyorsa da her biri, bir kehanet yöntemi olmaktan başka, temsil ettiği kültürün evrenbilimsel görüşlerini yansıtmaktadır. Ya da, Carl Gustav Jung’un yorumu ile, ikisi de ruhbilimsel ve fizikötesi uzantıları, çağrışımları olan birer anahtardılar.</p>

      <p class="paragraf">Kimi uğurlu ve uğursuz yazgıyı öngörür, okur ve açıklar, kimiyse bu yazgıyı yönlendirmek, değilse de etkilemek için gizlere ve gizli bilgilere dayanan önlemler alır, boncuklar, nazarlar ve tılsımlar gibi.</p>

      <p class="paragraf">Büyük kent İstanbul’da büyüsel işlemlerin yüzyıllar boyunca yapılması, bunlarda yerel ve yerel olmayan, Anadolu’nun her yöresinden ve Anadolu’nun ötesinden, uzaklarından gelen gizemsel inanışların karışması, giderek bir tüm oluşturması kadar doğal ve kaçınılmaz bir şey yoktur.</p>

      <p class="paragraf">Büyüsel ve gizemsel inanç ve inanışlar bir kentin, bir toplumun, bir kültürün geleneklerden kopamayan bir hayat şeklinin ayrılmaz ve parçalanmaz öğeleridir. Kaldı ki İstanbul, bazı görüşlere göre, bir kehanetler kentidir yani kendiliğinden büyülü bir kenttir kendi büyülerini oluşturan ya da başka, değişik ve çeşitli kaynaklardan edindiklerini kendine göre şekillendiren ve uyarlayan.</p>

      <p class="paragraf">İstanbul, Roma gibi, yedi tepe üzerinde kurulu, çok eskilere dayanan bir merkez kenttir. Denilecek ki, merkez kentin yedi tepe üzerine kurulmuş olması bir gizem değil de jeolojik ve topografik bir özelliktir. Öyledir de biz, bir başlangıç olarak bu tepeleri bir sıralayalım, anımsatalım:</p>

      <p class="paragraf">1. Sarayburnu Tepesi</p>

      <p class="paragraf">2. Nuruosmaniye Tepesi</p>

      <p class="paragraf">3. Beyazıt Tepesi</p>

      <p class="paragraf">4. Fatih Tepesi</p>

      <p class="paragraf">5. Sultanselim Tepesi</p>

      <p class="paragraf">6. Edirnekapı Tepesi</p>

      <p class="paragraf">7. Davutpaşa Tepesi</p>

      <p class="paragraf">Sıraladıktan sonra da bu tepelerde bulunan bazı yerleri de saptayalım, eski ile bağlantılar kurarak:</p>

      <p class="paragraf">1. Sarayburnu Tepesi - Topkapı Sarayı ve Ayasofya</p>

      <p class="paragraf">2. Nuruosmaniye Tepesi - Nuruosmaniye Camisi ve Çemberlitaş,</p>

      <p class="paragraf">3. Beyazıt Tepesi - Beyazıt ve Süleymaniye Camileri,</p>

      <p class="paragraf">4. Fatih Tepesi - Fatih Camisi</p>

      <p class="paragraf">5. Sultanselim Tepesi - Sultan Selim Camisi</p>

      <p class="paragraf">6. Edirnekapı Tepesi - Tekfur Sarayı, Kariye Camisi</p>

      <p class="paragraf">7. Davutpaşa Tepesi - Çukurbostan Sarnıcı (Ermiş Mocius Sarnıcı)</p>

      <p class="paragraf">Yedi tepede değişik tarihlerde inşa edilen yedi ibadet yeri, iki saray, gizemlerle donatılmış bir sütun ve eski bir ermişe adanmış bir sarnıç. Başka bir deyimle bir dizi güçsel mekânlar, tapınaklar, inanış kaynakları. Ya da bir dizi güç kaynağı.</p>

      <p class="paragraf">Sayıların üzerinde biraz duralım: Tepelerin ve ibadet yerlerinin sayısı (yedi), geriye kalanları topladığımızda elde ettiğimiz sayı dörttür, yedi ile dört ise eşittir on bir.</p>

      <p class="paragraf">Bu üç sayı (dört, yedi, on bir) üzerinde durup bunların, çeşitli inanış ve kültürlerdeki, değer ve anlamlarını sıralayalım:</p>

      <p class="paragraf">- Dört: Yunan felsefecisi ve matematikçisi Fisagoras’a göre bu sayının anlamı “doğruluk” ve “adalet” ve “dünya”dır;</p>

      <p class="paragraf">Türk mitolojisine baktığımızda: Göktürklerde dört yönü temsil eden dört Tanrı buluruz; Şamanların hırkalarında dört adet çıngırak vardır; Abakan Türkleri’nin kutsal törenleri dört kutsal kayın ağacının yanında yapılırdı; ilk kez cennetten çıkma olan atın dört gözü vardı.</p>

      <p class="paragraf">Başka kaynakları incelediğimizde: Gizemsel inançlara göre dört tanrıyı, dolayısıyla en üstün yüceliği, simgeleyen sayıdır ve ilginçtir ki, bazı dinlerde Tanrı’nın adı da dört harften oluşmaktadır, örneğin:</p>

      <p class="paragraf">Latincede Deus</p>

      <p class="paragraf">Mısır’da Amun</p>

      <p class="paragraf">Sümer’de Jabe</p>

      <p class="paragraf">Asur’da Adad</p>

      <p class="paragraf">İran’da Sire</p>

      <p class="paragraf">Tatarlarda İtga</p>

      <p class="paragraf">Yahudilerde Yhvh.</p>

      <p class="paragraf">İhvan-ı Safa’nın “Risaleler”inde ise dört aşağıda olduğu gibi değerlendirilir:</p>

      <p class="paragraf">“Tanrı, tabiattaki her şeyi dört gurup halinde yarattı. Mesela sıcaklık ve soğukluk, kuruluk ve nemlilikten oluşan dört fiziki özellik; ateş, hava su ve toprak’tan meydana gelen dört unsur; kan, balgam, sarı ve karasafradan oluşan dört salgı; dört mevsim... dört esas yön... dört rüzgâr.. takım yıldızlara göre tayin edilen dört yön, metaller, bitkiler, hayvanlar ve insanlardan oluşan dört ürün.” Bundan başka dört ölümsüzlüğün, dayanıklılığın, ısrarın, başarının ve umudun sayısı olarak da bilinir.</p>

      <p class="paragraf">Yedi: “Yedinin kutsal bir nitelik taşıdığı inancı Anadolu ile onun komşularıyla olan ilişkilerinde ortaya çıkıyor. Mısır, Sümer, Akad, İran, Hint, Hitit daha sonra Yunan, Roma uluslarının düşüncesinde yedinin ayrı bir önemi, bir kutsallığı vardır sayı olarak. Genellikle kutlu, uğurlu sayılır,” der İsmet Zeki Eyüboğlu.</p>

      <p class="paragraf">Örneğin: Yedi kat gök, yedi kat yerin altı inançları; yedi yerden yamalı, yedi iklim, yedi deniz, yedi başlı yılan vb deyimleri gibi.</p>

      <p class="paragraf">Büyüsel işlemlere baktığımızda da yedi sayısı sık sık karşımıza çıkar:</p>

      <p class="paragraf">-Muhabbet için yedi pâre kemik üzerine kazıp bir ite yedire..</p>

      <p class="paragraf">-Muhabbet için, her kim ayın yedisinde yüz kere okuya, niyet eyleye...</p>

      <p class="paragraf">-Sevdiğin kişinin saçından yedi kıl alasın, bu duayı yedi kere okuyasın...</p>

      <p class="paragraf">-Muhabbet için, yedi tane tuz üzerine yedi “Tebbet” suresi okunur...</p>

      <p class="paragraf">-On bir: (iki kez dört artı üç, yani iki kez Tanrı’nın sayısı ile dünyanın sayısı) tartışmalı bir sayıdır ve genelde şansı ve gizli refahı simgeler. Hakimiyetin, gücün, cesaretin, mücadele ve başarının sayısı olarak bilinir.</p>

      <p class="paragraf">Sayılara kapılıp İstanbul’dan yedi tepelerinden sanki bir hayli uzaklaştık. Hiç değildir, belirli sayıların gizemsel anlamları üzerinde durmamızın nedeni, tepelerle ilgili sayıları incelediğimizde, bunların da tepelerdeki güç potansiyelini kanıtlamaları, en azından işaret etmeleridir.</p>

      <p class="paragraf">Güç potansiyeli bir gerçek ise araştırmacı Celal Kodamanoğlu’nun öne sürdüğü bir görüş başka bir gerçeği yansıtabilir.</p>

      <p class="paragraf">Kodamanoğlu’ya göre Rumeli Hisarı’nın yedi burcu ile İstanbul’un yedi tepesi arasında bir bağlantı kurulduğunda: “yaklaşık 500 metre yükseklikten deniz tarafından bakıldığında Rumeli Hisarı’nın konumu, Osmanlıca bir tür el yazısı şekli olan Hattı Kûfi ile yazılmış Muhammed sözcüğü yazıyordu, bir başka açıdan bakıldığında ise bu kez Arapça Mehmet sözcüğü yazıyordu.”</p>

      <p class="paragraf">Ve böylece, Rumeli Hisarı da kentimizin gizemler yaratan, gizemler taşıyan mekânları arasında yerini bulmuş oluyor, bir başka inanışa yol açarak.</p>

      <p class="paragraf">Yukarda güç merkezi, güç potansiyeli gibi sözcükler ve kavramlar kullandık, daha önceyse İstanbul kentini bir enerji merkezi gibi gördük, en azından öyle olduğunu, olabilme ihtimalini taşıdığını belirtmiş olduk.</p>

      <p class="paragraf">İyi de tüm bu sözcüklerle neyi ifade etmek istiyoruz, açık ve somut olarak?</p>

      <p class="paragraf">Konumuz bir kentin toplumsal gücü, toplumsal kimliği mi, kalabalıklaşmasından doğan “güç,” insan gücünün tartışılmaz varlığı mı yoksa başka anlamların, değişik sonuçların peşinde miyiz?</p>

      <p class="paragraf">Antik çağlara bağlanan gizemsel inançlara göre “Tanrının vücudu” sayılan evren ve bu sonsuz evrenin bir parçası, bir parçacığı olan dünyamız yeryüzündeki doğuşumları, değişimleri ve “mahşerler”i şartlandıran, gezegenimizin gidişatını düzenleyen güç merkezlerine sahiptir. Bu merkezlerin her biri değişik türden bir güç yaymaktadır ve aynı zamda, “mutlak gücün” (Tanrının) yaydığı enerjinin bir “ara istasyonu” görevini görmektedir.</p>

      <p class="paragraf">Başka bir deyimle, bu merkezler hem kendi güçlerini yaratmakta hem de “mutlak güç”ü yansıtmaktalar. Nedir ki, bunların tümü maddesel desteklere (mekânlar, yerler, binalar vb) sahip değiller, evrenin derinliklerinde sadece radyasyonlardan oluşan bazı yıldızlarda olduğu gibi. Yazgımızı yöneten “genel merkez” ise, Mısır, Yunan, Alman ve İskandinav inanışlarına göre, başka bir galakside bulunmaktadır.</p>

      <p class="paragraf">Evrendeki merkezlerle dünyamızdaki merkezler arasındaki ilişki, gezegenimizin yüksek noktaları ve yeraltı geçitlerinin aracılığıyla telepatik bir biçimde sürdürülmektedir.</p>

      <p class="paragraf">Bu tür merkezler hangileri ve neredeler?</p>

      <p class="paragraf">Kuram ve inanışa göre güç merkezi dendiğinde akla gelen ilk yerler Mısır’daki Ehramlar (başta Keops olmak üzere), And Dağları’ndaki yaşı bilinmeyen kent ve uygarlık kalıntıları, Himalaya dağları, Tibet’in Lasa kenti ve oradaki tapınakların oluşturduğu çember, Yunan mitologyasına göre tanrıların konutu olan Olimpos Dağı ve Doğu Afrika’daki dağ silsileleri.</p>

      <p class="paragraf">Dünyanın yüksek dağları, yerleri - ki bunlar, aynı zamanda, kayıp kıtalar ve uygarlıklar kuramına ya da varsayımına da bağlıdırlar - bir çeşit anten görevini görüyorlarsa, birer yansıtıcı olarak kullanılıyorsa İstanbul’un Yedi Tepesi için benzer bir işlev de düşünebiliriz, yukarda özetlediğimiz kuram ve inanışa bağlı bir “çalışma” varsayımının hudutları dahilinde.</p>

      <p class="paragraf">Kimi araştırmacılar, güç merkezi ve “anten” denildiğinde, eskinin izlerini ve anılarını taşıyan sütunlara, dikilitaşlara belirli bir önem ve işlev tanımaktalar; kimi araştırmacılar ise, kuramın çerçevesi içinde, birer iletişim yolu olarak yeraltı geçitlerine, dehlizlere bağlanırlar. İstanbul her iki konuda zengin ve ilginç bir çeşitlemeye sahip olduğundan yorumları ve örnekleri çoğaltmak her zaman mümkündür.</p>

      <p class="paragraf">İstanbul’a “kehanetler kenti” de dendi, daha İstanbul, Bizans iken. Bu konuda haçlı Romert de Clery’ye bir kez daha kulak verelim:</p>

      <p class="paragraf">“Şehrin bir başka yerinde pek şaşılacak bir şey daha vardır. Her biri en azından kulacın üç katı ve en azından kulaç yükseklikte iki sütundu bunlar. Ve münzevi kişiler bu sütunların tepesindeki küçük barınaklarda yaşarlardı ve sütunlarda, insanın yukarı çıkabileceği kapılar vardı. Bu sütunların dışına, Konstantinopolis’te olmuş ya da olacak bütün olaylar ve bütün fetihlere ilişkin kehanetlerin resmi yapılmış ve yazılmıştı. Ama olay meydana gelene kadar kimse bunun ne olduğunu anlamıyordu ve meydana gelince de insanlar oraya giderek durum üzerinde düşünüp taşınıyorlar ve sonra da, ilk olarak, olayı görür ve anlarlardı. Ve Fransızların bu fethi, hatta şehrin alınmasıyla sonuçlanan saldırıyı yaptıkları gemiler bile burada yazılmış ve resmedilmişti. Rumlar olay meydana gelmeden önce bunu anlayamadılar ama, olay meydana gelince bu sütunlara bakmaya ve durumu düşünüp taşınmaya gittiler ve resmedilmiş gemilerin üzerine yazılmış kelimelerle, kısa saçlı ve demir kılıçlı bir ırkın Batı’dan Konstantinopolis’i fethe geleceğini söylendiğini gördüler.”</p>

      <p class="paragraf">Nedir soylu haçlının sözünü ettiği ve kehanetlerin resimleri ile süslenen bu sütunlar? Bunlar hiç kuşkusuz, Apollonius’un yazdırttığı bronzdan dikili taşlardır!</p>

      <p class="paragraf">M.S. I’nci Yüzyılın başlarında doğan ve 97 yılında öldüğü, daha doğrusu yok olduğu, ortadan kaybolduğu söylenilen Kapadokya doğumlu Tyana’lı Apollonius, Bizans olan İstanbul’u ziyaret eden, gizemlerine gizemler katan antik “sihirbazlar”dan ilki değilse de kentin tarihinde izler bırakan, inanışlara yol açan ilklerden ve ünlülerden biridir. kehanetler dolusu sütunlardan başka sineklerin istilasına uğramış olan İstanbul’da tunçtan büyük boyda bir sinek heykeli yaptırır ve bu büyülü heykelin sayesinde kenti sinek belâsından kurtarır.</p>

      <p class="paragraf">Bizans’ın yücelişini ve çöküşünü öngördüğü söylenen ve Fisagoras’ın izleyicisi olan Apollonius yukarıda sözü edilen sütunları diktirir, İmparator sarayının kapılarında tılsımlı yazılar yazar. Ölümünden veya kayboluşundan sonra Roma İmparatoru Caracalla, Kapadokya’da, onun anısına bir tapınak inşa ettirir, İmparatorun annesi Julia Dona ise Yunanlı Philostratos’a “Apollonius’un hayatı”nı yazdırır.</p>

      <p class="paragraf">Kapadokyalı Apollonius yalnızca bir kâhin değildi, bir gizemci, bir gezgin, gizli öğretimden geçen biriydi, öyle biliniyor ve anılıyor Batı gizemciliğinde. Mucizeler yaratıyor Voltaire’in bile çok önemsediği bu Apollonius. Roma’dayken bir cenazeyi durduruyor, ölü sanılan oysa kataleptik transta olan bir genç kızı uyandırıyor. Şifa dağıtıyor, Efes’i vebadan kurtarıyor.</p>

      <p class="paragraf">Daha yirmi yaşındayken keşişliği seçiyor, bir süre Antakya’daki Apollonius Tapınağı’nda kalıyor, Hindistan’a gidiyor, Tibet’e kadar uzanıyor, Roma’yı, İspanya’yı, Mısır’ı ziyaret ediyor ve Tarsus’tan da geçiyor.</p>

      <p class="paragraf">Hindistan’da gördüğü bazı son derece değerli, inanılmaz bilgiler içeren, bilinmeyen bir geçmişten kalan, unutulan bir bilgeliğin ürünü olan kitaplardan söz ediyor Apollonius, Hint gizemcileri ile yaptığı konuşmaları naklediyor, tanık olduğu - bugün parapsikolojinin kapsamına giren - olayları anlatıyor, havada duranları, hiçbir dış etkene başvurmadan ateş yaratanları anlattığı gibi.</p>

      <p class="paragraf">Ölümünden iki yüzyıl sonra Apollonius’un hayaleti Kapadokya’yı talan etmeye hazırlanan Roma İmparatoru Aurelianus’a görülüyor ve Roma’lılar geri çekiliyorlar.</p>

      <p class="paragraf">Uzakdoğu’nun öğretileriyle yüklü “Anadolu Çocuğu” Apallonius Uzakdoğu’nun gizemlerini, Anadolu ve İstanbul yoluyla, antik Batı’ya ulaştırıyor, kehanetleri ve şifacılığı ile destekliyor, bir “Gizem Yolu”nun başlangıçlarını çiziyor.</p>

      <p class="paragraf">Batı’dan İstanbul’a gelen, bir arayış veya bir sentez peşinde olan gizemcilere Apollonius bir işaret verir gibi oluyor, birçoklarını yüzyıllar boyunca getirecek, çağıracak bir işaret.</p>

      <p class="paragraf">Fetih’i ve Bizans’ın çöküşünü Apollonius kehanetlerinde öngörüyor bir dizi kehanetin öncülüğünü yaparcasına ve kehanetlerden kaynaklanan bazı inanışları Joseph von Hammer, “Osmanlı Tarihi”nde ayrıntılı olarak sıralıyor.</p>

      <p class="paragraf">“Konstantiniyye (İstanbul) halkı bu sıralarda bazı boş inançlara da yer veriyor ve bunlar üzerinde tartışmalarda bulunuyordu. Sözgelimi, günün birinde Latinlerin zaferle yaldızlı kapıdan içeriye girecekleri hakkındaki eski bir boş inanç yüzünden o kapı bu tarihten çok önceleri ördürülmüştü. Ama inanç sökülememiştir. Bir başka söylentiye göre, Serkoporta denilen kapıdan da İmparator Frederik ile Latinlerin geçeceği inancı mevcut olduğundan orası da eskiden ördürülmüştü. Fakat Konstantiniyye kuşatmasından önce açıldı ve Türkler şehre buradan girdiler.</p>

      <p class="paragraf">Konstantiniyye’nin iki kapısı ile ilgili bu iki inançtan başka bizzat şehre has iki boş inanç daha vardı. Bunlardan birine göre düşman şehre girerek Boga meydanına kadar gelecek, fakat oraya kadar kovalanan halk oradan geri dönerek düşmanlarını sur dışına kadar püskürtüp memleketlerine tekrar sahip olacaktı. Çok eski çağlardan beri sürüp gelen ve azizlerden Morenus adında bir adama mal edilen öteki inanca göre de, oklarla silâhlanmış bir halk bütün Rumları yok edeceklerdi. Bu iki boş inanç arasında bir karşıtlık vardı. Bir başka söylentiye göre de, bir falcı kadından, Paleologların ilki olan İmparator Mişel, torunları zamanında imparatorluğunun sonucunun ne olacağını sormuş ve falcı da ona karşılık olarak sadece “Mamaimi” kelimesini söylemişti. Aslında anlamdan yoksun olan bu sözün, harf sayısından dolayı Paleolog ailesinden yedi imparator geleceği ve en sonrakinin tahttan indirileceği ifade olunuyordu.”</p>

      <p class="paragraf">Öyle yazıyor Von Hammer ancak “Mamaimi” sözcüğüne verilen bir başka geleneksel anlam da “Mehmet” oluyor!</p>

      <p class="paragraf">Tepeler, güç merkezleri, kâhinler, geleneklere karışan kehanetler; tüm bunları içeren, doğuran ve tarihi boyunca taşıyan bir kentin, dünden bugüne, gizemle uğraşanların, gizemleri araştıranların ilgisini çekmesi kadar olağan bir şey olabilir mi?</p>

      <p class="paragraf">Ve kehanet dediğimizde ve kâhinlerin “en yücesi” sayılan Nostradamus’a ya da 16’ncı yüzyılın Michel de Nostre - Dame’a baktığımızda İstanbul az mı karşımıza çıkıyor?</p>

      <p class="paragraf">“Önceki tekelcilerin danışmanları,</p>

      <p class="paragraf">Fatihler kandırılmış, Melite’den,</p>

      <p class="paragraf">Rodos, İstanbul, zıtlar karşılaşacak,</p>

      <p class="paragraf">Yer gerekecek, takipçilerden kaçanlara.”</p>

      <p class="paragraf">“Büyük bir örtü, Adriyatik denizi dışından,</p>

      <p class="paragraf">İstanbul yakınında büyük bir teşebbüs,</p>

      <p class="paragraf">Düşmanlar kayıpta, dostlar olacak,</p>

      <p class="paragraf">Üçüncü karışıklık yapacak, sap üstünde”</p>

      <p class="paragraf">“Borazan sahte, onu saklamak çılgınlık,</p>

      <p class="paragraf">İstanbul’da yasal bir değişim olacak,</p>

      <p class="paragraf">Mısırlı taklitçi, zayıf ve çözülmüş,</p>

      <p class="paragraf">Yasa, kural değişecek para, kazanç.”</p>
    </div>
  </div>
</body>
</html>
