<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4.html</title>
  <link href="../Styles/template.css" rel="stylesheet" type="text/css" />
</head>

<body>
  <p>x-font-ttf</p>

  <div id="x4.html" xml:lang="en-GB">
    <div class="Basic-Text-Frame">
      <p class="anabaslik" id="toc_marker-2">BİRİNCİ BÖLÜM - ESKİLERİN GİZEMLERİ</p>

      <p class="paragraf">Fethedilen İstanbul’dan önce bir Bizans vardır ya da bir Doğu Roma İmparatorluğu ve ondan önce de bir Bizans öncesi, gide gide mitolojinin inanışlarına, efsanelerine ve Olimpos’un tanrılarına kadar varan.</p>

      <p class="paragraf">Çok gerilere gidip M.Ö. 667 yılına ulaştığımızda karşımıza ilk Byzantion’u kuran Megaralı’lar çıkıyor. Ya daha daha öncesi? Ya Bizans’tan ve İstanbul’dan çok önce buralara kadar gelip yerleşen Keltler?</p>

      <p class="paragraf">Her insanın yaşamı ve kendisi nasıl ki zamanla çözülen veya hiç çözümlenmeyen, aksine derinleşen bir gizem ise kentlerin yaşamı ve geçmişi de bir başka gizemdir, özellikle İstanbul gibi “merkez” olan kentler için.</p>

      <p class="paragraf">İstanbul’u 1550’lerde ziyaret eden Flaman gezgincisi Ogier Ghisen von Busbeek kendine bir soru sorar: “Bütün dünyanın başkenti burası mı?” diye. Ve Fransız ozanı Alphonse de Lamartine bir yorumda bulunur: “Doğa burasını dünyanın başkenti olmak için yaratmışa benziyor” diyerek.</p>

      <p class="paragraf">İstanbul’a gelip heyecanlar geçiren çoğu Batılıların görüşüdür bu ve bu görüşün ne denli doğru olduğunu İstanbul’da yaşayan bizler herkesten daha iyi biliyoruz.</p>

      <p class="paragraf">Eski olmak, çok geçmiş çok görmüş olmak hem birikim, hem de bir ayrıcalıktır. Belirli, kalıcı, gözle görülebilen, elle dokunulabilen izler taşımak - ki bir eski kent için bunlar surlar, kaleler, hisarlar, binalar vb’dir - başka, bu izlerin geçmişini, geçmiş anlamlarını çözmek başkadır.</p>

      <p class="paragraf">İstanbul herkesi çekiyor; yazarı, ozanı, düşünürü, araştırmacıyı, maceraseveri, meraklıyı, burnu havada turisti, bir anda duygulananı ve soğuk soğuk bakanı, önyargılı olanı ile bilgi, ölçü ile değerlendireni. Ve bir gerçek “merkez” olduğundan İstanbul, bilinen ve bilinmeyen olanaklar sunduğundan, ticaret erbabı gezginciye de çeker.</p>

      <p class="paragraf">1260 yılında Venedik’ten Nicolo ve Maffeo Polo adlı iki kardeş gelir İstanbul’a. Polo Kardeşler İstanbul’a yerleşirler, başka Venedik’liler gibi, ticaret yaparlar, Kırım’a, Volga Nehri’ne, Buhara’ya kadar uzanırlar, mal alıp İstanbul’da satarlar. Dokuz yıl sonra Venedik’e dönerler. Yıllar geçer ve günün birinde Polo Kardeşler yeniden görünürler Galata’daki Venedikliler arasında. Bu kez en küçük kardeşleri olan Marco’yu da getirirler yanlarına ve İstanbul’dan uzun ve çok ünlü yolculuklarına çıkarlar, “İpek Yolu”nu izleye izleye.</p>

      <p class="paragraf">Dönüş 1295’te oluyor; Trabzon’dan kalkan bir gemi ile İstanbul’a dönerler. Sonra Venedik’e yanlarında ölümsüz bir hazineyle, Marco Polo’nun gezi notlarından oluşan “İl Milione” (Milyon) adlı seyahatnameyle dönerler.</p>

      <p class="paragraf">Çin yolunu tutan gözü pek macera severlerin, zeki ve girişken tüccarların konumuz olan kentsel gizemlerle ne ilgisi var ki?</p>

      <p class="paragraf">Çağrışım yapıyor olsa bile ilgi apaçık ortadadır; Polo’lar ve onları izleyenler, bildiğimiz kadarıyla, gizemci değiller, inanç sahibi, dinlerine bağlı insanlardır. Ancak Doğu’nun ve Uzakdoğu’nun oluşturduğu gizemi, artı bunun maddî ve ticari potansiyelini, İstanbul’da yıllarca kalmış olan Nicolo ve Maffeo Polo iyi biliyorlar. “Merkez” İstanbul, bu kimliği ve geleneği ile onlar için bir “kapı”dır, bir kaçınılmaz bağlantıdır ve bu bağlantıya inanarak, güvenerek arayışlarına başlıyorlar.</p>

      <p class="paragraf">Bunu bir parantez, bir “tırnak arası” sayıp daha gerilere dönelim.</p>

      <p class="paragraf">Boğaziçi ve kıyıları, bir sonraki bölümde ayrıntılı olarak göreceğimiz gibi, mitolojik efsaneler ve kahramanlarla dolup taşıyor. Ve Boğaziçi’nden başlayan bu inanışlar gelip Sarayburnu’na kadar dayanırlar.</p>

      <p class="paragraf">Bizans’ın en eski tarihçilerinden biri olan Hesychius’a göre Bizans öncesi ilk yerleşim yerlerinden biri de Sarayburnu’nda, bölgenin Kralı olan, Barbisius tarafından kuruluyor. Daha sonra kurulan kenti surlarla kapatan ve Barbisius’un kızı Phidelia ile evlenen Byzas, efsaneye göre, denizler tanrısı Poseidon’un oğlundan başkası değildir.</p>

      <p class="paragraf">Böylece Byzas’ın adını alan ilk Bizans (Byzantion) tanrısal ya da yarı tanrısal bir kimlik ve önem kazanmış oluyor, her ne kadar olayın gerisinde mitolojide sık sık rastlanan bir ırza tecavüz durumu yatıyorsa da. tanrı Poseidon, Byzas’ın annesi olan ve kendi de tanrı soyundan gelen güzeller güzeli Kerassa’yı iğfal ederek bu durumu yaratıyor.</p>

      <p class="paragraf">İki kıtayı birleştiren, Batı’dan, Ortadoğu’dan, Uzakdoğu’dan ve unutulan, yok olmuş ve kayıp uygarlıklardan gelen kültürleri barındıran ve kaynaştıran İstanbul’da, kentin ilk kuruluşundan şimdiye dek, gizem daima vardı ve vardır, her çeşidi, yorumu ve eğilimi ile.</p>

      <p class="paragraf">Tüm kaynakları tarayabilmek imkânsız olsa bile elde edebildiğimiz kaynaklardan seçtiğimiz, kimi bağıntısız gibi görülen efsaneler, inanışlar ve olaylar kocaman ve kendi içinde kendini tamamlayan bir mozaik, dev boyutlu bir duvar resmini oluşturuyorlar. Ancak boyutlarını belirleyebilmek için her şeyi birbirine iyice karıştırmak, birbiri ile iyice karşılaştırmak, çarpıştırmak gerekiyor, yorum yapmaktan, varsayım yürütmekten, çağrışımları kullanmaktan hiç çekinmeden.</p>

      <p class="paragraf">Bilinen ve bilinmeyen, var olan ve yitirilen, kaçırılan kaynaklar...</p>

      <p class="paragraf">Fetih öncesi ve Fetih sonrası İstanbul’u terk eden Bizanslı bilginler beraberlerinde kaynak ve bilgi kaçırıyorlar. İster sonradan bunları başkalarıyla paylaşsınlar, ister paylaşmasınlar.</p>

      <p class="paragraf">İtalya’ya sığınan Bizanslı Gemiste Phleton, Eflatuncu akademisinin öğretilenlerini meslektaşlarına iletiyor; Verona’lı Guarini ise Bizans’tan iki sandık dolusu el yazması kaçırıyor, birini yolculuk esnasında yitiriyor, ikincisindekileriyse hiç kimseye göstermiyor, açıklamıyor.</p>

      <p class="paragraf">Bizans’tan kaçıp değerli metinleri, el yazmaları bu ara Eflatun’un başyapıtlarını Batı’ya ulaştıranlar arasında kimler yok ki: Johanes Argyropulos, Theodorus Gaza, Demetrius Chalchondilis, Andronicos Challistos, Marco Musurus, Johannes ve Costantinos Lascaris Kardeşler gibi bilim adamları ve aydınlar.</p>

      <p class="paragraf">Rönesans’a yol açacak olan feodal düzenli Orta Çağ için Bizans bir bilim, bilgi kaynağı ve bir gelenektir çökmesine neden olan tüm aşırılıklarına karşın. Hatta ve hatta lânetli bir gelenektir, bolca şeytanlık ve büyücülük kokan. Hem, anlatılanlara göre, İmparator Justinien, Aya Sofya’yı inşa ettirebilmek için Şeytan’dan bile yardım istememiş miydi?</p>

      <p class="paragraf">Bizans yıkılıyor ancak Bizans’ın tarihinde bazı ilginç ve dikkat çekici olaylar yüzeye çıkıyor.</p>

      <p class="paragraf">Tarihin devresel dönemler ve dönüşlerle kendini sık sık tekrarladığını biliyoruz ve bunlara tarihin iniş ve çıkışları deriz, öyle kabul ederiz.</p>

      <p class="paragraf">Bir yüce Costantin’i ele alalım ve hiç yüce olmayan bazı davranış ve eylemlerine bir göz atalım:</p>

      <p class="paragraf">Costantin kayınpederi olan Maximus’u öldürtüyor, kayınbiraderi olan Licinius’u boğazlatıyor, oğlu Crispus’u ve yeğeni Lucinius’u katlettiriyor. Derken eşi olan İmparatoriçe Fausta’yı kaynar bir banyoda boğdurtuyor.</p>

      <p class="paragraf">Costantin’in ailesi de aynı şekilde saltanatını sürdürüyor, daha doğrusu sürdürmeye çalışıyor. Costantin’in iki oğlu cinayetlere kurban gidiyorlar, ikisi hariç (12 yaşındaki Gallus ve 6 yaşındaki Julianus) tüm yeğenleri askerler tarafından öldürülüyorlar. Cinayetleri üstlenen ise İmparatorun son üç oğlu oluyor, yani Constantin, Constant ve Constance. Üçü de kısa süre sonra, trajik şekilde ölüyorlar ve 337 yılında işlenen yeğen katliamından kurtulabilen Julien de fazla uzun ömürlü olmuyor, saltanatı sadece üç yıl sürüyor.</p>

      <p class="paragraf">Kanlı bir ailenin öyküsüdür bu, siyasal oyunların, saray entrikalarının, hırs ve kıskançlıkların bir sonucu. Gizemli bir öykü hiç değildir ancak gizemlerle dolu bir ortamda geçiyor, çünkü kanlı bir saltanat süren, son döneminde iyiden iyiye çığrından çıkan bu Bizans aynı zamanda kentin içinde bulunan kutsal ya da kutsal gibi bilinen emanetlerin koruyucusu konumundadır.</p>

      <p class="paragraf">Nedir bu kutsal gibi bilinen emanetler ve Fetih öncesi Bizans’ta ne tür gizemlerin kaynağını oluşturuyorlar?</p>

      <p class="paragraf">1554’te İstanbul’u ziyaret eden ve gezi notlarını “İstanbul ve Anadolu’ya Seyahat Günlüğü”nde toplayan Alman bilgin ve araştırmacısı Hans Dernschwam emanetlerin bir kısmını şu şekilde sıralıyor:</p>

      <p class="paragraf">- Havari Andre’nin tabut içinde beyaz ketene sarılmış cesedi (ceset 1210’da İtalya’nın Amalfi kentine oradan da 1462’de Roma’ya naklediliyor aslında)</p>

      <p class="paragraf">- İsa’nın yeğeni Zebedeus’un eşi Maria Salome’nin tabutu</p>

      <p class="paragraf">-İsa’nın bağlanıp işkence edildiği renkli, cilâlı bir taş.</p>

      <p class="paragraf">Dernschwam, Batı’nın kutsal emanetleri bir yana, bize 16’ncı yüzyıl İstanbul’undan ilginç gözlemler de veriyor.</p>

      <p class="paragraf">“Bizim Elçihanın yanında bir adam bir köşeye büyücek bir sandık yerleştirdi. Sandığın içini darı ile doldurdu. Hemen hemen çıplak bir vaziyette bir örtüye bürünerek yalnız başı dışarıda kalacak şekilde sandığın içine girdi ve darıların arasına gömüldü,” diye anlatıyor Alman gezgini. “Türkler bu herifi evliya sandılar ve ona yiyecek içecek taşımaya başladılar. Bu adamın etrafında başka fakirler gece gündüz oturuyorlar. Zamanla herif öyle şişmanladı ki, boynu domuz boynuna benzedi, yanakları da borazancı yanakları gibi tombullaştı. Padişah civardan geçip giderken ona dua eder durur.”</p>

      <p class="paragraf">Batı’nın kutsal saydığı emanetleri hiç tartışmadan ve yorum yürütmeden kabul eden Dernschwam, doğal olarak Evliya Çelebi’nin kaleminden çıkmışa benzer bu Darılı Evliya’ya, haklı ya da haksız, bir fırsatçı gibi bakıyor, bir inanışın, bir inanışa dönüşebilen bir olayın başlangıcını çiziyor. Burada ilgimizi çeken de Alman yazar ve hümanistin yorumundan çok bu Darılı Evliya’nın yarattığı olay ve etrafında toplanan başkaca “fakirler”dir. Evliyalık bir yana, “yöntem”in ne denli uygulandığı ve kabullendiği, nasıl izleyici ve taraftar bulduğu Dernschwam’ın çizdiği canlı sahneden ortaya çıkıyor.</p>

      <p class="paragraf">Meraklı ve izlenimci Alman günce yazarı, kitabının başka bir yerinde, ilgisini çeken hatta şahit olanları hayrete düşüren başka ve çok doğal gibi görünen bir olaydan da söz açıyor.</p>

      <p class="paragraf">“Akbabaların kaybolduğu bir sırada, 31 Ağustosta ve 14 Eylül’de bir karga geldi. Ali Paşa Camii’nin ve bizim konağın karşısında yüksek, eski Romalılar’dan kalma bir sütun üzerine kondu. Acı acı öttü. Halk bunu da çok acayip ve gayritabii buldu ve hayretler içinde kaldı.”</p>

      <p class="paragraf">Günlüğün yazarı bu kez herhangi bir yorum yürütmüyor, dolayısıyla bu iş bize kalıyor ve hiç hayret etmemekle birlikte nakledilen olayı ilginç bulduğumuzdan 440 yıl sonra bir “naif” denemeye girişiyoruz.</p>

      <p class="paragraf">Olay aslında son derece doğaldır: İlkin akbabalar İstanbul’dan ayrılıyor, göç ediyorlar, sonra iki ayrı günde bir karga geliyor, bir sütuna konup “acı, acı” ötüyor. Ancak olay bu denli doğal ve basit ise yazarımız neden bunu kaydetmek ihtiyacını duyuyor?</p>

      <p class="paragraf">Yazın son günlerinde akbabalar mevsimlik göçlerine başlarlar ve tarih ne olursa olsun, kargalar bir yere konarak hep öterler. Civar halkı neden bunu acayip sayıyor ve İstanbul’u ziyaret etmekte olan bir yabancı neden bunu günlüğüne geçiriyor?</p>

      <p class="paragraf">Kaldı ki, duyulan hayret sadece çevre halkında değildir, Alman hümanistinde de beliriyor.</p>

      <p class="paragraf">Dernschwam bir araştırmacıdır, tarihî ve arkeolojik eserler tutkunudur, hobisi eski Roma kitabelerinin kaydını tutmaktır. Günlüğü boyunca (en azından bizi ilgilendiren İstanbul bölümlerinde), dinsel emanetler bir yana, sadece somut, pratik şeylerle ilgilenmektedir. Darılı Evliya’dan söz etmesi halkın saflığını belirtmek açısındandır ancak, görünüşte acı acı veya tatlı tatlı öten bir kargaya yer ve zaman ayıracak birine hiç benzemiyor.</p>

      <p class="paragraf">Benzemiyor fakat bu el yazması koleksiyoncusu köklü bir hümanist aydınıdır ve böyle olduğundan hiç kuşkusuz karganın simgesel anlamını biliyordur.</p>

      <p class="paragraf">Ya nedir kapkara karganın simgelediği?</p>

      <p class="paragraf">Değişik inançlara göre karga tanrıların habercisidir, kehanetlerde bulunur, yalnızlığın imgesidir ve aynı zamanda ölümün de habercisidir. Kargalar hep acı acı öter. Gel gelelim antik gizemciler, kehanetleri çözenler, kargaların ses tonlarında her biri ayrı bir anlam taşıyan, 64 değişik sesi ayırmayı bilirlermiş. Üstelik karga, siyah rengi ile simyadaki işlemlerde çürüme adını alan sürecin de simgesidir.</p>

      <p class="paragraf">Ya sütun neyi simgeler?</p>

      <p class="paragraf">Sütun hayat ağacıdır, bilgidir, gökyüzü ile yeryüzü arasında bağlantıdır, Tanrının gücünü belirtir, evrensel ve tinsel bir simgedir.</p>

      <p class="paragraf">Sonuçta civar halkını hayretler içinde bırakan karganın ötmesi bir günce maddesi oluyor, özel olay kimliğini kazanıyor, tüm doğallığına karşın. Bu uzattığımız bir abartma değildir, bu Dernschwam’ın notlarından da çıkan bilinçli bir yöntemdir, olağan görüleni, sayılanı deşmektir, anlamını, doğurduğu, bağlandığı simgeleri çözmektir, görülenin ve bilinenin ötesine gitmektir, belirlenmeyeni aramaktır. Bir tekniktir bu ya da bir çeşit bilgeliğin yoludur.</p>

      <p class="paragraf">İstanbul kentinin içerdiği, kapsadığı ve doğurduğu gizemler zaman zaman tarihî ya da folklorik açıdan araştırıldıysa da bir tüm olarak pek değerlendirilmedi. Oysa ki, ilerdeki bölümlerde çeşitli ve değişik örneklerden görüleceği gibi, enine boyuna araştırılması gereken geniş, ilginç bir konudur.</p>

      <p class="paragraf">İstanbul gizemleri sistemli bir şekilde araştırılmadıysa da Türkiye gizemleri, en azından bir otuzüç yıl öncesine kadar, Haluk Egemen Sarıkaya tarafından kapsamlı bir yaklaşımla tarih boyunca araştırıldı ve yorumlandı. İstanbul kenti de, doğal olarak nasibini aldı.</p>

      <p class="paragraf">Haluk Egemen Sarıkaya’nın çalışmasını tararken bir dizi ilginç, gizem dolu, çıkış noktası olarak kullanabileceğimiz ve tartışmaya her zaman açık olaylarla karşılaşırız, örneğin;</p>

      <p class="paragraf">- İstanbul’da 16’ncı yüzyılda yaşamış olan Şair Bâli Efendi bir gece, düşünde genç yaşta ölen arkadaşlarından Piruza Ali’yi görür ve ondan bir armağan ister. Düşteki Piruza Ali bir kâğıda biraz toprak koyup düşü görmekte olan şaire verir, Bâlı Efendi de kâğıdı sarığının kıvrımına yerleşltirir, düş biter.</p>

      <p class="paragraf">Ertesi gün bu düşünü arkadaşlarına anlattığında eliyle aynı hareketi yapar, sarığını kurcalar ve düşünde kendisine verilen içi toprak dolu kâğıt parçasını bulur.</p>

      <p class="paragraf">İnanılmaz Öykülerden bir örnek denilecektir, öyle de yorumlanabilir üstelik, bu çalışmamızda amacımız psişik olayların üzerinde durmaktan çok her türden örnekler vermek olduğundan yüzyıllar öncesinden kalma böyle bir olayı “çeşni”den de sayabiliriz. Ancak araştırmacı Sarıkaya’nın “İstanbul Ansiklopedisi”nden aktardığı bu olay, klasik anlamı ile, bir “apor” olayıdır ya da spiritüalistlerin, ruhçuların tanımlamasına göre kapalı bir mekânın içinde dışardan (transfer) ya da öte dünyadan bir veya birkaç nesnenin getirilmesidir.</p>

      <p class="paragraf">Bilinen ve izlenilen bilimsel kurallar bu ve bu gibi olayların somut bir açıklamasını yapamadıklarına göre eskiden kalma bu “apor” olayını gizemlerimizin arasına, türünün bir klasik örneği olarak, katmayı uygun gördük.</p>

      <p class="paragraf">Sarıkaya kitabının başka bir yerinde, bir başka ilginç olayı da naklediyor bu kez yerini de belirterek. araştırmacıya göre Beyazıt, Soğanağa Mahallesi, Cami Sokağı’nda,</p>

      <p class="paragraf">1970’lerin sonlarında halen yerinde duran bir apartmanın yükseldiği eski bir evin bahçesinde bulunan, taşla doldurulmuş, bir kuyudan imdat istercesine uzanan bir el birçok kez görülmüştür.</p>

      <p class="paragraf">Kullandığımız kaynakta bu elin kimler tarafından ve hangi zamanlarda görüldüğü belirtilmediğine göre, büyük bir ihtimalle, gösterilen mekânda hiçbir araştırma yapılmamış ve olay (şayet gerçek bir olaydan söz edebilirsek) İstanbul’un gizemli inanışların kayıtlarına böylesine geçmiştir.</p>

      <p class="paragraf">Öte dünyadan gelen içi toprak dolu kâğıt parçaları, doldurulmuş kuyulardan çıkan eller ve değişik bir türün kapsamına giren, kediler ve farelerle ilgili bir başka olay...</p>

      <p class="paragraf">“1921 yılında, bir gece, İstanbul’daki Asaf Paşa Tekkesi’nde bir toplantı yapılıyordu,” diye anlatıyor Sarıkaya. “Aralarında Neyzen Tevfik’in de yer aldığı davetliler, akşam yemeğini yemişler, yatsı namazı vaktini bekliyorlardı. O sırada şeyhlerden biri, odanın orta kısmını boşalttırarak, davetlilerin odanın iki yanına çekilmelerini istedi. Şeyh, kapının karşısına rastlayan duvarın önüne oturdu ve sağ elindeki tespihini çekerek dualar okumaya başladı. Az sonra, açık kapıdan içeriye farelerin girdiği görüldü. Fareler, doğrudan şeyhin sağ yanına giderek, bir sıra oluşturdular. Şeyh bu kez tespihi sol eline aldı ve duasına devam etti. İzleyenlerin hayret dolu bakışları arasında, kapıdan içeriye ikinci bir hayvan gurubu girmişti. Bunlar, farelerin doğal düşmanları olan kedilerdi. Farelerin üzerine atılacakları yerde, onlar da şeyhin sol tarafında sıralandılar. Kediler, gözlerini farelerin üzerine dikmişler, ağız ve bıyıklarını oynatıyorlar ancak sanki aralarında bir engel varmış gibi, farelere doğru bir harekette bulunmuyorlardı. Bu durum, on beş dakika kadar böylece devam etti. Sonunda şeyh yine önce farelerin ve arkasından da kedilerin, geldikleri şekilde, kapıdan çıkarak gitmelerine izin verdi.”</p>

      <p class="paragraf">Bu olayı naklettikten sonra Haluk Egemen Sarıkaya bunu hayvanlardaki parapsikoloji açısından inceleyebileceğimizi belirterek hayvanların kendilerine yansıtılan tepkileri (burada söz konusu olan bir tepkiden çok bir çağrı ya da bir komutadır) paranormal yoldan algılayıp beklenen cevabı verdiklerini açıklıyor.</p>

      <p class="paragraf">Burada bir an duralım: İlkin bir “apor” olayını gördük, sonradan bir bedenlenme, sonunda da bir psi ya da bir hipnoz durumunu. Bunları bir araya getirdiğimizde ne gibi bir ortak noktayı öne sürebiliriz?.</p>

      <p class="paragraf">Ortak nokta şu ki üçü de, aynen ve aktarıldıkları şekilleri ile kabul edildiklerinde, bizleri normal ötesinin, parapsikolojik olanın “ruhsal” alanına götürüyorlar.</p>

      <p class="paragraf">Şair Bâli Efendi’nin öyküsü, ister gerçek, ister uydurulmuş, kurallara uyan, benzerlerinin sürecini izleyen bir “apor” dur, şu farkla ki, bir düşün akışı içinde yer alıp düşle gerçek arasında bir köprü kurmaktadır, düşsel planda görülen bir nesneyi aynı anda gerçek plana aktarmaktadır. Bu açıdan ele alındığında, kurgusal olabilmesi ihtimali bile, ilginçliğini hiçbir şekilde zedelemiyor. Üstelik, anlatılan öyküde, düşte ifade edilen bir isteğin somutlaşması da yani düşün dışına taşıp gerçeğe aktarılması da olaya değişik bir boyut kazandırıyor, varsayımsal düşüncelere yol açıyor.</p>

      <p class="paragraf">Beyazıt’ın bir mahallesinde kuyudan çıktığı söylenen el ise, benzeri birçok kaynaklarda bulunabilen, bir “hayalet öyküsü”dür, ister kuyuda kalan birinin, ister o yerde büyük bir ihtimalle şiddet sonunda ölen, katledilen birinin.</p>

      <p class="paragraf">Şeyhin çağrısına uyan fare ve kedilerinin olayı ise bugün bilimin de kabul ettiği bir uzaktan telkin örneğidir, şartlı refleks değilse de trans veya hipnoz durumlarına ait ve bunlara özgü kurallarla açıklanabilen bir olaydır.</p>

      <p class="paragraf">Yorum yürütmek kolay gibi görünüyorsa da, bir yerden sonra, önemli olan anlatılan öyküdeki, dile getirilen inanıştaki durumlardan çok bu durumların çağrıştırdığı bilinmeyenler ve açıklanamayanlardır.</p>

      <p class="paragraf">Eskiden kalma kaynaklar tarandığında, bir zamanların İstanbul’unun birçok ilginç kişileri yeniden dirilir gibi oluyor, birçok gizemli olaylar sanki yeniden yorumlanmak istercesine karşımıza dikiliyor.</p>

      <p class="paragraf">Evliya Çelebi’ye kulak verdiğimizde 17’nci yüzyıldan kalma bir Kapanî Deli Safer Dede ile karşılaşırız. Ya da Unkapanı’ndaki Ekmekçi Ali Çelebi’nin kızgın fırında uyuyan, oradan çıkıp denize atlayıp gözden kaybolan, yedi yıl sonra Cezayir’den dilsiz dönen ve ölümünden sonra Unkapanı’nın dışındaki Horoz Dede Mezarı’nın yanı başında gömülen Safer Dede’nin öyküsü.</p>

      <p class="paragraf">Kızgın fırına girip mışıl mışıl uyuyan bir adamın öyküsüne inanmak zor geliyorsa bile, ateş üstünde yürüyenleri ya da kendi kendilerini yakanları, birden parlayıp kül olanları düşündüğümüzde Evliya Çelebi’ye daha bir anlayışla kulak verebilmemiz olası oluyor.</p>

      <p class="paragraf">1885’te Üsküdar’da iyi tanınan, yakışıklı, terbiyeli yorgancı kalfası Besim, temmuz ayının sıcak bir gününde işyerinde fenalaşıp can veriyor ve kalabalık bir cenaze töreni ile Karacaahmet Mezarlığı’na gömülüyor.</p>

      <p class="paragraf">Ertesi gün ise Besim yeniden tezgâhının başında görülüyor. Ancak rengi iyice sararmış, kararmış bir ölü rengine dönüşmüştür. Şaşkın mahalleliye Besim başından geçenleri anlatır: gece mezarında kedine gelmiş, bağırmaya başlamış, mezarın yakınlarında âlem yapmakta olan bir fahişe ile iki bıçkın sesini duymuşlar ve mezarı kazıp onu kurtarmışlar. Çıplak kalfaya biçkinlerden biri donunu, diğeri gömleğini giydirmiş, fahişe onu feracesi ile sarmış ve yorgancı dükkânına kadar götürmüşler.</p>

      <p class="paragraf">121 yıl önce Üsküdar’ı ayağa kaldıran bu “dirilme” bu “ölümden dönme” olayı bugün bir katalepsi veya senkop örneği gibi değerlendirilince eskinin “garip” ve “gizemli” öyküsü normal boyutlarına, olağanlığına kavuşur.</p>

      <p class="paragraf">Eskiden İstanbul’da geçtiği söylenilen ve kentimizin folklorunda yerleşip normal bir süreç içinde değerlendirilmeyen olaylar da vardır. Bunlardan biri de 17’nci yüzyıldan kalma “sönmeyen mum” öyküsüdür.</p>

      <p class="paragraf">Mehmet Seyda bu öyküyü şöyle anlatıyor.</p>

      <p class="paragraf">“Yalancının mumu yatsıya kadar yanar demişler. Mum söndü âlemleri demişler. Bir de sönmeyen mum var. on yedinci yüzyılda İstanbul’da Mevlevi Mehmet Dede adında bir ermiş-kaçık yaşarmış. Bu deli, kar demez, buz demez yalınayak, başıkabak gezermiş. Tipide, fırtınada gece yarıları bir şamdanla dolaşırmış. O tipide, fırtınada bütün sokakları dolaşır da, şamdanındaki mum bir türlü sönmezdi.”</p>

      <p class="paragraf">En bunaltıcı sıcaklara ve en dondurucu soğuklara, nerdeyse çırılçıplak, günlerce ve haftalarca dayanabilen “yogi” ya da Hint “fakir”i örnekleri çoktur. Oysa tüm meteorolojik dalgalanmalara dayanabilen ve sönmeyen bir mum gariplikler ya da gizemler tarihine geçmeye hiç kuşkusuz hak kazanmış sayılabilir!.</p>

      <p class="paragraf">Evliya Çelebi’ye dönelim 1302 yılında Çelebi’nin Unkapanı’nda dünyaya geldiği anlatılan gözleri al al, ateş saçan, burnunun orta direği olmayan bir çocuğa geçelim.</p>

      <p class="paragraf">“Kırmızı gözlü çocuk” denilirmiş çocuğa. Bu çocuk buluğa erdiğinde çiçek hastalığına tutuluyor, derisi tümden soyuluyor, yılan örneği, altından da kırmızı bir deri çıkıyor, üstelik tümden tüysüz.</p>

      <p class="paragraf">Yıllar geçiyor, çocuk “ahlâkı güzel” anlayışlı, herkesle iyi geçinen fakat konuşması zor anlaşılan bir delikanlı oluyor. Evleniyor, bir attar dükkânı açıyor ve kendi gibi kırmızı tenli, burnunun orta direği olmayan, kısa süre sonra ölen bir yavrunun babası da oluyor.</p>

      <p class="paragraf">Kırmızı gözlü, kırmızı tenli adam, “Revan yılı ölüp, Kasımpaşa’da bizim mezarlığın yanında gömüldü,” der Evliya Çelebi öyküyü böylece sonuçlandıracak.</p>

      <p class="paragraf">Batı kaynaklarını karıştırdığımızda “garip” ya da “esrarengiz” olmaktan çok “dehşetengiz” yaratıklarla karşılaşırız, İstanbul’da yaşadıkları söylenen; Kedi Kadınlar ve Kurt Adamlar gibi.</p>

      <p class="paragraf">İstanbul’un Kedi Kadınları’ndan söz eden Amerikalı romancı ve senaryo yazarı Guy Endore oluyor, ilk baskısını 1934’de yapan, “Paris’in Kurt Adamı” (The Werewolf of Paris) adlı kitabında.</p>

      <p class="paragraf">Endore kurgusal bir öyküyü anlatıyor fakat, 1870 yılının Komün ayaklanmasında geçen bir Kurt Adam’ın macerasını anlattığında, konusunu ayrıntılı bir araştırma ile destekliyor, daha önce yazmış olduğu başka tarihî romanlarında yaptığı gibi (Casanova; Jeanne d’Arc v.b)</p>

      <p class="paragraf">“Paris’in Kurt Adamı”nın bir bölümünde Guy Endore “Likantropi” olaylarına, insanı kurda dönüştüren durumlara değindiğinde bunlara dünyanın her yerinde inanıldığını belirtip, örnekleri arasında, İskandinavların Ayı Adamları’nı, Kızılderililerin Bizon Adamları’nı, Afrika’nın Sırtlan Adamları’nı ve İstanbul’un (Endore “Constantinople” diyor) Kedi Kadrınları’nı da katıyor, onlarla ilgili bu bilgiyi vererek:</p>

      <p class="paragraf">“Bir saç tokasını kullanarak pirinç tanelerini yerler ve bilirler ki, yaratıkların mezarlıklarda kurdukları sofrada, karınlarını iyice dolduracaklardır.”</p>

      <p class="paragraf">Az bir şey yerler görünürde bu Kedi Kadınlar, çünkü temel gıdalarını mezarlıklardan, mezarlardaki cesetlerden temin ederler, onlara benzer başka yaratıklarla birlikte.</p>

      <p class="paragraf">Mezarlıklarda sofralar kurup cesetleri parçalayıp yiyen bu “yamyam” Kedi Kadınlar kimlerdir, nereden çıkmadırlar?</p>

      <p class="paragraf">Amerikalı yazar Guy Endore bir korku romanını yazıyor ve elindeki folklor malzemesini buna göre kullanıyor, yorumluyor, kurguluyor ve gerektiğinde abartıyor. Yazar, büyük bir ihtimalle, Kedi Kadınlar diye folklorumuzda ve masallarımızda geniş bir yer tutan, her kılığa giren cadılardan, cadı karılardan söz etmek istiyor ve bu cadıları kendi tezine uygun şekilde biçimliyor.</p>

      <p class="paragraf">Sonuçta Guy Endore’un romanındaki İstanbul’un Kedi Kadınları, İstanbul’un Cadıları, Cehennem Kadınları oluyor, çocuk tekerlemelerinde bile anılan:</p>

      <p class="paragraf para-style-override-5"></p>

      <p class="paragraf">Ne ne Nermini</p>

      <p class="paragraf">Çok yeme peyniri</p>

      <p class="paragraf">Peynir seni öldürecek</p>

      <p class="paragraf">Cehenneme götürecek</p>

      <p class="paragraf">Cehennemin kadınları</p>

      <p class="paragraf">İstanbul’un cadıları</p>

      <p class="paragraf">Çık pık</p>

      <p class="paragraf">Nerden geldin ordan çık.</p>

      <p class="paragraf para-style-override-5"></p>

      <p class="paragraf">“Cadılar, hortlayan ölülerdir,” diye açıklar Prof. Pertev Naili Boratav. “Onlar üzerine de pek çok hikâyeler anlatılır. Çokluk, kadınların cadı olduklarına inanılır; cadı-karı sözü bu inanıştan gelmeli. Ama, erkeklerden de cadılaşanların bulunduğuna tanık belgeler vardır. Türk geleneğindeki cadı, aşağı yukarı, Batı inanışlarındaki vampire’ı karşılar. Cadılar mezarlardaki taze ölüleri çıkarıp ciğerlerini yerlermiş. Bir Rumeli anlatmasından öğrendiğimize göre eskiden cadıları zararsız hale sokan uzman “cadıcılar” olurmuş. Cadılar üzerine inanış ve hikâyeler, Anadolu’dan çok İstanbul ve Rumeli bölgelerinde yaygın olsa gerek.”</p>

      <p class="paragraf">Boratav’ın vurguladığı cadı-vampir ilişkisini ve “cadıcılar”ı kanıtlayan ilginç bir belgeyi Mehmet Seyda sunuyor:</p>

      <p class="paragraf">“Aşağıdaki yazı 1833 yılında Tırnava Kadısı Ahmet Şükrü Efendi tarafından hükümet merkezine gönderilmiş, Takvim-i Vekâyi Gazetesi’nin 69’ncu sayısında yayınlanmıştır:</p>

      <p class="paragraf">Tırnava’da cadılar türedi. Gün battıktan sonra evlere dadanmaya başladı. Zahireye dair un, yağ, bal gibi şeyleri birbirine katar ve bazen içlerine toprak karıştırır. Yüklüklerde bulduğu yastık, yorgan, şilte ve bohçaları didikler, açar, dağıtılır. İnsanların üzerine taş, toprak, çanak ve çömlek atar. Hiç kimse bir şey göremez. Birkaç erkek ve kadının da üzerine saldırmış. Bunlar çağrıldı, soruldu: “Üzerimize sanki manda çökmüş sandık!” dediler. Bu yüzden mahalle halkı evlerini başka yana taşımışlardır. Kasaba halkı bunların cadı denilen habis ruhların eseri olduğunda ittifak etti. İslimye kasabasında cadıcılık ile tanınmış Nikola adındaki adam getirildi ve kendisiyle sekiz yüz kuruşa pazarlık edildi. Bu adamın elinde resimli bir tahta vardı (bir “ikona”) Mezarlığa gider, tahtayı parmağının üzerinde çevirir, resim hangi mezara bakarsa, cadı o mezardaki habis ruh imiş. Büyük bir kalabalık ile mezarlığa gidildi. Resimli tahtayı parmağında çevirmeye başlayınca resim, sağlıklarında yeniçeri ocağının kanlı zorbalarından olan Tekinoğlu Ali Alemdar ile Apti Alemdar denilen iki şakinin mezarlarına karşı durdu. Mezarlar açıldı. Cesetleri yarım misli büyümüş, kılları ve tırnakları da üçer, dörder parmak uzamış bulundu. Gözlerini kan bürümüş, gayet korkunç idi. Mezarlıktaki bütün kalabalık bunu gördü. Bu adamlar, sağlıklarında her türlü pis çirkin işi yapmış, ırza, namusa, mala saldırmış, adam öldürmüş, ocakları kaldırıldığı zaman her nasılsa yaşlarına bakılarak cellâda verilmemiş, ecelleri ile ölmüş kişilerdi. Sağlıklarında yaptıkları yetmemiş gibi şimdi de halka habis ruh olarak tebelleş olmuşlardı. Cadıcı Nikola’nın tanımına göre, bu gibi habis ruhları defetmek için cesetlerinin göbeğine birer ağaç kazık çakılır ve yürekleri kaynar su ile haşlanır imiş. Ali Alemdar’ın cesetleri mezarlarından çıkarıldı. Göbeklerine birer ağaç kazık çakıldı ve yürekleri bir kazan kaynar su ile haşlandı. Fakat hiç tesir etmedi. Cadıcı, ‘Bu cesetleri yakmak gerek...’ dedi. Bu hususta şer’an da izin verilebileceğinden, izin verildi. Ve iki yeniçerinin mezarlarından çıkarılan cesetleri mezarlıkta yıkıldı ve çok şükür kasabamız da cadı şerrinden kurtuldu.”</p>

      <p class="paragraf">İstanbul’dan bir hayli uzaklaştık ancak, bağlantıdan bağlantıya ve örnekten örneğe, Kedi Kadınlar’dan yola çıkıp folklorun, Rumeli ve İstanbul folklorunun cadılarına ve cadıcılarına, giderek vampirlere kadar vardık.</p>

      <p class="paragraf">Tırnava Kadısı’nın naklettiği olay, her ayrıntısı ile, türün literatürüne uygun bir vampir olayıdır. Kandan veya parçalanan cesetlerden söz edilmiyorsa da bizim Yeniçeri Vampirler ortalığı birbirine katmakla yetiniyorlar, ne hikmetse! Olayın geçmişi ve özellikle, cadıcının yöntemleri klasik çizgileri izlemekteler. Arada, kuşkusuz bazı “nüans”lar eksik değildir, örneğin kazık göbeğe değil de göğüse, kalbin hizasına çakılır, yürekleri kaynatmak kadar cesetlerin kellelerini uçurtmak da geleneğe göre etkin bir çaredir vb.</p>

      <p class="paragraf">Vampir ya da günbatımı ile şafak vakti arasında dirilen, mezarından çıkan, insanlara saldırıp kanlarını emen canavar evrensel inanışlara, Babil’den kalma örneklere ve bunları yüzyıllar boyunca inceleyen kapsamlı folklorik-tarihsel araştırmalara temel teşkil ettiyse de Türk ve İstanbul folklorlarında pek bir yeri yoktur, vampir-cadı bağlantısı ve kriminoloji kayıtlarında da yer edinmiş olan - ancak abartılmış bir şakadan ibaret olan - 70’li yılların başlarından kalma, “Cihangir Vampiri” gibi olaylar bir yana.</p>

      <p class="paragraf">Nedir ki Batı’nın vampir inanışları, folkloru ve literatürüne yönelik bazı kaynaklara göz attığımızda ilgimizi çeken bazı “bilgiler” ve “kişiler”le karşılaşmış oluruz.</p>

      <p class="paragraf">1884’te, Budapeşte Üniversitesi Öğretim üyelerinden ve “Şarkiyat” akademisinin kurucusu, Prof. Arminius Vambery’nin yayınladığı hayatına dair kitabı “Arminius Vambery; hayatı ve maceraları”nda Türkler’deki bazı vampir inanışlarına da değinmektedir. Macar dilinin kökenlerini araştırmak amacıyla Orta Asya’ya kadar derviş kılığında yolculuk eden Vambery’ye göre:</p>

      <p class="paragraf">Osmanlılar’da yaygın bir inanışa göre, vampirler ağaç kovuklarında gizlenirler, oralarda avlanırlarmış:</p>

      <p class="paragraf">Ele geçirilen vampirler, kelleleri kesildikten sonra, bir çuvala konup denize atılırmış.</p>

      <p class="paragraf">Daha yakın bir kaynak ise İstanbul’da yaşayan, “özel” bir kan bankasını işleten “gerçek” Kont Dracula’yı ayrıntılı bir şekilde anlatmaktadır.</p>

      <p class="paragraf">Kaynak 1965 tarihli “Fate” (Yazgı) adlı Amerikan dergisidir, olayı kaleme alan ve bu “gerçek Dracula”yı İstanbul’da ziyaret eden Leo Heiman adlı bir yazardır.</p>

      <p class="paragraf">Yıllar yılı vampir konusunu araştıranlar tarafından “güvenilir” (?) bir kaynak olarak bakılan, seçkilerde yer alan yazıya göre Kazıklı Voyvoda’nın soyundan olan Kont Alexander Cepesi, Romanyalı olup 1947 yılında, kızıl saçlı eşi Olga ile birlikte, İstanbul’a yerleşiyor, bir “özel kan bankası”nı kuruyor, kişilerden kan ve plasma satın alıyor ve de Türk hastahanelerine, Kızılay’a pazarlıyor.</p>

      <p class="paragraf">Yazar Heiman, Kont Cepesi ile İstanbul Hilton’un barında buluşuyor ve söyleşisini Kont’a ait küçük bir yelkenlinin de barındığı, İstanbul Yat Kulübünde sürdürüyor.</p>

      <p class="paragraf">Kont doğal olarak bir vampir uzmanıdır, ailesinden kalma eski kaynakların, değerli el yazmalarının sahibidir. Boğaziçi’ne bakan beş odalı bir dairede yaşıyor, eşi, iki kedisi ve bir papağanı ile birlikte. İki de kızı vardır bu “gerçek” Dracula’nın, biri bir Fransız cerrahıyla evli, diğeri de bir Türk bankacısıyla.</p>

      <p class="paragraf">Sohbet boyunca kan kırmızısı “Yassıada” (!) şarabını yudumlayan kont, atası Kazıklı Voyvoda’nın, paralı asker Vlado Cepesi’nin öyküsünü uzun uzun anlatıyor.</p>

      <p class="paragraf">İlk başta Vlado Cepesi acımasız, korkunç bir Türk düşmanıdır, 1450’de bir gönüllü ordusunun başında Osmanlılara karşı savaşıyor. Nedir ki, Fetih’ten kısa süre sonra saf değiştiriyor. Hıristiyan kardeşlerinden vazgeçip Osmanlıların tarafına geçiyor, ordusu ile Eflak’ı ele geçiriyor Vlado ve karşılığında Voyvoda (Prens) ünvanı ile ödüllendiriliyor. Srinca Dağı’nın eteklerine yükselen kalesine yerleşiyor.</p>

      <p class="paragraf">Sadist ruhlu, kan dökmekten, eline geçeni kazığa çaktırmaktan korkunç bir zevk alan Vlado Dracul (Ejderha) zamanla ipin ucunu iyice kaçırıyor ve 1477’de, Ordea savaşında, Osmanlılar tarafından yok ediliyor.</p>

      <p class="paragraf">Yıllar geçiyor ve günün birinde mezarı açıldığında içi boş bulunuyor.</p>

      <p class="paragraf">Atasını böyle anlatıyor İstanbul’daki “kan bankası”nın sahibi Kont ve Vlad Dracul’un soyunun tek vampiri olduğunu, ne olur ne olmaz diye, ısrarla vurguluyor (Kazıklı Voyvoda’nın gerçek öyküsünü merak edenler ise Osmanlı tarihini karıştırıp güvenilir bir kaynaktan öğrenebilirler)</p>

      <p class="paragraf">Leo Heiman’ın yazısı 1980 yılında yeniden gündeme geldiğinde Amerikalı bir araştırmacı (Fern S. Miller) yazarın kimliğini çözmeye çalışıyorsa da onunla ilgili pek bir iz bulamıyor. Yazıyı yayınlamış olan “Fate” dergisi Heiman’ın adresine sahip olmadığını söylüyor, İsrail’de (Hayfa) bir Leo Heiman’ın adresi bulunuyor ama adrese gönderilen mektup cevapsız kalıyor vb.</p>

      <p class="paragraf">Yazının içeriği ile ilgilenen kuruluşlardan “Vampir Bilgileri Değiş Tokuşu” (Vampire Infomation Exchange, Rochester, New York) na gönderdiğimiz bir mektupta aşağıdaki hususları belirtiyorduk:</p>

      <p class="paragraf">1) Yazının yayınlandığı 1978 yılından beri hiçbir ciddi vampir ya da Dracula araştırmacısının Cepesi ile temas etmemiş olması, onunla ilgili herhangi bir bilgiyi iletmiş olmaması oldukça gariptir,</p>

      <p class="paragraf">2) Vlad Dracul’un soyundan olduğunu söyleyen birinin İstanbul’a yerleşmiş olması, bir “kan bankası”nı işletmesi ne denli acayip ise bu kişinin, gerçek Vlad Drakul’un değil de kurgusal Dracula’nın ünvanı olan, Kont ünvanını kullanması üstelik soyadı olarak Vlad’a yakıştırılan “Kazıklı” (Tepesh, Cepesi) adını uygun bulması bir o kadar acayiptir,</p>

      <p class="paragraf">3) Romanya ve İstanbul ile ilgili bilgiler çok az, yetersiz ve tutarsız,</p>

      <p class="paragraf">4) İstanbul’da yabancı uyruklu bir kişinin ya da herhangi özel bir kişinin bir “kan bankası”nı işletmiş olabilmesi imkânsızdır,</p>

      <p class="paragraf">5) Alexander Cepesi adlı birine ne İstanbul telefon rehberlerinde, ne de iki ayrı yat kulüplerinin kayıtlarında rastlanılmamıştır.</p>

      <p class="paragraf">Sonuçta 1980’den bu yana ne yazar Heiman, ne de kahramanı Kont Cepesi hakkında hiçbir haber alınmadığı gibi “kaynak” bir düzmece kaynak olarak arşive kaldırıldı.</p>

      <p class="paragraf">Bir de 1960 yılında İstanbul basınını meşgul eden, “Yeni Akşam Gazetesi”nde manşet konusu olan vampirler vardır. Nedir ki, bunlar da tümden uydurma ve Edouard Roditi’nin kara mizah türündeki “İstanbul Vampirleri: çağdaş iletişim yöntemleri konusunda inceleme” (The Vampires of İstanbul:a study in modern communication methods) adlı öyküsünün kahramanlarıdır.</p>

      <p class="paragraf">Cadılar, Kedi Kadınlar, Vampirler ve de İstanbul’un Kurt Adamları..</p>

      <p class="paragraf">Kaynağımız yeniden Batı’dan alınmadır ve bir uzmanın, bir Fransız araştırmacısının imzasını taşımaktadır. İnancımız ve yöntemimiz şu ki, bir yerlere varabilmek için, tek ve de bilimsel (değilse de yan bilimsel) yol kaynakların ön yargısız karıştırılması ve gerektiğinde karşılaştırılmasıdır. Bazen çok ufak bir nokta, değersiz gibi görünen bir ayrıntı, satırların arasına karışmış bir satır, ilgisiz sandığımız bir ad, bir referans bize yararlı bağlantılar, aydınlatıcı, yönlendirici çağrışımlar sağlayabiliyor.</p>

      <p class="paragraf">Gizemcilik konusundaki kitapları ile tanınan Fransız Roland de Villeneuve Kurt Adamları ve Vampirleri araştıran bir çalışmasında 1542’de İstanbul’da sürü halinde gezen Kurt Adamlardan söz ediyor. Villeneuve, 17’nci yüzyıl yazarı Jacques d’Autun’un “Sihirbazlar ve Büyücüler Konusunda Bilimsel İnançsızlık ve Cahil Saflık” (L’incredulite savante et la credulite ignorante au sujet des Magiciens et des Sorciers, Jean Molin yayını, Lyon 1671) adlı çalışmasından aşağıdaki alıntıyı veriyor:</p>

      <p class="paragraf">“Sultan, has askerleri ile birlikte, silâhlanıp saraydan çıktı; Kurt Adamlardan yüz elli kadarını surlara dizdi fakat bunlar, toplanan halkın gözleri önünde, surlardan atlayıp, kayboldular.”</p>

      <p class="paragraf">D’Autun’un anlattığı, de Villeneuve’un naklettiği bu olaydaki Kurt Adamlar kurtlar mı yoksa İstanbul’un eski ve ezeli dertlerinden biri olan başıboş köpekler mi?</p>

      <p class="paragraf">Orası hiç belli değildir. Ancak sultanın (ki belirtilen tarihte Kanuni Sultan Süleyman’dır) silâh kuşanıp vahşi köpek sürülerinin peşine düşmesi hiç düşünülebilir mi?</p>

      <p class="paragraf">Eski kaynaklardaki eski “olaylar” yeniden ele alınıp yorumlanınca efsanenin ya da inanışın yerini “uydurmaca” alıyor.</p>

      <p class="paragraf">Ancak, her ayrıntı ve bilgiyi kullanmak pahasına, Doğu gizemciliğinin sayılı araştırmacılarından İdris Şah’ın bir notunu da ekleyelim.</p>

      <p class="paragraf">“Araplar’ın sözünü ettiği bir başka büyü (sihir) şekli Maskh’dır ya da insanları hayvana dönüştürme sanatıdır. Batı’da” diye ekler İdris Şah “buna likantropi (Kurt Adam) derler.”</p>
    </div>
  </div>
</body>
</html>
