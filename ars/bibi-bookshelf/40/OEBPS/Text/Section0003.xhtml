<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>



<link href="../Styles/SM%20%281%29.css" type="text/css" rel="stylesheet"/>
</head>
<body>
<h1>TÜKETİM, ÜRETİM, TASARRUF, YATIRIM<br/></h1>
<p><i>Ekonomide ilk ders kıtlıktır. Buna göre, insan ihtiyaçlarını karşılamakta kullanılan her şey&nbsp;kıttır. Siyasetteki ilk ders ise, ekonomideki ilk&nbsp;dersin dikkate alınmamasıdır.</i></p>
<p>Thomas Sowell</p>
<h3 id="sigil_toc_id_8">İnsanın Asıl İşi Tüketmektir</h3>
<p>Ekonomik eylem denince tüketim, üretim, tasarruf, yatırım gibi eylemler geliyor akla. Tüketim dediğimizde örneğin yalnızca yemek içmek gibi bir eylem anlaşılmamalıdır. Miktarı sınırlı olan her şeyin tüketilmesi, ekonomide tüketim olarak adlandırılıyor.</p>
<p>Tüketim, bir ihtiyacı karşılamak için bir şeyi tüketme eylemidir. Örneğin acıkmışsak yemek yeriz. Bu bir tüketim eylemidir. Diyelim ki marketten gidip tavuk döner aldık, eve getirip mikro dalga fırında pişirdik ve yedik. Bu bir tüketim&nbsp;eylemidir.</p>
<p>Sokaktaki insan, tüketim denilince örneğin simidi alıp yemeyi anlar. Doğrudur, bu da bir tüketim eylemidir. Ama tüketim denildiğinde mutlaka hemen yok edilen bir şey anlaşılmamalı. Ekonomi biliminde tüketimi başlıca iki dala ayırmak âdet olmuştur:</p>
<p>1) &nbsp;Dayanıksız malların tüketimi.</p>
<p>2) &nbsp;Dayanıklı malların tüketimi.</p>
<p>Dayanıksız mallara simit güzel bir örnektir. Simidi yersiniz, açlığınızı giderirsiniz. Yani simit sizin bir ihtiyacınızı karşılamış ve bir defalık bir tatmin sağlamıştır. Dayanıklı tüketim mallarının en tipik örnekleri de beyaz eşya denilen buzdolabı, çamaşır makinesi gibi ürünlerdir. Bunları satın aldığınızda da tüketim eylemi yapmış ve ihtiyacınızı karşılamış olursunuz ama simitten farklı olarak bunların tüketilmesi&nbsp;yıllarca sürer.</p>
<p>Yaklaşık 40 bin yıl önce bugünkü (homo sapiens sapiens) formuyla ilk kez dünya üzerinde göründüğü sanılan insan,&nbsp;M.Ö. 10 binlere, bir başka deyişle neolitik döneme gelinceye kadar avcı ve devşirici olarak yaşadı. Vahşi hayvanları eti&nbsp;ve postu için avladı, yabani meyveleri devşirip yedi. Ürettiği&nbsp;tek şey hayvan öldürmeye ve kendini savunmaya yarayan taştan yapılma ilkel silahlar ve üşümemek için giydiği ilkel kıyafetlerdi. Bunun dışında yalnızca bir tüketici konumundaydı. Doğaya hiçbir şey katmıyor, yalnızca doğanın verdiklerini alıp tüketiyordu.</p>
<p>M.Ö. 10 binler ile 7 binler arasında, insanın ilk kez yerleşik yaşama geçerek tarım yapmaya ve hayvan yetiştirmeye başladığına ilişkin izler var. Yani insanın yeryüzünde uzun sayılabilecek varlığının yalnızca on bin yıllık bölümü üreticilikle geçmiştir.</p>
<h3 id="sigil_toc_id_9">Üretim</h3>
<p>İnsanı hayvandan ayıran birçok unsur sıralanabilir. Ama bunlar içinde en önemlisi insanın üretim yapıyor olmasıdır.&nbsp;Bugüne kadar hiçbir hayvanın üretim yaptığı görülmemiştir. Ve bu ayrım yaklaşık 10 bin yıldan beri olan bir ayrımdır. İnsanın üretici konumuna geçmesi onun gelişiminde en&nbsp;önemli dönüm noktalarından birisini oluşturmuştur.</p>
<p>Üretim faaliyeti doğada bulunan maddeleri kullanarak ya onların sayısını, miktarını artırmak, ya da yeni bir madde&nbsp;ortaya çıkarmak olarak tanımlanabilir. Doğada bulunan iki&nbsp;maddeye bakır ve kalay, bunları belirli ısıda eritip bir araya&nbsp;getirerek yaratılan yeni maddeye de bronz örnek olarak gösterilebilir. Bronz doğada bulunan bir madde değildir, insanlar tarafından bakır ile kalayın bir araya getirilmesiyle üretilir. Miktar artırmaya da buğday örnek verilebilir. Buğday tohumları ekilerek, sulanarak ve tarımı yapılarak miktarı artırılabilir. Böylece bir buğday tohumundan çok sayıda buğday&nbsp;başağı elde edilebilir.</p>
<p>19. yüzyılın ortalarında İngiltere’de başlayıp oradan yayılan Sanayi Devrimi’yle birlikte, üretimde ağırlığı sanayi malları üretimi ve hizmet üretimi almıştır. Otomobil, buzdolabı, televizyon seti gibi ürünler sanayi malı üretimine, otel işletmeciliği, bankacılık, sigortacılık, taşımacılık gibi faaliyetler de hizmet üretimine örnek olarak sayılabilir. Sanayi Devrimi,&nbsp;o zamana kadar evlerde ve atölyelerde elle yapılan ya da elle kullanılan basit makinelerle yapılan üretimin yerini buhar&nbsp;gücüne dayalı olarak çalışan makinelerle yapılan üretime terk&nbsp;etmiştir. Buhar gücünün üretimin emrine girmesiyle birlikte&nbsp;kitlesel üretim başlamıştır. Kitlesel üretim atölyelerde yapılamadığı için büyük fabrikalar, üretim birimleri kurulmuş, eskiden evlerinde atölyelerinde üretim yapanların bir bölümü&nbsp;bu işyerlerinin sahibi konumuna geçerken, çok büyük bölümü de buralarda işçi konumuna geçmiştir.</p>
<p>Sanayi Devrimi, üretimin katlanarak artmasına ve bunun sonucu olarak da dünyada olumlu ve olumsuz pek çok şeyin değişmesine neden olmuştur. Olumlu değişimlere zorunlu maddelere daha kolay ulaşılabilmesi, olumsuz değişimlere çevrenin daha hızlı tahrip edilmesi örnek olarak gösterilebilir.</p>
<h3 id="sigil_toc_id_10">Tüketim mi Üretim mi?</h3>
<p>Markette satılan tavuk döner paketini hazırlayanların yaptığı üretim faaliyeti iki aşamalıdır. Burada hem mal üretimi hem de hizmet üretimi söz konusudur. Tavuğun beslenmesi, yetiştirilmesi ağırlıklı olarak mal üretimidir. Onun kesilmesi, döner haline getirilip paketlenmesi ve market rafına&nbsp;kadar getirilmesi ise hizmet üretimidir. Bu tavuk döneri satın alıp yiyen insanın yaptığı faaliyet de tüketimdir. Aynı mal&nbsp;üretim açısından hem mal hem de hizmet üretimi olarak sınıflandırılırken, tüketim açısından dayanıksız mal tüketimi&nbsp;olarak değerlendirilir.</p>
<p>Burada akla gelen soru şudur? Tavuk döneri tüketiciye sunma aşamasına kadar getiren kişi mi mutludur yoksa tüketen kişi mi? Bu soruya doğru yanıt verebilmek için tavuk döneri üreten kişinin bu üretimi sonucunda elde ettiği parayla ne yapacağının yanıtını bulmamız gerekir. Bu parayla o kişi de başka bir tüketim işi yapacak ya da parayı tasarruf edecektir. Tasarruf da ilerideki tüketimi için para biriktirmek demektir. Yani aslında üreticinin de nihai amacı tüketimdir. O&nbsp;halde asıl olan tüketimdir. Asıl olan tüketim olsa da üretim,&nbsp;insanın sonradan edindiği bir ekonomik eylem olarak insan&nbsp;yaşamında en az tüketim kadar yer kazanmıştır. Çalışırken&nbsp;herkes emekli olmak, yani üretmeden tüketmek ister. Ama&nbsp;emekli olduktan bir süre sonra kazın ayağının öyle olmadığını anlar. İnsan, bir şeyler ürettiği ve çevresine katkı yaptığında daha mutlu olur. Hiç kuşkusuz burada sözünü ettiğimiz&nbsp;kuraldır. Bunun mutlaka istisnaları da vardır.</p>
<p>Bununla birlikte üretimi fazlaca abartmamak gerekir. Çünkü tüketim talebi olmadan bir şeyi üretirseniz satamazsınız, elinizde kalır.</p>
<h3 id="sigil_toc_id_11">Kapasite Kullanımı</h3>
<p>Kapasite kullanım oranı, bir üretim biriminin belirli bir dönemde fiilen gerçekleştirdiği üretim miktarının fiziki olarak üretebileceği en yüksek miktara olan oranını gösterir.&nbsp;Ayakkabı üreten bir imalat biriminin bir ay içinde üretebileceği ayakkabı miktarının 100 adet olduğunu ve buna karşılık&nbsp;mart ayında 80 adet üretim gerçekleştirdiğini düşünelim. Bu&nbsp;verilere göre bu ayakkabı imalat biriminin mart ayındaki kapasite kullanım oranı % 80 olarak gerçekleşmiştir.</p>
<p>Kapasite kullanım oranı genellikle % 100 olarak gerçekleşmez. İmalat sırasında çeşitli aksamalar olabilir: Elektrik kesilmeleri, makine arızalan, makine ve tesisatın bakım araları, tatiller, grevler, çalışma saatlerinde aksamalar, mevsimlik&nbsp;nedenler gibi sorunlarla kapasite kullanımında düşüşler ortaya çıkar.</p>
<p>Sanayide kapasite kullanımının ölçülmesi için genellikle imalat sanayi esas alınır. Merkez Bankası’nın imalat sanayi sektöründe çalışan işyerlerine her ay uyguladığı İktisadi Yönelim Anketi’ne verilen cevaplara göre hazırlanıp yayımlanır. Bu anket Mart 2012’de 2614 işyerine gönderilmiş ve&nbsp;2212 işyeri bu anketi yanıtlamıştır. İmalat sanayi geneli ve alt&nbsp;sektörleri itibariyle hesaplanan kapasite kullanım oranları,&nbsp;ankete katılan işyerlerinin bildirdikleri, fiziki kapasitelerine&nbsp;göre fiilen gerçekleşen kapasite kullanımlarının ağırlıklı ortalaması alınarak bulunur. İktisadi yönelim anketinde yer alan&nbsp;imalat sanayi kapasite kullanım oranıyla ilgili sorunun yanıtları % olarak alınır ve ağırlıklı ortalaması alınarak imalat sanayi ve alt sektörleri genelinde toplulaştırılır.</p>
<p>İmalat sanayi kapasite kullanım oranı bize sanayi üretiminin gidişi hakkında bilgi verir. Bununla birlikte bu oran tek başına bir anlam taşımaktan çok sanayi üretim endeksiyle birlikte ele alınıp değerlendirildiğinde anlam taşır.</p>
<h3 id="sigil_toc_id_12">Tasarruf ve Yatırım</h3>
<p>Tasarruf, gelirin tüketimden artakalan bölümüne verilen addır. Geliri Y ile, tüketimi C ile ve tasarrufu da S ile gösterirsek şöyle bir denklem yazabiliriz:</p>
<p>Y = C + S</p>
<p>Buradan yola çıkarak da tasarrufu şu şekilde gösterebiliriz:</p>
<p>S = Y-C</p>
<p>Halk arasında gayrimenkule, altına yatırılan para tasarruf olarak adlandırılsa da ekonomi bilimi açısından tasarruf başkalarının kullanımına hazır tutulan para demektir. Bankadaki mevduat tasarruftur. Bu para, sahibine faiz geliri kazandırırken ihtiyacı olana da kredi olarak kullandırılır.</p>
<p>Bir ekonomide büyümeyi sağlayan unsurlar tüketim ve</p>
<p>tasarruftur. Tüketim, üretimin yapılmasını sağlar. Yani iç ya da dış tüketim olmadan üretim yapılmaz. Kimse satamayacağı malı üretmez. Öte yandan üretim yapabilmek için yatırım yapmak gerekir.</p>
<p>Yatırım, ekonomi biliminde yeni fabrika yapımı, yeni bina yapımı gibi fiziksel varlıklara paranın yatırılması anlamına gelir. Daha teknik bir ifadeyle sermaye malları stoklarına yapılan ilavelerdir. Finans biliminde ise paranın tahvil, hisse senedi gibi gelir getirici araçlara yatırılmasına yatırım deniyor. Ekonomi bilimi açısından bunlar portföy yatırımı olarak adlandırılır.</p>
<p>Tüketim, kısa vadede, yatırım ise orta ve uzun vadede üretimi artıracak olan eylemlerdir. Yatırım olmadan üretimin&nbsp;artması kapasite kullanımının artmasıyla sağlanabilir, ancak&nbsp;bunun da bir limiti vardır.</p>
<p></p>
</body>
</html>