<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1 id="1">Giriş</h1>

  <h2 id="11">KAVRAM VE KURUM OLARAK HAZİNE</h2>

  <h3 id="111">Hazine Kavramı</h3>

  <p>Hazine, iki anlam taşıyan bir kelimedir. İlk anlamı kişi, kurum veya devletlerin sahip oldukları taşınır ve taşınmaz değerli mal varlıkları ile çeşitli hakları gösteren belgeleri; ikinci anlamı ise devletlere ait değerlerin saklandığı yerleri ve bunların yönetiminden sorumlu kurumları ifade eder. Kelimenin her iki anlamı da gizemlidir. Gerçekten de sahip olunan değerlerin bir bölümü ilk bakışta değeri anlaşılabilen para, değerli madenler gibi şeyler olmasına karşılık, bir bölümü ilk bakışta tam olarak anlaşılamayan çeşitli hak ve yükümlülükleri taşıyan kâğıt, belge ve senetlerdir. Bu çerçeveden bakıldığında malvarlıklarını ifade eden hazine deyimi soyut bir anlam taşır. Kelimenin, bu malvarlıklarının saklandığı ve yönetildiği yer veya başka bir deyişle kurum olarak kullanılan anlamı da gizemlidir. Bu kurumun nasıl yönetildiği kamuoyunun fazlaca bildiği bir konu değildir. Özetle hazine denildiğinde toplumun gözünde genellikle gizemli bir görüntü canlanır.</p>

  <p>Bu görüntü, yalnızca kamuoyu açısından değil, aynı zamanda siyasal kadrolar açısından da aynı gizemliliktedir ve içinde ne olduğu bilinmeyen şeyler gibi bir ürperti duygusu yaratır. Bu gizemlilik ve bilinmeyiş, toplumda sahipsiz kalmış ve tam anlaşılamamış konuların bu kuruma mal edilmesine yol açar.</p>

  <p>Devlet, tek bir tüzel kişi olduğu için ayrı ayrı bakanlıklarının tüzel kişilikleri yoktur. Dolayısıyla bu kurumların kendi başlarına taşınmaz mal sahibi olmaları, kendi adlarına borçlanmaya girişmeleri söz konusu değildir. Devletin tüzel kişiliğinin mali yönünü Hazine temsil eder. Devletin bütün taşınmaz mallarının, hatta teorik olarak taşınır mallarının sahibi ve devlet adına borçlanmanın yetkilisi Hazine’dir. Devlete ait taşınmaz mallar tapuda Hazine adına tescil edilir ve kullanacak kamu kurumu ya da devlet dairesine kullanım süresince bedelsiz olarak tahsis edilir. Devletin tüzel kişiliğinin temsilcisinin Hazine olması, yüzyıllar boyu ortaya çıkmış gelişmeler sonucunda, tüzel kişiliğin, mali temsilden ayrılmaması ilkesinin bir uzantısıdır.</p>

  <p>İngiltere’de başbakanın yüzyıllardır taşımakta olduğu “Hazine’nin Birinci Hâkimi” (First Lord of Treasury) unvanını Hazine bakanına (Chancellor of Exchequer) bırakmamasının altında yatan neden, devlet tüzel kişiliğini temsil eden kurumun başı olduğunu açıkça tescil ettirmek arzusundan başka bir şey değildir. Fransa kralı XIV. Louis’nin ünlü “devlet benim” sözünün ardındaki nedenlerden en önemlisi Hazine’nin yönetimine sahip olması gerçeğidir.</p>

  <p>Paranın geçerli olmadığı bir ekonomik sistemin varolduğu antik uygarlıklar döneminde toplumun yöneticisi, devlet demekti. Yönetici, kural koyucuydu, devletin dünyasal ve dinsel önderiydi. Yönetici, kuşkusuz, aynı zamanda devletin mali işlemlerinin de lideriydi. Vergi koyucu ve giderlere karar veren kişiydi. Gerek İngiltere Başbakanı’nın taşıdığı unvanın, gerekse Fransa Kralı XIV. Louis’nin ünlü deyiminin hep bu antik kökenli otorite ilişkilerinden kaynaklandığını ve özünde, büyük ölçüde, mali gücün temsiline ya da sahipliğine dayandığını söylemek mümkündür.</p>

  <p>Eski bir Hindu deyişiyle ifade etmek gerekirse “Hazine, yöneticinin kökleridir.” Yine bir başka antik deyiş yöneticinin gücünü mali güçten aldığını şöyle ifade etmektedir “Hazine, yöneticinin gerçek yüzüdür.” Bu kısacık belirlemeler de gösteriyor ki hükümet etmek ve mali güç, birbirlerinin ayrılmaz parçalarıdır. Ya da daha açık ifade etmek gerekirse “mali güç olmaksızın yönetmek mümkün olamaz.” (<i>Webber &amp; Wildawsky, 1986, s. 38</i>).</p>

  <p>Antik dünyada, yöneticinin özel hazinesiyle, devletin hazinesi arasındaki ayırım ihmal edilebilecek kadar küçüktü. Devlet hazinesiyle yöneticinin özel hazinesi arasındaki ilk ayrımın M.Ö. ikinci binin ortalarında, Mısır’da orta dönem firavunluğunun on ikinci hanedanı sırasında ortaya çıktığı görülmektedir. Bu önemli gelişmede taşrada aynî vergi olarak toplanan, bozulması kolay malların korunması için inşa ettirilen depolar ile bu yeni oluşumun yol açtığı yerinden yönetim uygulaması zorunluluğu temel rolü oynamıştır. Buna ek olarak dinsel yönetimin güçlenmesi ve kendi hazinesine sahip olma arzusunu ön plana çıkarması da önemli bir etken oluşturmuştur.</p>

  <p>Mısır’da, taşrada firavunu temsil görevini taşıyan prensler, üç ayrı hazinenin ilişkilerinden sorumluydular; firavunun hazinesi, dinsel yönetimin hazinesi ve taşrada kendilerine tahsis edilmiş olan hazine. Mısır prenslerinin öldükleri zaman kendilerine ait hazine ile gömülme hakları vardı. (<i>Webber &amp; Wildawsky, 1986, s. 38</i>) Mısır’da firavunun hazinesi ile kamu hazinesi arasında bir ayrım söz konusu değildi.</p>

  <p>Hititlerde hazine kralın yanı başındaydı. Saray ile hazine kavramları iç içeydi. Bütün topraklar kralın mülkiyetinde olduğu için toprakları işleyenler elde ettikleri ürünün dörtte birini kralın hazinesine verirlerdi. Bağlı krallıklardan alınan haraçlar ve elde edilen topraklardan gelen ganimetlerin bir bölümü hazineye giderdi. Kamuya ait hazine ile krala ya da saraya ait mallar arasında bir ayırım söz konusu değildi.</p>

  <p>Ayrıntılı ve merkezileştirilmiş bütçe, devlet merkezi ile taşra arasındaki ulaşım ağının gelişmesi ve dolayısıyla taşra gelir ve giderlerinin merkezden izlenebilmesi imkânının ortaya çıkması sonucunda gündeme gelmiştir.</p>

  <p>Hazine kavramına tarihte açık şekilde ilk kez imparatorluk döneminde Roma’da rastlanır. Bu dönemde devlet işlerinde kullanılmak üzere tahsis olunan ve fakat yine de imparatorun mülkiyetinde bulunan hazineye “Fiscus Principis” veya “Fiscus Caesaris” deniyordu. İmparatorluk dönemi boyunca Roma halkına ait olan gelirlerin toplandığı “Aerium Publicum”u da içine alan Fiscus Principis, zamanla imparatorun malvarlığından ayrı, tüzel kişiliğe sahip bir Devlet Hazinesi niteliği kazandı. Bu gelişme, imparatorun özel kişiliğinden ayrılan devlet tüzel kişiliğini, Hazine’nin temsil etmesi gibi önemli bir gelişmeye yol açmıştır. Roma Devlet Hazinesi’nden ordunun giderleri karşılanır, memur aylıkları ödenir ve çeşitli bayındırlık işleri finanse edilirdi (<i>AnaBritannica, s. 514</i>).</p>

  <p>Tek ve merkezi hazine anlayışına, İngilizce’de “earmarking”, Türkçe’de “belirli gidere belirli gelirin tahsis edilmesi” denilen ve 19. yüzyıldaki bütçe, vergi ve hazine reformlarına kadar Avrupa’da yaygın şekilde uygulanarak kaynak israflarına yol açmış bulunan mali uygulamalardan sonra ulaşılmıştır.</p>

  <p>18. yüzyıl sonları ve 19. yüzyıl başlarında ortaya çıkan ve Fransa’da Turgot, Necker ve daha sonraları Louis Thiers; Prusya’da Stein ve Hardenberg; İngiltere’de Gladstone’un önderlik ettiği bütçe reformcuları, bütçenin tek ve merkezi hazineye dayanması gerektiğini savunmuşlardır.</p>

  <p>Hiç kuşkusuz tek ve merkezi hazine bütün devlet kayıtlarının aynı yerde tutulup, bütün giderlerin tek elden yapılması anlamını taşımıyordu. Düşünce, daha çok devletin gelir ve giderlerinin tek otorite tarafından denkleştirilmesi ve mali disiplinin bu yolla sağlanması yönünde bir girişimdi. Çünkü 19. yüzyıla gelinceye kadar hiçbir Avrupa hükümetinin giderlerin denetimi ve gelirlerin planlanması konusunda herhangi bir merkezi düzenlemesi yoktu. Hükümetler, gelir ve gider yönetimlerini tahsis yöntemiyle yürütüyorlardı. Belirli bir vergi veya gelirden sağlanan para, belirli bir gidere ayrılıyor ve her bir gider kalemi ayrı bir gelir fonundan yapılıyordu. Her bir fonun ayrı bir karar alıcısı olduğu için, birbiriyle uyumsuz, çoğu kez mükerrer ve en önemlisi önceliklere uygun olmayan giderlerin yapılması söz konusuydu (<i>Webber &amp; Wildawsky, 1986, s. 18, 28</i>).</p>

  <p>Avrupa’da yaşanan ve kaynak israfına yol açan bu olumsuz gelişmelerden sonra ulaşılan tek ve merkezi hazine kavramından bugüne kadar hiçbir geriye dönüş hareketi olmamıştır.</p>

  <h3 id="112">Hazine Kurumu</h3>

  <p>Hazine kavramının ve Hazine kurumunun tarihsel gelişimine kısaca bir göz attıktan sonra, bu aşamada kurumu biraz daha yakından incelemekte yarar olacaktır.</p>

  <p>Hazine,</p>

  <ol>
    <li>Devletin malvarlığını temsil eder. Bu anlamda devletin mülkiyet haklarının koruyucusu olarak tanımlanabilir.</li>

    <li>Devletin nakit akımını düzenler. Bu anlamda devletin kasası, ödemelerini yapan veznedarıdır.</li>

    <li>Devletin parasının yabancı paralarla değişimi konusunda başlıca uygulayıcılardan birisidir.</li>

    <li>Madeni para basımının tek yetkilisidir.</li>

    <li>Devletin tüzel kişiliğini temsil etmesi nedeniyle kamu teşebbüslerinde devletin sermayedarlık haklarının temsilcisidir. Bu anlamda hazine, kamu teşebbüsleri üzerinde bir finansal yönetim merkezi konumundadır.</li>

    <li>Devlet adına borçlanmanın karar vericisi ve uygulayıcısıdır. Kamu kurum ve kuruluşlarının borçlanmalarında, onlara, devlet adına verilecek garantinin tek yetkilisidir. (<i>Bulutoğlu, 1977, 5. 477-478</i>).</li>
  </ol>

  <p>Yukarıda yapılan açıklamalar Hazinenin iki temel ve farklı kurumsal anlamını vurgulamaktadır. İlki Hazinenin devletin kasası olması ve bu niteliğiyle parasal akımları yönetmesi, ikincisi devletin her türlü mali hak ve yükümlülüklerini üstlenmesi.</p>

  <p>Önceki yüzyıllarda devletlerin ya da bir başka deyişle devlet Hazinesinin gerçek kasaları vardı. Devlet parası ve çeşitli değerli madenler bu kasalarda saklanırdı. Devletin kasası günümüzde sembolik bir anlam taşır. Gerçekten de bankacılık hizmetlerinin günümüzde ulaştığı düzeyde devletin parası, Merkez Bankası veya bankalarda, altın vb. gibi değerleri Merkez Bankası kasalarında saklanır. Günümüzde devletin kasası denildiği zaman anlaşılması gereken husus, devlet gelirlerinin bir kurumun denetimi altında toplanması ve ödemelerin bu kurumun izniyle yapılması gereğidir. Para vb. değerlerin mutlaka Hazine kasalarında saklanması gerekli değildir.</p>

  <p>Hazine kavramının bugün ulaştığı asıl önemli anlam, devletin mali hak ve yükümlülüklerinin temsili ve yönetimi konusudur. Devletin borcu, alacağı, ödemeye dönüşebilecek her türlü yükümlülükleri Hazine tarafından izlenir ve yönetilir.</p>

  <p>Geçmişte yapılan, Yöneten Hazinesi ile Devlet Hazinesi arasındaki ayrım bugün de mevcuttur. Parlamenter demokratik rejimin egemen olduğu günümüz dünyasında Yöneten, antik dönem anlayışından kalma hazine benzeri olanakları bulunmaktadır. Bu olanakların en geniş olduğu ülkeler monarşiyle yönetilen ülkelerdir. Örneğin İngiltere Kraliçesi’nin önemli miktarda mal varlığı vardır. Monarşiyle yönetilmeyen ülkelerin yöneticilerinin (Cumhurbaşkanları, Başbakanlar) diğer devlet giderlerine göre daha rahat kullanılabilen ve denetimi daha hafif kurallara tabi ve bu açıdan özel hazineye benzetilebilecek olan bazı gider yetkileri vardır. Bu gider yetkilerine Türkçe’de “örtülü ödenek” adı verilmektedir.</p>

  <h2 id="12">GÖREVLER VE ÖRGÜT</h2>

  <h3 id="121">Hazinenin Görevleri</h3>

  <p>Hazine’nin görevleri ve işlev bir ülkenin tüm ekonomik ve mali yaşamını kapsayacak kadar geniştir. Bunları dünya uygulamalarından yararlanarak sıralamaya çalışalım;</p>

  <ol>
    <li>Devletin taşınır ve taşınmaz her türlü malvarlığını korumak ve yönetmek, bu malvarlığını değerlendirmek,</li>

    <li>Devlet gelirlerini toplamak, giderleri yapacak olan kurum ve kuruluşlara gerekli parayı göndermek, devlet gelir ve giderlerinin zaman ve yer itibariyle uyumlandırılmasını sağlamak,</li>

    <li>Devletin iç ve dış borçlanmasını yürütmek, devlet borçlarının servisini yapmak,</li>

    <li>Kamu teşebbüslerinin devlet adına sermayedarlık işlemlerini yerine getirmek,</li>

    <li>Devlet aleyhine açılacak mali davalarda hukuk müşavirleri ve avukatları aracılığıyla yönetimi, yargı önünde temsil etmek,</li>

    <li>Madeni paranın basım ve dağıtımını yapmak, dolaşımını sağlamak,</li>
  </ol>

  <p>Bu saydıklarımız Hazine’nin klasik görevleridir. Bunlara ek olarak pek çok ülkede Hazine’ye başka görevler de verilmiştir. Bunların başlıcaları şunlardır;</p>

  <ol start="7">
    <li>Devlet parasının yabancı paralarla olan ilişkilerini yürütmek,</li>

    <li>Devletin dış ekonomik ilişkilerini yürütmek ve uluslararası ekonomik kuruluşlar nezdinde devletin temsilini sağlamak,</li>

    <li>Mali piyasalar ve mali kuruluşlarla devletin ilişkilerini düzenlemek.</li>
  </ol>

  <p>Görüldüğü üzere Hazine’nin görevleri hem son derecede geniş hem de oldukça karmaşıktır. Hazine’nin görevlerinden söz edilirken ilk akla gelen genellikle klasik görevleridir. Bu klasik görevlerin hemen tümü <i>“Devletin parasal akımlarının yönetimi”</i> ya da daha basit bir ifadeyle <i>“Devletin gelir ve giderlerinin zaman ve yer itibariyle denkleştirilmesi”</i> gibi ifadelerle özetlenebilir. İfadeler basit olmakla birlikte aslında bu cümlelerin altında buzdağının görünmeyen parçası saklıdır.</p>

  <p>Gerçekten de devlet gelir ve giderlerinin denkleştirilmesi deyimi devlet gelirlerinin toplanması, devlet giderlerinin yapılması, gelir-gider dengesinin mevcut olmaması halinde borçlanmaya gidilmesi, devlet borçlarının anapara ve faizlerinin ödenmesi, ödenemeyecek durumdaysa gerekli önlemlerin alınması gibi çok çeşitli ve kapsamlı işlemleri içermektedir.</p>

  <p>Hazine’nin bu klasik görevleri dışında kalanlar genellikle 20. yüzyıldaki gelişmeler sonucunda ortaya çıkmıştır. Sermaye piyasaları geliştikçe, bunlar üzerinde bir kamu otoritesinin denetimine gerek görülmüş ve bu aşamada Hazineler devreye sokulmuştur. Uluslararası ekonomik kuruluşların sayıları hızla artmaya ve ülkelerle ilişkileri genişlemeye başlamış yine Hazineler bu konuda göreve çağrılmıştır. Başlangıçta Hazinelere verilen bu görevler bazı ülkelerde zaman içinde bu amaçlarla kurulmuş bulunan kurumlara devredilmiş, bazı ülkelerde ise Hazine’nin görevi olmaya devam etmiştir.</p>

  <p>Hazine’nin en önemli görevlerinden birisi devletin parasının dolaşımıdır. Hazineler uzun süreler bu işlevi tek başlarına yürütmüşlerdir. Zaman içinde paranın dolaşımıyla ilgili yetkiler hükümetten bağımsız para otoritelerine devredilmiştir. Bu otoriteler genellikle merkez bankalarıdır. Gerçekten de merkez bankaları, hükümetlerin etkisine daha uzak bir konumda kurulmaktadırlar. Örneğin ABD Merkez Bankası (Federal Reserve System) için “hükümet içinde bağımsız” deyimi kullanılmaktadır. Oysa ABD Hazinesi yönetimin bir parçasıdır. Alman Merkez Bankası (Bundesbank) Alman hükümetinden tamamen bağımsızdır. Alman Hazinesini ise hükümetten soyutlamaya imkân yoktur. Hatta yukarıdaki tanımlamalar çerçevesinde bakılacak olursa, Hazine, birçok yönden devletin ta kendisidir.</p>

  <p>Hazine’nin günümüzde devletin parasının dolaşımı için üstlendiği görev de bir bakıma sembolik bir görevdir. Örneğin ABD Dolarının üzerinde, devletin tüzel kişiliğini temsil açısından, ABD Hazine Bakanı’nın imzası vardır. Buna karşın bu ülkede parayı basıp dolaşıma sunmak Merkez Bankası’nın görevidir. Tarihsel gelişmeler sonucu, para otoritesinin hükümetten bağımsız veya hükümet karşısında özerk olması eğiliminin ön plana çıkması ile Hazineler, paraya ilişkin yetkilerini geniş ölçüde Merkez Bankalarına devretmişlerdir. Günümüzde Hazine yetkililerinin para üzerindeki imzaları, paranın, Devlet Hazinesinin malvarlıkları karşılığı olduğunu ifade etmeye yarayan sembollerden ibarettir. Enflasyon ve dolayısıyla paranın değeri konusunda ciddi sıkıntılar yaşamış olan Almanya gibi ülkelerde paranın üzerindeki imzalar bile hükümetten bağımsız konumdaki Alman Merkez Bankası’nın yetkililerine aittir.</p>

  <h3 id="122">Hazine Örgütü</h3>

  <p>Dünya uygulamasına bakıldığında Hazine’nin örgütlenmesinde değişik yaklaşımlar olduğu görülmektedir. En yaygın olarak karşılaşılan uygulamaları iki kategoride toplamak mümkündür. Hazine, ya kendi adıyla anılan bir örgüt şeklindedir (Hazine Bakanlığı gibi) ya da Maliye ve/veya Ekonomi Bakanlığı’nın bir parçası olarak örgütlenmektedir. Hazine’nin kendi adıyla bir örgüt olarak kurulduğu ülkeler genellikle Anglo-Sakson geleneğini benimsemiş olan ülkelerdir. İngiltere ve ABD’de Hazine Bakanlığı olmakla birlikte bu bakanlıklar kıta Avrupa’sında Maliye ve/veya Ekonomi Bakanlığı’nın içinde yer alan gelir idaresi, bütçe idaresi (ABD’de Hazine’nin dışında Başkan’a bağlı ayrı bir bütçe ofisi vardır), gümrük idaresi gibi idareleri de yapılarının içinde bulundurmaktadırlar. Kıta Avrupa’sında benimsenen yöntem ise Hazine’nin Maliye ve/veya Ekonomi Bakanlığı’nın içinde yer alması şeklindedir.</p>

  <p>Türkiye’de 1984 sonrası ortaya çıkan örgütlenmede, Maliye Bakanlığı’ndan ayrı, Başbakanlığa bağlı bir Müsteşarlık kurulmuş ve Maliyedeki Hazine Genel Müdürlüğü ve Milletlerarası İktisadi İşbirliği Genel Sekreterliği ile Sanayi ve Ticaret Bakanlığı’ndaki Dış Ticaret Dairesi Genel Sekreterliği bu müsteşarlık çatısı altında bir araya getirilmiştir. Yeni örgütlenmede bütçe idaresi ve gelir idaresi Maliye Bakanlığı bünyesinde kalmış ve aslında görev ve işlev olarak pek çok ortak noktaları bulunmasına karşın Hazine ile ayrı birer yönetim çatısı altına girmişlerdir. Böylelikle Türkiye’de ortaya çıkan örgütlenme, dünya uygulamalarından farklı olarak mali yapıda ikili bir örgütlenmeye sahne olmuştur. 1994 yılında bu kez müsteşarlık iki ayrı müsteşarlık olarak yine başbakanlığa bağlı hale getirilmiştir. Yeni örgütlenmede Hazine örgütünün adı Hazine Müsteşarlığı olmuştur.</p>

  <p>Ne şekilde örgütlenmiş olursa olsun Hazine’nin kendine özgü bir dokusu vardır. Antik dönemlerden kalma bu özel doku, Hazine’ye, örneğin gelir ya da bütçe idarelerinden farklı bir hava verir. Örneğin İngiliz ve Amerikan Hazineleri kendi isimlerini taşıyan bir bakanlık çatısı altında oldukları için İngiliz Hazinesi veya Amerikan Hazinesi deyimleri son derece olağan gelmektedir. Buna karşılık Fransa’da Hazine, Maliye ve Ekonomi Bakanlığı’nın bir parçası olduğu halde, Fransa’da hazine işlemleriyle ilgili bir karardan söz edildiğinde Maliye ve Ekonomi Bakanlığı’nın kararı denilmesi yerine Fransız Hazinesi’nin kararı denilmesi de yadırganmamaktadır. Bunun temel nedeni Hazine’nin, Maliye ve Ekonomi Bakanlığı içinde sahip olduğu özel ve özgün konumdur. Türkiye’de de 1984-1994 yılları arasında mevcut bulunan Hazine ve Dışticaret Müsteşarlığı’nın gerek hazine işlemleriyle ilgili karar ve uygulamalarına gerekse dış ticaretle ilgili karar ve uygulamalarına kısaca Hazine’nin kararı veya uygulaması diye atıfta bulunmak âdet olmuştu. Bütün bunlar Hazine’nin birlikte bulunduğu bütün idarelerden farklı bir özel dokusu ve konumunun olduğunun kanıtlarıdır.</p>

  <h2 id="13">HAZİNE’NİN İLİŞKİLERİ</h2>

  <p>Hazine’nin yoğun bir ilişki içinde bulunduğu kurumların veya idarelerin en başında gelir idaresi ve bütçe idaresi gelir. Çoğu ülkede bu üç idare, aralarındaki yoğun ilişkiler nedeniyle, aynı bakanlığın bünyesi içinde toplanmışlardır.</p>

  <p>Teorik olarak devlet gelirlerinin toplandığı ve giderlerinin yapıldığı tek ve merkezi hazineyi ele alacak olursak <i>gelir idaresi</i>, <i>gümrük idaresi</i> ve gelir toplama yetkisi olan bütün idare ve kurumların topladıkları gelirler ile devletin iç ve dış borçlanmasından elde edilen bütün fonlar Hazine kasalarına girer ya da Hazine adına bankalarda tutulan hesaplara kaydedilir. Bu çerçevede parasal gelirlerin toplanmasından sorumlu olan idarelerle, bu gelirleri saklayan, onları değerlendiren ve bu gelirlere dayanarak yürütülen giderleri ve borçlanmayı yapan Hazine’nin ilişkisinin çok yoğun olması doğaldır. Gelirlerin zamanında ve yeteri kadar toplanamamasının, bunlara dayanarak ödemeleri gerçekleştirecek ve gelir açığı oranında borçlanmayı yürütecek olan Hazine’yi düşüreceği bunalım açıktır. Örneğin vergi ve/veya vergi cezası affının konu olması halinde Hazine’nin görüşleri büyük önem taşır. Hazine’nin böyle bir gelişmeyi önceden bilip ona göre önlem alması, örneğin borçlanmayı arttırarak vergi tahsilatı kaybını borçlanma yoluyla kapatması ya da ödemeleri bir süre geciktirerek nakit dengesini geçici bir süre için bu yolla yeniden oluşturmaya çalışması gerekir. Aksi takdirde ortaya çıkabilecek gelir azalmasını karşılamak mümkün olamayacağı için giderlerin yapılamaması sorunuyla karşılaşılır. Eğer giderlerin yapılmasından da vazgeçilemeyecekse bu giderleri yapabilmek için borçlanmanın aniden arttırılması karşısında faizlerde sıçramalar ortaya çıkması kaçınılmaz olur.</p>

  <p>Hazine’nin <i>bütçe idaresi</i>yle de çok yakın ilişkileri vardır. Gelir kaynakları ve miktarları dikkate alınarak hazırlanması gereken bütçelerin, gerek hazırlanma aşamasında gerekse uygulanma aşamasında, Hazine aktif rol alır. Bütçenin gelirlerinin düşük kalması ya da Hazine’nin borçlanma imkânlarını aşacak şekilde öngörülmüş giderlerin her şeyden önce Hazine yönetimini zor durumda bırakacağı açıktır. Hazine öncelikle bütçenin finansmanından birinci derecede sorumlu kurumdur. Bu nedenle bütçelerin hazırlanması sırasında, Hazine en önemli kurumlardan biri durumundadır. Hazine’nin bütçenin hazırlanmasındaki aktif rolü, bütçenin uygulanması sırasında da görülür. Bütçe giderlerinin temelini oluşturan ödeneklerin kullanımının, Hazine’nin gelir-gider akımlarını denkleştirme çabasına paralel olarak yapılması zorunludur. Bu nedenle bütçenin uygulanması bütçe idaresi kadar, hatta belki ondan daha çok Hazine’yi ilgilendiren bir konudur.</p>

  <p>Bazı ülkelerde borç idaresi, Hazine’den ayrı bir kurum olarak örgütlenmiştir. Bu durumda Hazine’nin borç idaresiyle yakın bir ilişki içinde bulunması zorunluluğu vardır. Hazine’nin ihtiyaçlarına ya da gelir-gider dengesinin gelişimine göre borçlanmayan bir borç idaresi, kamu finansmanında Hazine açısından sorunlar yaratabilir.</p>

  <p>Hazine’nin borçlanması diğer kurum ve kuruluşlarla yakından ilişkilidir. Hazine gerek kendi borçlanması, gerekse diğer kamu kurum ve kuruluşlarının borçlanmalarını koordine etmekle yükümlüdür. Tüzel kişiliği olan ve bu nedenle kendi adına borçlanmaya yetkili olan pek çok kamu kurum ve kuruluşu hem iç borçlanma hem de dış borçlanma yapabilmek için Hazine garantisi almak zorundadır. Bazıları ise Hazine garantisi olmaksızın kendi başlarına borçlanabilmektedirler. Bu, tümüyle o kurum veya kuruluşun kredibilitesine bağlıdır. İster kendi başlarına isterse Hazine garantisi altında borçlansınlar, Hazine bu kurum ve kuruluşların borçlanmalarını, gözetmek ve koordine etmek durumundadır. Aksi takdirde Hazine de dahil olmak üzere borçlanmaya giden kamu kurum ve kuruluşlarının birbirlerine rakip olmaları ve bunun sonucunda ya birbirlerini piyasanın dışına itmeleri etkisi (crowding out) ya da faiz, taahhüt komisyonu gibi maliyetlerinin yükselmesi sonucu maliyet arttırıcı etki kaçınılmaz olur.</p>

  <p>Ülkenin <i>özel kesim</i> kuruluşları da Hazine’nin karar ve uygulamalarından geniş ölçüde etkilenirler. Örneğin gelir yetersizliği veya borçlanmada görülen sorunlar gibi nedenlerle Hazine’nin kamu kurum ve kuruluşlarına ödemelerini aksatması, bu kurum ve kuruluşların da iş yaptırdıkları özel kesim kuruluşlarına olan ödemelerini aksatmalarına neden olabilir. Ya da Hazine’nin piyasadan yüksek tutarlarda borçlanması, özel kesim kuruluşları için piyasadan borçlanılabilecek miktarların azalmasına veya maliyetlerin artmasına yol açabilir. Bu sayılan örnekler Hazine’nin özel kesim üzerinde yarattığı dolaylı etkilerdir. Hazine’nin, aldığı kararlarla özel kesimi doğrudan etkilemesi de söz konusudur. Örneğin döviz yönetimine ilişkin bir kısıtlama veya genişletme sonucu döviz bulundurma miktarlarının değiştirilmesi ya da tasarruf mevduatı sigorta tutarlarının değiştirilmesi gibi mali kesime yönelik bir karar toplumun çeşitli kesimlerini etkiler. Bir başka dolaylı etki de Hazine’nin davranışlarıyla, beklentileri etkilemesi yönünde ortaya çıkabilir. Örneğin Hazine’nin kamu finansmanında ortaya çıkan bir bunalımı aşabilmek için daha fazla borçlanmak amacıyla yüksek faizlere rıza göstermeye başlaması, toplumda gelecek dönemlerde enflasyonun yükseleceği şeklinde beklentilerin doğmasına yol açar. Bu açıdan Hazine’nin çeşitli karar ve uygulamaları piyasalar için çoğu kez bir sinyal niteliği taşır.</p>

  <p>Bir ülkede <i>bankalar</i> genellikle devletin güvencesi altında çalışırlar. Bununla birlikte bankaların kurum olarak ortaya çıkışları devlete duyulan güvensizlikten kaynaklanmıştır. Para değiş tokuşu İngiltere’de Kraliçe I. Elizabeth döneminde (1553-1603) son derecede yaygınlaşmıştı. Tüccarlar paralarını o dönemde Kraliyet Darphanesine ait bulunan Londra Kalesi’ndeki (Tower of London) kasalarda saklarlardı. 1640 yılında kral I. Charles, burada saklanmakta olan yaklaşık 200,000 Pound tutarındaki paraya el koyunca tüccarlar devlete olan güvenlerini yitirdiler. Sonuçta tüccarlar paralarını kendi binalarında saklamaya başladılar. Bu gelişme ilk bankaların örneği olmuştur.</p>

  <p>Bankaların devlete duyulan güven kaybı sonucunda doğmuş kurumlar olmalarına karşın, topladıkları mevduatın arkasında devlet güvencesi olduğunun gösterilmesi önem taşımaktadır. Bunun temel nedeni bankaların toplumun parasını toplayan ve değerlendiren birer kurum olmaları nedeniyle kamu görevi yapan kurumlar olarak kabul edilmesi geleneğidir. Bankalara mevduat yatıranlar, bu mevduatın en azından bir bölümünün devletin güvencesi altında olduğunu bilirler. Böyle bir güvenceyi devlet adına veren kurum kim olursa olsun güvencenin sonunda dayanağı Hazine’dir. Hazine, bu güvenceyi verdiği için bankaları yakın gözetim altında tutmak zorundadır. Bazı ülkelerde söz konusu güvenceyi vermek üzere özel kurumlar kurulmuş, bankalarla ilgili denetim ve düzenleme işlevi bağımsız kurumlara bırakılmıştır. Bu durumda dahi söz konusu kurumun maddi sorunları karşılamada yetersizliğe düşmesi halinde Hazine’nin, devlet adına devreye girmesi beklenir.</p>

  <p>Hazine’nin bankalar açısından bir başka önemli yönü yaptığı iç ve dış borçlanmadır. İç borçlanma açısından Hazine kâğıtlarının en önemli alıcıları bankalardır. Bu, bankalar açısından riskin düşürülmesinin bir aracıdır. Çünkü bir ülkede en düşük riskin devlete ve dolayısıyla onun temsilcisi durumundaki Hazine’ye ait olduğu genel kabul görür. Hazine, yaptığı iç borçlanma yoluyla bankalara paralarını yatırmak için bir alternatif sunmanın yanı sıra bankacılık dışındaki kesimlere yönelik borçlanmasıyla da bankaların iç piyasadan aldıkları mevduata da rakip olur. Dış borçlanmada da Hazine, bankaların rakibi durumundadır. Ülke kotası uygulayan yabancı finansal kuruluşlar açısından ülkeye ayrılmış bir toplam kota varsa ve bunun büyük bölümünü Hazine toparlıyorsa bankaların dış borçlanması ister istemez sınırlanmış olur.</p>

  <p>En sona bıraktığımız aslındaHazine’nin en yakın ilişkide bulunmak zorunda olduğu kurumdur: <i>Merkez Bankası</i>.</p>

  <p>Merkez Bankaları tarihsel gelişim çerçevesinde ülkelerin iç paralarının tek yetkili denetim kurumu haline gelmişlerdir. Hazine, paranın denetimi görevini Merkez Bankası’na devrederken sembolik olarak paranın devlet adına sahipliğini ve sorumluluğunu devretmemiştir. Kâğıt para, Merkez Bankası’nın değil devletin parasıdır. Bu paranın arkasındaki değer devletin bütün varlıkları ya da daha özlü bir ifadeyle itibarıdır. Bu itibarı sağlayan devletin hazinesidir. Buna karşılık genel kabul görmüş bir özerklik ya da bağımsızlık anlayışı çerçevesinde Hazine’nin, Merkez Bankası’nın basacağı ve dolaşıma süreceği kâğıt paranın miktar ve kupürlerine karışmaması gerekir. Tersine Hazine, ya doğrudan ya da Darphane eliyle bastırıp dolaşıma çıkaracağı madeni paranın miktar ve değerlerini Merkez Bankası’na danışarak hazırlamak yükümlülüğündedir. Çünkü asıl büyüklük kâğıt paradadır. Madeni para, kâğıt paranın yalnızca bir tamamlayıcısı durumundadır. Hazine’nin Merkez Bankası’yla işbirliği sağlamadan madeni parayı bastırması halinde, piyasada dolanımda bulunan kâğıt ve madeni paraların birbiriyle uyumsuz düşmesi kaçınılmaz olur.</p>

  <p>Merkez Bankaları, Hazine’ye kredi verebilirler. Hazine’ye bu şekilde verilen kredi, tümüyle devlet itibarına dayalı, senetsiz bir kredidir. Merkez Bankası’nın Hazine’ye açtığı krediler, devlet gelir ve giderlerinin zaman ve yer itibariyle uyumlandırılmasına yardımcı olmaya yönelik, kısa vadeli kredilerdir. Uyumlandırma sağlandığında kredinin geri ödenmesi gerektir. Bu uygulama çeşitli ülkelerde çeşitli farklılıklarla mevcuttur. Türkiye’de geçmişte Merkez Bankası her yıl belirli bir miktarda avansı Hazine emrine vermekte, ayrıca da açık piyasa işlemleri yoluyla Hazine tahvil ve bonolarını satın alarak, Hazine’ye dolaylı finansman sağlamaktaydı. Bugün Hazine’ye doğrudan kredi verilmesi söz konusu değildir. Kullanım şekli ve yöntemi ne olursa olsun doğrudan krediler emisyon üzerinde arttırıcı bir etki yaratır. Bu açıdan bu avansın zamanlaması ve kullanım şekli, Merkez Bankası’nın para üzerinde yürüttüğü, denetim politikasının başarısı yönünden büyük önem taşır. O nedenle Hazine’nin, önceden miktar ve yöntemi biliniyor olsa dahi, bu kullanımı Merkez Bankası’ndan yaparken banka ile yakın bir işbirliği içinde olması zorunludur.</p>

  <p>Hazine’nin parasal ödemelerini yaparken de Merkez Bankası ile uyum içinde çalışması gerektir. Çünkü Merkez Bankası, Hazine’nin veznesi görevini yapar ve Hazine’nin ödeme talimatlarını yerine getirir. Hazine’nin söz konusu ödeme talimatlarını verirken Merkez Bankası’nda yeteri kadar parasının veya avansının olması zorunludur. Aksi takdirde ya Merkez Bankası bu ödemeyi yapamaz ya da yasal dayanağı olmayan bir ödeme yaparak Hazine’ye borç yazma yoluna gider.</p>

  <p>Hazine, Merkez Bankası ile borçlanma konusunda da yakın işbirliği kurmak durumundadır. Merkez Bankası diğer ülkelerin merkez bankaları ve muhabiri durumundaki diğer bankalarla olan yakın ilişkileri nedeniyle Hazine’ye özellikle dış borçlanmada danışmanlık yapar. İç borçlanmada ise Merkez Bankası, Hazine’nin ajanı sıfatıyla borçlanmaya ilişkin ihalelerin düzenlenmesini sağlar. İhale sonuçlarına göre Hazine’den alacağı talimatlar doğrultusunda tahvil ve bono satarak elde ettiği gelirleri Hazine’ye aktarır.</p>

  <p>Yaygın olarak kullanılan bir tanıma göre Merkez Bankası bankaların bankasıdır. Bu niteliğiyle Merkez Bankası, bankalar üzerinde geniş yetkilere sahiptir. Örneğin zorunlu karşılıklar gibi niceliksel konularda aldığı kararlarla, bankaların hem faizlerini ve dolayısıyla maliyet yapılarını hem de bankaların açabilecekleri kredi miktarlarını; reeskont faizi belirlemeleriyle, bankaların uygulayacakları faiz oranlarını etkileyebilir. Hazine ise alacağı dolaylı karar ve yapacağı pek çok uygulamayla bankaları etkiler.</p>

  <p>Hazine ile Merkez Bankası’nın ilişkisi döviz yönetimi açısından da önem taşır. Dövizlerin kullanım şekline ilişkin kararların alınması ve uygulanmasında bu iki kurumun birbiriyle uyumlu çalışması zorunludur. Hazine’nin, Merkez Bankası’nın döviz rezervlerini dikkate almaksızın vereceği kararlar, ekonomi açısından yanlış sonuçlar doğurabilir (<i>Eğilmez, 1993, s. 89-95</i>). Benzer şekilde Merkez Bankası’nın, Hazine’nin bilgisi dışında döviz fiyatlarına yapacağı müdahaleler, Hazine’nin daha önce kurduğu dış borç ödeme planı-bütçe ödeneği ilişkisinin bozulmasına yol açar.</p>
</body>
</html>
