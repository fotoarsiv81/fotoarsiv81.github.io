<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1 id="2">Türk Hazinesi</h1>

  <h2 id="21">KISA TARİHÇE</h2>

  <h3 id="211">Fatih Sultan Mehmed’in Hazinesi</h3>

  <p>Osmanlı Hazine sisteminin başlangıcını oluşturan ve “<i>Beytülmal</i>” adı verilen İslam Hazine’sinin çerçevesini şöylece çizmek mümkündür: “Her şey Beytülmal’a aittir. İslamın yararı için harcanması gereken her şeyi ödemeye Beytülmal mecburdur. Asker aylıkları ile hayvan ve silah bedelleri ve kamu yararına yapılacak diğer giderler Beytülmal’dan ödenir.” M.S. 642 yılına kadar Beytülmal’ı doğrudan doğruya Hz. Muhammed ve Hz. Ebubekir yönetmişlerdir. İslam Hazinesini yönetmek üzere, bu tarihte bir Beytülmal Divanı kurulmuş ve Beytülmal’dan sorumlu olmak üzere bir Beytülmal Ayini atanmıştır. İslamda Hazine en üst düzeyde yönetilmiş, kararlar hep en üst düzeyde alınmıştır.</p>

  <p>Fatih Sultan Mehmed’e gelinceye kadar Osmanlı Hazinesi de tümüyle İslam geleneğine uygun, üst düzeyde, Beytülmal anlayışı çerçevesinde yönetilmiştir (<i>Pakalın, 1977, 5. 6-7</i>). Osmanlı Devleti’nin sınırları genişledikçe beytülmal geleneğine göre bir Hazine yönetiminin içine sığılamaz hale gelinmiş ve özellikle İstanbul’un fethiyle birlikte Bizans’ın kurumlarından ve o arada Hazine düzeninden etkilenen Fatih Sultan Mehmed, Hazine’yi yeniden sistematize etmiştir. Roma İmparatorluğu’nun yarattığı <i>özel hazine-devlet hazinesi ayrımı</i>nı sürdüren Bizans’ın etkisi ve geleneksel İslam Beytülmal düzeninin bir araya gelmesi sonucu Devlet Hazinesi ile Padişah’ın özel hazinesi birbirinden ayrı ve en üst düzeyde yönetilen kurumlar halinde düzenlenmiştir. Bu düzenlemelerden sonra Hazine adı benimsenmiş olmasına karşın, uzun süre Beytülmal deyimi de hazineyi ifade etmek üzere kullanılmıştır.</p>

  <p>Fatih Sultan Mehmed kendi dönemine kadar yürürlükte bulunan kanunname, karar ve diğer mevzuatı toparlayıp yeniden düzenleyerek kendi adıyla da anılan ünlü Kanunname-i Ali Osman’ı (Kanunname-i Mehmedi veya Fatih Kanunnamesi) yürürlüğe koymuştur. Bu kanunnamede Fatih Sultan Mehmed, dönemin Hazine (veya Maliye) Bakanı konumundaki Başdefterdara son derecede seçkin bir yer vermiştir.[*]</p>

  <p class="not">[*]Bu seçkin konumu gösterebilmek için Kanunname-i Ali Osman’dan bazı alıntılara yer vermekte yarar var:<br />
  “Ve malımın vekili defterdarımdır (Md.1); “Ve Başdefterdar cümle malımın vekili olup umur-ı alem ana müfevvazdır. Anın izni olmadan bir akçe ne dahil ne haric-i hazine ola” (Md. 19); “Ve mühr-i şerifim Vezir-i Azamda dursun, Hazinem ve defterhanem mühürlenmek ve açılmak lazım gelse, defterdarlarım huzurunda açılsın ve kapansın. Ve hazineme dahil ve hariç olan akçe defterdarlarım emriyle dahil-hariç olsun (Md. 39).”</p>

  <p>Osmanlı İmparatorluğu’nda defterdarların sayısı ve yetkisi zaman içinde değişiklik göstermiş olmakla birlikte, Fatih Sultan Mehmed döneminde Rumeli Defterdarı’na bağlı olarak İstanbul’da görev yapan en az iki Defterdar daha olduğu bilinmektedir (Şıkk-ı Sani Defterdarı ve Şıkk-ı Salis Defterdarı) (<i>Fleischer, 1986 s. 311</i>). Rumeli Defterdarı aynı zamanda Başdefterdar (ya da Şıkk-ı Evvel Defterdarı) unvanını da taşıyor ve bugünkü anlamıyla Hazine Bakanı (veya Maliye ve/veya Ekonomi Bakanı)’nın yetkilerine sahip bulunuyordu. Fatih Sultan Mehmed’in hükümdarlık döneminin sonlarına doğru Anadolu Defterdarlığı adıyla, Anadolu’da toplanan gelir ve yapılan giderlerden sorumlu, bir Defterdarlık daha kurulmuştur (<i>Fleischer, 1986, s. 311</i>).</p>

  <p>Fatih Sultan Mehmed üç ayrı Hazine oluşturmuştur. Bunlar Hazine-i Amire, Hazine-i Hümayun, Hazine-i Emiriye, Hazine-i Birun, Dış Hazine ya da Hazine-i Devlet gibi adlarla anılan <i>Devlet Hazinesi</i>; Hazine-i Hassa, Hazine-i Enderun ya da İç Hazine gibi adlarla anılan <i>Padişahın Özel Hazinesi</i> ve <i>Hazine-i Harem</i> veya <i>Hazine-i Haremeyn</i> gibi adlarla anılan ve <i>İslamın kutsal emanetlerinin korunması için tahsis edilen kaynaklar</i>dır.</p>

  <p>Başdefterdarın yönetimi altında bulunan Devlet Hazinesi; dine ve geleneklere dayalı bazı vergiler, ele geçirilen ülkelerden alınan haraç, Müslüman olmayan halktan alınan cizye, Sadrazam, vezirler ve devletin önde gelen kişileri tarafından zaman zaman padişaha verilen hediyelerin bir bölümü (rikabiye), savaş gibi olağanüstü hallerde alınan geçici vergiler (avariz), Mısır gibi tımar sistemine dahil olmayan bazı eyaletlerden yılda bir kez alınan vergiler (salyaneli eyaletler vergisi), devlet arazilerinin kiralanması karşılığı elde edilen kira gelirleri (mukataa) gibi gelirlere sahipti. Devlet Hazinesi’nin başlıca giderleri ise yeniçeri ve devlet memurlarının maaşları ile merkezi yönetim giderlerinden oluşmaktaydı.</p>

  <p>Fatih Sultan Mehmed zamanında Yedikule’de bulunan Hazine kasaları, 16. yüzyıl sonlarında Topkapı Sarayı’na taşınmıştır. Aynı tarihlerde Hazine büroları da Divan-ı Hümayun’a bağlı olarak çalışmaya başlamıştır. Divan-ı Hümayun zaman içinde devlet yönetimindeki önemini kaybedince, Devlet Hazinesi, Topkapı Sarayı’nın avlusundaki özel binalarına taşınmış, fakat bu binaların 1866’da yanması üzerine yeniden sarayın içindeki bölüme dönmüştür.</p>

  <p>Geleneksel Osmanlı devlet düzeninde her Divan-ı Hümayun toplantısı sırasında, Beytülmal geleneği çerçevesinde, Devlet Hazinesi’nin kasalarının açılması ve oturum sonunda Sadrazamın mühürü ile mühürlenmek suretiyle kapatılması kanun hükmüydü (Kanunname-i Ali Osman, Madde 39). Devlet Hazinesi kasalarından para çıkarılması için Ruznamçe Kaleminde (Günlük Defter Bürosu) hazırlanan gider belgesi Başdefterdar tarafından imzalanarak Sadrazama sunulur ve Sadrazamca üzerine pençe (imza) ve sahh (doğruluk gösteren bir çeşit damga) konulduktan sonra Hazine Tezkiresi (Hazine’nin izin kâğıdı) adını alan bu belge ödeme yapılmak üzere Sergi Halifesi’ne (Başveznedar) verilirdi. Başveznedar tarafından ödemenin yapılmasını izleyerek bu belge Ruznamçe Kalemindeki Günlük Deftere işlenirdi. Devlet Hazine’sine para girişinde ise Vezzanlar (veznedarlar) paranın sahte veya eksik olup olmadığını denetlerler, Hazine Kâtipleri de giriş işlemlerini yaparlardı (<i>AnaBritannica, s. 514</i>).</p>

  <p>Padişahın özel hazinesi (Hazine-i Hassa); Padişah ve sarayın giderlerinin karşılanması amacıyla kurulmuştu. Padişahın Özel Hazinesi’nin yöneticileri Hazine Kethüdası (Hazine Kâhyası), Hazinedarbaşı ve Hasodabaşı idi. Asıl yetki, Hazine Kethüdası’na aitti. Padişahın Özel Hazine’si; çeşitli savaş ganimetlerinden Padişahın payına düşen değerli eşya ve paralar, çeşitli değerli hediyeler ve benzeri kalemlerden oluşur ve sarayın içindeki özel bölümde mühür altında saklanırdı. Dolmabahçe Sarayı inşa ettirilirken Padişahın Özel Hazinesi için ayrı bir bölüm yaptırılmıştır.</p>

  <p>Harem Hazinesi; Mekke ve Medine’deki kutsal emanetlerin saklanması, bakımı ve onarımı için tahsis edilmiş bazı değerlerden ibaretti. Bu nedenle Harem Hazinesi’ni kurum olarak bir hazine şeklinde değerlendirmekten çok, kavram olarak bir hazine gibi görmek daha doğru olacaktır.</p>

  <p>Padişahın Özel Hazinesi ile Harem Hazinesi’ni, günümüzde de çeşitli ülkelerde uygulaması bulunan, kavramsal birer hazine ya da birer örtülü ödenek gibi kabul edersek, Fatih Sultan Mehmed’in, İslam ve Bizans geleneklerinin ortaklaşa etkisi altında, 15. yüzyılda sistemleştirdiği tek ve merkezi Hazine’nin, Avrupa’da ancak 19. yüzyılda gerçekleştirilebilen Hazine yönetiminin ilk örneklerinden biri olduğunu ileri sürmemiz yanlış olmayacaktır.</p>

  <h3 id="212">Osmanlı Hazinesi’nde Bozulma</h3>

  <p>Fatih Sultan Mehmed tarafından çok farklı iki kültürün (İslam kültürü ile Roma kültürüne dayalı Bizans kültürü) ya da Doğu ile Batı anlayışlarının bir sentezi olarak şekillendirilmiş bulunan “en üst düzeyde yönetilen tek ve merkezi Hazine” yapısı, 17. yüzyılın ikinci yarısına kadar, imparatorluğun genişlemesinin zorunlu kıldığı ve daha çok yerinden yönetim ilkesinin ağır bastığı bazı değişiklikler hariç tutulursa, temelde bir değişime tabi tutulmadan korunmuştur. İmparatorluğun genişlemesinin sonucu olarak yerinden yönetim ilkesi çerçevesinde taşrada Mal Defterdarlığı (Kenar Defterdarlığı da denilmektedir) adıyla kurulan ve kurulduğu yere göre Anadolu veya Rumeli Defterdarlarına bağlı olarak çalışan Defterdarlıkların sayısı 1607 yılında 12’ye ulaşmıştır (<i>Fleischer, 1986, s.312</i>).</p>

  <p>17. yüzyılın ikinci yarısından itibaren Osmanlı İmparatorluğu, daha önceleri pek karşılaşmadığı uzun süreli savaşlar ve isyanlar ve sonuçta bunların neden olduğu bütçe açıklarıyla tanışmaya başlamıştır. Hazine’yi büyük mali sıkıntılara sokan bir başka etken de 1617’den sonra sıklıkla değişen Padişahların dağıttıkları “cülus bahşişleri” olmuştur. Her yeni padişahın tahta çıkışında dağıtılan bu bahşişler devletin neredeyse bir yıllık gelirine yakın bir miktarı oluşturmaktaydı (<i>Karamursal, 1989</i>). Artan giderleri karşılamak için başvurulan çözüm yolları arasında, Padişahın Özel Hazinesi’nden borçlanmak ve paranın değerinin düşürülmesi (tağşiş) en yaygın kullanılan yöntemler olmuştur. Uzun süreli savaşların süreklilik göstermesi Osmanlı İmparatorluğu’nu, yakın ve orta vadede toplanacak devlet gelirlerini özel kişilere satmak (mukataat), özellikle yeni ürünlere ait aşar vergisini açık arttırma yöntemiyle en yüksek ücreti veren kişilere satmak (iltizam) ve mukataa gelirlerini paylara bölerek özel kişilere satmak (sehim) şeklindeki yeni yöntemlere itmiştir (<i>Kazgan, 1992, s. 72</i>). Mali buluş sayılabilecek bu tür yöntemler, temel sorunu çözmekten uzak, kısa dönemli çözümler olduğundan, başlangıçta peşin bir gelire kavuştuğu için rahatlamış görünen Devlet Hazinesi ileriki yıllarda gelir yetersizliği içine düşmüş ve daha da ciddi sorunlarla karşı karşıya kalmıştır.</p>

  <p>1793 yılında İrad-ı Cedid Hazinesi (Yeni Gelirler Hazinesi) kurulmuş ve böylece Osmanlı İmparatorluğu’nda tek ve merkezi Hazine düşüncesinden ilk sapma ortaya çıkmıştır. Hazine’nin gelirlerinin peşin para alınarak satılması yöntemlerinin yarattığı gelir yetersizlikleri sonucunda, bu yöntemlere dahil olmayan gelirleri kapsamak amacıyla kurulduğu anlaşılan İrad-ı Cedid Hazinesi’ni III. Selim döneminde kurulan Tersane Hazinesi (gemi yapımlarını karşılamak üzere kurulan hazine) ile Zahire Hazinesi (hububat alımlarını karşılamak amacıyla kurulan hazine) izlemiş ve bu dönemde Hazine ve Defterdar sayısı artmıştır. Daha değişik bir şekilde olmakla birlikte, çoklu hazine sistemi II. Mahmut döneminde de devam etmiştir. Bu dönemde hepsi bir arada olmamakla birlikte, Mukataat Hazinesi (Devlet arazilerinin kiralanması karşılığı elde olunan gelirlerin toplandığı hazine), Mansure Hazinesi (1826 yılında Yeniçeri Ocağının kaldırılması sonucu bu ocağın yerine kurulan Asakir-i Mansure-i Muhammediye adlı yeni askeri örgütün giderlerinin karşılanması amacıyla oluşturulan hazine), Redif Hazinesi (terhis edilen askerlerin giderlerinin karşılanmasına tahsis edilen hazine), Darphane Hazinesi ve Maliye Hazinesi kurulmuştur (<i>Cezar, 1986, s. 152</i>). Bu şekilde çoğalan Hazineler, devletin mali yönetimini, belirli giderlere belirli gelirlerin ayrılması yoluyla işleyen bir yapıya dönüştürmüş ve gelirlerin yalnızca yüzde onu merkezi Hazine’ye girerken geri kalan büyük çoğunluğu merkezi Hazine’ye girmeksizin harcanır olmuştur (<i>Karamursal, 1989, s. 86</i>).</p>

  <p>Daha önce birleştirilmiş bulunan Hazine-i Amire ile Darphane 1838 yılında yeniden birbirlerinden ayrılmış, Hazine-i Amire bu kez de Mansure Hazinesi ile birleştirilmiştir. Bu kararla birlikte defterdar unvanı tümüyle kaldırılmış ve Maliye Nazırı unvanı verilen yönetici hazinelerin tümünden sorumlu konuma getirilmiştir.</p>

  <p>1839 yılında Tanzimat Fermanı’nın ilanından sonra Hazine açısından yeni bir yapılanma ortaya çıkmıştır. 1840 yılında Hazine-i Amire, Mansure Hazinesi ve Redif Hazinesi’nin tümü kaldırılmış ve bunların gelir ve giderlerinin Maliye Hazine-i Celilesi (Yüce Maliye Hazinesi) ile birleştirilmesi kararı alınmıştır. Böylece Osmanlı İmparatorluğu’nda 1793 yılından beri sürmekte olan çoklu hazine dönemi kapanmış ve yeniden tek ve merkezi hazine sistemine dönülmüştür (<i>Cezar, 1986, s. 290</i>).</p>

  <p>Padişah’ın özel hazinesi (Hazine-i Hassa) ve Harem Hazinesi’nin gelişiminde en önemli aşama, Tanzimat Fermanı ile ortaya çıkmıştır. 1840 yılında her iki hazinenin varlıkları ve gelirleri, Maliye Hazinesi’ne devredilmiş, Padişah ve ailesine bu hazineden maaş bağlanmıştır (<i>Cezar; 1986, s. 289</i>). Bu işlem, yalnızca hazinelerin birleştirilmesinin ötesinde, Padişahın mali gücünün elinden alınması yoluyla hükümet etme gücünün de kısıtlanması anlamına gelen ilginç bir gelişmedir.</p>

  <h3 id="213">Cumhuriyet Hazinesi</h3>

  <p>Cumhuriyetin ilanından sonra Hazine, Maliye Bakanlığı’nın bünyesi içinde yer almıştır. O dönemde bugünkü anlamda hazine işlemlerinden sorumlu iki birim vardı: Muamelat-ı Nakdiye Müdürlüğü ve Vezne Müdürlüğü. Daha sonra bu iki birim birleştirilmiş Ve bunlara Düyun-u Muntazame Müdürlüğü ile Darphane eklenmiştir. Zaman içinde çeşitli isim değişiklikleri olmakla birlikte 1946 yılına kadar yapı bu şekliyle kalmıştır. 1946 yılında Hazine Genel Müdürlüğü adını alan Hazine ve Darphane ile Damga Matbaası Müdürlüğü sonraki yapının temel taşlarını oluşturmuştur. 1960 yılında çıkarılan 13 sayılı yasayla Hazine’nin yapısı tümüyle değiştirilmiş ve yine Maliye Bakanlığı bünyesinde, bir Genel Sekreterin yönetimi altında üç Hazine Genel Müdürü’nün bulunduğu, Hazine Genel Müdürlüğü ve Milletlerarası İktisadi İşbirliği Teşkilatı Genel Sekreterliği kurulmuştur. Bu yeni örgütlenme ile Hazine’nin o tarihe kadar yürüttüğü nakit ve borç yönetimi işlevlerinin yanına dış ekonomik ilişkilerin yürütülmesi, mali sektörün yönetimi ve döviz yönetimi işlevleri de katılmıştır. Böylece Hazine (dolayısıyla Maliye Bakanlığı), ekonomik ve mali politikaların yürütülmesi ve yönlendirilmesinde en önemli kurumlardan biri konumuna gelmiştir.</p>

  <p>1969’da 1173 sayılı Milletlerarası Münasebetlerin Yürütülmesi ve Koordinasyonu Hakkında Kanun yürürlüğe girmiş ve bu yasayla Hazine’nin yurtdışı ilişkilerdeki rolü yeniden tanımlanmıştır.</p>

  <p>1984 yılı sonunda devlet yapısının yeniden düzenlenmesi işlemleri çerçevesinde Maliye Bakanlığı’ndan ayrılan Hazine ile Ticaret Bakanlığı’ndan ayrılan Dışticaret Dairesi bir araya getirilmiş ve Başbakanlığa bağlı bir Hazine ve Dışticaret Müsteşarlığı kurulmuştur. Böylece Türkiye’de mali yönetim iki ayrı idarenin yönetimine verilmiştir.</p>

  <p>1994 yılı sonunda müsteşarlık bu kez ikiye ayrılarak ikisi de Başbakanlığa bağlı Hazine Müsteşarlığı ve Dışticaret Müsteşarlığı adlarıyla iki ayrı idare kurulmuştur. Darphane ve Damga Matbaası Genel Müdürlüğü de Hazinenin bağlı kuruluşu haline getirilmiştir. Bugünkü yapısıyla Hazine Müsteşarlığı Başbakanlığa bağlı bir kuruluştur.</p>

  <h2 id="22">GÜNÜMÜZDE TÜRK HAZİNE ÖRGÜTÜ</h2>

  <h3 id="221">Merkez Örgütü</h3>

  <p>Hazine işlevleri günümüzde, Hazine Müsteşarlığı tarafından yürütülmektedir. Müsteşarlık, Başbakanlığa bağlıdır. Başbakan, müsteşarlıkla ilişkileri ya doğrudan ya da bir Devlet Bakanı eliyle yürütür.</p>

  <p>Hazine Müsteşarlığı’nda müsteşar ve müsteşar yardımcılarına bağlı sekiz genel müdürlük, iki denetim birimi ve diğer birimler bulunmaktadır. Müsteşarlığın, temel görevlerini şöylece sıralamak mümkündür:</p>

  <ul>
    <li>Parasal akımların yönetimi (nakit yönetimi) ve madeni ufak paranın Darphane eliyle basımı,</li>

    <li>Borç yönetimi,</li>

    <li>Kamu iktisadi teşebbüslerinin mali yönetimi,</li>

    <li>Devletin yapacağı mali desteklerin planlanması ve yürütülmesi,</li>

    <li>Ekonomik konularda araştırma ve yayın yapılması,</li>

    <li>Devletin, mali sektörle finansal ilişkilerinin kurulması,</li>

    <li>Kambiyo önlemlerinin uygulanmasına yönelik işlemlerin yapılması,</li>

    <li>Türkiye’nin, uluslararası ekonomik kuruluşlarla (IMF, Dünya Bankası, OECD, IFC, Bölgesel Kalkınma ve Yatırım Bankaları gibi) ilişkilerinin yönetilmesi.</li>
  </ul>

  <p>Bu görevleri yürütmekle yükümlü olan ana birimler Kamu Finansmanı, Kamu Sermayeli Kuruluş ve İşletmeler, Devlet Destekleri, Mali Sektörle İlişkiler ve Kambiyo, Sigortacılık ve Özel Emeklilik, Dış Ekonomik İlişkiler, Ekonomik Araştırmalar Genel Müdürlükleridir. Bunların dışında Kamu Finansmanı Genel Müdürlüğü bünyesi içinde kurulmuş üç adet saymanlık vardır. Bunlardan Hazine İç Ödemeler Saymanlığı, Hazine’nin Türkiye genelindeki iç ödemelerini planlamak ve büyük çoğunluğunu doğrudan yürütmekle; Dış Ödemeler Saymanlığı, dış borç ödemeleri dışında kalan yurtdışı kamu giderlerini planlamak ve yapmakla; Devlet Borçları Saymanlığı, devlet borçlarının anapara ve faiz ödemelerini yapmak ve kayıtlarını tutmakla görevlidirler.</p>

  <p>Hazine Müsteşarlığı’nda üç adet denetim organı vardır. Bunlardan ilki Hazine Kontrolörleri Kurulu’dur. Bu kurul, Hazine’nin görev ve yetki alanına giren işlerin denetimini yapmaktadır. İkinci denetim organı Sigorta Denetleme Kurulu’dur. Bu kurul sigorta şirketlerinin denetiminden sorumludur. Üçüncü denetim birimi de İç Denetim Birimi’dir.</p>

  <p>2000 yılına kadar Hazine’nin yetki ve görevleri içinde yer alan bankacılık sektörüne ilişkin düzenleme ve denetleme yapma yetkisi Bankacılık Düzenleme ve Denetleme Kurulu’nun (BDDK) kurulması üzerine Hazine’ye bağlı Bankalar Yeminli Murakıpları Kurulu ile birlikte bu kuruma devredilmiştir.</p>

  <h3 id="222">Merkez Dışındaki Örgüt</h3>

  <p>Darphane ve Damga Matbaası Genel Müdürlüğü, Hazine’nin bağlı kuruluşudur. Bu kurum, madeni para ve hatıra para ile değerli kâğıtlar ve damga pullarının basımı ve ülke çapında dağıtımı ile sorumludur. Osmanlı İmparatorluğu döneminde zaman zaman, Hazine’den ayrı bağımsız bir kurum haline getirilen Darphane, uzun bir süre Maliye Bakanlığı’na bağlı olarak çalışmış, Hazine’nin Maliye Bakanlığı’ndan ayrılmasıyla birlikte, işlevi gereği, Hazine’nin bağlı kuruluşu haline getirilmiştir.</p>

  <p>Hazine’nin ayrıca yurtdışı örgütü vardır. Yurtdışı örgütü, kurulduğu yerin önemi ve iş hacmine göre Ekonomi Başmüşavirliği veya Ekonomi Müşavirliği şeklinde kurulmaktadır. Hazine’nin, OECD ve Birleşmiş Milletler nezdindeki temsili, bu kuruluşlarda Daimi Temsilci Yardımcısı ve gerekli alt kadroyu bulundurmak şeklindedir.</p>

  <p>Ayrıca Hazine, Dünya Bankası ve IMF, Avrupa İmar ve Kalkınma Bankası ile Asya Kalkınma Bankası’nda Türkiye’nin temsil edilmesini sağlamaktadır.</p>

  <p>Hazine Müsteşarı, Dünya Bankası Grubunda, Türkiye adına Guvernör, Müsteşar Yardımcısı da aynı grupta Guvernör Vekili (alternate governor) sıfatını taşımaktadır. Benzeri bir temsil diğer uluslararası kalkınma ve yatırım bankaları için de mevcuttur.</p>

  <h2 id="23">DEĞERLENDİRMELER</h2>

  <h3 id="231">Türk Hazinesi’nin Tarihsel Evrimi</h3>

  <p>Fatih Sultan Mehmed’in, Kanunname-i Ali Osman ile, kendi dönemine kadar gelmiş bulunan sistematiği değiştirerek kurduğu tek ve merkezi hazine düzeni, İslam Hazinesi (Beytülmal) ile Roma geleneğine dayalı Bizans Hazinesi’nin olağanüstü bir birleşimiydi. Bu yeni düzenleme ile Roma İmparatorluğu’nun, imparatorun ve Devletin Hazineleri arasında gerçekleştirdiği kesin ayırımın Bizans’ta süregiden izleriyle Fatih Sultan Mehmed’den önceki dönem Hazine’sinin, en yüksek devlet otoritesi tarafından denetlenmesi, mali gelişimlerden anında haberdar olabilmesi, fakat Hazine’nin yönetimine karışılmaması sistemi, tek ve merkezi hazine düzeninde mükemmel bir sentez olarak bir araya gelmiş oluyordu. Gerçekten de Başdefterdar, Sadrazamın yönetimi altında çalışarak onu sürekli mali konulardan bilgilendirmekle birlikte, Hazine’den yapılacak ödemeler üzerinde bağımsız bir yetkiye sahip bulunuyordu (<i>Fleischer, 1986, s. 311</i>). Söz konusu bağımsızlık, taşradaki kenar Defterdarlıkları için de geçerliydi. Beylerbeyi, kenar Defterdarının yönetim amiri olmakla birlikte yapılacak giderlerde, Defterdar bağımsız bir yetkinin sahibi durumundaydı (<i>Fleischer, 1986, s. 313</i>). Devlet Hazinesi ile Padişah’ın Özel Hazinesi Roma geleneğine uygun şekilde birbirinden kesinlikle ayrılmışlardı. Öte yandan Fatih Sultan Mehmed’in Devlet Hazinesi’nin kasalarının bulunduğu binaları, saraydan uzakta, Yedikule’de seçmiş olması da bir tesadüf değildir. Bu konumuyla Devlet Hazinesi, Padişah’ın bilgisi ve dolaylı denetimi altında, ancak onun dilediği gibi Hazine’yi kullanmasına engel oluşturacak şekilde bir özerklik kazanmış oluyordu.</p>

  <p>Bu mükemmel Hazine düzeninin, şeklen ilk bozulma işaretleri Devlet Hazinesi’nin, Yedikule’den Topkapı Sarayı’nın içine taşınmasıyla ortaya çıkmış görünüyor. Bu gelişme sonucunda, Osmanlı Devlet Hazinesi yavaş yavaş özerk konumunu yitirmeye başlamış, her yeniçeri isyanında Hazine’den hesapsız para dağıtılması Padişahlar için bir kurtuluş yolu haline gelmiş ve doğal olarak bütün bu yeni oluşumlar Hazine açısından hem maddi hem manevi kayıplara yolaçmıştır. Kuşkusuz Osmanlı Hazine düzeninin bozulmasının pek çok nedeni vardır. Fakat bu gelişme, diğerlerine kaynaklık etmiş gibidir.</p>

  <p>1793 yılında çoklu hazine sistemine geçişle birlikte, Osmanlı Devlet Hazinesi, Avrupalı devletlerden çok daha önce ulaştığı mali disiplinin temel taşı olarak kabul edilen tek ve merkezi hazine sisteminden kopmaya başlamıştır. Osmanlı İmparatorluğu, izleyen dönemlerde, aslında kendi buluşu olan en üst düzeyde temsil edilen tek ve merkezi hazine sistemini, bir yenilik gibi, Avrupa devletlerinden kopya etmeye yönelecektir.</p>

  <p>Türk Hazinesi, 1839 yılında Tanzimat’ın ilanıyla birlikte Avrupa devletlerinden kopya ederek geri döndüğü, kendi özgün buluşu olan, tek ve merkezi hazine sistemini 1980’li yıllara kadar büyük ölçüde korumuştur. 1980’li yıllar, Türkiye’de, üstelik bir bölümüne tüzel kişilik verilmek ve bu yolla devletin tüzel kişiliği parçalanmak suretiyle oluşturulan, bütçe dışı fonların yarattığı çoklu hazine sistemine geri dönüş yılları olmuştur. Bunlardan tüzel kişiliği olan Savunma Sanayiini Geliştirme ve Destekleme Fonu, Toplu Konut Fonu, Kamu Ortaklığı Fonu gibi idareler, kendi adlarına borçlanabilmekte, tapuda taşınmaz mallarını kendi adlarına tescil ettirebilmekte, çeşitli şirketlerdeki kamu paylarına sahip olabilmekte, kısacası, gerçekte Hazine’nin devlet adına yapması gereken işlemleri yapabilmektedirler.</p>

  <p>Çoklu hazine sisteminin en zararlı yönü, merkezi hazinenin gelirlerinin dağılması, gider önceliklerinin kaybolması, belirli gelirlerin belirli giderlere ayrılması nedeniyle zorunlu olan birtakım giderlerin yapılamaması ve bütün bunların sonucunda kamu yönetiminde mali disiplinin ortadan kaybolmasıdır. Bazı hazineler fazla verirken, bazılarının açık vermesi böyle bir sistemde kaçınılmaz olmaktadır. Buna geçmişten bir örnek verilebilir; 1835 yılında Devlet Hazinesi ile Darphane’nin birleştirilmesi gerekçelerinden en önemlisi Devlet Hazinesi’nin kaynak sıkıntıları içinde olması ve mali disiplinin yok olmasıydı (<i>Cezar; 1986, s. 263</i>).</p>

  <p>Aynı gerekçeler Cumhuriyet Türkiye’sinde de mevcuttur. 1980’li yıllarda mantar gibi ortaya çıkan bütçe dışı fonlarla Osmanlı Hazinesi’nin bozulma dönemindeki çoklu Hazine yapısıyla benzerlik kurmak mümkündür. Osmanlı Devleti Hazinesi’nin Yedikule’den, Topkapı Sarayı’nın içine taşınmış olması nasıl padişahların dara düştükçe buradan kolayca para harcayabilmeleri imkânını yaratmışsa, aynı kolaylık bütçe dışı fonların 1980’lerden itibaren kurulmasıyla yeniden ortaya çıkmıştır. Ya da Osmanlı Devleti çoklu hazine sistemi ile nasıl mali disiplini ve öncelikleri kaybetmişse, 1980’lerden itibaren Türkiye Cumhuriyeti de bütçe dışı fonların, ya da bir başka çeşit çoklu hazine sisteminin, varlığı nedeniyle aynı duruma düşmüştür. Özetle, Türkiye, yaklaşık 150 yıl sonra aynı noktaya, Osmanlı İmparatorluğu’nun yaptığı hataları hemen aynıyla tekrarlayarak geri dönmüştür.</p>

  <p>Tek ve merkezi hazine düzeni genel olarak demokratik eğilimlerin arttığı dönemlerde güç kazanmakta, demokratik anlayıştan uzaklaşıldığında, hazineler çoğalmaya başlamaktadır. Demokratikleşme ile hazine düzeni arasındaki ilişki, yasamanın, yürütme karşısında ağırlık kazanmasına paralel olarak parlamentoların, hükümetleri daha yakın bir denetime alma çabalarının sonucunda ortaya çıkmaktadır. Böyle bir denetimin kilit noktası kuşkusuz, hükümetlerin mali faaliyetleriyle ve dolayısıyla Hazine’nin konumuyla yakından ilgilidir. Yakın denetim altındaki bir hükümet, parlamentoya, hesabını kolay verebileceği tek ve merkezi hazine sistemini tercih etmekte, parlamento da böyle bir sistem konusunda ısrarlı olmaktadır. Bunun önemli bir istisnası Fatih Sultan Mehmed dönemidir. Bununla birlikte o dönemde oluşan padişahın yetki paylaşımı arzusu sadece Hazine düzeninde değil Divan-ı Hümayun gibi döneme göre ileri ve demokratik sayılabilecek kurumlarda da kendisini göstermekte ve ilginç bir yöneliş olarak değerlendirilmesi gerekmektedir.</p>

  <p>Avrupa devletlerinde 18. yüzyılda ve Osmanlı İmparatorluğu’nda Tanzimat Fermanı ile başlayan demokratikleşme akımları, sonuçta tek ve merkezi hazine düzeninin yerleşmesine yol açmıştır. Türkiye’de 1980 sonrasında yeniden çoklu hazine sistemine, bütçe dışı fonlar aracılığıyla dönülmesi, toplumun demokrasiden uzaklaştığı bir döneme denk düşmekte ve tezimizi yakın geçmişten doğrulayan bir örnek oluşturmaktadır.</p>

  <p>Çoklu hazine sisteminden tekrar tek ve merkezi hazine sistemine geri dönüş, bunun tersini yapmak kadar kolay değildir. Bunun kanımızca temel nedeni çoklu hazine sisteminin neden olduğu mali disiplin bozulmalarının yarattığı rahat hareket etme imkânını siyasal iktidarların terk etmemekte direnmeleridir. Tarih, bu tezimizi doğrulayan örneklerle doludur. Örneğin Osmanlı İmparatorluğu, bir yıl içinde (1793) geçtiği çoklu hazine sisteminden tek ve merkezi hazine sistemine yüz yıllık bir aradan sonra geri dönebilmiştir.</p>

  <p>Türkiye, 2000’li yılların başından itibaren IMF ile birlikte uygulanan programda çoklu hazine sisteminin günümüzdeki biçimi olan bütçe dışı fonların ve döner sermayeli kuruluşların önemli bir bölümünü kapatmayı ve böylece tek ve merkezi hazine ve tek bütçe sistemine geri dönmeyi taahhüt etmiş ve bu taahhüdünü yerine getirmiştir.</p>

  <p>17. yüzyılın başlarından itibaren sıklaşan padişah değişimleri ve bu nedenle artan cülus bahşişleri nasıl Osmanlı Hazinesi’ni bunalım içine itmişse aynı şekilde ortalama 2 yılda bir yaşanan normal ve erken genel ve yerel seçimler Türkiye Cumhuriyeti Hazinesi’ni de malî bunalıma sürüklemiştir. Osmanlı’dan kalma cülus bahşişi geleneği Türkiye Cumhuriyeti’nde seçim öncesinde memur maaşlarını ve çeşitli sübvansiyonları gereğinden fazla arttırma şeklinde bir çeşit öne alınmış cülus bahşişi olarak Hazine’nin güç kaybında önemli rol oynamıştır.</p>

  <p>Bir başka önemli nokta Türk toplumunun, en önemli kurumlarının başında gelen Hazine’sini nereye ve ne şekilde bağlayacağına, ne şekilde örgütleyeceğine, Osmanlı İmparatorluğu da dahil edilirse, 18. yüzyıldan beri hâlâ karar verememiş olmasıdır. Gerekçesi ne olursa olsun bir toplumun en önemli kurumlarının başında gelen Hazine’sini bir türlü bir yere yerleştirememesi, mali disiplinin oluşturulamamasındaki temel nedenlerden birisidir.</p>

  <p>Burada, Hazine’nin sık sık yer değiştirmesi nedeniyle devletin tüzel kişiliğinin temsilinde ortaya çıkan bir soruna değinmek istiyoruz. Hazine, 1984 yılı sonlarına kadar Maliye Bakanlığı bünyesindeyken, devletin tüzel kişiliğinin temsili yetkisi bu bakanlıktaydı. Devlete ait taşınmaz malların yönetimini, bakanlık bünyesindeki, Milli Emlak Genel Müdürlüğü yapmakla birlikte, örneğin devlete ait arazilere Devlet Arazisi veya Maliye Arazisi denilmiyor “Hazine Arazisi” deniyor ve tapudaki tesciller de bu adla geçiyordu. Devlet tüzel kişiliği aleyhine açılan bütün mali içerikli davalarda, Devleti, Maliye Bakanlığı bünyesindeki hukuk müşavirleri ve avukatlar temsil ediyordu. Bunlara da “Hazine Avukatı” unvanı verilmişti.</p>

  <p>Hazine, 1984 yılı sonlarında Maliye Bakanlığı’ndan ayrılıp ayrı bir idare haline gelince, devlet tüzel kişiliğinin hangi kurum eliyle temsil edileceği hukuken tartışmalı hale gelmiştir. Devlete ait taşınmaz malların yönetimi, devlet aleyhine açılan mali davaların devlet adına izlenip sonuçlandırılması gibi konular Maliye Bakanlığı’nın görev alanı içinde kalırken; borçlanma, kamu kurum ve kuruluşlarının borçlanmalarına devlet adına garanti verme gibi konular Hazine’nin görev alanına alınmıştır. Bir başka deyişle devlet tüzel kişiliğinin temsili Hazine ile Maliye arasında görev ve işlevlere uygun olarak dağıtılmıştır. Bu gelişmeye karşın yılların alışkanlığı sonucu devlet arazileri hâlâ Hazine arazisi ve Maliye Bakanlığı’nda görevli avukatlar Hazine Avukatı adını taşımaktadırlar.</p>

  <h3 id="232">Hazine-Merkez Bankası İlişkileri</h3>

  <p>Hazine-Merkez Bankası ilişkilerinde en önemli kesişme noktası, parayı hangi kurumun, hangi etkiler altında denetleyeceği sorunudur. Konuyu böyle koyunca söz konusu ilişkileri Hazine ile para otoritesinin ilişkileri şeklinde sunmak daha uygun olacaktır. Hazine-Merkez Bankası (ya da daha geniş bir anlamda parasal otorite) arasındaki ilişkilerde dönüm noktası, 1835 yılında Hazine-i Amire ile Darphane’nin birleştirilmesine ilişkin 23185 sayılı Hatt-ı Hümayun ile ortaya çıkmıştır. Söz konusu Hatt-ı Hümayun ile bu iki kurum, Darphane Defterdarlığı adı altında birleştirilmiştir. Bu Hatt-ı Hümayun’un gerekçesinde şunlar yazılı:</p>

  <p class="icerde">“Hazine-i Amire’nin düzeni bir süreden beri temelinden sarsılmış ve kurum ianesiz ayakta duramaz hale gelmişti. Darphane’nin sürekli yardımları da Hazine-i Amire’nin durumunun düzelmesine yetmemişti. Ayrıca Başdefterdarlar, Hazine-i Amire için giderek Darphane’den deftersiz para çekmeye başlamış, yani her iki kurum arasındaki borç-alacak hesaplarının ciddiyeti ve resmiyeti de bozulmuştu. Bu durum Darphane Nazırları ile Başdefterdarların sürekli sürtüşmelerine neden olmaktaydı. Üstelik bu sürtüşme, son zamanlarda iki kurumun diğer memurlarına kadar sirayet etmişti...” (<i>Cezar; 1986, s. 263</i>).</p>

  <p>Osmanlı İmparatorluğu’nda yaşanan bu hesapsız para kullanımı ve iki kurum arasındaki çekişme, günümüz Türkiye’sinde de bir ölçüde devam etmekte ve Hazine sürekli olarak Merkez Bankası’ndan hesapsız para çekmeyi denemektedir.</p>

  <p>Hazine’nin, TC Merkez Bankası’ndan kullanabileceği kısa vadeli avans limiti ilgili yıl bütçe kanunu ile verilen ödenekler toplamının belirli bir oranı ile sınırlıdır. Bu sınır TC Merkez Bankası Kanunu’nun 50. maddesinde yer alan yasal bir temele dayanmaktadır. Asıl olarak bu bir azami sınır olduğundan bu sınırın altında bir avans kullanımı mümkündür. İlgili yıl içinde bu miktarın ne kadarının kullanılacağı Hazine ile Banka arasında protokolle kararlaştırılmaktadır. Geçmişte Hazine genel eğilim olarak en ucuz ve kolay finansman yolu olan bu avansı sonuna kadar kullanmayı ve hatta bazen de aşmayı tercih etmiştir. Bu aşma çabalarına ilişkin iki örneğe değinmekte yarar var.</p>

  <p>İlk Örnek 1988 ve 1989 yılları içinde yaşanmıştır. Hazine, piyasadan borçlanmada düştüğü bazı sıkıntılar sonucu 1988 yılı sonlarına doğru, kısa vadeli avansın sınırlarına ulaşmanın da yarattığı darboğaz ile söz konusu avansın yanı sıra iç borç anapara ödemelerinden vadesi gelenlerin bir bölümünü Merkez Bankası’na yaptırmaya ve karşılığını Banka’ya yatırmamaya başlamıştır. O dönemde kamuoyunda, limitlerin üzerine çıkıldığı için bu işlem, bir bankacılık deyiminden hareketle, “kırmızı bakiye” diye adlandırılmış ve pek çok tartışmaya zemin yaratmıştır. 1989 yılı Mart ayında Hazine ve Merkez Bankası işbirliği içine girerek, bu bakiyenin, Hazine tarafından piyasadan borçlanma yoluyla kapatılmasını sağlamışlardır. Böylece Merkez Bankası, Hazine’ye yasa dışı kredi açan bir kurum olmak durumundan kurtulmuş ve mali disiplinin yeniden sağlanmasında önemli bir engel aşılmıştır.</p>

  <p>İkinci örnek, 1992 yılı ortalarında TBMM’den geçen “Bazı Kamu Kurum ve Kuruluşlarının Birbirlerine Olan Borçlarının Tahkimi” adlı yasayla ilgili olarak yaşanmıştır. Bu yasanın TBMM’den geçişi sırasında, verilen bir önergeyle Hazine’nin, TC Merkez Bankası’na olan kısa vadeli avans borcu da tahkim kapsamına aldırılmıştır. Böylece Hazine, 1991 yılı sonuna kadar Banka’dan kullandığı avans stoku toplamını sildirip, aynı miktar kadar yeniden avans kullanma imkânını elde etmiştir. Söz konusu yasa tasarısı, bu ilave nedeniyle kamuoyunda büyük bir tepki yaratmış ve Cumhurbaşkanı tarafından veto edilmiştir. Daha sonra, hükümetin aynı konuda ısrarı ile ve TBMM’nin yeniden onayını izleyerek tasarı o haliyle yasalaşmıştır.</p>

  <p>Yukarıda değindiğimiz yakın geçmişe ait iki örnek de Hazine-Merkez Bankası ilişkilerinin Osmanlı İmparatorluğu’ndan bu yana (en azından 150 yıldır) pek fazla değişmediğini, Hazine’nin bazı istisnalar dışında Merkez Bankası’na yönelik “deftersiz para kullanma arzusu”nun birkaç yıl öncesine kadar hiç eksilmediğini ortaya koymaktadır.</p>

  <p>Hazine-Merkez Bankası ilişkilerinin işbirliği içinde yürütülebilmesinin koşulu nedir? Bu iki kurum arasındaki ilişki bozukluğunun temel nedeni, Hazine’nin yeteri kadar vergi geliriyle beslenememesi ve kaynak açıklarını, Merkez Bankası’na karşılıksız para bastırarak kapatmaya âdeta mahkum edilmesidir. Vergi gelirlerinin düşüklüğünün arkasındaki husus ise Türk toplumunun vergi ödemeye pek fazla alıştırılmamış olması ve siyasal iktidarların oy kaygısı nedeniyle vergi sorununun üzerine fazla gidememeleridir. Özellikle 1980 sonrasında vergi, Türk toplumunun giderek yabancılaştığı bir kavram haline gelmiştir. Üstelik bu eğilim siyasal iktidarlar tarafından hoşgörüyle karşılanmış, neredeyse vergi ödememek özendirilmiştir. Burada yine Osmanlı İmparatorluğu’nun yaşadığı deneyimlerden hareketle Türk toplumunun ve devletin vergi karşısındaki yaklaşım şeklini ortaya koymaya çalışacağız.</p>

  <p>Osmanlı İmparatorluğu, kendi halkından “aşar” gibi adaletsiz ve fakat getirisi yüksek bir vergi dışında ciddi bir vergi alamamış ve gelir sistemini daha çok savaş ganimetleri, elde ettiği ülkelerden aldığı haraçlar ve yabancı tebasından aldığı cizyeler üzerine kurmuş ve geliştirmiştir. 18. yüzyıldan başlayarak toprak ve teba kaybına uğrayan İmparatorluk, gelirlerinden büyük ölçüde mahrum kalmış ve geleneksel olarak bu kayıpları kendi halkına da yansıtamadığı için giderek büyüyen bütçe açıklarını borçlanmayla ve diğer mali buluşlar ile kapatmaya yönelmiştir. Osmanlı İmparatorluğu’nun kendi halkından doğrudan doğruya vergi toplayamamasının en belirgin göstergeleri daha önce değindiğimiz mukataa, iltizam ve sehim uygulamalarıdır. Devlet bu mali buluşlar ile, ihtiyacı olan parayı yükleniciler aracılığıyla toplama yolunu seçmiş, vergi gibi kritik bir konuda halkının karşısına çıkmayı göze alamamıştır. 1856 yılında çıkarılan bir ferman ile vergi toplama işinin mültezimlerden alınıp bizzat devlet tarafından yürütüleceği açıklanmış olmasına karşın hükümetin siyasal ve idari gücü bunu gerçekleştirebilmekten çok uzaktı (<i>Hansen, 1991, s. 292</i>). Birinci Dünya Savaşı’nın hemen Öncesinde vergilerin yalnızca %5’i devletçe doğrudan toplanırken %95’i mültezimler eliyle toplanmaktaydı (<i>Fromkin, 1989, s. 36</i>). Aynı şekilde Düyun-u Umumiye’nin ortaya çıkışı, Osmanlı İmparatorluğu’nun kendi halkından vergi toplayamaması gerçeğinin yabancı devletler tarafından tescilinden başka bir şey değildir.</p>

  <p>Osmanlı İmparatorluğu’nun vergi toplamada sergilediği bu başarısızlık, Türkiye Cumhuriyeti hükümetleri tarafından da sürdürülmüştür. Toplumun tüketim kalıplarının değişmediği, altyapı yatırımlarının önemli boyutlarda artmadığı, bir başka deyişle toplumun kaderine razı olduğu dönemlerde fazlaca bir sıkıntı yaratmayan bu eğilim, sayılan değişkenlerin hızla değişmeye yöneldiği 1980’li yıllarda büyük sorunlara neden olmuş ve bütçeler önemli ve sürekli açıklar vermeye başlamıştır. 2000 yılında başlayan gelir arttırıcı çabaya karşın vergi yükünün, hâlâ dolaylı vergiler üzerinde kalmaya devam etmesi, dolaylı vergilerle dolaysız vergiler arasındaki dengenin bir türlü sağlanamaması bütçe açıklarında yaşanan düşüşün sürdürülebilir olup olmadığı sorusunun sürekli gündemi işgal etmesine neden olmaktadır.</p>

  <p>1980’li yılların giderleri arttırıcı yöndeki tüketim kalıpları değişikliğine zayıf vergi performansının eşlik etmesi, Hazine’yi büyük oranlarda borçlanarak finansman bulmaya itmiştir. Tıpkı Osmanlı Hazinesi’nin yeteri kadar vergi toplayamaması sonucu Darphane’den deftersiz para çekmeye yönelmesi gibi, Türkiye Cumhuriyeti Hazinesi de, Merkez Bankası’ndan hesapsız para kullanmaya yönelmiştir.</p>

  <p>Vergi toplamak siyasal bir karardır. Bu karar verildikten sonra teknik olarak verginin toplanmaması düşünülemez. Hazine’yi yeteri kadar vergiyle desteklemeye ve dolayısıyla Merkez Bankası’ndan uzaklaştırmaya yönelik siyasal kararın verilmemiş olmasından dolayı Hazine ya da Merkez Bankası sorumlu tutulamaz.</p>

  <p>Vergi gelirlerinin artmaya başladığı bir ortamda Hazine’nin, Merkez Bankası kaynaklarından uzaklaşmasının yakın geçmişteki en önemli kanıtı 2000 yılında uygulamaya konulan enflasyonla mücadele politikası olmuştur. Bu program, Hazine’nin yeteri kadar vergi geliriyle desteklenmesini sağlamış ve borçlanmasının düşmesine yol açmıştır. Hazine, 1998’den başlayarak Merkez Bankası’ndan kullandığı avansı bir “stok büyüklük” olmaktan çıkarmış ve “akım büyüklük” haline dönüştürmüştür. Her ay sonunda sıfır stokla bir sonraki aya geçmeye başlayan Hazine, kısa vadeli avansı amacına uygun olarak kullanmaya başlamış ve böylece de Hazine-Merkez Bankası parasal ilişkileri normal seyrine dönmüş, 2002 yılından itibaren de Hazine’nin Merkez Bankası’ndan avans kullanması uygulamasına yapılan yasal değişiklikle son verilmiştir.</p>

  <p>Günümüzde bütçe açıkları oldukça düşük düzeylere inmiş olmasına karşın karşılaşılan en önemli sorun bu düzenlemelerin özelleştirme gelirleri gibi bir defaya mahsus gelirlerle ya da ithalattan alınan KDV ve ÖTV gibi vergilerle sağlanmakta olmasıdır. Özelleştirilecek kamu varlıkları bittiğinde, bir defaya mahsus gelirler yaratılamadığında ya da ithalatta düşüş olduğunda söz konusu gelirler yeterli düzeyde sağlanamayacak ve bütçe yeniden açık vermeye başlayacaktır. Bunun çözümü dolaysız vergilerin miktarını artırmaktır. Türkiye, son yıllarda mali sisteminde değişiklikler yapmasına karşın henüz bu kritik kararı alamamış görünüyor.</p>
</body>
</html>
