<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1 id="0">Önsöz</h1>

  <p>Yakın zamana kadar Hazine işlemi denildiğinde “kamu para akımlarının zaman ve yer itibariyle denkleştirilmesi işlemi” özetlemesiyle yetinilmiş, bu kısa özetin arkasında yatan büyük ayrıntı ihmal edilmiştir. Oysa bir devletin ekonomik ve mali yaşamını Hazine kadar etkileyen kurum sayısı son derecede sınırlı olduğu halde bu kurum ve yaptığı işlemler hakkında bilinenlerin ve yazılanların sınırlı olması, kolay anlaşılabilir bir şey değildir.</p>

  <p>Kamu Maliyesine iki farklı şekilde yaklaşım yapmak mümkündür. İlki Anglo-Amerikan geleneği çerçevesinde, daha çok ekonomi teorisi ağırlıklı bir yaklaşım; ikincisi Fransız-İtalyan etkisindeki kıta Avrupası geleneğinden hareketle kurumsal ağırlıklı bir yaklaşım.</p>

  <p>Bu kitapta Hazine kurumsal kimliğiyle de ele alındığı için temelde ikinci yaklaşım yolu izlendi. Kitap, bazı bölümleri itibariyle bir ders kitabı, bazı bölümleri itibariyle de bir değerlendirme ve eleştiri kitabı niteliği taşımasının yanı sıra temel noktalarda özgün bazı katkılar getirmeye çabalıyor. İç borçlanmada ihale yönteminin açıklanmasında kullanılan şekil ve tablolarda olduğu gibi kitapta yer alan analizlerin bir bölümü özgün analizlerdir.</p>

  <p>Kitabın önceki baskıları, epey yankı yarattı ve bir çok üniversitede ekonomi, kamu maliyesi ve işletme derslerinde referans kitap olarak kullanıldı. Kamu maliyesi ve kamu ekonomisi üzerine yazılan kitap, yazı ve makalelerde kaynak kitap olarak gösterildi. Kitabı yeniden gözden geçirerek ortaya çıkan değişiklikleri ele alıp yeniden yayımlamayı düşünmüyordum. O nedenle bazı bölümlerden Ercan Kumcu ile yazdığımız <i>Ekonomi Politikası</i> kitabına alıntılar yaptık. Ancak kitabın eski baskılarının elden ele dolaştığını ve açık artırmalara konu olduğunu öğrendiğimde, çalışmanın yenilenip yayımlanmasının yerinde olacağını düşündüm. Kitabın son olarak basıldığı tarihten bu yana Türk kamu mali sisteminde birçok değişiklik oldu. Yasal değişikliklerin yanında yöntem değişiklikleri de ortaya çıktı. Bu yeni baskıda hem bu güncelleştirmeleri yaptım hem de verileri 2012 yılına kadar getirdim.</p>

  <p class="imza">Dr. Mahfi Eğilmez</p>
</body>
</html>
