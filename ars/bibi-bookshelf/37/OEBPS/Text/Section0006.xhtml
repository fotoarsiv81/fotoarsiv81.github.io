<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1 id="4">Siyasetin Etkisi</h1>

  <h2 id="41">SİYASET VE EKONOMİ</h2>

  <p>Siyasal yaklaşımların istikrara yönelik ekonomik yaklaşımlarla bağdaştırılması genellikle pek kolay değildir. Bu konu özellikle gelişme yolundaki ülkeler açısından daha da zordur. Gelişme yolundaki ülkelerde siyasal iktidarların ömrü 4-5 yıllık bir seçim dönemiyle sınırlı olduğu ve bu süreyi uzatması, çoğu kez popülist politikalara ağırlık vermesine bağlı olduğu için, kendisine ilk anda oy kaybettirici disiplinli ekonomik politikaları uygulamaya koyması kolay bir seçim değildir. Bu tür disiplin gerektiren politikaların uygulamaya sokulabilmesi, kısa dönemde kaybettireceği siyasal desteği orta-uzun dönemde tekrar geri getirecek kadar uzunca bir iktidar süresi gerektirir. Böyle bir çelişki erken seçim baskısının çok yoğun olduğu ve bu nedenle siyasal iktidarın gerekli disiplinli politikaları uygulamak yerine kısa sürede oylarını arttırabilecek popülist politikalara kolayca yönelebildiği Türkiye gibi gelişme yolundaki ülkelerde çok daha yaygın olarak ortaya çıkar.</p>

  <p>Nobel ödüllü ABD’li iktisatçı James Buchanan’ın öncülüğünü yaptığı “Kamu Tercihi Okulu” (Public Choice School) siyasal iktidarların temel hedefinin oylarını azamiye çıkarmak ve olabildiğince uzun süre iktidarda kalmak olduğunu vurgulamaktadır. Eğer bir toplumda, sübvansiyonların ve ücretlerin arttırılması şeklindeki politikalarla kamu giderlerinin yükseltilmesi, siyasal iktidara oylarını arttırma ve bir sonraki seçimleri yeniden kazanma imkânı verecekse, siyasal iktidarın bu istekler doğrultusunda davranması en rasyonel yoldur.</p>

  <p>Kamu Tercihi Okulu’nun bürokrasiyle ilgili analizleri de ilginçtir. Buna göre bürokrasinin temel hedefi hizmeti azamileştirmek değil, ücretlerini, emeklilik haklarını ve en önemlisi yetkilerini azamileştirmektir. Bunun yolu da bütçelerin, gider yetkilerinin büyütülmesinden geçmektedir.</p>

  <p>Gerek siyasal iktidarın ve gerekse bürokrasinin temel hedefi arasında çok yakın bir ilişki vardır. Bu ilişki bu iki gücün yararına ama genel olarak toplumun uzun dönemde zararınadır. Sübvansiyonların arttırılması, ücretlerin yükseltilmesi, bürokratik yetkilerin arttırılması niçin toplumun zararınadır? Bu sorunun cevabını Türkiye örneğinden hareketle vermek mümkündür. Bu tür gider arttırıcı yaklaşımlar, kısa dönemde borçlanma gibi araçlarla finanse edilebilirse de genellikle geri dönüşü olmayan giderler olduğu için sonuçta ya monetizasyon ya da vergiyle finanse edilmek zorunda kalınır. Böylece başlangıçta toplumun bir kesiminin yararına görünen ve diğer kesimlerini fazlaca sıkıntıya sokmayan bu tür gider artışları orta-uzun dönemde, ilk anda yararlanan kesim de dahil tüm toplum kesimlerini olumsuz olarak etkilemeye dönüşür. Bu aşamada siyasal iktidarın oy kaybetmesi gündeme geldiği halde, bu gelişmeyi baştan öngörüp ona göre disiplinli davranmaları pek kolay değildir.</p>

  <p>Bu noktada siyasal yaklaşımları ekonomik yaklaşımlarla bağdaştırabilmenin yolu olarak karşımıza kamu kesimini küçültmek tercihi çıkar. Küçük bir kamu kesiminin yapacağı işler sınırlı olacağı için alacağı kararların toplumu tümüyle etkileyip sarsması ve ekonomik istikrarı bozması kolay değildir. Öte yandan kamu kesiminin küçük olduğu bir yerde özel kesim de güçlü olacağı için dengenin sağlanması daha kolaydır. Bunu bir örnekle açıklamaya çalışalım. Türkiye’de su dağıtımı genellikle belediyelerin ya da belediyelere bağlı kuruluşların görev alanı içindedir. Su dağıtım maliyetlerinde ortaya çıkan bir artışın su kullanan kişilere kolayca yansıtılması mümkün değildir. Çünkü belediye başkanı o kişilerden seçimlerde oy isteyecek, diğer siyasal partilerin adayları, eğer belediye başkanı su ücretlerine zam yapmışsa, bunu onun aleyhine kullanacaklardır. O nedenle su ücretlerine zam yapılması, enflasyonist bir ortam içinde olmasına karşın, Türkiye’de pek kolay değildir. Söz konusu su dağıtım kuruluşu maliyetlerine gelen artışı satış fiyatlarına yansıtamayınca bu kez zarar etme gerçeğiyle karşı karşıya kalır. Bu durumda da siyasal iktidar, söz konusu belediyeyi seçimlerde muhalefet partilerine kaptırmamak için bunlara Hazine yardımı vermeye yönelir. Böylelikle belirli bir yöredeki su sorunu, gereksiz bir siyasal yaklaşım sonucu toplumun o yöredeki su sorunuyla hiç ilgisi olmayan kesimlerinden toplanan vergilerle finanse edilmeye başlanır.</p>

  <p>Oysa örneğin ABD’de su dağıtım şirketleri özel kesim kuruluşlarıdır. Bu kuruluşların, uyguladıkları su dağıtımı politikasının seçimlerle, oy kazanma veya kaybetmeyle bir ilgisi olmadığı için, maliyetlerinde ortaya çıkacak bir artışı su ücretlerine yansıtmaları ya da şirketin istihdam politikasını gözden geçirmek suretiyle maliyetlerini düşürmeye çalışmaları tümüyle bir ekonomik karara dayanmaktadır. Böyle bir fiyat arttırma ya da istihdam azaltma kararından siyasal iktidarın hatta o yörenin belediye başkanının genellikle haberi bile olmaz. O halde kamu kesiminin küçültülmesi ve özel kesimin güçlendirilmesi, siyasal yaklaşımlarla ekonomik istikrarı ve disiplini bağdaştırabilmenin bir yolu olarak ortaya çıkar.</p>

  <p>Bir başka önemli sorun seçim dönemleriyle ilgili olarak ortaya çıkar. Zaten kısa süreli olan seçim aralıkları, gelişme yolundaki ülkelerde sıkça yaşanan siyasal istikrarsızlıklar nedeniyle daha da kısalır. Seçim, gelişmiş ülkelerden farklı olarak gelişme yolundaki ülkelerde kamu giderlerinin artması demektir. Seçimlerin yaklaşması, Türkiye gibi ülkelerde, kamu maliyesi disiplininin daha da fazla bozulmasıyla sonuçlanır. Sık sık yaşanan seçimlerin yarattığı disiplin bozulmalarının giderilmesi kolay bir iş değildir. Seçimler, Hazine’nin daha fazla borçlanmasına ve bir takım seçim yatırımlarına finansman bulmaya çalışmasına yol açar. Bu gelişme, finansmanını büyük ölçüde borçlanma üzerine inşa etmiş olan Hazine’yi daha da yıpratır. Toplumun beklentileri seçim nedeniyle kamu giderlerinin artacağı ve dolayısıyla enflasyonun yükseleceği yönünde oluşmaktadır. Bu beklentinin kırılması sanıldığından çok daha güçtür. Yeni klasik iktisatçıların ortaya koyduğu rasyonel bekleyişler teorisi çerçevesinde şunu söylemek mümkündür; “beklenti ne yöndeyse sonuç o yönde çıkar”.</p>

  <p>Bir başka deyişle kişiler ve kurumlar, kamu giderlerinin artacağını ve bunun enflasyonu daha da yükselteceğini bekliyorlarsa ona göre tavır alırlar. Kendilerini ve işlerini korumak için, kamu giderlerinde beklenen artış nedeniyle yükseleceğini umdukları fiyat düzeyine önceden ayak uydurabilmek için kendi fiyatlarını arttırırlar.</p>

  <p>Sonuçta seçim nedeniyle kamu giderleri artmasa bile özel kesimin bu yöndeki beklentiler sonucu kendi fiyatlarını arttırmasıyla enflasyon yükselmiş olur. Bunu önlemenin bir yolu genel ve yerel seçimleri mutlak surette birleştirmek ve erken seçimi mümkün mertebe önleyici düzenlemeler yapmak olarak ortaya konabilir. Ayrıca kamu giderlerini azaltmanın kesin yolu kamu kesimini küçültmekten geçmektedir.</p>

  <p>Kamu kesimini küçültmenin ya da belki daha doğru bir ifadeyle özel kesimi büyütmenin yararı, siyasal müdahalenin azaldığı, devletin denetleyici yetkisinin ötesinde bir girişimde bulunması gereksiniminin giderek kaybolduğu güçlü bir ekonomi yaratılmasının yanında, demokrasinin güçlenmesine yapacağı katkı şeklinde de ortaya çıkar.</p>

  <p>Demokrasi yalnızca güçler ayırımı rejimi demek değildir. Bu yönü demokrasinin şekil şartıyla ilgilidir. İşin özü, dikte eden devletten toplum kesimleri arasındaki dengeyi sağlayan ve hizmeti doğrudan yapmak yerine yaptıran ve denetleyen devlete geçebilmektedir.</p>

  <p>Demokrasinin özü, gelir elde etmek için üretim yapan devlet yerine, gelir elde eden özel kesimi, toplum yararına denetleyen ve gelir eşitsizliklerini giderebilmek için vergiyi adil şekilde alıp eğitim, adalet, savunma, sağlık, iç güvenlik gibi temel kamu hizmetlerinin kalitesini arttıran ve toplumun her kesiminin bu hizmetlerden eşit şekilde yararlanmasını sağlayan devleti yaratmaktan geçmektedir.</p>

  <h2 id="42">SİYASET, BÜROKRASİ VE PİYASA</h2>

  <p>Gelir elde etmekten, dikte etmekten çıkıp da kuralları koyan ve bu kuralların toplumdaki her kişiye eşit uygulanmasını sağlayan bir devlet yapısı oluşturulabilirse, devlet giderlerinin, kamu açıklarının azaltılabilmesi ve buradan giderek kamu borçlanmasının düşürülmesi mümkün olabilir. Borçlanmanın, ancak borçları zamanında ödemenin artırdığı itibarla mümkün olabildiği gözden uzak tutulmamalıdır. Aynı bağlamda olmak üzere Merkez Bankası’nın bağımsızlığı kısa dönemde Hazineyi sıkıntıya sokabilir ama orta-uzun dönemde Hazine’yi deftersiz para kullanımından uzaklaştırarak rahatlatır. Bu gelişmenin, Hazine üzerindeki siyasal baskıları ortadan kaldıracağı ve Hazine’yi etkinleştirecek gelir arttırıcı gider kısıcı kararlara yol açacağı açıktır. Bütün sorun siyasal karar vericilerin, mali disiplin içinde bir toplumsal ekonomik gelişme için yanlış algıladıkları siyaset etme yetkilerinin azaltılmasına ikna olmalarıdır.</p>

  <p>Siyasal iktidar sahipleri, kendi yetkilerini kısıtlayıp kurallara bağlayacak yaklaşımları sergilemek durumundadırlar. Aslında insan doğasına aykırı görünen bu durum gerçekleştirilebilirse bundan en yüksek yararı yine ekonomi sağlayacaktır. Çünkü sonuçta bu tür kurallara bağlama Hazine gibi hassas bir kurumu siyasetten uzaklaştıracak ve çok daha teknik ve bilimsel bir konuma oturtacaktır. Kurallara sıkı sıkıya bağlı bir Hazineyi yöneten siyasetçiler pek çok konuyu siyaset dışında veri olarak almak zorunda kalacaklar ve örneğin seçim ekonomisi uygulamaları pek o kadar kolay olmayacaktır.</p>

  <p>Siyasal karar vericilerin Hazine’yi bir şirket gibi algılama alışkanlığından kurtulmaları şarttır. Hazine’nin bilançosu, kâr/zarar cetveli olmaz. Çünkü Hazine kâr etmez. Hazine kâr ederse toplum zarar ediyor demektir. Hazinenin kamuoyuna açıklaması gereken başka tabloları vardır. Önemli olan bunları zamanında açıklayıp kamuoyunun doğru bilgiyle donatılmasını sağlayabilmektir.</p>

  <p>Türkiye’nin yakın geçmişinde siyasetin ekonomi üzerinde daha çoğu olumsuz olmak üzere fazlaca etkisi söz konusu olmuştur. Bu etki kamu kesimi açısından zarar ya da açık yaratıcı eylemlerden, memur atamalarında liyakatin gözardı edilmesine; enflasyon yaratıcı kararlardan uluslararası alanda ülke aleyhine sonuçlar verecek adımlara kadar yaygın bir alanı kapsamaktadır. Bütün bunlara karşın siyasetin ekonomi üzerinde yarattığı en belirgin olumsuzluğun istikrarsızlık olduğunu söylemek mümkündür. Siyasal istikrarsızlık, sık sık yapılan seçimler, koalisyon hükümetlerinin karşılıklı tavizlere dayalı politikaları siyasal iktidar istikrarsızlığı yaratmış ve bu da sonuçta ekonomik istikrarsızlığın nedeni olmuştur.</p>

  <p>Demokrasi ve piyasa ekonomisinin egemen olduğu toplumlarda siyasetçi oylarını, bürokrasi yetkilerini, özel kesim de kârını maksimize etmeye çalışır. Bu üç eylem birbiriyle çelişki içindedir. Siyasetçi oy maksimizasyonu peşinde koşarken bir yandan bürokrasinin yetkilerini budamaya ve o yetkileri kendisinde toplamaya öte yandan da halkın oylarını almak amacıyla özel kesimin kârını azaltmaya çalışır. Özel kesim kârını maksimize etmeye çalışırken hayat pahalılığına neden olarak siyasetçinin oy maksimizasyonunu tehlikeye sokabilir. Bürokrasi yetkilerini maksimize etmeye çalışırken, siyasetçiye, onun oylarını düşürebilecek bazı kararlar almasını önerebilir. Sonuçta bu üç maksimizasyon hedefi ve bu üç grup birbirinin amaçlarıyla bağdaşmayan işlere girişebilir. Böyle bir tavır üçünün de aleyhine sonuçlar verebilir.</p>

  <p>Siyasetçi, bürokrasi ve özel kesim kendi maksimizasyon amaçlarından bir miktar fedakârlık etmek suretiyle üç grubun da ideal noktada olmasa da ona yakın bir noktada hedefine varmasına hizmet edebilir. Gelişmiş Batı toplumlarında bu üçlü arasında böyle bir uzlaşma vardır. Gelişme yolundaki ülkelerin temel sorunlarından birisini bu üç farklı maksimizasyon hedefinin koordine edilememesinde aramak gerektir. Türkiye, geçmişte bu koordinasyon sıkıntısını fazlasıyla yaşamıştır.</p>

  <p>2000’li yılların başında yaşanan ekonomik kriz Türkiye için çok önemli bir ders olmuş ve ilk kez Türk siyasetçisi önce kendisini sonra da ekonomiyi disipline edecek adımlar atmaya yönelmiştir. Bu uygulamanın devam etmesi halinde Türkiye’nin ekonomik istikrarı yakalaması ve daha önemlisi sürdürmesi mümkün görünmektedir. Böyle bir eğilim Hazine’yi rahatlatacak, yüksek borç yükünün düşmesine yol açacaktır. Hazine’si güçlenmiş bir ülkenin her alanda güçlenmesi söz konusudur.</p>
</body>
</html>
